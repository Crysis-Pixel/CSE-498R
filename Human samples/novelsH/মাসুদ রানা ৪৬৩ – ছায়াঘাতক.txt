আগুন ঝরা সেপ্টেম্বর মাস।
বালির বিশাল শুকনো সাগরের মাঝে এবড়োখেবড়ো প্রাচীন ভাঙা কিছু দেয়াল। কেউ জানে না কত শত বছর আগে পরিত্যক্ত হয়েছে মিশরের পশ্চিম মরুভূমিতে এই দুর্গটা।
ফাটল ধরা উঁচু মিনারের চূড়ায় বসে ঘাড় কাত করে ধুলোভরা কয়েকটা জিপ আসতে দেখছে গলাছেলা, ধেড়ে এক শকুনী। দুর্গের বিধ্বস্ত ফটক পেরিয়ে উঠানে থামল গাড়িগুলো। খটাক্ আওয়াজে খুলে গেল সামনের জিপের দরজা। তপ্ত বালিতে বুটপরা পা রেখে সোজা হয়ে দাঁড়াল এক লোক। আড়মোড়া ভাঙল। বহু দূর থেকে এসেছে বলে আড়ষ্ট দেহের মাংসপেশি। কয়েক মুহূর্ত পর কপালে হাত রেখে বোঝার চেষ্টা করল জ্বলজ্বলে সাদা সূর্যটার মতিগতি। কোথাও একফোঁটা হাওয়া নেই। এদিকটা যেন হাবিয়া দোজখের জ্বলন্ত উনুন।
গাড়ি থেকে যে নেমেছে, তার নাম জমির শেখ। গোটা দুনিয়ার ওপর খেপে যাওয়া আরব বিশ্বের কুখ্যাত এক দস্যু সে। আদি বাস ছিল বাগদাদে। ইরাক যুদ্ধের সময় মার্কিন বিমানবাহিনীর যত্রতত্র নির্বিচার বোমা বর্ষণে পিতা-মাতা, স্ত্রী-সন্তান ও বাড়িঘর সব হারিয়ে এখন দলবল জুটিয়ে নিয়ে সর্বত্র দস্যুতা করে বেড়ানোই তার নেশা ও পেশা। বুকের ভিতর সারাক্ষণ জ্বলছে তার প্রতিহিংসার আগুন। প্রতিজ্ঞা নিয়েছে: যারা তার এতবড় ক্ষতি করেছে, তাদের বুকেও জ্বালবে আগুন, কাউকে ছাড়বে না। জর্জ বুশের কারণে জ্বলবে আমেরিকা, টনি ব্লেয়ারের কারণে খেসারত দেবে ব্রিটেন, যারা যুদ্ধবাজ বুশকে সাহায্য করেছে— তারাও কেউ ছাড় পাবে না। ইজরায়েল, ফ্রান্স, জার্মানি… এমনকী আরব বিশ্বের যারা এই অন্যায় যুদ্ধে মুখে কুলুপ এঁটে রেখে নিজেদের চামড়া বাঁচিয়েছে, সুবিধা লুটেছে, তাদেরও রেহাই নেই। ফলে যা হবার তা-ই হয়েছে: মধ্যপ্রাচ্যের প্রায় প্রতিটি সরকার ঘোষণা করেছে, কেউ জমির শেখকে ধরিয়ে দিতে পারলে তাকে বিশ মিলিয়ন ইউএস ডলার পুরস্কার দেয়া হবে।
ফলাফল: ধরা পড়ল জমির শেখ। সৌদি আর্মড পুলিশের হাতে। মার্কিন সরকার চাইল তাকে। বলা বাহুল্য, তাদের খুশি করতে সব সময়েই প্রস্তুত সৌদি প্রশাসন। জমির শেখকে ভরে দেয়া হলো গুয়ান্তানামোর টর্চার সেলে।
বন্দিশিবিরে পুরো আড়াই বছর প্রচণ্ড মারধর ও নির্যাতন সহ্য করে একটা কথা ভাল করেই বুঝে গেল জমির মুসলিম, খ্রিস্টান বা ইহুদি, প্রতিটা ধর্মের মানুষই আসলে তার শত্রু। স্রষ্টা বলে আসলে কেউ নেই। মানবজাতির উপর তীব্র ঘৃণা জন্মাল তার মনে। তখনই ঠিক করল, একবার মুক্তি পেলে কাউকে ছাড়বে না সে। কাউকে না।
একরাতে তিনজন আমেরিকান প্রহরীকে খুন করে দ্বীপ থেকে উধাও হলো জমির। মিশরে এসে আবারও গড়ল ছোট একটা সন্ত্রাসী দল। তবে তার দলের সবাই লুটের ভাগ পেয়েই সন্তুষ্ট থাকল, কেউ জানল না কী আছে জমির শেখের মনে, কী করতে চলেছে সে। প্রস্তুতি নিচ্ছে জমির, আজ বা কাল, বেইমান মানুষগুলোকে একহাত দেখিয়ে দেবে সে। সেজন্যে মরতেও দ্বিধা নেই তার।
গাড়িগুলো থেকে নামল জমির শেখের এগারোজন অনুচর। সবার চোখ দলনেতার ওপর। ক’জনের গায়ে মিলিটারি কমব্যাট ফেটিগ, আবার কারও পরনে টি-শার্ট ও জিন্সের প্যান্ট। ছয়জনের কাঁধে ঝুলছে একেএস-৭৪ অ্যাসল্ট রাইফেল। গাড়ির ভেতর প্রচুর আগ্নেয়াস্ত্র ও গুলি। অস্ত্রের মাযলে এখনও পোড়া করডাইটের কটু গন্ধ।
পরিত্যক্ত দুর্গের চারপাশে চোখ বোলাল জমির শেখ। ডানহাতে খস খস করে চুলকে নিল তিনদিনের খোঁচা-খোঁচা দাড়িভরা চিবুক। বিগত ছত্রিশ ঘণ্টার ঘটনাগুলো নিয়ে ভাবছে সে।
ভালই ধোঁকা দেয়া গেছে। হামলার পর পর আকাশে উঠেছিল পুলিশ ও মিলিটারির হেলিকপ্টার। তবে ভুল জায়গায় খুঁজেছে অ্যান্টি-টেরোরিস্ট ফোর্স। এখন আসওয়ান থেকে এক শ’ মাইলেরও বেশি দূরে এই মরুভূমিতে তাদেরকে খুঁজছে না কেউ। কে বলবে ঘণ্টা তিনেক আগেই আসওয়ান থেকে কায়রো রওনা হওয়া উত্তরমুখী এক টুরিস্ট ট্রেনে দলবল নিয়ে হামলা করেছিল জমির শেখ।
রক্তাক্ত ওই দৃশ্যের কথা মনে পড়তেই হাসল নিষ্ঠুর দলনেতা। কিছুই করার ছিল না নিরস্ত্র টুরিস্টদের। আগ্নেয়াস্ত্রের শত শত গুলি ছিঁড়েখুঁড়ে দিয়েছে ছয়টা বগির সবার বুক-পেট। তাজা রক্তে ভেসে গেছে রেল লাইন ও দু’পাশের বালি-পাথর। নিপুণভাবে আরেকটা কাজ শেষ করতে পেরে ভাল লাগছে জমির শেখের।
বছর কয়েক আগে হাটশেপসিউট-এর মন্দিরে গামা আল-ইসলামিয়ার দলে ভিড়ে ষাটজন টুরিস্ট খতমে অংশগ্রহণ করেছিল জমির। সেসময়ে অ্যান্টি-টেরোরিস্ট কমাণ্ডোদের হাতে অন্যরা খুন হলেও বেঁচে যায় সে। এরপর মাঝে মাঝেই টুরিস্ট বাসে অ্যাম্বুশ করেছে। বোমা মেরে উড়িয়ে দিয়েছে টুরিস্ট রিসোর্ট। এ ছাড়া, নীল নদের কিছু ক্রুয়ারে হামলা করে খুন করেছে আমেরিকান ও ইউরোপিয়ান ব্যবসায়ীদেরকে। মোটরসাইকেলে হাজার হাজার পেরেক রেখে তৈরি করেছে সুইসাইড বম। তার নির্দেশেই দু’হাজার পনেরো সালে খান আল-কালিহি বাজারে শতখানেক মানুষ খুন করেছিল আত্মহত্যাকারী বোমারু মোটরসাইকেল আরোহী।
জমির শেখের জন্যে এসব বড় কিছু নয়। প্রতিভা আছে, লোকবল আছে, কাজেই তার চোখ আরও ওপরে। ছড়াতে শুরু করেছে উত্তর আফ্রিকায় সন্ত্রাসী জাল। যোগাযোগ রাখছে মধ্যপ্রাচ্যের বিরোধী রাজনৈতিক নেতাদের সঙ্গে। অবশ্য, বড় কিছু করতে হলে চাই কোটি কোটি ডলার। কিছু দিন হলো সেই সমস্যা নিয়েই ভাবছে সে।
আপাতত খুনে মরুভূমির দাবদাহ থেকে রক্ষা পাওয়া জরুরি। দিন শেষে মেরুর হিমঠাণ্ডা নামতে দেরি আছে- তার আগে মগজটা প্রায় সেদ্ধ করে দেবে বজ্জাত সাদা সূর্যটা। অবশ্য, ভাঙা দুর্গের দেয়ালের আড়ালে ঠাঁই নিতে পারবে তারা। আরও চাই দরকারি একটা জিনিস। ওটা হয়তো পাবে এখানে। ক্যান্টিন মুখে তুলে শেষ কয়েক ঢোক পানি শুকনো গলায় ঢালল জমির শেখ। তাতে মিটল না তৃষ্ণা। কালো নিসান পেট্রল জিপের ভেতর ছুঁড়ে ফেলল ক্যান্টিন। শার্টের আস্তিন দিয়ে মুখ মুছল সে।
দলে সবচেয়ে কমবয়সী সদস্য মুস্তাক। সে হাসছে বলে দুই ঠোঁট গিয়ে ঠেকেছে কানের কাছে। উঠানের মাঝে বৃত্তাকার পাথুরে দেয়াল দেখাল সে। ‘বলেছি না?’
কড়া চোখে তাকে দেখল জমির শেখ। প্রায় অচেনা কারও কথা শুনলে এত দিনে কবরে পচে যেত সে। এই ছোকরাকে বিশ্বাস করবে কি না, সেটা জেনে নেয়ার সময় হয়েছে এবার।
বৃত্তাকার দেয়ালের পাশে থেমে নিচে তাকাল জমির। শাট্ বেশ গভীর। নিচে অন্ধকার। উঠান থেকে তুলে নিয়ে প্রাচীন কূপে ছোট একটা পাথর ফেলল সে। ছলাৎ আওয়াজের জন্যে কান পাতল। কয়েক মুহূর্ত পেরিয়ে গেলেও তলা থেকে এল না কোনও আওয়াজ।
‘তুমি বলেছিলে পানি থাকবে,’ চাপড় মেরে ঘাড় থেকে স্যাওফ্লাইটাকে খুন করল জমির।
চুপচাপ মাথা নেড়ে আস্তে করে কাঁধ ঝাঁকাল মুস্তাক। কূপের পাশে এসে দাঁড়াল আখলাক। ঘামে ভেজা চকচকে টাকমাথাটা সবুজ তোবড়ানো বেসবল ক্যাপ দিয়ে মুছে নিয়ে আবার পরল সেটা। সবসময় ওটা মাথায় রাখে ও। বিরক্ত কণ্ঠে বলল, ‘আমাদের আগেই উচিত ছিল ফারাফ্রা মরূদ্যানে চলে যাওয়া।’
মাথা নাড়ল জমির। মাত্র ত্রিশ মাইল দূরে ওই মরূদ্যান। ওখানে থাকে একদল বেদুঈন। জায়গাটা জঙ্গিদের জন্যে স্বর্গ হলেও বেদুঈনদের ভেতর হয়তো রয়েছে গুপ্তচর। গোপনে পুলিশের কাছে তথ্য বিক্রি করবে সে। রেলগাড়িতে হামলার পর পেরিয়ে গেছে কয়েক ঘণ্টা। রেডিয়ো ও টিভির কল্যাণে চারদিকে নিশ্চয়ই ছড়িয়ে পড়েছে সংবাদ। সুতরাং মরূদ্যানে হাজির হওয়া এখন খুবই ঝুঁকিপূর্ণ।
‘কূপে নামো,’ মুস্তাককে নির্দেশ দিল জমির শেখ। প্রতিবাদ করতে গিয়েও ছেলেটার মনে পড়ল, কোনও তর্ক না করেও জমিরের হাতে খুন হয়েছে অনেকে।
দলে সবচেয়ে বয়স্ক লোক দাড়িওয়ালা রহমান ও পেটমোটা জামিল। তারা একটা জিপের বুল বার-এ দড়ি বেঁধে অন্যপ্রান্ত মুস্তাকের কোমরে বাঁধল।
ভয় পেয়েছে, চকচক করছে তরুণের দু’চোখ। তবে নির্দেশ না মেনে উপায় নেই তার। তিন সাগরেদ দড়ি ধরে ওর ওজন নেয়ার জন্যে তৈরি হওয়ার পর, পাথুরে দেয়াল টপকে কৃপে নেমে পড়ল মুস্তাক।
সংকীর্ণ গভীর কূপ। বেশ অনেকক্ষণ নামার পর নিচের মেঝেতে ঠেকল মুস্তাকের বুটের সোল। আঁধারে কুঁজো হয়ে দু’হাতে খামচে তুলল শুকনো বালি। খট-খট করছে চারপাশ। ঘাড় কাত করে ওপরে তাকাল তরুণ। অনেকটা ওপরে কূপের গোল মুখ। ওখানে আছে আকাশের অবারিত সুনীল বিস্তার ও স্বাধীনতা। ওপর থেকে চেয়ে আছে ক’জন। ‘কুয়ায় পানি নেই,’ চেঁচিয়ে বলল মুস্তাক। ওর কণ্ঠস্বর প্রতিধ্বনি তুলল বদ্ধ কূপে।
কী যেন সাঁই করে নেমে এল ওপর থেকে। চমকে গেছে মুস্তাক। ভারী জিনিসটা খটাস্ করে পড়ল ওর মাথার ওপর। কয়েক মুহূর্তের জন্যে বিবশ হলো তরুণ। ভীষণ টলমল করছে দুই পা। হাতটা রাখল কপালে। ফাটা ভুরু বেয়ে দরদর করে পড়ছে রক্ত। পা সরাতেই টের পেল, মেঝেতে পড়ে আছে একটা ফোল্ডিং কোদাল।
‘গাধার বাচ্চা— শালা, তুই-ই আমাদেরকে এখানে এনেছিস,’ ওপর থেকে এল জমির শেখের কণ্ঠ। ‘গর্ত খুঁড়ে দ্যাখ পানি আছে কি না।’
‘কোন্ হারামি শুঁটকি মাগীর পুটকি দিয়ে যে বেরিয়েছে শুয়োরের বাচ্চাটা!’ বিড়বিড় করল তরুণ মুস্তাক।
ভাবেওনি তার কণ্ঠস্বর পৌছুবে ওপরে। সংকীর্ণ কূপে প্রতিধ্বনিত হয়ে সবই পৌঁছে গেছে জমিরের কানে। প্রতিক্রিয়া হলো মারাত্মক। দলের অন্যরা দেখল ঝড়ের বেগে নিসান গাড়ির পাশে গেল জমির। পেছনের সিট থেকে নিল এম৬০ লাইট মেশিন গান। ককিং বোল্ট টান দিয়ে কূপের পাশে এসে অস্ত্রের দীর্ঘ মাযল শাফটের ভেতর ভরল জমির। চিৎকার করে বলল, ‘কুত্তার বাচ্চার ওপর আলো ফ্যাল্!’
মুখ বিকৃত করল আখলাক। ‘জমির, আমার মনে হয়… দাউদাউ আগুনে জ্বলছে জমির শেখের দুই চোখ। চাপা স্বরে বলল, ‘টর্চ মারো শুয়োরের বাচ্চার ওপর!
তারা বিশ বছর ধরে বন্ধু, তবে জমির শেখের বিরোধিতা করলে তার ফলাফল এখন হবে খুব খারাপ। দীর্ঘশ্বাস ছেড়ে ম্যাগলাইট জ্বেলে গহ্বরে আলো ফেলল আখলাক।
গাল বকে চোর-চোর চেহারা করেছে মুস্তাক।
দ্বিধাহীন ভঙ্গিতে এম৬০ লাইট মেশিন গানের বাঁট কাঁধে তুলল জমির, তারপর কয়েক পশলা গুলি করল নিচের দিকে। খানখান হয়েছে মরুভূমির নীরবতা।
কোথাও লুকিয়ে পড়ার উপায় নেই মুস্তাকের। প্রথমে চাইল কাদামাটির দেয়াল বেয়ে উঠে যেতে। কিন্তু শুকনো কাদা ঝরঝর করে ঝরে পড়ছে মেঝেতে। মেশিন গানের নল মুস্তাকের দিকে তাক করল জমির। কূপের ভেতর নানাদিকে লেগে ছিটকে গেল একরাশ গুলি। জমিরের পায়ের কাছে ছড়িয়ে পড়ছে বুলেটের চকচকে খালি খোসা। চুপ করে টর্চ তাক করে রাখল আখলাক। পিছিয়ে গিয়ে কানে হাত চাপা দিল অন্যরা।
বিশাল ডানা মেলে মিনারের চূড়া থেকে আকাশে ভেসে উঠেছে গলাছেলা শকুনী। গুলির আওয়াজ পছন্দ নয় তার।
কয়েক সেকেণ্ড পর গুলিবর্ষণ থামাল জমির। হাতে আলতো করে ধরেছে এম৬০। কঠোর চোখে দেখল আখলাককে। ‘মনে রেখো, যতই পুরনো বন্ধু হও, আর কখনও আমার কথার অবাধ্য হবে না।
‘দুঃখিত,’ বিড়বিড় করল আখলাক।
বৃত্তাকার দেয়ালে ঠেস দিয়ে মেশিন গান রাখল জমির। স্বাভাবিক সুরে বলল, ‘এমনিতেই প্রথম থেকে ওকে পছন্দ হয়নি আমার।’ আখলাকের হাত থেকে টর্চ নিল সে। আলো ফেলল কূপের ভেতর। নিচে মেঝেতে হাত-পা ছড়িয়ে পড়ে আছে তরুণ মুস্তাক। দেহটা অর্ধেক তলিয়ে গেছে শুকনো কাদা ও ধুলোয়।
‘আমাদের বোধহয় রওনা হওয়া উচিত, অন্যদিকে চেয়ে বলল আখলাক।
কিন্তু কূপের ভেতর অন্যকিছু দেখেছে জমির। মেঝে থেকে বিশ ফুট ওপরের দেয়ালে টর্চের আলো ফেলল সে। ওখানে শাফটের দেয়াল খসে পড়েছে গুলির তোড়ে।
জায়গাটা খুব অস্বাভাবিক।
শুকনো কাদার মাঝে ওটা সাধারণ পাথর নয়। মসৃণ। কারুকাজ করা। প্রাচীন এক অদ্ভুত ভাষায় কীসব যেন লেখা।
চোখ সরু করল জমির। ‘ওটা কী?’
‘কী দেখছ?’ জানতে চাইল আখলাক।
জবাব দিল না জমির। টর্চ পকেটে রেখে টান দিয়ে তুলল দড়ি। নিচের অংশ গুলির আঘাতে ছিঁড়ে রয়ে গেছে কূপের মেঝেতে। দড়িতে মেখে আছে মুস্তাকের রক্ত। তাতে সমস্যা নেই জমিরের। দড়ির শেষ অংশ নিজের কোমরে বাঁধল সে। কর্কশ স্বরে বলল, ‘আমাকে নামাও।’
কয়েকজন মিলে তার ওজন টেনে ধরতেই শাফটে নেমে পড়ল জমির। সামনের দেয়ালে পা রেখে নামছে। ঠিক জায়গায় এসে পকেট থেকে বের করল টর্চ। ডানহাতে রেখেছে কমব্যাট ছোরা। ওটা দিয়ে খুঁচিয়ে তুলতে লাগল শুকনো কাদা। ঝরঝর করে নিচে মুস্তাকের লাশের ওপর পড়ছে ধুলোবালি। একটু পর ঢাকা পড়বে দেহটা।
পাগলের মত ছোরা চালাচ্ছে জমির। একমিনিট পেরোবার আগেই জেনে গেল, ওটা একটা পাথরের স্ল্যাব। বালিমাটির ভেতর গভীরভাবে গেঁথে আছে ওটা। আরও খুঁড়তেই জমির বুঝল, ওপাশে আছে প্রাচীন কোনও চেম্বার। বহুকাল ধরে লুকিয়ে আছে মাটির নিচে।
টর্চের আলোয় পাথরের বুকে অদ্ভুত ভাষা দেখছে জমির। চট্ করে বুঝে গেল, ওগুলো হাজারো বছর আগের হায়ারোগ্লিস্। ভাবছে, পাথরের এই স্ল্যাবের, ওদিকে হয়তো আছে দামি কিছু।
কিন্তু জিনিসটা কী?
জানতে হবে!
দলের উদ্দেশে হাঁক ছাড়ল জমির। ‘আমার ব্যাগটা ফেলো!’
কয়েক সেকেণ্ড পর কূপে পড়ল ছোট এক মিলিটারি ন্যাপস্যাক। দেয়ালে ধাক্কা খেয়ে পড়ছে, খপ্ করে ওটা ধরল জমির। ঘাড়ে জড়িয়ে নিল ব্যাগের স্ট্র্যাপ। পকেট থেকে নিল শেপ করা প্লাস্টিক এক্সপ্লোসিভ।
পাঁচ মিনিট পর আরেক হাঁক ছাড়ল জমির। ফলে দড়ি টেনে তাকে তোলা হলো ওপরে। কৌতূহলের দৃষ্টিতে চেয়ে আছে সবাই।
‘জিনিসটা কী?’ ভুরু কুঁচকে জানতে চাইল আখলাক।
জবাব না দিয়ে রিমোট ডেটোনেটর বের করল জমির। হাতের ইশারায় বুঝিয়ে দিল, এবার এখান থেকে সরে যেতে হবে।
দলনেতার পিছু নিয়ে জিপগাড়িগুলোর ওদিকে চলে গেল সবাই। মাটিতে বসে পড়ে চার্জ অ্যাকটিভেট করল জমির।
কূপ থেকে ছিটকে বেরোল কমলা আগুন ও ধূসর ধোঁয়া। আকাশ থেকে পড়ছে মাটি, পাথর ও বালি। মুখ- মাথা ঢাকল সবাই। উঠানের এদিকটা ঢেকে গেছে ঘন ধোঁয়ায়।
ধুলোবালি থিতু হওয়ার আগেই আবারও কূপের পাশে পৌঁছুল জমির। কুণ্ডলী পাকিয়ে রাখা দড়ি ফেলল গহ্বরের ভেতর। টর্চের আলোয় দেখল শাফটের মধ্যে ঘুরপাক খাচ্ছে ধূলিকণা ও ধোঁয়া।
বিস্ফোরণের ধাক্কায় ধসে গেছে কূপের একদিকের দেয়াল। টনকে টন ধুলোবালির নিচে চাপা পড়েছে মুস্তাকের লাশ। তবে মৃত তরুণের কথা আগেই ভুলে গেছে জমির। বুঝতে পারছে, তার ধারণাই ঠিক। পাথরের স্ল্যাবের ওদিকে রয়েছে কোনও চেম্বার। শেপ করা চার্জের কারণে দুই ফুট পুরু পাথরের স্ল্যাব হয়েছে খুদে জানালার মত। ওখানে আলো ফেলল জমির। দলের কয়েকজনের সাহায্য নিয়ে নেমে গেল শাফটের ভেতর। টর্চের পেছনের দিক দিয়ে গুঁতো মেরে খসিয়ে দিল ছোট কয়েকটা পাথর খণ্ড। হাত ভরে দিল গর্তের ভেতর। ঘর্মাক্ত আঙুলে লাগল শীতল হাওয়া।
হাত টেনে নিয়ে ভেতরে টর্চের আলো ফেলে উঁকি দিল জমির। ওদিকের দৃশ্যটা দেখে চক্ষু চড়ক গাছ হলো তার!
ফ্রান্স।
একটু আগে নরম্যাণ্ডি শহরের বুকে নেমেছে নীলচে আঁধার। আকাশে অজস্র রঙিন নক্ষত্রের মেলা।
এইমাত্র অফিসে তালা মেরে সিঁড়ি বেয়ে ওপরের সুন্দর, ছিমছাম অ্যাপার্টমেন্টে ফিরেছে মাসুদ রানা, মানসিকভাবে ভীষণ পরিশ্রান্ত। ক’দিন হলো গুছিয়ে নিচ্ছে রানা এজেন্সির নতুন এই শাখা। সাড়াও পাচ্ছে স্থানীয় ক্লায়েন্টদের কাছ থেকে। এরই ভেতর ছয়টা কেস পেয়েছে ওরা। বিসিআই থেকে আসা চার নতুন এজেন্টের প্রত্যেকেই ব্যস্ত। তাদের প্রতিদিনের দেয়া রিপোর্ট খুঁটিয়ে খুঁটিয়ে দেখছে রানা। বারবার মনে হচ্ছে, অফিসে বসে ফাইল ঘেঁটে সময় নষ্ট করা ওর কাজ নয়। কিন্তু মনের সে-কথা বলবে কাকে!
পরিষ্কার বলে দিয়েছেন বিসিআই চিফ মেজর জেনারেল (অব.) রাহাত খান, ‘রানা, আমাদের এখন টাকা দরকার… প্রচুর বৈদেশিক মুদ্রা। অনেক, অনেক। সময় বদলে যাওয়ার সঙ্গে সঙ্গে বেড়ে গেছে অফিসের ব্যয়। সুষ্ঠুভাবে কাজ করতে হলে জরুরি দরকার প্রচুর আল্ট্রামডার্ন গ্যাজেট, অনেকগুলো সুপার কমপিউটার ও অন্তত দ্বিগুণ সংখ্যক প্রশিক্ষিত জনবল। এতদিন হাড়ভাঙা পরিশ্রম করে, জীবনের ঝুঁকি নিয়ে নানান ঘাটতি পুষিয়ে দিয়েছ তোমরা ক’জন সোনার টুকরো ছেলে-মেয়ে। কিন্তু এভাবে আর কত দিন? তোমাদের বুকভরা দেশপ্রেম, সততা ও প্রচণ্ড শ্রম সত্ত্বেও আধুনিক টেকনোলজি প্রয়োগের অভাবে অন্যান্য দেশের ইন্টেলিজেন্স এজেন্সির চেয়ে ক্রমেই পিছিয়ে পড়ছি আমরা।’
বসের নির্দেশে এক এক করে ইউরোপ ও আমেরিকার বড় শহরগুলোতে রানা এজেন্সির শাখা খুলছে রানা। যা আয় হচ্ছে, তার সিংহভাগ অর্থ পাঠিয়ে দেয়া হচ্ছে দেশে। গত চারমাস ইউরোপ ও আমেরিকায় নানান শহরে চরকির মত ঘুরেছে রানা। টু শব্দ না করে ছুটির দিনেও কাজ করেছে সহকর্মীদেরকে পাশে নিয়ে। তবে আজ বিকেলে বিস্মিত না হয়ে পারেনি। বুক ভরে গেছে কৃতজ্ঞতায়। ওদেরকে সত্যিই ভালবাসেন কট্টর বুড়োটা। খোঁজ রেখেছেন ঠিকই। তাই না-চাইতেও ছুটি দিয়েছেন পুরো এক সপ্তাহের। মেসেজে আরও লিখেছেন, ‘তোমার সহকর্মীদেরকেও জানিয়ে দাও, এখন থেকে আগের মতই সপ্তাহে দু’দিন, মানে, শনি- রবিবার ছুটি থাকবে।’
হাত-মুখ ধুয়ে লিভিংরুমের সোফায় বসল রানা। টিভি চালু করল না। ঠিক করেছে, একটু পর কিচেনের ফ্রিয থেকে খাবার নিয়ে গরম করে নেবে মাইক্রোআভেনে। একবার ভাবল, এক মগ কফি নেবে কি না। পরক্ষণে বাতিল করল চিন্তাটা। ঘুমের বারোটা বাজিয়ে লাভ নেই। মনে এল সোহেলের কথা। বিয়ের জন্যে বাড়ি থেকে চাপ দিচ্ছে ওকে। ওর প্রেমিকা নীলা তো রাজি হয়েই আছে। কিন্তু কেন যেন দ্বিধায় পড়েছে সোহেল। ওর মুক্ত বিহঙ্গ অন্তর এখনই চাইছে না বাঁধনে জড়িয়ে যেতে।
আমার নিঃসঙ্গতা সংক্রামিত করল বোকাটাকে? আনমনে ভাবল রানা।
লক্ষ্মী মেয়ে নীলা। সংসার করলে সুখেই থাকবে সোহেল।
রানার মনে পড়ল সোহানার কথা। আমেরিকায় আছে ও। দু’দিন আগে খালাতো বোনের ছেলের জন্মদিনের অনুষ্ঠানে গিয়েছিল। রানাকে ফোন করেছিল রাত বারোটায় বলেছিল, বড্ড একা লাগছে। সব থাকা সত্ত্বেও কী যেন নেই ওর জীবনে।
চুপ থেকেছে রানা। দেশের কাজ করতে গিয়ে ভয়ঙ্কর সব ঝুঁকি নিতে হয় ওদেরকে। যখন তখন খুন হবে। তাই দু’জনেই জানে, যে পেশা বেছে নিয়েছে, সেখানে সংসারের কথা ভাবাও আসলে মহাপাপ।
বুক চিরে দীর্ঘশ্বাস এল রানার। ক’দিন হলো ছেড়ে দিয়েছে সিগারেট। তবে একটা শলার জন্যে কেমন উসখুস করছে মন। নিজেকে ধমক দিল: বিড়ি খেয়ে মরে কাজ নেই তোর!
সোফা ছেড়ে ড্রিঙ্ক কাউন্টারের কাছে গেল রানা। ওর দিকে জুলজুল করে চেয়ে আছে হান্ড্রেড পাইপার্সের সুঠাম বোতল। ওটার দিকে হাত বাড়িয়েও থমকে গেল। এইমাত্র পাশের টেবিলে টিট-টিট আওয়াজে বেজে উঠেছে ল্যাণ্ডফোন।
ঘনিষ্ঠ কোনও বন্ধু?
খুব বাজে দুঃসংবাদ নয় তো?
পরিচিত কোনও ক্লায়েন্ট?
রিসিভার তুলে নিয়ে কানে ঠেকাল রানা। ‘হ্যালো?’ ওদিক থেকে যে পরিচিত কণ্ঠস্বর এল, একদম চমকে গেল রানা।
‘হ্যাঁ, রানা। কেমন আছ?’
‘ভাল আছি। আপনি?’ ওদিকের মানুষটার বক্তব্য শুনতে তৈরি রানা। ভাল করেই মনে আছে, প্রাক্তন এই ব্রিটিশ কর্নেল সাহায্যের হাত বাড়িয়ে না দিলে করুণভাবে মরত ও কঙ্গোর জঙ্গলে।
‘আমি ভাল নেই, রানা। আসলে সাহায্যের আশায় কল করেছি তোমাকে।’
‘সাহায্য? আমার?’ ভুরুজোড়া কুঁচকে গেল রানার।
‘বেশ ক’জনের কাছে খোঁজ নেয়ার পর তবে পেয়েছি তোমার মোবাইল ফোন নাম্বার। কিন্তু মনে আছে, অচেনা ফোন কল রিসিভ করো না। তাই বাধ্য হয়ে রানা এজেন্সির কয়েকটা শাখায় ফোন করে জেনেছি তুমি এখন কোথায় আছ।
‘আপনাকে কষ্ট করতে হলো বলে আমি সত্যিই দুঃখিত,’ আন্তরিক সুরে বলল রানা।
‘না, ঠিক আছে,’ বললেন কর্নেল। ‘তবে ফোনে আর কিছু বলতে চাই না, রানা। ব্যাপারটা গোপনীয়। তুমি কি একবার আসবে আমার এখানে?’
‘আপনি এখন কোথায় আছেন, কর্নেল?’
‘ইতালির স্যান রেমো শহরের সামান্য দূরে, সাগরে নোঙর করা একটা ইয়টে ক’মুহূর্ত পর বলল রানা, ‘আগামীকাল পৌছে যাব, কর্নেল।’
‘গুড! অসংখ্য ধন্যবাদ, রানা। তুমি স্যান রেমোয় পৌঁছুলে তোমার মোবাইল ফোনে জানিয়ে দেব কোন্ ডকে আসতে হবে। আমার মোটর লঞ্চ তোমাকে পৌঁছে দেবে ইয়টে।’ ক্লিক শব্দে কেটে গেল লাইন।
ভয়ানক বিপদে না পড়লে সাহায্য চাওয়ার মানুষ নন কর্নেল (অব.) জন ব্রাউন। কেন যেন শীতল অনুভূতি নামল রানার মেরুদণ্ড বেয়ে। আগামীকাল ভোরেই রওনা দেবে ভেবে নিয়ে সোজা বেডরুমে ঢুকল ও। চুপচাপ শুয়ে পড়ল বিছানায়। কিছুক্ষণ মেডিটেশনের পর ঘুমিয়ে গেল নিশ্চিন্তে।
.
…ধুপ-ধাপ শব্দে পাঁজরে বাড়ি মারছে রানার পাগলা হৃৎপিণ্ড। চারপাশে কালো আঁধারে ভীষণ হুলুস্থুল, বিকট সব রণহুঙ্কার। গুলির আওয়াজ ছাপিয়ে আসছে আহত মানুষের আর্তনাদ। সবই যেন স্লো মোশন সিনেমা। জঙ্গলে আগ্নেয়াস্ত্রের মাযলের মুখে ঝলসে উঠছে সাদা-কমলা আগুন। ঘন ঝোপ-ঝাড় ও উঁচু উঁচু গাছকে পাশ কাটিয়ে ছুটে আসছে ভয়ঙ্কর নিষ্ঠুর একদল সন্ত্রাসী। লাল লকলকে আগুনে পুড়ছে পেছনের বাড়ি। ভীষণ উত্তপ্ত রানাদের শেষ এই আশ্রয়। ফুরিয়ে এসেছে গুলি। ওদেরকে ঘিরে ফেলেছে শত শত নরপশু।
হঠাৎ করেই রানার দিকে এগিয়ে এল একলোক। আগুনের লালচে পটভূমিতে কালো পিশাচের মত দেখাল তাকে। হিংস্র লোকটার দু’চোখ থেকে ঝরছে তীব্র ঘৃণা। শক্ত হাতে ধরেছে পিস্তল। মালের কালো গর্তটা বিশাল লাগছে। ওই গহ্বর যেন ভয়ঙ্কর এক সুড়ঙ্গ, রানাকে নিয়ে যাবে অন্য জগতে।
কিছু করার আগেই গর্জে উঠল পিস্তল। কান ফাটানো আওয়াজ শুনল রানা। তখনই চোখের সামনে বিস্ফোরিত হলো জগতের সমস্ত সাদা আলো…
.
গভীর রাতে ঘুম ভাঙতেই ঝট্ করে বিছানায় উঠে বসল রানা। দরদর করে ঘামছে। চারপাশে নিকষ কালো আঁধার। কয়েক সেকেণ্ড পর বুঝল, ও আছে ফ্রান্সে, রানা এজেন্সির ব্রাঞ্চ অফিসের দোতলায়, ওর অ্যাপার্টমেন্টে। এখনও লাফাচ্ছে হৃৎপিণ্ড।
বাজে দুঃস্বপ্ন!
বেশ কয়েক বছর ধরে মাঝে মাঝেই তাড়া করছে ওকে। এবার আর গাফিলতি নয়, ঢাকায় ফিরেই সব জানাবে হেড অফিসের সাইকোঅ্যানালিস্ট কাউন্সেলারকে।
অন্ধকারে পাশের বেডসাইড টেবিলে রাখা ল্যাম্পের সুইচ টিপল রানা। নেমে পড়ল বিছানা থেকে। থামল গিয়ে ড্রিঙ্ক কাউন্টারের সামনে। বোতল থেকে গ্লাসে ঢেলে নিল দুই আউন্স উইস্কি। এক ঢোকে শেষ করল সোনালি তরল। বিড়বিড় করল, ‘এবার হয়তো ঘুমাতে পারব।’
ইতালিয়ান রিভিয়েরায় স্যান রেমো শহর। কাছেই নীল সাগর। ওখানে নিজস্ব ইয়টে ওর জন্যে অপেক্ষা করবেন প্রাক্তন ব্রিটিশ এসএএস কর্নেল জন ব্রাউন। আগেই টিকেট বুক করেছে রানা। ভোরে এয়ারপোর্টে গিয়ে উঠবে নিসগামী বিমানে।
খালি গ্লাস টেবিলে রেখে বেডরুমে ফিরল রানা। কয়েক মিনিট পেরোবার আগেই তলিয়ে গেল গভীর ঘুমে।
সোনাঝরা ভূমধ্যসাগরীয় ফুলেল সকাল।
নয়টায় ফ্রেঞ্চ রিভিয়েরার নিস শহর থেকে একটু দূরে কোতে দ্য’যুর ইণ্টারন্যাশনাল এয়ারপোর্টের রানওয়েতে অবতরণ করল ব্রিটিশ এয়ারলাইন্সের যাত্রীবাহী বিমান। পরবর্তী পাঁচ মিনিটে টার্মিনালে গিয়ে ঢুকল যাত্রীরা। বিশ মিনিট পর দরকারি কাগজপত্র দেখিয়ে রোদের ভেতর রাস্তায় বেরিয়ে এল মাসুদ রানা। একটা ভলভো ট্যাক্সি এসে দাঁড়াল পাশে। ক্যানভাস ব্যাগটা কাঁধ থেকে নামিয়ে উঠে পড়ল ও পেছনের সিটে।
ইতালির সীমান্ত পেরিয়ে একঘণ্টা পর পৌঁছুল সাগরতীরে স্যান রেমো শহরে। নগরীর প্রাচীন অংশে মহাব্যস্ত লা পিগনা স্কয়্যারে মাঝারি মানের এক হোটেলে উঠল রানা। একরাতের জন্যে নিয়েছে সিঙ্গেল রুম। কী ধরনের বিপদ, বলেননি কর্নেল জন ব্রাউন, তবে অনুরোধ করেছেন, যাতে ইয়টে তাঁর সঙ্গে দেখা করে রানা। আজ থেকেই শুরু ওর ছুটি। প্রয়োজনে রয়ে যাবে এ দেশে। অবশ্য আশা করছে, কর্নেলের ঝুট-ঝামেলা চুকেবুকে যেতে খুব বেশি সময় লাগবে না।
হোটেলের ভেতরে শীতল পরিবেশ। মার্বেল পাথরের তৈরি মেঝে। খট-খট আওয়াজ তুলছে প্রতি পদক্ষেপে। আজ স্বাভাবিক কোনও দিন হলে পুরনো বাড়িটার সৌন্দর্য উপভোগ করত রানা। নিচের পাহাড়ি এলাকায় প্রাচীন শহরের শত শত বাড়ি, জায়গায় জায়গায় চার্চ ও বহু দূরে রঙিন পাহাড়ি দিগন্ত। আরেকদিকে কোটি ঢেউ বুকে নিয়ে ঝিকমিক করছে সুনীল ভূমধ্যসাগর।
কিন্তু আজ কোথায় যেন হারিয়ে গেছে রানার মনটা। রুমে ঢুকে বিছানার ওপর ব্যাগটা রেখে দরজা বন্ধ করে আবারও নামল লবিতে। হোটেল ত্যাগ করে পা রাখল ব্যস্ত পিয়াযযাতে।
নীলাকাশে একফোঁটা মেঘ নেই। বেশ গরম পড়েছে। সুতির হালকা জ্যাকেট খুলে হাতের ভাঁজে ঝুলিয়ে নিল রানা। এয়ারপোর্টে ওর মোবাইল ফোনে কল করেছিলেন কর্নেল ব্রাউন। বলে দিয়েছেন, ওকে যেতে হবে পোর্টো ভেক্কিয়োতে। ওটাই শহরের পুরনো বন্দর। জেটির পশ্চিমে দুপুর বারোটায় রানাকে তুলে নিয়ে তাঁর মোটর লঞ্চ পৌঁছে দেবে ইয়টে।
তাতে বিস্মিত হয়নি রানা। পরিচিত হওয়ার কয়েক দিনের ভেতর জেনেছিল: জাহাজ, ইয়ট ও নৌকার বিষয়ে ব্রিটিশ কর্নেল একজন বিশেষজ্ঞ। ছুটি পেলেই চলে যান রোদেলা কোনও বন্দরে। যদিও রানা জানে না, সেসময়ে তাঁর কোনও ইয়ট ছিল কি না। হঠাৎ করেই ও উপলব্ধি করল, সত্যি বলতে প্রাক্তন কর্নেল জন ব্রাউন সম্পর্কে তেমন কিছুই জানে না। কঙ্গোর জঙ্গলে লড়াইয়ের পর পর তাঁকে ফুল কর্নেল করা হয় এসএএস ফোর্সের তরফ থেকে। মহারানির কাছ থেকে সাহসিকতার জন্যে পুরস্কৃত হলেও কয়েক মাসের ভেতর চাকরি ছেড়ে অবসর নেন তিনি। অথচ, সামনে ছিল উজ্জ্বল ভবিষ্যৎ। পরের চার-পাঁচ বছরে হয়ে যেতেন মেজর জেনারেল। চুপচাপ ধরনের মানুষ। তবে তাঁর সঙ্গে আর যোগাযোগ রাখেনি বলে মনে মনে এখন নিজেকে মৃদু বকাঝকা দিল রানা। কর্নেলের স্ত্রী জেনি ব্রাউনের সঙ্গে মাত্র একবার দেখা হয়েছিল ওর। বছর দুয়েক আগে খবর পেয়েছিল, দক্ষিণ আমেরিকায় মারা গেছেন মহিলা। তখন খোঁজ নিয়ে জেনেছে, চার মাস আগেই তাঁর শেষকৃত্য হয়ে গেছে। এতদিন পর ফোন করে কর্নেলের মনটা আবারও ভারাক্রান্ত করতে ইচ্ছে হয়নি রানার।
কর্নেলের সঙ্গে নিয়মিত যোগাযোগ নেই ওর। তবে কোনও দিনও ভুলবে না, আজও বেঁচে আছে কার কল্যাণে। মানুষ তো নানান ধরনের হয়। কেউ ভাল, কেউ খারাপ, কেউ ভাল-মন্দে মেশানো। চট করে কাউকে হিরো বলে ধরে নেয়া যায় না। কিন্তু কাউকে অসমসাহসী এবং উপকারী মানুষ বললে, তিনি ওর বস্ মেজর জেনারেল (অব.) রাহাত খান। তাঁর পর পরই প্রাক্তন কর্নেল জন ব্রাউনের কথাই বলবে রানা।’
একবার শুনেছিল, ইতালিতে শিপ ইয়ার্ড খুলেছেন তিনি। সেটা নিয়েই হয়তো ঝামেলা।
চট্ করে হাতঘড়ি দেখল রানা। একটু আগে এগারো সংখ্যা স্পর্শ করেছে ডায়ালের বেঁটেখাটো কাঁটা। এয়ারপোর্ট টার্মিনাল থেকে বেরোবার আগে স্যান রেমোর ছোট একটা মানচিত্র কিনেছে ও। ওটা একবার দেখে নিয়ে হাঁটতে লাগল পশ্চিমে। ওদিকেই নীল সাগর।
শহরের প্রাচীন অংশে ভাঙাচোরা সব আর্চওয়ে ও পুরনো বাড়ি। প্রতি বছরের মত হাজারো টুরিস্টের সমাগমের পদধ্বনি শুনে আড়মোড়া ভেঙে জেগে উঠছে ঘুমন্ত এই শহর। গোলকধাঁধার মত গলির মাঝ দিয়ে নানান বাঁক ঘুরে এগিয়ে চলেছে রানা। মাঝে মাঝে দেখে নিচ্ছে রাস্তাগুলোর সাইন।
আরও কিছুক্ষণ হাঁটার পর বাতাসে সাগরের নোনা গন্ধ পেল রানা। আঁকাবাঁকা এক গলি পেরোতেই সামনে পড়ল পুরনো বন্দর। রুপালি বালি বুকে নিয়ে ধনুকের মত বাঁকা সৈকত গেছে দূরে। ভিড়ভাট্টা তো নেই-ই, আশপাশেও নেই সাগর দর্শনার্থী। বিছিয়ে আছে কাঁচের মত মসৃণ, শান্ত, নীল ভূমধ্যসাগর। তীরে লুটিয়ে পড়ছে ছোট ছোট ঢেউ। বন্দরে চকচকে অসংখ্য রঙিন নৌকা ও ছোটবড় ইয়ট— মৃদু দুলছে ঢেউয়ের দোলায়। পেরেকের মত শত শত মাস্তুল যেন খোঁচাতে চাইছে নীলাকাশটাকে। সাগরে গেছে অন্তত দশটা জেটি। সবচেয়ে দূরে পশ্চিমের জেটিতে ভিড়বে কর্নেল ব্রাউনের পাঠানো মোটর লঞ্চ। ওদিকে একচিলতে বাঁকা সৈকত।
রাস্তা থেকে পাথরের ক’টা সিঁড়ির ধাপ বেয়ে সৈকতে নামল রানা। জুতোর নিচে কুড়মুড় আওয়াজ তুলছে নুড়িপাথর। আপাতত সৈকতে কেউ নেই। তবে টুরিস্ট সিযন ভালভাবে চালু হলেই চারপাশে শুরু হবে মানুষের ভিড় আর হল্লা।
এখন শেষ-সকাল।
উষ্ণ রোদ পড়ছে রানার মুখে। ফিসফিস করে কীসব বলে ওর মাথার চুল এলোমেলো করে দিচ্ছে সাগরের লবণাক্ত হাওয়া। আরেকবার হাতঘড়ি দেখল রানা। তাকাল বন্দরের দিকে। একটা ইয়টের পাশে থেমেছে দুই লোক। তবে পশ্চিমের জেটিতে কেউ নেই। এখনও দেখা নেই কর্নেল ব্রাউনের লঞ্চের। সৈকতের বালিতে সামান্য গেলেই বন্দরের প্রাচীর। ওখানে রয়েছে পাথরের 1 কয়েকটা ধাপ। ওগুলো টপকে উঠতে হবে ওয়াকওয়েতে। সামান্য দূরেই সাদা রঙের ডক।
সৈকতে দাঁড়িয়ে সাগরের দিকে তাকাল রানা। বুক চিরে বেরোল চাপা দীর্ঘশ্বাস। কেন যেন মনে পড়ে গেছে রডরিকের কথা। কুচকুচে কালো মানুষটা বলেছিল: আই লাভ ইউ, ম্যান!
ওকে বাঁচাতে পারেনি রানা।
সেই কবে মরে গেছে মানুষটা। অথচ সাগরতীরে দাঁড়ালে আজও মনে পড়ে ওর কথা।
আর কম বয়সের প্রেম… নিষ্ঠুর হৃদয়ের অপরূপা সেই রাফেলা বার্ড!
মেয়েটার প্রতি অদ্ভুত এক আকর্ষণ জন্মেছিল রানার মনে।
কিন্তু হলো না। আর এগোল না মেয়েটা।
রানাকে ভালবেসেও ভুল বুঝে দূরে সরে গেল রাফেলা।
ভীষণ… ভীষণ অভিমান হয়েছিল রানার। কখনও মেয়েটার সঙ্গে দেখা করে বলা হয়নি: না, এভাবে চলে যেয়ো না আমার জীবন থেকে! তুমি আমাকে ভুল ভাবছ, রাফেলা। আমি ক্রিমিনাল নই!
কী এক চরম হতাশা নিয়ে ফিসফিস শব্দে সাগরের বুকে ফিরছে ফুরিয়ে যাওয়া ক্লান্ত ঢেউ। বসে পড়ে চ্যাপ্টা, ছোট্ট একটা নুড়িপাথর নিল রানা। গায়ের জোরে ছুঁড়ল সাগরের বুকে। ঢেউয়ের মাঝে পড়ে সাদা ফেনা তৈরি করল ওটা। ছুটন্ত চাকতি ব্যাঙ-বাজির মত বারবার লাফিয়ে চলে গেল বহু দূরে। তারপর তলিয়ে গেল টুপ্ করে।
আনমনে ভাবল রানা: একদিন আমিও এভাবে হারিয়ে যাব…
ওর বুক চিরে বেরোল আরেকটা দীর্ঘশ্বাস। জোর করে নিজেকে বাস্তবে ফেরাল।
জানা দরকার কী ধরনের বিপদে পড়েছেন কর্নেল ব্রাউন।
বড় কোনও ঝামেলা। নইলে ডাকতেন না ওকে।
পায়ের কাছে আরেকটা নুড়িপাথর পেয়ে ওটা তুলে নিল রানা। চোখের কোণে দেখল সামান্য নড়াচড়া। বন্দরের মুখে হাজির হয়েছে সাদা একটা মোটর লঞ্চ। বোধহয় এসেছে ওকে তুলে নিতেই। কিছুক্ষণ পর জানবে কেন ওকে ডেকেছেন কর্নেল ব্রাউন।
হাত থেকে নুড়ি ফেলে সিঁড়ির ধাপ বেয়ে ওয়াকওয়েতে উঠল রানা। পা বাড়াল একটু দূরের জেটির দিকে।
আর তখনই শুনল আতঙ্কিত চাপা আর্তচিৎকার।
তীক্ষ্ণ হয়ে উঠল আর্তনাদ। কণ্ঠস্বর মহিলার। ভীষণ ভীত সে। বরফের মূর্তির মত জায়গায় জমে গেল রানা। ঝট্ করে ঘুরে তাকাল সৈকতের দিকে।
এদিকেই ছুটে আসছে মেয়েটা, মাত্র ষাট গজ দূরে। পরনে বারমুডা শর্টস ও হালকা ডেনিম শার্ট। দু’হাতে বুকের সঙ্গে চেপে ধরেছে হ্যাণ্ডব্যাগ। ওটার স্ট্র্যাপ দুলছে গলা ও ঘাড়ে। বাতাসে উড়ছে মেয়েটার দীর্ঘ কালো চুল।
মেয়েটাকে ধাওয়া করে আসছে দুইজন লোক। তাদের একজন জলহস্তির মত ভারী গড়নের, অন্যজন পেশিবহুল চিকন লোক। দু’জনের পরনে টি-শার্ট ও জিন্স। দাঁত-মুখ খিঁচিয়ে মেইল ট্রেনের মত ধাওয়া দিচ্ছে তারা। তাদের দৌড়ের গতি মেয়েটার চেয়ে বেশি
দূর থেকেও রানা বুঝল, খুব ভয় পেয়েছে মেয়েটা।
কয়েক সেকেণ্ডে ওকে প্রায় ধরে ফেলল দুই বদমাশ। অপেক্ষাকৃত হালকা লোকটা পৌঁছল আগে। খপ্ করে চেপে ধরল মেয়েটার ব্যাগের স্ট্র্যাপ। হ্যাঁচকা টানে নিজের দিকে নিতে চাইল ব্যাগটা। তাতে তাল হারিয়ে নুড়িপাথরে পিছলে পড়ল মেয়েটা। বিভূঁইয়ে সব হারাবে বুঝে সাহায্য পাওয়ার জন্যে আবারও চিৎকার করে উঠল। ‘বাঁচাও! আমাকে বাঁচাও!’
স্ট্র্যাপ ধরে জোর টান দিল হালকা দেহের ছিনতাইকারী। মেয়েটার বুকে চেপে বসে তাকে প্রায় চ্যাপ্টা করে দিল মুসকো লোকটা। এক হাঁটু রেখেছে বেচারির তলপেটের ওপর। একহাতে চেপে ধরেছে গলা। পাগলের মত দু’পা ছুঁড়ছে মেয়েটা। জোর টান দিয়ে স্ট্র্যাপ থেকে ব্যাগটা ছিঁড়ে ভেতরের জিনিসপত্র ঘাঁটতে শুরু করেছে হালকা লোকটা।
সাহায্য করবে এমন কেউ নেই। দিনদুপুরে সর্বস্ব ডাকাতি হচ্ছে মেয়েটার। খুনও হতে পারে।
ক’সেকেণ্ড আগেই হাত থেকে জ্যাকেট ফেলে ছুট দিয়েছে মাসুদ রানা। ওয়াকওয়ে থেকে পাথুরে ধাপ বেয়ে নেমে পৌঁছে গেছে সৈকতে। তীরবেগে ছুটছে রানা। পরিষ্কার দেখেছে, ব্যাগ কেড়ে নিয়েছে হালকা লোকটা। তার মোষের মত সঙ্গী চেপে বসেছে মেয়েটার বুকে। ফড়াৎ করে ছিঁড়ল বেচারি মেয়েটার ডেনিম শার্ট। মুখ ঢেকে গেছে মাথাভরা চুলে। চিৎকার করতে করতে এদিক ওদিক মাথা নাড়ছে সে। যতই চেষ্টা করুক, সাধ্য নেই উঠে বসবে। তখনই কোমরের বেল্ট থেকে ছোরা বের করল ভারী লোকটা। এবার এক পোঁচে কাটবে গলাটা।
তবে দুই ছিনতাইকারী দেখেনি দূর থেকে ছুটে আসছে এক যুবক। প্রথমে রানাকে দেখল ব্যাগধারী ছিনতাইকারী। কিন্তু তাকে বাদ দিয়ে সরাসরি মোষকে টার্গেট করেছে রানা। নিজের কাজে সে লোক এতই ব্যস্ত, চমকে ওঠারও সময় পেল না।
মুহূর্তে লোকটাকে খুন করতে পারত রানা। তবে ওর মনে ভেসে উঠল ট্রেইনারের কথা: বাধ্য না হলে খুন করবে না কাউকে।
সরাসরি মুসকোর ঘাড়ে খটাস্ করে নামল রানার কঠিন এক ফ্লাইং কিক।
‘ওরে! শালা মেরে ফেলল!’ বলেই মেয়েটার ওপর থেকে কাত হয়ে হাত-পা ছড়িয়ে সৈকতে পড়ল মোটকা। অন্তত একমাস ঘাড় নাড়াতে পারবে না। বেদম ব্যথায় যে হাঁ-টা করেছে, সেখানে পুরে দেয়া যাবে প্রমাণ আকারের আস্ত শাঁখ-আলু। দূরে গিয়ে পড়েছে তার হাতের ছোরা। প্লীহা ফাটবে না এমন এক মাপা লাথি মেরে তাকে নরক ঘুরতে পাঠাল রানা।
এরই ভেতর বিপদ বুঝে ব্যাগ ফেলে দৌড় দিয়েছে চিকন ছিনতাইকারী। তীরের বেগে চলেছে রাস্তার দিকে। ধাওয়া করে তাকে ধরবে ভেবেছিল রানা, কিন্তু মেয়েটা দুর্বল স্বরে গুঙিয়ে উঠতেই সে-চিন্তা বাদ দিল। টলমল করে উঠে বসতে গিয়েও শুয়ে পড়ল মেয়েটা। লাল হয়ে ছিলে গেছে গলা। সৈকতের বালিতে একগোছা চুল। রাগী চোখে ভারী লোকটার দিকে আঙুল তাক করল সে, ‘খুনি!’
‘তুমি ঠিক আছ?’ জানতে চাইল রানা।
পাঁচ ফুট দূরে উঠে দাঁড়াল ভারী গড়নের ছিনতাইকারী। একহাত ঘাড়ে, অন্যহাত পেটে। একবার তিক্ত চোখে রানাকে দেখে নিয়ে থপ-থপ আওয়াজে দৌড়ে পালিয়ে যেতে চাইল সে।
তাকে যেতে দিল রানা। ঘুরে মেয়েটাকে উঠে বসতে সাহায্য করল।
কাশতে শুরু করেছে বেচারি। অস্থির শ্বাস নিচ্ছে হাঁপানি রোগীর মত। কাঁপা হাতে দেখাল নিজের ব্যাগ। ইংরেজিতে বলল, ‘আমার ব্যাগটা, প্রিয়!’
রানা বুঝে গেল হাঁপানির টান বেড়েছে মেয়েটার। তিন গজ দূরে ব্যাগ। ভেতরের সব ছড়িয়ে পড়েছে নুড়িপাথরের ওপর। মেকআপ, পার্স, চিরুনী, স্মার্টফোন…
অ্যাযমা ইনহেলার!
দ্রুত গিয়ে নীল ছোট্ট স্প্রেটা তুলল রানা। ‘এটার কথা বলছ?’
ঘন ঘন মাথা দোলাল মেয়েটা। খপ্ করে রানার হাত থেকে নিল ইনহেলার। খাপ খুলে স্পাউট পুরল মুখের ভেতর। দু’বার টিপল প্লাঞ্জার। কয়েক মুহূর্ত চোখ বুজে বসে থাকার পর বড় করে শ্বাস নিল। স্বস্তিতে ঝুঁকে গেল দু’কাঁধ। মুখ তুলে তাকাল রানার দিকে। চোখ থেকে কেটে যাচ্ছে শঙ্কা। তবে কথা বলতে গিয়ে কেঁপে গেল কণ্ঠ: ‘আগের চেয়ে ভাল লাগছে। আমাকে বাঁচিয়ে দিয়েছেন, সেজন্যে অনেক ধন্যবাদ।’
মেয়েটার কথার সুর ইংল্যাণ্ডের কাউন্টিগুলোর। কয়েক মুহূর্ত ওকে দেখল রানা। বয়স হবে পঁচিশ কি ছাব্বিশ। মুখ জুড়ে ছড়িয়ে পড়েছে খোলা, কালো চুল। নরম মনের অসুস্থ এক মেয়ে।
বিরান সৈকতে চোখ বোলাল রানা। উধাও হয়েছে দুই ছিনতাইকারী। নিচু স্বরে বলল ও, ‘উঠে দাঁড়াতে পারবে?’
বোধহয়, ভোঁতা কণ্ঠে বলল মেয়েটা।
হাত ধরে তাকে উঠতে সাহায্য করল রানা। একটু দুলছে মেয়েটা। ঠেস দিল রানার কাঁধে। গলার কাছে ছিঁড়ে গেছে শার্টের বোতাম। লজ্জা পেয়ে দু’হাতে স্তন ঢাকল সে। লালচে হয়েছে মুখ। অন্যদিকে ঘুরে তাকাল রানা। সরে গিয়ে ছড়িয়ে পড়া টুকটাক জিনিস ব্যাগে পুরতে লাগল মেয়েটা। কয়েক মুহূর্ত পর টেনে নিল চেইন।
‘মুচি পাবে শহরে,’ বলল রানা। ‘সহজেই স্ট্র্যাপ মেরামত করে দেবে সে।’
‘থ্যাঙ্কস্,’ বিড়বিড় করল মেয়েটা।
‘তোমার সঙ্গে আর কেউ নেই? স্বামী বা বন্ধু?’
মাথা নাড়ল মেয়েটা। ‘বেড়াতে এসেছি একা।’
‘কোন্ হোটেলে উঠেছ?’
‘ওটা শহরের আরেক প্রান্তে।’
বন্দরের পশ্চিমের জেটিতে ভিড়েছে মোটর লঞ্চ। হাতঘড়ি দেখল রানা। দুপুর বারোটা। ঠিক সময়ে এসেছে কর্নেলের লোক। এবার যেতে হবে। তবে মেয়েটাকে একা রেখে যেতে ইচ্ছে করল না ওর। হয়তো কাছেই কোথাও লুকিয়ে আছে ছিনতাইকারীরা। সুযোগ পেলে হামলে পড়বে আবার। রানার মনে হলো, উচিত ছিল পিটিয়ে ওই দু’জনকে অজ্ঞান করে দেয়া। সেক্ষেত্রে মেয়েটার জন্যে মনে দুশ্চিন্তা আসত না। বারবার দূরের রাস্তার দিকে তাকাচ্ছে বেচারি। রানা বুঝে গেল, কী ভাবছে সে।
হাতে সময় নেই যে শহরে যাবে, বা পুলিশের কাছে রিপোর্ট করবে। নালিশ করলে তাতে কোনও কাজ হবে বলেও মনে হয় না। এক মুহূর্ত পর রানা বুঝল, এবার কী করতে হবে ওকে।
মোটর লঞ্চ থেকে নেমেছে বেসবল ক্যাপ পরা দোহারা শরীরের এক লোক। পরনে সাদা প্যান্ট ও পোলো শার্ট নৌযান বোলার্ডে বাঁধল সে। জেটি থেকে ডকের দিকে আসছে। কাকে যেন খুঁজছে তার চোখ।
লঞ্চের দিকে আঙুল তাক করল রানা। মেয়েটাকে বলল, ‘ওই লঞ্চে উঠব। চাইলে যেতে পারো। ইয়টে উঠে মুখ- হাত ধুয়ে বিশ্রাম নিতে পারবে। …যেতে চাও?’
নার্ভাস চোখে রানাকে দেখল মেয়েটা। চোখে দ্বিধা।
‘বিশ্বাস রাখতে পারো আমার ওপর,’ পকেট থেকে সবুজ পাসপোর্ট বের করে দেখাল রানা। ‘আমার নাম মাসুদ রানা। জাতে বাঙালি। তোমাকে একা রেখে যেতে চাইছি না। ওদিকে দূরের ইয়টে আমার জন্যে অপেক্ষা করছেন এক ভদ্রলোক। কথা সেরে নিতে বেশিক্ষণ লাগবে না। আশা করি ঘণ্টাখানেক পর তোমাকে পৌঁছে দিতে পারব হোটেলে।’
কথা শুনে দ্বিধা আরও বাড়ল মেয়েটার। ভয় নিয়ে তাকাল রানার চোখে। চট করে দেখল লঞ্চ। দাঁত দিয়ে কামড়ে ধরেছে নিচের ঠোঁট। চোখ গেল সৈকতে পড়ে থাকা ছোরার ওপর। একবার শিউরে উঠল। বেসুরো কণ্ঠে বলল, ‘আমার নাম অ্যানি রবার্ট। আপনার কোনও ঝামেলা না হলে আমিও সঙ্গে যাব।’
‘সমস্যা নেই, অ্যানি,’ বলল রানা। ‘তোমার কোনও বিপদ হবে না।’
ওয়াকওয়ের দিকে আসছে লঞ্চের পাইলট। তার চোখ পড়ল রানা ও অ্যানির ওপর।
রানা হাত নাড়তেই পাল্টা হাত নাড়ল সে।
এখনও মৃদু টলছে অ্যানি। নার্ভাস ভঙ্গিতে মুখ থেকে চুল সরাল। রানা দেখল, শকের জন্যে এখনও ফ্যাকাসে বেচারির চেহারা।
ওর পিছু নিয়ে ওয়াকওয়েতে উঠল মেয়েটা। কংক্রিটের ওপর পড়ে আছে কোঁচকানো জ্যাকেট। ওটা তুলে এগিয়ে দিল রানা। ‘পরে নাও।’
জ্যাকেট পেয়ে পরে নিল অ্যানি। কৃতজ্ঞ চোখে দেখল রানাকে। ‘আপনি খুব দয়ালু। অনেক ধন্যবাদ।’
‘ধন্যবাদ পাওয়ার মত কিছু করিনি,’ বলল রানা। ‘খারাপ লাগছে, এত বাজে কিছুর ভেতর দিয়ে যেতে হলো তোমাকে।’
ওয়াকওয়েতে লঞ্চের পাইলটের সামনে গিয়ে থামল ওরা। হাসল লোকটা। ‘মিস্টার রানা?’
মৃদু মাথা দোলাল রানা।
‘আমি গ্যারি স্যাণ্ডার্স,’ বলল লোকটা, ‘আমাকে পাঠানো হয়েছে আপনাকে সেইবার-এ পৌছে দেয়ার জন্যে।’ অ্যানির দিকে তাকাল সে। ‘আমাকে বলা হয়েছিল আপনি একা আসবেন।’
মাথা নাড়ল রানা। ‘ইনি অ্যানি রবার্ট। আমার সঙ্গে আছেন।’
কাঁধ ঝাঁকাল স্যাণ্ডার্স। ‘সমস্যা নেই। আসুন।’
জেটিতে উঠে লঞ্চের দিকে চলল ওরা।
‘কোনও বিপদ হবে না তো?’ ফিসফিস করে রানার কাছে জানতে চাইল অ্যানি।
‘দুশ্চিন্তা কোরো না,’ বলল রানা।
‘আমি সৈকতে বেড়াতে আসতেই ঝাঁপিয়ে পড়ল ওরা, তিক্ত চেহারা করল অ্যানি। ‘আপনি না থাকলে আজ হয়তো মরেই যেতাম!’
‘অন্যদিকে মন সরিয়ে নাও। একটু পর সব ভুলে যাবে।’
ওরা লঞ্চে উঠতেই ইঞ্জিন চালু করল গ্যারি স্যাণ্ডার্স। স্টার্নে বসেছে অ্যানি। রানা বো-র কাছে। জল কেটে ঘুরছে টুইন প্রপেলার। জেটি পেছনে ফেলে বন্দরের মুখ লক্ষ্য করে চলল লঞ্চ। কিছুক্ষণ পর পেছনে হারিয়ে গেল স্যান রেমোর সবুজ উপকূল। রইল শুধু নীল দিগন্ত। কম কথার লোক স্যাণ্ডার্স। চুপচাপ হুইল ধরে বসে আছে। অ্যানির মুখ এখনও ফ্যাকাসে। চেয়ে আছে দূর সাগরে। ওর ওপর চোখ রেখেছে রানা। শকের প্রভাব দেখলেই সাহায্য করবে।
পুরো বিশ মিনিট নীল আয়নার মত মসৃণ সাগর চিরে এগোল লঞ্চ। চারদিকে কোথাও তীরের চিহ্ন নেই। কিছুক্ষণ পর বলে উঠল গ্যারি স্যাণ্ডার্স, ‘ওই যে, সামনে সেইবার।’
ঘুরে তাকাল রানা। ভেবেছিল বড়সড় ইয়ট দেখবে। তবে কয়েক শ’ গজ দূরে ওটা চকচকে, সাদা বিশাল এক ভেসেল। আগে কখনও এত বড় ইয়ট দেখেনি রানা। তিনতলা বাড়ির চেয়েও উঁচু সুপারস্ট্রাকচার। তিনখানা ডেক। জলযানটা দৈর্ঘ্যে অন্তত আড়াই শ’ ফুট।
রানাকে চমকে যেতে দেখে খুশি হয়ে হাসল স্যাণ্ডার্স। ‘দুর্দান্ত সুন্দর, তাই না? ছিয়াশি গজ লম্বা। বড়লোকরা বলেন সুপার ইয়ট।’
‘ওটা কর্নেল ব্রাউনের?’ জানতে চাইল রানা।
মৃদু মাথা দোলাল লঞ্চের পাইলট। ‘শুধু কি তা-ই? ডিযাইন করেছেন, তৈরিও করেছেন উনি নিজে। ওটা ব্রাউন এন্টারপ্রাইযের ইয়ট বহরের সেরা- ফ্ল্যাগশিপ।’পোর্ট হোল দিয়ে আসা রোদ চোখের পাতায় পড়তেই ঘুম ভাঙল রানার। বিচ্ছিরি একটা অনুভূতি হলো। টের পেল, ও বড় ক্লান্ত। চোখ গেল দেয়ালঘড়ির দিকে। পনেরো মিনিট হলো নীল সাগরের দিগন্তে নোলকের মত ঝুলছে সোনালি সূর্য। আজ অস্থির হয়ে উঠেছে সাগর। ঢেউয়ের তালে একবার উঠছে আবার নামছে সুপার ইয়ট।
কয়েক মিনিট শুয়ে থাকার পর বিছানা থেকে নামল রানা। পুরু কার্পেটের উপর বিশটা করে পাঁচ দফায় সেরে নিল এক শ’টা বুক ডন। ভাল লাগছে না কিছুই। বারবার মনে পড়ছে, কর্নেল ব্রাউন ও লিণ্ডার সম্পর্কের জটিলতা নিয়ে শোনা কথাগুলো। চলে এল বিলাসী স্টেটরুমে। কিছুক্ষণ পায়চারি করে ঢুকল সুইটের বিশাল বাথরুমে। শাওয়ার নিল দশ মিনিট ধরে। শরীর মুছে রেইল থেকে এমব্রয়ডারি করা সেইবার ইয়ট লেখা নীল বাথরোবটা পরে নিজেকে আয়নায় দেখল রানা। এতক্ষণ স্নান করেও ক্লান্তি যায়নি চেহারা থেকে। ফিরে এল বেডরুমে। বেডের পাশের টেবিল থেকে ওমেগা হাতঘড়িটা তুলে পরে নিল বাম কবজিতে। মোবাইল ফোনে কল দিল নরম্যাণ্ডিতে রানা এজেন্সির নম্বরে। ওদিক থেকে ফোন ধরল রিসেপশনিস্ট নীলা দত্ত, ‘জী, মাসুদ ভাই।’
‘আমি ইতালিতে,’ বলল রানা। ‘আজই হয়তো বেশ কয়েক দিনের জন্যে যাচ্ছি কায়রো।’
‘জী, মাসুদ ভাই।’
‘সাদেককে বোলো, খুব জরুরি কোনও সমস্যা হলে যেন হেড-অফিসে যোগাযোগ করা হয়।’
‘সাদেক ভাইকে জানিয়ে দেব।’
‘গুড। পরে দেখা হবে।’ কল কেটে দিল রানা। জিন্সের প্যান্ট ও পোলো টি-শার্ট পরে ডেকে বেরিয়ে এল। ভেবেছিল, দেখা হবে লিণ্ডার সঙ্গে, কিন্তু ডেকে কেউ নেই।
নিচের ডেকে পেছনের দিকে দীর্ঘ টেবিলে দেয়া হয়েছে ব্রেকফাস্ট। সাগরের হু-হু হাওয়ায় ভেসে এল দামি কফির কড়া সুবাস। টেবিলের মাঝে বাস্কেট ভরা গরমাগরম ক্রয়স্যান্ট, পাঁ ওউ শোকোলাট ও এক জগ কমলার জুস। আশপাশে লিণ্ডাকে দেখল না রানা।
ওর পেছন থেকে বলে উঠলেন কর্নেল ব্রাউন, ‘শহরে দাঁতের ডাক্তারের সঙ্গে অ্যাপয়েন্টমেন্ট, তাই ভোরেই রওনা হয়েছে। সেজন্যে ক্ষমা চেয়েছে তোমার কাছে।’
ঘুরে দাঁড়াল রানা। ‘গুডমর্নিং, কর্নেল।’
মৃদু হাসলেন ব্রাউন। ‘ভোরে হেলিকপ্টারের আওয়াজে ঘুম ভেঙে যায়নি তো?’
‘না, তা হয়নি,’ বলল রানা। ‘আপনার বিযনেস মিটিং কেমন হলো?’
‘ভাল ভাবেই সামলে নিয়েছি,’ টেবিলের দিকে ইশারা করলেন কর্নেল। ‘বসে পড়ো। তুমি বললে শেফকে দিয়ে আনিয়ে দিতে পারব বেকন, ওমলেট বা অন্য যে-কোনও কিছু। ওহ্, সরি, তুমি হয়তো বেকন খাবে না… না কি খাও?’
‘আর কিছু লাগবে না,’ চেয়ারে বসে একটা ক্রয়স্যান্ট নিল রানা। কফি ঢালল ওর কাপে।
নাস্তার ফাঁকে টুকটাক কথা হলো দু’জনের। তবে একটু পর আবারও বললেন কর্নেল, ‘আমার কাজটা করে দিচ্ছ বলে হাজার ধন্যবাদ দিয়েও শেষ করতে পারব না।’ মৃদু হাসলেন তিনি, চোখে বিষাদ। নরম কণ্ঠে বললেন, ‘সকাল এগারোটায় নিস শহরের এয়ারপোর্ট থেকে রওনা হবে তুমি। টিকেট সুইস ইন্টারন্যাশনাল এয়ারলাইন্সের। তোমার নাস্তা শেষ হলে নিচে লাইব্রেরিতে গিয়ে ফাইনাল আলাপ সেরে নেব।
কফির কাপ খালি করে উঠে পড়ল রানা। ‘আমার খাওয়া শেষ। চলুন, কথা সেরে নিই।’
লাইব্রেরিতে ঢুকে রানা দেখল, টেবিলে একটা অ্যাটাশে কেস। ওটা আগে ওখানে ছিল না। ওরা চেয়ারে বসার পর অ্যাটাশে কেস থেকে সরু একটা ফোল্ডার নিয়ে রানার দিকে বাড়িয়ে দিলেন কর্নেল ব্রাউন। ‘সব এর মধ্যেই আছে।’
ফোল্ডার খুলে ওটাতে চোখ বোলাতে লাগল রানা।
দীর্ঘশ্বাস ফেললেন কর্নেল। ‘মর্ডাকের ভাড়া করা ফ্ল্যাটের ঠিকানা। করোনারের রিপোর্টের কপি। হোমিসাইড ডিপার্টমেন্টের সঙ্গে যোগাযোগ করে যা জেনেছি, সেগুলো দিয়েছি।’ অ্যাটাশে কেস থেকে পুরু একটা এনভেলপ নিয়ে রানার হাতে দিলেন তিনি। ‘বিমানের টিকেট পাবে এয়ারপোর্টে।’
‘এনভেলপে কী?’ জানতে চাইল রানা।
‘পাসপোর্ট আর খরচের টাকা,’ বললেন কর্নেল।
এনভেলপের ভেতর উঁকি দিয়ে কচকচে নোট দেখল রানা।.
‘মিশরীয় কারেন্সি,’ বললেন ব্রাউন। ‘তিন লাখ ইজিপশিয়ান পাউণ্ড। মোটামুটি চল্লিশ হাজার ইউরোর সমান।’
‘এত লাগবে বলে মনে হয় না,’ বলল রানা। অনেক কমেই চলবে।’
ঘন ঘন মাথা নাড়লেন ব্রাউন। ‘প্লিয, রেখে দাও। যদি লাগে খরচ করতে দ্বিধা কোরো না।’
কাঁধ ঝাঁকাল রানা। ‘বেশ, পরে ফেরত দেব বাকি টাকা।’ ওর চোখ গেল সাইডবোর্ডে। ওখানে ফ্রেমে বাঁধানো কয়েকটা ছবি। একটাতে লিণ্ডা, স্নান করছে সুইমিংপুলে। পাশেই মর্ডাকের ছবি। ‘মর্ডাকের ছবি সঙ্গে থাকলে নানান জায়গায় ওটা দেখাতে পারব। কারও হয়তো মনে পড়বে জরুরি কোনও তথ্য।’
ছেলের একটা ছবি নিয়ে রানার হাতে দিলেন ব্রাউন। সেইবার ইয়টের ডাইনিং রুমে বসে আছে মডাক ও ব্রাউন। কী কারণে যেন লালচে যুবকের চেহারা। বোধহয় অস্বস্তি বা লজ্জার কারণেই। হাতে শ্যাম্পেইনের গ্লাস। পরনে নীল পিনস্ট্রিপ দেয়া হালকা ব্লেযার। বামহাতে ভারী সোনার ঘড়ি। সরু কবজিতে বেমানান লাগছে ওটাকে।
‘ঘড়িটা খুব দামি,’ বলল রানা। ‘ওটা পরে কায়রোয় গিয়েছিল? আপনি বলেছিলেন ওর সবই চুরি হয়ে গেছে।’
বিষাদবদনে এপাশ-ওপাশ মাথা দোলালেন ব্রাউন। ‘ওটা রোলেক্স অয়েস্টার। সবসময় পরত। উপহার দিয়েছিল ওর মা। পেছনে খোদাই করা কয়েকটা কথা আছে। ওই ঘড়ি কখনও হাতছাড়া করত না মডাক।’
চোরের লোভ হওয়ার কথা,’ বলল রানা। ‘অন্তত কয়েক ভরি সোনা আছে এতে।’
‘তা ঠিক। মডাক বেখেয়াল… মানে, মানুষ হিসেবে খুব সচেতন ছিল না। স্কলার, নিজের কাজে ডুবে থাকত। কায়রো যাবে শুনে বলেছিলাম, আমার সেফে রেখে যাও সোনার ঘড়িটা। কিন্তু মায়ের দেয়া স্মৃতি। রাজি হয়নি।’ কাঁপা শ্বাস ফেললেন কর্নেল। ওকে আরও ভালভাবে বোঝানো উচিত ছিল। সঙ্গে দামি সব জিনিস। লুটেরা বা চোরের টার্গেট হয়ে গিয়েছিল। দোষটা আমার।’
আমারও উচিত হয়নি সোনার হাতঘড়ির কথা তোলা, ভাবল রানা। মুখে বলল, ‘মনে হয় না আপনার দোষ ছিল। মানিব্যাগ, কমপিউটার, স্মার্টফোন বা দামি যে-কোনও কিছুর জন্যেই খুন হতে পারত। ধরে নিয়েছে মর্ডাক বড়লোক পশ্চিমা টুরিস্ট। অনেক কম পয়সার জিনিসের জন্যেও খুন হয় মানুষ।’ ছবিটা দেখাল রানা। ‘এটা নিতে পারি?’
মাথা দোলালেন ব্রাউন। ‘নাও। আমার কাছে কপি আছে।’
ফ্রেম থেকে ছবি খুলে এনভেলপের অন্যান্য কাগজপত্রের সঙ্গে রেখে দিল রানা। জরুরি আর কোনও তথ্য নেই। আবছা এক প্ল্যান তৈরি হচ্ছে মনের ভেতর। নিজের ব্যাগে এনভেলপ রাখল। সোজা হয়ে বসে বলল, ‘আমি রওনা দেয়ার জন্যে তৈরি।’
কেন যেন চাপা দীর্ঘশ্বাস ফেললেন ব্রাউন। ‘গুড। ঠিক আছে, পোর্টো ভেক্কিয়োতে তোমার জন্যে ট্যাক্সি অপেক্ষা করবে। ওটা পৌঁছে দেবে এয়ারপোর্টে।’
লাইব্রেরি থেকে বেরোবে রানা, এমন সময় ওকে আলিঙ্গন করলেন কর্নেল। রানা টের পেল, আড়ষ্ট হয়ে আছে মানুষটার দেহ।
‘নিজের জীবনের চেয়েও বেশি ভালবাসি আমার স্ত্রী লিণ্ডাকে, রানা,’ নিচু গলায় বললেন কর্নেল।
কথাটা শুনে চমকে উঠল রানা। চট্ করে ভাবল, গতকাল রাতে স্টাফদের কেউ ওর কেবিন থেকে মেয়েটাকে বেরোতে দেখেছে? নিজেকে সামলে নিয়ে শান্ত স্বরে বলল, —তা জানি, কর্নেল।’
ওর তুলনায় আমি বুড়ো মানুষ, রানা। জানি না আমার ভেতর কী পেয়েছে। তবে এটা বলতে পারি, ওর চেয়ে বেশি আর কাউকে ভালবাসি না। আজ আপন বলতে পৃথিবীতে ও ছাড়া আর কেউ নেই।’ রানার পিঠ হালকা ভাবে চাপড়ে দিলেন তিনি। নিজেকে সামলে নিয়ে মুছে ফেললেন চোখের অশ্রু। ‘ঠিক আছে, রানা, তোমার ফোনের জন্যে অপেক্ষা করব।’
‘যোগাযোগ থাকবে, কর্নেল,’ কথা দিল রানা।
.
লঞ্চ থেকে পোর্টো ভেক্কিয়োতে নেমে অপেক্ষমাণ ট্যাক্সিতে উঠল রানা। ফ্রেঞ্চ সীমান্ত পেরিয়ে পঁয়তাল্লিশ মিনিট পর পৌঁছুল নিসের খুব কাছে কোত দ্য’যুর ইন্টারন্যাশনাল এয়ারপোর্টে। গাড়ির বুট থেকে ব্যাগ নিয়ে পার্কিং লট পেরিয়ে চলল এয়ারপোর্ট টার্মিনালের দিকে। ভাবছে, মর্ডাকের খুনিদের হত্যা করতে অনুরোধ করেছেন কর্নেল। ওদিকে লিণ্ডা ও তাঁর জটিল সম্পর্কে জড়িয়ে বিব্রত বোধ করছে ও। নিজেকে ফাঁদে পড়া জন্তু বলে মনে হচ্ছে ওর।
পার্কিং লটের মাঝামাঝি যেতেই দ্রুতগামী গাড়ির ইঞ্জিনের আওয়াজ পেয়ে ঝট্ করে ঘুরে দাঁড়াল রানা। চিনে ফেলল গাড়িটা। লিণ্ডার বিএমডাব্লিউ রোডস্টার স্পোর্টস্কার। চার চাকার ক্রিচ-ক্রিচ আওয়াজ তুলে ওর তিন গজ দূরে থামল ওটা। খুলে গেল ড্রাইভিং দরজা। লাফিয়ে নেমে এল লিণ্ডা ব্রাউন। উত্তেজনায় লালচে হয়েছে দুই গাল।
‘তুমি এখানে কী করছ?’ বিস্ময় লুকিয়ে জানতে চাইল রানা।
‘ভাবতে পারিনি তোমার সঙ্গে আর দেখা হবে না, ‘ অপরাধী সুরে বলল মেয়েটা।
‘সেই স্যান রেমো থেকে পিছু নিয়েছ?’
আস্তে করে মাথা দোলাল লিণ্ডা। ‘শুভবিদায় বলতেই এত দূর থেকে ছুটে এসেছি। মাফ করে দিয়ো, রানা। গতকাল উচিত হয়নি তোমার কেবিনে যাওয়া। আরও খারাপ করেছি তাড়া খাওয়া ইঁদুরের মত পালিয়ে গিয়ে।’
চুপ করে থাকল রানা।
‘যা বলেছি, সেটা থেকে পিছিয়ে যাব না— সত্যিই ভালবাসি তোমাকে। হয়তো এমন কোনও পথ পাব, যাতে আলাদা হয়ে গেলেও মনে কষ্ট পাবে না জন।
‘এসব কথা থাক, লিণ্ডা,’ বলল রানা। আবারও শুরু হয়েছে মনের গভীরে অস্বস্তি। ‘তুমি কিন্তু ভুল করছ। আমাকে তুমি ভাল করে চেনোও না।’
‘আমি যে ভুল করছি না, তা বলে দিয়েছে আমার হৃদয়,’ জোর দিয়ে বলল মেয়েটা। কয়েক পা এগোল। ‘কিছুটা সময় দাও আমাকে, রানা। পরের ফ্লাইটে যেয়ো?’
লিণ্ডা যে-কোনও সময়ে ওর ঠোঁটে চুমু দেবে বুঝে এক পা পিছিয়ে গেল রানা। আস্তে করে মাথা নাড়ল। ‘তা সম্ভব নয়, লিণ্ডা।’
মুখ নিচু করে নিল মেয়েটা। আরও লালচে হয়েছে দুই গাল। প্রায় ফিসফিস করল, ‘তোমার ফোন নম্বরটা দেবে? মাঝে মাঝে কথা বলতাম? বা কল লিস্টে তুলে নেবে আমার ফোন নম্বর?’
দ্বিধায় পড়েছে রানা।
সুযোগটা নিল লিণ্ডা, দ্রুত কয়েক পা এগিয়ে জড়িয়ে ধরল ওকে।
আস্তে করে আলিঙ্গন থেকে নিজেকে ছাড়িয়ে নিয়ে বলল রানা, ‘পরে দেখা হবে, লিণ্ডা।’ ঘুরে টার্মিনালের দিকে হাঁটতে লাগল ও। নিজেকে ভীষণ নিষ্ঠুর লোক বলে মনে হচ্ছে। হাঁটার গতি বাড়ল ওর। ঘুরে তাকালে দেখত, নীরবে দাঁড়িয়ে হাত নাড়ছে মেয়েটা। একবারও পেছনে না চেয়ে টার্মিনাল ভবনে ঢুকে পড়ল রানা।
.
পার্কিং লটে দূরের এক গাড়ির ভেতর বসে আছে দুই লোক। ড্রাইভার লোকটা ভেবেছিল রানার পিছু নিয়ে টার্মিনালে ঢুকবে। কিন্তু তখনই স্পোর্টস্কার নিয়ে এল সুন্দরী মেয়েটা। এরপর থেকে পুরো ব্যাপারটা আগ্রহ নিয়ে দেখেছে তারা।
ঘাড়ে ব্রেস পরা লোকটার দিকে তাকাল হালকা শরীরের ড্রাইভার। ‘কী বুঝলে? ওই মেয়ে তো মনে হয় প্রেমে পড়েছে!’
তার সঙ্গী তিক্ত চেহারা করে বলল, ‘তাই তো মনে হচ্ছে! ক্রাইস্ট! ঘটনার ভেতর আরও প্যাঁচ পড়ল!’ ড্রাইভারের দিকে তাকাতে গিয়ে ঘাড়ে ব্যথা পেয়ে মুখ কুঁচকে ফেলল সে। ‘বলো তো দেখি, মেয়েটা কী বলল লোকটাকে?’
বড় করে শ্বাস ফেলল ড্রাইভার। ‘আমি জানব কী করে? তবে মনে হচ্ছে বলেছে: তোমাকে ছাড়া বাঁচতে চাই না!’
নিজের পেশায় ওস্তাদ লোক ইউডন ভাদিম। ছায়াময়, কর্দমাক্ত যে সমাজে বাস করে, সেখানে সবাই মনে করে সে সত্যিকারের এক কিংবদন্তি। ফিসফিস করে ভাদিমকে নিয়ে আলাপ করে ছিঁচকে চোরের দল। তাই বলে আইনের বাইরে কিছু করে ভাদিম, তা প্রমাণ করতে পারবে না কেউ।
ইউডন ভাদিমের বয়স একচল্লিশ বছর। কনফা ব্যাচেলার। কায়রোর ধনী সমাজে স্বচ্ছন্দ চলাচল তার। দেখতে নায়কের মতই সুন্দর। লম্বা, হালকা-পাতলা শরীর। যে-কেউ বলবে, এই লোক এসেছে অভিজাত পরিবার থেকে। নিয়মিত টেনিস ও পোলো খেলে। ফাইন আর্টের সত্যিকারের সমঝদার। তার জন্যে রিযার্ভ থাকে অপেরার প্রাইভেট বক্স। লাঞ্চ ও ডিনার সেরে নেয় নাম করা সব ক্লাব বা রেস্টুরেন্টে। পৃথিবীর যে-কোনও দেশে গেলে ওঠে সেরা হোটেলে। তখন সঙ্গে থাকে অপরূপা কোনও যুবতী। কায়রোর অভিজাত নারী-সমাজে ভাদিম খুবই জনপ্রিয়, কারণ এটা এখন প্রমাণিত, শহরে আরেকজন নেই, যে কিনা বিছানায় কামিনীদেরকে ইউডনের চেয়েও বেশি প্রশান্তি দেবে। ভাদিম চড়ে টুকটুকে লাল ফেরারি গাড়িতে। বাস করে কায়রোর সবচেয়ে দামি এলাকা হাইড পার্কে। দেখার মত সুন্দর তার বিশাল নকল টুসকান ভিলা। চারপাশে দেড় একর জমি জুড়ে ম্যানিকিয়োর করা বাগান।
বে কোথা থেকে এল তার এত টাকা, সেটা একান্ত গোপনীয় বিষয়। ভাদিম কী ধরনের ব্যবসা করে কেউ জিজ্ঞেস করলে, জবাবে মিষ্টি হাসে সে। হাত নেড়ে বলে, রপ্তানী করে বিশেষ সাংস্কৃতিক মালামাল। বড়লোকদের দামি ক্লাবে ভাদিমের পেটের খবর খুঁচিয়ে বের করতে যায়নি কেউ। ধনীদের পার্টিতে সে গেলে খুশি হয় সবাই— বিশেষ করে বহু দিনের ক্ষুধার্ত মহিলারা। কাজেই তাদের কাছ থেকে বিশেষ আদর পায় ভাদিম।
আজ থেকে পনেরো বছর আগে ফ্রান্সে আর্কিওলজির নিবেদিতপ্রাণ স্কলার ছিল সে। সবসময় ক্লাসে প্রথম হতো। তারপর লেখাপড়া শেষ করে লেকচারার হিসেবে যোগ দিল সরবন ইউনিভার্সিটিতে। অথচ, বেশিরভাগ ছাত্রই ছিল বয়সে তার চেয়ে বড়। এখনকার মত বিলাসী জীবন না থাকলেও শিক্ষক হিসেবেও যথেষ্ট ভাল করছিল ভাদিম। সুন্দরী বান্ধবীকে নিয়ে বাস করত মাঝারি এক ফ্ল্যাটে। ছোট একটা গাড়ি, ছোট্ট কুকুর আর লেখাপড়া নিয়ে ভালই ছিল। পরিবারে আলাপ চলছিল, এবার বিয়েটা সেরে ফেলা উচিত ভাদিমের।
এমন জীবন পেলে বর্তে যেত বেশিরভাগ মানুষ। কিন্তু তাদের মত সাধারণ নয় ইউডন ভাদিম। জীবনের কাছ থেকে আরও বহু কিছু আশা করে সে। দু’বছর শিক্ষক জীবন কাটিয়ে একেবারে হাঁফ লেগে গেল তার।
বয়স তখন ভাদিমের সাতাশ। ইজিপ্টোলজির নেশায় একদিন কাউকে কিছু না বলে ফ্রান্স ত্যাগ করে হাজির হলো মিশরের পশ্চিম মরুভূমিতে। বুঝে গেল, সম্পদ ও খ্যাতি চাইলে বালি খুঁড়ে এক্সকেভেশন করতে হবে তাকে। এই প্রথম স্বাদ পেল অভিযানের। রক্তে মিশে গেল জিনিসটা। টের পেয়ে গেল, সারাজীবন এটাই চেয়েছে সে।
ফ্রান্সে ফিরে পরিচিত জীবনটার ইতি টানল ভাদিম। ছেড়ে দিল ইউনিভার্সিটির লেকচারারশিপের চাকরি। খুব কাঁদল তার বান্ধবী, ভেবেছিল বিয়ে করে সংসার পাতবে। কিন্তু মন গলল না ভাদিমের। এক ভোরে সংক্ষিপ্ত একটা চিঠি ডাইনিং টেবিলে রেখে ছোট্ট একটা সুটকেস নিয়ে উঠে পড়ল ব্রিটিশ এয়ারলাইন্সের এক জেট বিমানে। এরপর মিশরে নামার পর থেকে অতীতের দিকে আর ফিরেও চায়নি সে।
কায়রোর সবচেয়ে কমদামি এলাকায় ছোট্ট একটা কামরা ভাড়া নিয়েছিল ভাদিম। দেরি হয়নি নতুন ব্যবসা চালু করতে। কিছু দিনের ভেতর হয়ে গেল পেশাদার সমাধি লুঠেরা। জানত, ঠিক পথই বেছে নিয়েছে সে। মাত্র কয়েক মাসের ভেতর হয়ে গেল ধনী এক সম্মানিত লোক। এখনও তার মনে পড়ে, কবে প্রথম মিলিয়নেয়ার হলো। মনে মনে হেসেছিল, মিশরে রোজগার করা দেখা যাচ্ছে খুবই সহজ!
এত বছর পরেও ভাদিমের মনে হয়, তুড়ি মেরে পেয়ে যাচ্ছে লাখ লাখ ডলার! নিজের কাজে সেরা সে। তা ছাড়া, ভাগ্য-দেবীও ছিলেন অত্যন্ত প্রসন্ন।
ভাদিমের ধারণা, পতিতাবৃত্তির চেয়েও বেশি পুরনো তার এই পেশা। সেই হাজার-হাজার বছর আগে যখন মৃতদের সঙ্গে তাদের ধনরত্ন কবরে দিতে লাগল বোকার দল, তখন থেকেই শুরু হয়েছে তার মত সুযোগ-সন্ধানী বুদ্ধিমান মানুষের উন্নতি। ভাদিম এত বোকা নয় যে পা দেবে ইজিপশিয়ান অ্যান্টিকুইটি পুলিশের ফাঁদে। কখনও প্রাচীন শহর সাক্কারার কোনও পিরামিডের কাছে কোদাল চালাতে যায়নি। তার চালিত জটিল অপারেশন চলে খুব সতর্কতার সঙ্গে। ঝুঁকির ধারেকাছেও যায় না সে। যেসব চোরের কাছ থেকে অ্যান্টিক কিনে নেয়, তাদের সঙ্গে কখনও দেখাও হয় না তার। বহু বছর হলো মরুভূমির বালি মাড়ায়নি সে। ওয়াইনের বার, টপ রেস্টুরেন্ট বা গলফ কোর্সে সেরে নেয় নিজের ব্যবসা। পরিশ্রম না করেই আসে লাখ লাখ ডলার। সেজন্যে তপ্ত মরুভূমিতে গিয়ে হাতে তৈরি ইতালিয়ান জুতো নষ্ট করতে হয় না তাকে।
ব্যবসার জন্যে কোথায় না ঘুরে বেড়ায় ভাদিম!
রোম, এথেন্স, আঙ্কারা, বৈরুত, দামাস্কাস, দিল্লি… সেরা জিনিসের জন্যে বিরাট হাঁ করে আছে অ্যান্টিক পাইকারের দল। ভাদিমের কারণে মিশর থেকে চোরাই পথে যাচ্ছে দুর্লভ সব প্রাচীন নিদর্শন। তবে এ ধরনের কবর- লুঠেরা সে একা নয়। একদল সমাধি ডাকাত নেমে পড়েছে এই ব্যবসায়। তাদের ভেতর সরকারের কর্মকর্তা বা কর্মচারীরা নেই, তা-ও নয়। বেশি দামি কিছু পেলেই তুলে দিচ্ছে আমেরিকা বা ইউরোপের প্রাইভেট কালেক্টরদের হাতে। ফেরাউনি, গ্রিক বা রোমান আমলের স্লেট প্যালেট, পটারি, চকচকে ফিগারিন, ব্রোঞ্জের ছোট মূর্তি, অ্যামিউলেট, সোনার ট্রিঙ্কেট, খোদাই করা পাথুরে মাথা, ট্যাপেস্ট্রি, এমন কী আসবাবপত্র— বাদ পড়ছে না কিছুই। মিশর থেকে হুড়মুড় করে বেরিয়ে যাচ্ছে নানান ধরনের প্রাচীন সাংস্কৃতিক ঐতিহ্যের নিদর্শন।
নিজে কোনও আর্টিফ্যাক্ট হাতের কাছে রাখে না ইউডন ভাদিম। তার বাড়িতে মিশরীয় কোনও শিল্পসামগ্রী নেই। উপায় নেই তাকে ফাঁসিয়ে দেবে মিনিস্ট্রি অভ কালচার বা অ্যান্টিকুইটি পুলিশ। আজ পর্যন্ত কর্তৃপক্ষ একবারও সন্দেহ করেনি তাকে। তবুও তারা যদি হাজির হয় ভাদিমের বাড়িতে, হয়তো খুশিই হবে সে। ভেবে রেখেছে, সেক্ষেত্রে তাদেরকে ঘুরিয়ে ফিরিয়ে দেখাবে নিজের চমৎকার ভিলা। তার প্রতিটা ব্যক্তিগত জিনিস আইনগত ভাবে সম্পূর্ণ বৈধ। কর্তৃপক্ষের জানার উপায় নেই, কারনাক মন্দিরে এবং শহরের আরেক প্রান্তে ভাদিমের রয়েছে শতখানেক প্রাচীন ছোট মূর্তি এবং মিং আমলের অনেকগুলো শখের ভাস। কেউ বোঝার আগেই আগামী কয়েক দিনে বিক্রি হয়ে যাবে প্রতিটি জিনিস।
কিছু দিন আগে পেয়েছে প্রাচীন শহর ডিয়ের-এল- ব্যানেট থেকে টলেমির সময়ে তৈরি সোনার একটা মুখোশ। তবে ওটা বিক্রি করে তার বদলে নিজের বাড়ির স্টাডিতে এনেছে দুর্লভ এক লুই চোদ্দ ডেস্ক। ভাদিমের ভাল করেই মনে আছে, ওই মুখোশ ছিল তার জীবনের সবচেয়ে বড় লেনদেন। সমাধিটা ছিল মরুভূমির বালির মাত্র কয়েক ফুট নিচে। মুখোশটা সরিয়ে নেয়ার পর ওই জায়গা থেকে উধাও হয় সে। কয়েক দিন পর যখন টনক নড়ল কর্তৃপক্ষের, ততক্ষণে বিক্রি হয়ে গেছে জিনিসটা। তারা পেয়েছে শুধু শুকনো ক’টা হাড় আর ব্যাণ্ডেজ। ধুলোভরা প্রাচীন লাশের ব্যাপারে মোটেই আগ্রহী নয় ভাদিম।
বারো বছর হলো এভাবেই চলছে তার ব্যবসা। কবর লুঠ করতে সময়ও লাগে খুব কম। প্রাচীন আমলেও যেমন দামি জিনিসের চাহিদা ছিল, আজও তেমনই আছে। মাঝে মাঝে ক্রিস্টি বা সদেবি-র নিলামঘরে ঈগলচক্ষু কোনও ইজিপটোলজিস্ট ধরে ফেলে চোরাই মাল। তার কথা শুনে চক্ষু চড়কগাছ হয় মিনিস্ট্রি অভ কালচারের কর্মকর্তাদের। ইন্টারপোলের সাহায্য নিয়ে কখনও ধরেও ফেলে অসতর্ক অপরাধী ডিলারকে। কিন্তু ধরা পড়ার ঝুঁকিই নেয় না ভাদিম। ফাইন আর্টের আইনসম্মত ব্যবসার আড়ালে চলে আর্টিফ্যাক্টের চোরাচালান। বেশিরভাগ সময় দামি জিনিসপত্র বিক্রি করে এমন মানুষের কাছে, যারা কখনও ওগুলো জনসম্মুখে বের করতে পারবে না— কেউ চিনে ফেললে জেলে যেতে হবে।
আসলে জীবনে যা চেয়েছে, সবই পেয়েছে ইউডন ভাদিম। কিন্তু বেশিরভাগ মানুষের মতই চাহিদার শেষ নেই তার। আরও চাই। আজ সকালে বারান্দায় দাঁড়িয়ে এসপ্রেসো কফিতে চুমুক দিতে দিতে বহু দূরের মরুভূমির দিকে চেয়ে আছে সে। ভাবছে, ওই বালির নিচে লুকিয়ে আছে হাজারো কোটি ডলারের সম্পদ। সেখান থেকে নিজের ভাগটা বুঝে নিতে হবে ওকে। আর একবার বিরাট কোনও দান মারতে পারলে চিরকালের জন্যে অবসর নেবে। মিশরের পৌরাণিক কিছু কিংবদন্তির সম্পদ আজও রয়ে গেছে অজানা। যেমন ইমহোটেপের সমাধি। ওই ফেরাউন ছিল ইজিপ্টের প্রথমদিকের রাজা। যদিও অনেকে মনে করেন বাস্তবে সে ছিলই না। শত শত আর্কিওলজিস্ট ও ইতিহাসবিদ চেষ্টা করেছেন ওর সমাধি আবিষ্কার করতে। তবে পাওয়া যায়নি কিছুই। একবার যদি ওই সমাধি আর সম্পদ খুঁজে পায় ভাদিম, ওটা হবে সবার নাকের সামনে দিয়ে স্বর্গে পৌছে যাওয়ার মত। যে পরিমাণ আর্টিফ্যাক্ট ওখানে আছে বলা হয়, তাতে বিশবার জীবন ফিরে পেলেও দুই হাতে খরচ করে ফুরাতে পারবে না।
ইমহোটেপের সমাধির কথা ভাবতে গিয়ে মাঝে মাঝেই সারারাত পার করত ভাদিম। তবে সাত মাস আগে একটা ফোন পাওয়ার পর থেকে হঠাৎ করেই বদলে গেল তার জীবন।
ওদিকের লোকটার কণ্ঠস্বর শুনেই ভাদিম বুঝল, বড় কোনও দান এসেছে হাতের মুঠোয়। বেশিরভাগ সময় এ ধরনের ফোন কলারের কথা পুরোটা না শুনেই রিসিভার নামিয়ে রাখে। অথবা ধমকে উঠে বলে, কে দিয়েছে আপনাকে আমার ব্যক্তিগত নাম্বার! কিন্তু সেদিন ষষ্ঠ ইন্দ্রিয় কাজ করল তার ভেতর। অন্তরের গভীরে বুঝে গেল, মন দিয়ে শুনতে হবে এই লোকের কথা।
ওই ফোনালাপের মাধ্যমে ভাদিম জানল, কোথায় দেখা করতে হবে। শহরে নয়, তারা সাক্ষাৎ করবে মরুভূমিতে। ওই লোক বলে দিয়েছে, মরুভূমি ছাড়া অন্য কোথাও মিটিং চলবে না। প্রথমে নিরাপত্তার কথা ভেবে চিন্তায় পড়েছিল ভাদিম। তবে মনটা বলে দিল, যা, গিয়ে দেখ কী বলে!
কাজেই একা জিপগাড়ি ড্রাইভ করে গরমের ভেতর গিয়েছিল সে বহু মাইল দূরে। যেখানে দেখা করার কথা, ওখানে কয়েক বছর আগেও গেছে সে। চেনে জায়গাটা। ওখান থেকে দামি কিছুই পাওয়া যায়নি। ফলে আর কখনও ওদিকে যাওয়ার প্রয়োজন বোধ করেনি ভাদিম। শত শত বছর আগে ওই মন্দির লুঠ করেছে ডাকাতের দল। দর্শনীয় নয় বলে টুরিস্টরাও ওদিকে যায় না। বালির ভেতর অর্ধেক ডুবে থাকা ভাঙা মন্দির। বহু মাইলের ভেতর ওই ভাঙা দেয়াল ভরা জায়গাটা ছাড়া আর কোথাও মরুভূমিতে ছায়া পাওয়ার উপায় নেই।
ঠিক জায়গায় পৌছে গাড়ি থেকে নেমে কড়া রোদের ভেতর চারপাশে তাকাল ভাদিম। কেন যেন মনে হলো, ওপর থেকে কেউ দেখছে ওকে। ধীরে ধীরে পেরোতে লাগল সময়। অস্থির লাগল ভাদিমের। ফলে শুরু করল পায়চারি। একটু পর পর অধৈর্য হয়ে দেখল হাতঘড়ি। সূর্যের ভীষণ তাপে শুরু হলো মাথা-ব্যথা। আরও অনেকক্ষণ রোদে দাঁড়িয়ে তিক্ত হয়ে গেল মনটা। ঠিক করে ফেলল, যথেষ্ট হয়েছে, এবার ফিরবে কায়রোয়। জিপগাড়িতে উঠবে, এমন সময় তাপ-তরঙ্গের ভেতর দিয়ে দেখল, উঁচু বালির ঢিবি ডিঙিয়ে এদিকেই আসছে চারটে গাড়ি।
কপালে হাত রেখে ওদিকে চেয়ে রইল ভাদিম। কয়েক মিনিট পর ধুলোভরা চার জিপগাড়ি থেকে নামল দশজন লোক। তাদেরকে কারবারি বা ব্যবসায়ী বলে মনে হলো না ভাদিমের। প্রায় সবার চেহারা বলে দিচ্ছে তারা ছিল প্রাক্তন সৈনিক বা মার্সেনারি। কারও মুখে হাসি নেই। কয়েকজনের কাঁধে ঝুলছে অটোমেটিক ওয়েপন। অস্ত্রের সঙ্গে সম্পর্ক নেই ভাদিমের। কেমন যেন ভয় লেগে উঠল তার। কে জানে, এরা হয়তো ভয়ঙ্কর ডাকাত। এমন একদল লোক, যারা বিনা দ্বিধায় ওকে খুন করবে।
কিন্তু এখন আর পালিয়ে যাওয়ার উপায় নেই!
গম্ভীর চেহারা করে অপেক্ষা করল ভাদিম।
কঠোর চেহারার দু’জন লোক এগিয়ে এসে ওকে ঠেলে দাঁড় করিয়ে দিল জিপগাড়ির পাশে। দক্ষতার সঙ্গে সার্চ করল একজন। আপত্তি তুলল ভাদিম, ‘আস্তে! সুটের ভাঁজ নষ্ট হচ্ছে!’
কয়েক মুহূর্ত পর দ্বিতীয় লোকটা কর্কশ স্বরে বলল, ‘এর সঙ্গে অস্ত্র নেই।’
ভাদিমকে ছেড়ে পিছিয়ে গেল তারা।.
নিজের সম্মান ফিরে পাওয়ার জন্যে সুট থেকে ধুলো ঝাড়ল কবর-লুঠেরা।
একটা জিপের দিকে ইশারা করল দাড়িওয়ালা এক লোক।
এবার ভাদিম দেখল, ওই জিপের পেছনের সিটে বসে ধূমপান করছে এক লোক। দূর থেকে দেখছে তাকে।
আরও কয়েক মুহূর্ত পর জিপগাড়ি থেকে নেমে ভাদিমের দিকে এল লোকটা। উঁচু কপালে কোঁকড়ানো কালো চুল। পরনে খাকি প্যান্ট। জোরালো তপ্ত হাওয়ায় ফুলে উঠছে ঢিলা শার্ট। উরুর পাশে করডিউরা হোলস্টার থেকে নাক উঁচু করেছে পিস্তলের রাবারের কালো বাঁট লোকটার বামহাতে সরু একটা ব্রিফকেস। মাঝারি আকারের লোক হলেও কী যেন আছে তার ভেতর— সেটা খুব অশুভ কিছু। কালো দুই চোখের গভীরে যেন গোখরার বিষ।
চোখে চোখ রেখে ভাদিম বুঝল, স্বয়ং ঈশ্বরও জানেন না কী চলছে এর মনে!
কেন যেন ভীষণ ভয় লাগল ওর।
সাপের মত স্থির দৃষ্টিতে কোনও ধরনের অনুভূতি নেই লোকটার।
দলের অন্যরাও যেন কেঁচো হয়ে গেছে লোকটার উপস্থিতিতে।
ভাদিমের সামনে এসে থামল লোকটা। বালিতে দৃঢ়ভাবে রেখেছে বুট পরা দুই পা। উদাস দৃষ্টিতে দেখল ফ্রেঞ্চ আর্কিওলজিস্টকে। নরম কণ্ঠে বলল, ‘আমি জমির শেখ।’
ভাদিম টের পেল, অন্যরা মনোযোগ দিয়ে দেখছে ওকে। তাদের ভেতর বেসবল ক্যাপ পরা শক্তপোক্ত লোকটাকেই সবচেয়ে নীচ মনের বলে মনে হলো ওর। ওই লোকও নার্ভাস চোখে দেখছে জমির শেখকে। ন্যাড়ামাথা সরু এক লোকের ওপর চোখ পড়ল ভাদিমের। তার বুকে আড়াআড়ি ভাবে ঝুলছে দুটো অ্যামিউনিশন বেল্ট। দুই হাতে ধরেছে রাইফেল।
চোখের ইশারা করে পাথরের ভাঙা দেয়ালের ছায়ার দিকে চলল জমির শেখ। বাধ্য হয়ে পিছু নিল ভাদিম। মাথার তালু বেয়ে কুলকুল করে নামছে ঘাম। এটা যে গরমের জন্যে হচ্ছে, তা নয়। টেনশনের ফলে ঘাড় ও কাঁধে শুরু হয়েছে ব্যথা। কেন যেন বারবার মনে হচ্ছে, যে- কোনও সময়ে পিঠে বিধবে বুলেট। ভেবে পেল না, কোন্ অপরাধে মরতে হচ্ছে! কার কী ক্ষতি করেছে ও? মস্তবড় কোনও ভুল করেছিল?
কিন্তু ভাদিমকে বিস্মিত করে অদ্ভুত কাণ্ড করল জমির শেখ। দেয়ালের ছায়ায় বালির ওপর বসে পড়ল। হাতে ইশারা করল পাশে বসতে। সহজ স্বরে বলল, ‘আমি জানি তুমি কে এবং কী করো। আমার ধারণা, তুমি আমাকে সাহায্য করতে পারবে।’
লোকটার পাশে বসল ভাদিম। দ্বিধা নিয়ে বলল, ‘বুঝতে পারছি না আসলে কী চান।’
‘একটা জিনিস দেখাব।’
ব্রিফকেস খুলে ভেতর থেকে বড় ম্যানিলা এনভেলপ নিল জমির শেখ। ওটা ধরিয়ে দিল ভাদিমের হাতে। ভুরু – কুঁচকে এনভেলপের ভেতর উঁকি দিল ভাদিম। এনভেলপের ভেতরে রয়েছে বেশ কয়েকটা চকচকে রঙিন ছবি।
আশা নিয়ে তার দিকে চেয়ে আছে জমির শেখ। বিস্মিত চোখে তার দিকে তাকাল ভাদিম; তারপর ছবিগুলো বের করে ওদিকে মনোনিবেশ করল। এসব ছবি কোনও পাথরের স্ল্যাবের। জিনিসটা প্রাচীন। হাতে খোদাই করা। ধুলোভরা স্ল্যাবের বুকে সারি সারি হায়ারোগ্লি।
‘তুমি কি ওই ভাষা পড়তে পারো?’ জানতে চাইল জমির শেখ।
আনমনে মাথা দোলাল ভাদিম। এরই ভেতর মনোযোগ দিয়েছে লেখাগুলোর প্রতি। ঘাড়ের কাছে কেমন শিরশিরে অনুভূতি হলো। শীতল স্রোত নেমে গেল মেরুদণ্ড বেয়ে। আগ্রহ নিয়ে পড়ছে সিম্বল। বুঝতে শুরু করেছে, কী লেখা আছে পাথরের স্ল্যাবে। হঠাৎ করেই ওদিক থেকে চোখ তুলে সরাসরি জমির শেখের চোখে তাকাল ভাদিম। ‘এটা কোথা থেকে…’
‘পড়ো,’ বাধা দিয়ে বলল লোকটা।
চেহারা থেকে ভীতি কেটে গেছে ভাদিমের। চুপচাপ পড়তে লাগল।
‘ওখানে কী লেখা?’ জানতে চাইল জমির শেখ।
এসব গ্লিফ্ দেখে হতবাক হয়েছে ভাদিম। কয়েক মুহূর্ত পর নিচু গলায় ধীরে ধীরে বলল, ‘এখানে লিখেছে: আমুন এখন সন্তুষ্ট। নিষিদ্ধ করা হলো আমারনার ধর্মদ্রোহী পাষণ্ডকে। সঠিক স্থানে ফিরিয়ে দেয়া হবে সমস্ত ধনদৌলত।’
খুশি হয়ে হাসল জমির শেখ। ‘তুমি শিক্ষিত মানুষ। পাথরের লিপিগুলো অনুবাদ করে দেবে।’
তার কথা শোনেওনি ভাদিম। হাতে এসব কী সেটা বুঝতে পেরে আটকে গেছে শ্বাস। শিরশির করছে সারাশরীর।
নিষিদ্ধ করা হলো আমারনার ধর্মদ্রোহী…
এতই চমকে গেছে যে ভাদিমের হাত থেকে বালির ভেতর পড়ল চকচকে কয়েকটা ছবি।
এটা হতে পারে না!
আমারনা শহর তো হারিয়ে গেছে মরুভূমির বালির নিচে।
ওটার শাসক ছিলেন ধর্মভ্রষ্ট এক ফেরাউন
প্রাচীন গল্পগাথায় লেখা আছে, ওই ফেরাউনকে সম্মান বা গুরুত্ব দেননি সেই আমলের বড় বড় পুরোহিতেরা।
তাঁরা সরিয়ে ফেলেন বিপুল পরিমাণের সম্পদ। কী নিয়ে কাজ করতে হবে, বুঝে গেছে ভাদিম। কিন্তু বর্তমান আর্কিওলজিস্ট বা ইতিহাসবিদরা মনে করেন, ওই কাহিনী স্রেফ গাঁজা।
সত্যিই কি সরিয়ে নেয়া হয়েছিল লক্ষ-কোটি ডলারের সোনা আর অন্যান্য দামি রত্ন?
না-না, এটা হতেই পারে না!
কিন্তু বাস্তবে যদি সত্যি হয়?
ক্লাসের ফাইনাল পরীক্ষায় ফেল করলে যেমন মাথা ঘোরে বাজে ছাত্রের, ঠিক সেভাবেই বনবন করে ঘুরছে ভাদিমের মাথা। কে জানে, সত্যিই হয়তো আছে ওই ট্রেযার! যদি পাওয়া যায়, সেটা হবে পৃথিবীর ইতিহাসে সবচেয়ে বড় আর্কিওলজিকাল আবিষ্কার। কিংবদন্তির গল্পে যে পরিমাণ সোনাদানার কথা লিখেছে, তার অর্ধেক পেলেও যে-কেউ বলবে, সে পেয়েছে বিশটা তুতেনখামেনের সমাধির চেয়েও বেশি ধনরত্ন!
মুখ তুলে জমির শেখের চোখে তাকাল ভাদিম। ‘এ তো অবিশ্বাস্য!’
তৃপ্তি নিয়ে হাসল জমির শেখ। ‘অন্য লোকটাও এই একই কথা বলেছিল।’
ভুরু কুঁচকে গেল ভাদিমের। ‘অন্য লোক আবার কে?’
‘তুমি দ্বিতীয়জন। তোমাকে দিয়ে যাচাই করে নিলাম। মাইণ্ড কোরো না।’
আত্মা খাঁচাছাড়া হয়ে গেল ভাদিমের। ব্যাটা বলে কী! যাকে-তাকে বলে ফেলেছে এসব? শ্বাস আটকে জানতে চাইল সে, ‘অন্য কাকে বলেছেন এই স্ল্যাবের কথা?’
‘ইজিপশিয়ান মিউযিয়ামের এক কিউরেটর,’ বলল জমির, ‘গতরাতে আমরা দেখা করেছি তার বাড়িতে গিয়ে।’
‘কু-কী?’ ভয়ানক আতঙ্কে হৃৎপিণ্ডটা গলার কাছে উঠল ভাদিমের। ‘কোন্ জনের কাছে গেছেন?’
‘হাদাস্‌সা।’
‘তার সঙ্গে কথা বলেছেন? সর্বনাশ!’
‘ভয় পেয়ো না। কাউকে কিছু বলবে না।’
‘কেন বলবে না?’ রীতিমত অভিমান হচ্ছে ভাদিমের। কেন যে তার কাছে আগে এল না এই লোকটা!
‘বলবে না, কারণ ওকে পছন্দ হয়নি আমার,’ সহজ সুরে বলল জমির শেখ। অলসভঙ্গিতে বসে আছে। তার চোখে তাকাল ভাদিম। পরক্ষণে বুঝল, কী বলেছে লোকটা। চোয়াল ঝুলে গেল ভাদিমের
‘কী লিখেছে?’ জানতে চাইল জমির। ‘হাদাসা কিছু বলেনি?’
‘তা বলেছে। তবে আবারও শুনব তোমার কাছ থেকে। দেখি আমাকে সাহায্য করতে পারো কি না। নইলে খামোকা চুক্তি করতে যাব না।’
‘কীসের চুক্তি?’
‘স্ল্যাব পড়ো,’ একটু বিরক্ত সুরে বলল জমির।
কাঁপা আঙুলে ছবির সিম্বল ছুঁয়ে পড়তে লাগল ভাদিম। বুঝে গেছে, এটা ওর জীবনের সবচেয়ে গুরুত্বপূর্ণ পরীক্ষা। সন্তুষ্ট করতে না পারলে ওকে মরুভূমির ভেতরে ফেলে যাবে এরা। কিন্তু এর চেয়েও বেশি জরুরি বিষয় নিয়ে ভাবছে সে। এসব প্রাচীন হায়রোগ্লিফের ইমেজের ভেতর রয়েছে পৃথিবীর সবচেয়ে বড় সম্পদের নিশানা। ওগুলো একবার পেলে…
‘অকল্পনীয় পরিমাণের… ধনরত্নের কথা বলেছে,’ হোঁচট খেয়ে বলল ভাদিম। ‘টনকে টন সোনা তো আছেই, সেইসঙ্গে অনেকগুলো সিন্দুক ভরা রত্ন-মানিক… এই যুগে এত সম্পদ দেখেনি কেউ নিজের চোখে। …না, একমিনিট 1 ভুল পড়েছি।’ দাঁত দিয়ে জিভ কামড়ে ধরল ভাদিম। কঠোর চোখে তাকাল ছবির দিকে। ‘মূল্যবান সব আর্টিফ্যাক্ট আর টনকে টন সোনা।’ হতবাক হয়ে জমিরের দিকে তাকাল সে। ভীষণ ধক ধক করছে হৃৎপিণ্ড। ‘আর সেইসঙ্গে আরও অনেক কিছু।
‘এরই ভেতর তারই একটা পেয়েছি,’ সহজ সুরে বলল জমির শেখ। হাতের ইশারা করল দলের লোকদের উদ্দেশে। ‘কাদের, নওশের! ওটা নিয়ে এসো!’
প্রায় দৌড়ে জমির শেখের কালো জিপের কাছে গেল দুই স্যাঙাৎ। গাড়ির পেছনের দরজা খুলে দু’জন মিলে বের করল কী যেন। ওটা দৈর্ঘ্যে তিনফুট। চটের কাপড় দিয়ে মোড়া। কাদের ও নওশের শক্তিশালী লোক হলেও তাদের কষ্ট হচ্ছে ভারী ওজন বইতে। কয়েকবার বালির ওপর দিয়ে টেনে আনল। ঝুলন্ত রাইফেল বাড়ি মারছে পিঠে। জমিরের দেখিয়ে দেয়া জায়গায় জিনিসটা রাখল। খুলে দিল কয়েকটা দড়ির গিঁঠ। ফোঁস-ফোঁস করে শ্বাস নিচ্ছে তারা। ঘর্মাক্ত হাত মুছে নিল প্যান্টে।
কাপড়ে মোড়া জিনিসটার দিকে চেয়ে আছে ভাদিম। ভাবছে, ওটা কী হতে পারে!
‘কাপড়টা সরিয়ে দাও,’ ফরাসি কবর-লুঠেরাকে নির্দেশ দিল জমির।
ভাদিম একটু ঝুঁকে চটের কোনা ধরে টান দিতেই খসে পড়ল ওটা।
সূর্যের আলোয় ঝিকমিক করে উঠল জিনিসটা ভাদিমের মনে হলো, ওকে স্নান করিয়ে দেয়া হচ্ছে সোনালি আলো দিয়ে। হাঁ হয়ে গেল মুখ। পিটপিট করে দেখছে সামনের দৃশ্য। একবার কচলে নিল দুই চোখ। আরে, না তো, সত্যিই ভুল দেখছে না সে!
রোদে ঝলসে উঠছে বেড়ালদেবী বেস্টেট-এর সোনার মূর্তি। বিরান মরুভূমির রুক্ষ বালি ও পাথরের মধ্যে দৃশ্যটা কেমন যেন পরাবাস্তব মনে হলো ভাদিমের। কাঁপা হাতে স্পর্শ করল দেবীর স্তন। সত্যিই জিনিসটা সোনাপানি করা নয়, নিরেট সোনা দিয়ে তৈরি! ওজন প্রায় এক হাজার পাউণ্ড। পাগলের মত ব্যস্ত হয়ে দেবীর গাল ও ঠোঁটে আঙুল বোলাল ভাদিম। এত কাছ থেকে এত বড় সোনার মূর্তি আগে দেখেনি। তার ভুল না হলে কমপক্ষে তিন হাজার বছর পর মানুষের চোখ পড়েছে ওটার ওপর।
যারা তাকে চেনে, সবাই বলবে খুব নির্বিকার মনের মানুষ ভাদিম। তবে এখন ভয়ঙ্কর লোভে প্রায় পাগল হলো সে। হামাগুড়ি মেরে গিয়ে ধর্ষণকারীর মত হাত বোলাল দেবীর ঊরু ও ঊরুসন্ধিতে। খুশিতে ওর ইচ্ছে হলো হা-হা করে হেসে উঠতে। ভুলে গেল নষ্ট হয়ে যাচ্ছে সুটের ভাঁজ। ঝিলিক দিচ্ছে সোনার দেবীর মসৃণ ও শীতল দেহ।
জমির শেখ জানাল, কোথায় পেয়েছে ওই মূর্তি। বালির সাগরে ওই যে বহু দূরের পুরনো সেই বেদুঈন দুর্গ, সেখানেই উঠানের কূপ থেকে এসেছে এই জিনিস। ভেতরে ছিল পাথরের কুঠরি। কূপ খননের সময় আরেকটু হলে ওটা বেরিয়ে আসত। ওই কূপের ভেতর যে এক তরুণকে গুলি করে হত্যা করেছে, সে কথা সহজ সুরেই বলল জমির। এটা যেন কোনও বিষয়ই নয়। এ-ও বলল, মূর্তিটা পেয়েছে স্রেফ কপাল জোরে।
চকচকে মূর্তির দিকে ইশারা করল জমির। ‘তোমাকে দেখাব বলেই এত দূরে এনেছি। আমার ধারণা, এরকম শত শত সোনার মূর্তি আছে গুপ্ত কোনও ঘরে।’
চোখের ওপর থেকে ঘাম মুছল ভাদিম। ভাবছে, হায়রোগ্লিস্ অনুযায়ী এর হাজার গুণ বেশি ধনদৌলত লুকিয়ে আছে কোথাও!
ভাদিমের দিকে তর্জনী তাক করল জমির। ‘এবার আমাকে আরও বড়লোক করে দেয়ার জন্যে কাজ করবে তুমি।’
কথাটা শুনে হঠাৎ করেই তিক্ত হাসল ভাদিম। ‘আর তারপর? আমাকেও মেরে ফেলবেন হাদাসার মত করে?’
‘আমাকে হতাশ না করলে ক্ষতি হবে না তোমার,’ বলল জমির। ‘তবে যদি বেইমানি করো, বা কিছু লুকাতে চাও, সেক্ষেত্রে মরবে ভয়ঙ্কর ভাবে। জেনে রাখো, আমি অযৌক্তিক মনের মানুষ নই।’
কাঁধের ওপর দিয়ে পেছনে তাকাল ভাদিম। প্রায় ঘাড়ের কাছে দাঁড়িয়ে আছে জমির শেখের ক’জন স্যাঙাৎ। তাদের অস্ত্রগুলো দেখে নিয়ে বিড়বিড় করে বলল সে, ‘বুঝতে পেরেছি।’
‘সাংস্কৃতিক সম্পদ নিয়ে আমার মাথা-ব্যথা নেই,’ বলল জমির শেখ। ‘আমার চাই কোটি কোটি ডলার। সেগুলো লাগাব জরুরি কাজে।’ সামান্য ঝুঁকে ভাদিমের চোখে সাপের দৃষ্টিতে তাকাল সে। চাহনির ভেতর কেমন অবশ করে দেয়ার মত কিছু আছে। ‘বুঝলে, এখন থেকে আমার হয়ে কাজ করবে। গুপ্তধন পেলে তোমাকে দেব দশ ভাগের এক ভাগ সোনা।’
চোদ্দ ঘণ্টা আগে দক্ষিণ ফ্রান্সের কোতে দ্য’যুর ইন্টারন্যাশনাল এয়ারপোর্ট থেকে রানাকে নিয়ে টেকঅফ করেছে ৭৪৭ জেট বিমান। আর এখন পশ্চিমে তলিয়ে যাচ্ছে ঝলমলে লাল-সোনালি সূর্য। জানালা দিয়ে বহু নিচে দিগন্তে মিশে যাওয়া মরুভূমি দেখছে রানা। আগেও বহুবার এসেছে এ দেশে। মনে পড়ল; অন্যদিকের জানালা দিয়ে চোখে পড়বে বালির সাগরের মাঝে মরূদ্যানের মত বিস্তৃত কায়রো শহর। মেগাপোলিস। আফ্রিকা বা মিডল ইস্টের সবচেয়ে বড়। জনসংখ্যা দুই কোটিরও বেশি। শহরের বুক চিরে গেছে নীল নদ। শেষবেলার সূর্যের রক্তিম আলোয় চিকচিক করছে ঢেউ। দুই তীরে হাজার হাজার বছর ধরে গড়ে উঠেছে নানান লোকালয়। লাল ও সোনালি আকাশের পটভূমিতে মাথা উঁচু করেছে হাই রাইজ ভবন, গম্বুজ ও মিনার। উত্তর আফ্রিকার যে-কোনও শহরের চেয়ে একদম আলাদা কায়রো। এ শহর অতি প্রাচীন ও অতি আধুনিক সভ্যতার অদ্ভুত মিশেল। যেমন রয়েছে কোটি ডলারের মালিক ধনী লোক, তেমনি আছে ভীষণ গরিব লাখো মানুষ। কোনও কোনও এলাকা এতই সুন্দর, মনে হবে ওটাই স্বর্গ। আবার সামান্য দূরেই হয়তো পূতিগন্ধময় বস্তি। সাংস্কৃতিক দিক থেকে কায়রো যেমন ঐতিহ্যবাহী, তেমনি ওটাকে বলা যেতে পারে পরিবেশ নষ্টকারী নোংরা এক জঘন্য ময়লার ভাগাড়।
গতবার যখন এ শহরে এল রানা, চিনে নিয়েছিল বেশ কয়েকজন মিশরীয় লোককে। রানা এজেন্সির ছেলেরা অতি ব্যস্ত, কাজেই এবার হয়তো সেসব মিশরীয়দের সাহায্য নিতে হবে ওকে। তবে আগের কাজ আগে। ওর জানা আছে প্রথমে যেতে হবে কোথায়। একটা কাগজে ঠিকানা লিখে দিয়েছেন কর্নেল ব্রাউন। পকেট থেকে ওটা বের করে দেখে নিল রানা।
এয়ারপোর্ট থেকে বেরোতে বেরোতে নেমে গেল সন্ধ্যার আঁধার। তাপ কমতেই যেন নতুন করে জেগে উঠছে কায়রো। কয়েক লেন সমৃদ্ধ হাইওয়ে ধরে তীর বেগে চলেছে রানার ট্যাক্সি। দু’পাশে পেছনে পড়ছে শহরতলী। আরবি ও ইংরেজি বুকে নিয়ে ঝলমল করছে বিশাল সব বিলবোর্ড। ওগুলোর আলো পড়ে চিকচিক করছে নীল নদের কালো জল। শহরের মাঝ দিয়ে ধনীদের পাড়া পাশ কাটিয়ে সোজা অবহেলিত, দরিদ্র মানুষের এলাকায় ঢুকল ট্যাক্সি। সরু এক গলিতে থামল ড্রাইভার। ভাড়া বুঝিয়ে দিয়ে আরবিতে ধন্যবাদ জানিয়ে ট্যাক্সি থেকে নেমে পড়ল রানা।
সাহারা মরুভূমি থেকে থেমে থেমে আসছে দমকা হাওয়া। ঘুরপাক খেয়ে বাতাসে ভেসে উঠছে হাজার বছরের বালি। কিছুক্ষণ হেঁটে সাধারণ কংক্রিটের এক ফ্যাসাডে এসে থামল রানা। সামনেই অ্যাপার্টমেন্ট ভবন। ওখানেই শেষবার ঘর ভাড়া নিয়েছিল মডাক ব্রাউন। ভাবাও যায় না ওই একই লোক কখনও পা রেখেছে বিলাসবহুল সেইবার ইয়টে। দোতলার জানালা দিয়ে আসছে কান ফাটানো রক মিউযিক। সেটার সঙ্গে পেরে উঠছে না বেশ কয়েকটা টিভি। আওয়াজের মিশ্রণে নরক হয়েছে জায়গাটা।
এই অ্যাপার্টমেন্ট ভবনে থাকত কর্নেল জন ব্রাউনের ছেলে, ঠিক যেন বিশ্বাস হতে চাইল না রানার। ভাল এক ইউনিভার্সিটির লেকচারার, তার তো টাকার এত খিঁচ থাকার কথা নয়! তা হলে এই বস্তির মত জায়গায় কেন উঠল সে? টুরিস্টদের মত মাঝারি মানের কোনও হোটেলে উঠতে পারত। তবে মর্ডাক বোধহয় ভেবেছিল দারুণ অ্যাডভেঞ্চার হচ্ছে। মনে হয়তো রোমান্টিক একটা ভাবও ছিল: আছি আফ্রিকার বুকে। একদিন আবিষ্কার করব প্রাচীন কোনও রহস্যময় সমাধি! তখন অ্যাকাডেমিক সমাজে সবাই বলবে: আরিব্বাপরে, তোমরা দেখো কী করেছে মডাক ব্রাউন!
সোনার ঘড়ি ও দামি ব্লেয়ার পরে এসব গলি ধরে হেঁটে গেলে চোর-ডাকাতের মনে হবে, ঘুটঘুটে রাতে হঠাৎ উপস্থিত হয়েছে ঝলমলে এক বাতিঘর। এমন মগা লোকই তো চাই!
বারোটারও বেশি ভাষা জানেন, দুনিয়ার যে-কোনও জায়গায় মানুষের ভিড়ে হারিয়ে যেতে পারবেন জন ব্রাউন। নাহ্, সত্যি, একেবারেই বাবার মত ছিল না মডাক।
সিঁড়িঘরে ঢুকে প্রথম ধাপে পা রাখল রানা। দেয়ালে হালকা রঙের প্রলেপ দিয়ে অশ্লীল সব বাক্য মোছার চেষ্টা করেছে কেউ। তবুও ফুটে আছে সব। কয়েক ধাপ পার হয়ে দোতলায় উঠে থামল রানা। চারদিকে আঁচড় ভরা পুরনো চারটে দরজা। সেগুলোর একটা হঠাৎ খুলে গেল। রাগী চেহারা নিয়ে রানাকে পাশ কাটিয়ে নেমে গেল এক তরুণ। দরজায় এসে দাঁড়াল এক তরুণী, কাঁদছে বলে চোখ ভেজা তার।
দারুণ জায়গা, তিক্ত মনে ভাবল রানা। দরজাগুলোর নম্বর দেখে নিয়ে উঠে এল আরেক তলা। ধুপধুপ আওয়াজে বাজছে বেয গিটার, কাঁপছে দেয়াল ও মেঝে। খুব শক্তিশালী গলার গলার এক শিশু হার মানিয়ে দিয়েছে গিটারওয়ালাকে। বাচ্চার পাশের ঘরেই বোধহয় স্বামীর সঙ্গে তীক্ষ্ণ কণ্ঠে ঝগড়া জুড়েছে তার মা। ধুড়ুম করে বন্ধ হলো একটা দরজা। মেঝেতে পড়ে ঝনঝন করে ভাঙল কিছু। থমকে দাঁড়িয়ে কান পাতল রানা। চেঁচামেচি থেকে মনে হচ্ছে কুরুক্ষেত্রের যুদ্ধ জয়ে নেমেছে স্বামী-স্ত্রী। ধুপধুপ করে বাজছে গিটার। চেঁচিয়ে চলেছে মারাত্মক গলার শিশু। হাঁড়িপাতিল আছড়ে পড়ল। কেমন যেন উদাস হয়ে গেল রানা। বুঝে গেছে, এই বাড়িতে ওকে কেচে মোরব্বা করা হলেও, পাশের ঘর থেকে শুনবে না কেউ। আর শুনলেও পাত্তা দেবে না। যে যার তালে ব্যস্ত।
আরেক তলা উঠে এল রানা। আবারও দরজার নম্বর দেখে নিল। হ্যাঁ, এবার ঠিক জায়গায় এসেছে।
মর্ডাকের ফ্ল্যাটের দরজা আধখোলা। নিঃশব্দ পায়ে ভেতরে ঢুকল রানা। বহু দিন আগেই এখান থেকে ঘুরে গেছে পুলিশ। গরিবি হালের অ্যাপার্টমেন্ট, তবে পরিষ্কার। চারপাশ গুছিয়ে রেখেছে কেউ। বাড়ির মালিক বোধহয় আশা করছে যে-কোনও দিন ভাড়া হবে অ্যাপার্টমেন্ট।
‘আপনার জন্যে কী করতে পারি, স্যর?’ ইংরেজিতে জানতে চাইল কেউ।
ঘুরে দাঁড়াল রানা। মোটা এক লোক বেরিয়ে এসেছে কিচেন থেকে। নাভি ছুঁই-ছুঁই করছে কুচকুচে কালো দাড়ি। চোখে কেন যেন অভিযোগ। পরনের ভেস্টের ওপরে সুট জ্যাকেট। মোটা আঙুলগুলো দিয়ে ধরে রেখেছে ধাতব এক টুলবক্স। ওটার ঢাকনি খোলা। ভেতরে একটা হাতুড়ি ও রেঞ্চ। রানা বুঝে নিল, হয় এ কেয়ারটেকার, নইলে অ্যাপার্টমেন্টের মালিক। বিদেশি লোক দেখে ইংরেজিতে কথা বলছে। উদ্দেশ্য ঘর ভাড়া দেয়া।
‘ফ্ল্যাট খালি মনে হচ্ছে,’ বলল রানা।
‘ইচ্ছে হলে ভাড়া নিতে পারেন।
টুলবক্স দেখাল রানা। ‘প্লামিঙের সমস্যা আছে?’
‘না, কোনও সমস্যা নেই। ঘর ভাড়া নেবেন?’
‘হয়তো।’ ঘরের চারপাশে চোখ বোলাল রানা। চলে গেল পাশের ঘরে। ওটা ছোট বেডরুম। সিঙ্গেল খাটের ওপর ম্যাট্রেস। ভাঁজ করা চাদরটা দেখল পাশের চেয়ারে। একপাশে সস্তা চেস্ট অভ ড্রয়ার। মাথার ওপর শেডবিহীন বাতি। আবারও রানার চোখ ফিরল ম্যাট্রেসের ওপর। ওখানে স্ফিঙ্কস্-এর প্রিন্ট। মর্ডাকের মত কম পয়সার টুরিস্ট হয়তো খুশি হবে। পুলিশের তোলা ছবির মতই ঘরটা। অবশ্য এখন বিছানার ওপর পড়ে নেই মর্ডাকের রক্তাক্ত, ক্ষত-বিক্ষত লাশ। দেয়ালের রক্তের খয়েরি দগদগে দাগ ঢাকা পড়েছে নতুন সাদা রঙে। পরিষ্কার করা হয়েছে মেঝে।
দু’মাস পর কেই-বা বুঝবে এখানে ভয়ঙ্কর ভাবে খুন হয়েছে নিরীহ এক লোক।
‘আপনি পাবেন স্যাটেলাইট টিভি আর ইন্টারনেট,’ আপোষের সুরে বলল বাড়ির মালিক, ‘ঠকছেন না।’
মাথা দোলাল রানা। ‘কিছু দিন আগে এখানে ছিল আমার এক বন্ধু। আপনার বোধহয় মনে আছে তার কথা?’
হাতের ঝাপটায় কথাটা উড়িয়ে দিল দাড়িওয়ালা। ‘আমার তো আর খেয়ে কাজ নেই যে সবাইকে মনে রাখব।’
‘তবে যারা এখানে খুন হয়, তাদের কথা নিশ্চয়ই মনে আছে?’
ভুরু ও নাক-মুখ কুঁচকে রানাকে দেখল লোকটা। ‘আপনি আসলে কে?’
‘উল্লেখযোগ্য কেউ নই,’ বলল রানা। ‘তবে এই বাড়িতে নিরীহ একজন মানুষকে ছুরি মেরে খুন করা হয়েছে জানলে কারই বা ভাল লাগবে বলুন। আপনি হয়তো দেখেছেন, আমার ওই বন্ধুর হাতে ছিল সোনার রোলেক্স ঘড়ি। খুন হয়েছে বোধহয় ওটার জন্যেই।’
দাড়িভরা মুখের অনাবৃত ত্বক লালচে হয়ে উঠল বাড়ির মালিকের। ‘আমি আপনার সঙ্গে এ বিষয়ে একটা কথাও বলব না। ঘর ভাড়া নিলে নেবেন, নইলে বিদায় হবেন। অত ঝামেলা করছেন কেন?’
‘ঝামেলা করছি না, ভাবছি,’ বলে প্যান্টের পেছন পকেট থেকে মানিব্যাগ বের করল রানা। ওটা থেকে নিল বেশ কয়েকটা ইজিপশিয়ান পাউণ্ড। না গুনেই বাড়িয়ে দিল লোকটার দিকে। ‘আশা করি এতে একসপ্তাহ চলবে?’
চকচক করে উঠেছে লোকটার দুই চোখ। হাত বাড়িয়ে দিল টাকা নেয়ার জন্যে। কিন্তু নোটসহ হাত পিছিয়ে নিল রানা। নরম সুরে বলল, ‘আপনি এই বাড়িতেই থাকেন?’
টাকা পাবে বুঝে খুশি হয়ে হাসল লোকটা। ভেঙে গেল মনের কঠিন দেয়াল। বেশিরভাগ মানুষের ক্ষেত্রে এমনই হয়। মাথা কাত করে ওপরের দিক দেখাল সে। ‘টপ ফ্লোরে থাকি।’
‘আপনিই কি লাশটা পেয়েছিলেন?’
মাথা দোলাল বাড়ির মালিক। ‘দরজা খোলা ছিল। দেয়ালে দেখলাম অনেক রক্ত।
‘কখনও আমার ওই বন্ধুর সঙ্গে অন্য কাউকে দেখেছেন? অন্য কেউ আসত এখানে?’
‘সেরকম কিছু তো মনে পড়ছে না। না, কাউকে দেখিনি। আসলে সবসময় নিজের কাজে ব্যস্ত থাকি।’
কথাটা সত্য হতে পারে, আবার না-ও হতে পারে। সময় বলে দেবে সব। ‘ভাড়া নিলাম অ্যাপার্টমেন্ট,’ বলে টাকাগুলো দাড়িওয়ালার হাতে দিল রানা। লোকটা বিদায় নেয়ার পর খুলে দিল জানালাগুলো। নিচে রাস্তা দিয়ে যাচ্ছে গাড়িঘোড়া। ব্যাগ থেকে সরু ফোল্ডার নিয়ে করোনার ও পুলিশের রিপোর্ট খুঁটিয়ে দেখল রানা। পুলিশের রিপোর্টের শেষে সই করেছে অফিসার-ইন-চার্জ। নাম এমাজউল্লাহ্। এই লোকের সঙ্গেই দেখা করেছিলেন কর্নেল ব্রাউন। ওপর মহল থেকে চাপ আসেনি বলে সাদামাটা ভাবে তদন্ত করেছে পুলিশ।
রিপোর্টগুলো রেখে আবারও মর্ডাকের লাশের ছবি দেখল রানা। রক্তাক্ত বুক ও পেটের অবস্থা খুব খারাপ। স্বাভাবিক ভাবেই ভীষণ কষ্ট পেয়েছেন কর্নেল ব্রাউন। হোমিসাইডের প্যাথোলজিস্টের ধারণা, মর্ডাক খুন হয়েছে ম্যাচেটির মত ভারী ফলার কোনও ছোরার আঘাতে।
ছবি টেবিলে নামিয়ে রেখে হাতঘড়ি দেখল রানা। কাগজপত্র ও ছবি ভরল ফোল্ডারে। ব্যাগে ফোল্ডার রেখে কাঁধে ব্যাগটা ঝুলিয়ে বেরোল অ্যাপার্টমেন্ট থেকে। দরজা বন্ধ করে সিঁড়ি বেয়ে নেমে এসে দাঁড়াল খোলা আকাশের নিচে। ওর জানা আছে, এবার কোথায় যেতে হবে।
তুবড়ে যাওয়া এক মার্সিডিস ক্যাব ভাড়া নিল রানা। ওর নির্দেশ অনুযায়ী নীল নদের পুবে হাজির হলো ড্রাইভার। ক্রমেই সরু হয়েছে এদিকের রাস্তা। চারদিকে ভাড়া দেবার বাড়িঘর আর শত শত প্রাচীন মসজিদ। এক জায়গায় ট্যাক্সি ড্রাইভারকে থামতে বলল রানা। একটু দূরেই মানশিয়াত নাসের নামের বস্তি এলাকা। ওটাকে বলা হয় আবর্জনার শহর। গাড়ি থেকে নেমে ছায়াভরা সরু গলির ভেতর দিয়ে এগিয়ে চলল রানা। শুনতে পেল খট খট আওয়াজ। টানা গাড়ি নিয়ে যাওয়ার ফাঁকে পা ঠুকেছে গাধা। চালকের আসনে কমবয়সী এক ছেলে। গলির দু’পাশে দশ ফুট উঁচু আবর্জনা। ওগুলোর ভেতর বিক্রিযোগ্য কিছু থাকে, তাই এসব গাড়ি আসে এই এলাকায়। মানুষের ফেলে দেয়া জিনিসের ওপর ভর করে চলছে এই ইণ্ডাস্ট্রি। ওই ছেলের ভবিষ্যৎ ময়লা ঘাঁটা, আনমনে ভাবল রানা। মুহূর্তের জন্যে চোখে চোখ পড়ল দু’জনের, তারপর অন্ধকারে হারিয়ে গেল গাধায় টানা গাড়ি।
তিন মিনিট পর পরিচিত এক দরজার সামনে পৌছুল রানা। চুন-সুরকি খসে পড়ায় দাঁত খিঁচানো ইঁট বেরিয়ে এসেছে। মর্ডাকের অ্যাপার্টমেন্ট ভবনের চেয়েও জীর্ণ এটা। গতবার যেমন দেখেছিল, তেমনই আছে সব। মালিকও বোধহয় বদলে যায়নি।
চোরাই জিনিস কিনতে হলে লোকে খোঁজ নেয় ইসার। কায়রোর নোংরামি ভরা সব কাজেই দুই হাতের নয় আঙুল গুঁজে রেখেছে সে। অবশিষ্ট আঙুলটা বহু দিন আগেই বোল্ট ক্রপার দিয়ে কেটে নিয়েছে তার চেয়েও হারামি কেউ। ওই ঘটনার পর থেকে বেশি গরম কিছু দেখলে ভুলেও ওটার ভেতর নাক গুঁজতে যায় না সে। মেয়েমানুষ বা অস্ত্রের ব্যবসায় অ্যালার্জি এসে গেছে। তবে এ ধরনের ব্যবসার প্রতিটি অ্যাংগেল ভাল করেই জানে ইসা। চেনে শত শত চোর-বাটপারকে। সম্পর্ক রাখে।
আবর্জনা ভরা বাইরের পরিবেশের চেয়েও দুর্গন্ধময় প্রায় ধসে পড়া অ্যাপার্টমেন্ট ভবনের ভেতর অংশ। সিঁড়িঘরে হলদে নোংরা বাল্ব্ যখন খুশি টিপটিপ করে জ্বলে উঠছে, আবার নিভেও যাচ্ছে। ছাতা পড়া দেয়াল বেয়ে পড়ছে ফোঁটা-ফোঁটা ময়লা পানি। একেকবারে দুই ধাপ করে সিঁড়ি টপকে ওপরে উঠতে লাগল রানা। দোতলার ল্যাণ্ডিঙে না থেমে প্রচণ্ড এক লাথি মেরে খুলল সামনের দরজাটা। ওদিকে অন্ধকার হলওয়ে।
দরজা ধুম্ করে খুলে যেতেই নিজের অফিস থেকে ছিটকে বেরোল ইসা। ডানহাতে কক করা পিস্তল। বাঁটের ওপর রেখেছে কাটা পড়া আধ ইঞ্চি দৈর্ঘ্যের বুড়ো আঙুল। টেকো, শুঁটকি, বুড়ো ইসাকে দেখে যে-কেউ ধরে নেবে, সে নিরীহ মানুষ। কিন্তু রানা জানে, এই পিচ্ছিল কেঁচোটা যে-কোনও সময়ে হয়ে উঠতে পারে অজগর। আর সেজন্যেই দরজা খুলে কবাটের আড়ালে অন্ধকারে অপেক্ষা করছে রানা। হলওয়েতে বেরোতেই আচমকা জোরালো এক লাথি খেয়ে উড়ে গেল ইসার হাতের পিস্তল।
রানা সিধে হতেই ওকে চিনে ফেলল ইসা। চাপা স্বরে গালি দিয়েই গোখরার মত ছোবল দিল জ্যাকেটের ভেতর। ঠিক সময়ে কোমর মুচড়ে সরে গেছে রানা। নইলে ওর পাঁজরে ঢুকত সরু ফলার ছোরা। খপ্ করে কবজি ধরে বুড়োকে ঘুরিয়ে নিয়ে আর্ম-লকে আটকে ফেলল রানা। খটাস্ করে মেঝেতে পড়ল ছোরা।
ধীর হয়ে যাচ্ছ, ইসা,’ আরবিতে বলল রানা।
টপটপ করে ঘাম ঝরছে টেকো মাথার তালু থেকে। বুড়ো বুঝে গেছে, গায়ের জোরে কাজ হবে না। অবশ্য জঘন্য গালি দেয়া তার জাতীয় অধিকার। ‘ইবলিশের বাচ্চা! কথা দিয়েছিলি আর কখনও আসবি না!’
ঠেলে নিয়ে শুঁটকি শরীরটাকে অফিসের দিকে নিল রানা। ঘাড় ধরে বসিয়ে দিল খটখটে, এক কাঠের চেয়ারে। নানাদিকে খসে পড়ছে দেয়ালের ঝুরঝুরে সিমেন্ট। ছাত থেকে ঝুলন্ত একমাত্র বা ঘিরে ভনভন করে ঘুরছে পেটমোটা কয়েকটা কালো মাছি। ইসার ডেস্কের ওপর কয়েক তোড়া ব্যাঙ্ক নোট, কয়েকটা ছবি আর অব্যবহৃত পাসপোর্ট। ডেস্কের পেছনে দেয়ালে গেঁথে রাখা হয়েছে লোহার সিন্দুক। ওটার ভেতর কী আছে জানার আগ্রহ নেই রানার।
খেপে ব্যোম হয়ে গেছে বুড়ো। তার ওপর চোখ রেখে মেঝে থেকে পিস্তলটা তুলল রানা। ওটা চেক সি-যেড ৭৫, নাইন এমএম সেমি-অটো। হাতের ভেতর সুন্দর ভাবে বসে গেল। পুরনো আমলের স্টিলের তৈরি ভারী অস্ত্র। হাই- ক্যাপাসিটি ম্যাগাযিন। ভাল ভাবে পরিষ্কার করে তেল দেয়া। নলের মুখে সাইলেন্সার। চেম্বার ও ম্যাগাযিন পরীক্ষা করল রানা। পিস্তল পুরো লোডেড।
‘আমার তো এখন মনে হচ্ছে মিথ্যাই বলেছি,’ বলল রানা। ‘আবারও তোমার সঙ্গে দেখা হয়ে খুব ভাল লাগছে, ইসা।’
‘আগেরবার তোর জন্যে আরেকটু হলে আমার পাছা পুড়িয়ে দিত!’ ঘোঁৎ করে উঠল বুড়ো। ‘হারামি ভেতো বাঙালি কোথাকার!’
‘আহা, এত রাগ করতে হয়?’ জিভ দিয়ে চুকচুক করে আওয়াজ করল রানা। ‘তোমার কাজই তো এমন। কিডন্যাপারদের ব্যাপারে তথ্য দিলে রাগ করবে না ওরা?’
‘আমি কি আর কিছু বলতে চেয়েছি?’ কবজি ডলছে ইসা। ‘তুই-ই তো ভেঙে দিতে চাইলি আমার ঘাড়! …তো এবার কী চাই?’
‘সহজ কাজ। দু’একটা নাম বলবে। ব্যস, তারপর বিদায় নেব। আর কখনও দেখা হবে না। খবরের জন্যে কয়টা টাকাও দেব।’
বিরক্তিতে নাক-মুখ কুঁচকে ফেলল ইসা। ‘আগের বারেও তথ্য চেয়েছিলি। দিয়েই মরতে বসেছিলাম আরেকটু হলে।’
‘আমি অতটা খারাপ লোক হলে এখনও তোমার নয়টা আঙুল থাকত?’ অভিমানের সুরে বলল রানা।
‘আমি চাই এই নয়টা আঙুল নিয়ে ঠিক সময়ে কবরে যেতে।’
মুচকি হাসল রানা। ‘আগেই বলেছি, এবার সহজ কাজ। একদম প্রমিজ, ইসা! এবার জানতে চাই কোথা থেকে কিনতে পারব ভাল একটা ঘড়ি।’
‘ঘড়ি? আর কিছু না তো?’
‘প্ৰমিয।’
রাগ কমেছে ইসার। আঙুল তুলে ওমেগা দেখাল। ‘তোমার হাতে তো ঘড়ি আছে।’
‘বিশেষ একটা ঘড়ি খুঁজছি। পুরো দাম দেব না ওটার জন্যে। বলো তো কোথায় পাই তেমন ঘড়ি?’
কাঁধ ঝাঁকাল ইসা। ‘কায়রোর যে-কোনও জায়গায় পাবে। লাখ লাখ মানুষের কাছে। একটা কেড়ে নিলেই হলো। আমাকে এসব জিজ্ঞেস করার মানেটা কী?’
‘ইসা, তুমি তো বুদ্ধিমান মানুষ, তাই না?’ মানিব্যাগ বের করে ওখান থেকে কয়েকটা নোট নিয়ে বুড়োর নাকে হাওয়া দিল রানা। লোভী চোখে ওগুলো দেখল ইসা। ‘আমি খুঁজছি মার্কেটে আসা কয়েক মাস আগের একটা ঘড়ি। সোনার ওয়েস্টার রোলেক্স। বিশেষ জিনিস। ওটার জন্যে টাকা দিতেও আপত্তি নেই। কোনও ঝামেলায় পড়বে না তুমি।’
সন্দেহ নিয়ে রানাকে দেখল বুড়ো ইসা। ‘ওটা চাই কেন?’
‘ব্যক্তিগত আগ্রহ বলতে পারো। ওটা ফেরত চাই।’
‘কাউকে পেটাবে না তো? বা খুন করবে না তো?’
‘কেউ গায়ে পড়ে ঝামেলা না করলে কিছুই হবে না।’ কিছুক্ষণ নীরবে কী যেন ভাবল ইসা। হাসিতে কুঁচকে গেল দুই গাল।
রানা বুঝতে পেরেছে, বুড়ো কী ভাবছে। ‘নয়টা আঙুল যখন আছে, আর অত চিন্তা কীসের? ব্যাটাকে বলে দিই সব!’
‘তোমাকে কয়েকজনের নামের একটা লিস্টি দেব,’ বলল ইসা। ‘ওই ঘড়ি এখনও কায়রোয় থাকলে, ওটার কথা বলতে পারবে ওদের কেউ।’
দশ মিনিট পর আবারও রাস্তায় নেমে এল রানা। কোমরে গুঁজে রেখেছে ইসার সি-যেড ৭৫ পিস্তল। পকেটের নোটপ্যাডে পাঁচজন লোকের নাম ও ঠিকানা। হনহন করে হেঁটে গিয়ে উঠে পড়ল অপেক্ষারত ট্যাক্সিতে। বুঝে গেছে, দীর্ঘ হবে আজকের এই রাত।
একঘণ্টা পেরোবার আগেই পাঁচজনের লিস্ট থেকে তিনজন ঝরে গেল। যা ভেবেছে, কাজটা তার চেয়ে কঠিন মনে হচ্ছে রানার। প্রথমজনের খোঁজে গেছে নীল নদের পশ্চিমতীরে পোর্টাকেবিনে। চারপাশ যেন পাথরখণ্ডের তৈরি সাগর। চাঁদের আলোয় আকাশ-ছোঁয়া ক্রেনের ছায়া পড়েছে বহু দূরে। বড় একটা বিলবোর্ড থেকে রানা জেনেছে, নতুন উন্নয়ন কর্মের জন্যে বোমা ফাটিয়ে ধসিয়ে দেয়া হয়েছে পুরো এলাকার বাড়িঘর।
দ্বিতীয় ঠিকানায় দেখল জায়গাটা একেবারেই পরিত্যক্ত। তখন ওর মনে সন্দেহ জাগল, বোধহয় ওকে ঠকিয়ে টাকাগুলো হাপিস করে দিয়েছে ইসা। বেশ রেগেও গেল। ঠিক করে ফেলল, এই পাঁচ জায়গায় ঢু মেরে কাউকে না পেলে, আবারও গিয়ে চেপে ধরবে পাজি বুড়োটাকে। ডাহা মিথ্যা বলেছে বলে একটা একটা করে হ্যাঁচকা টানে ছিঁড়বে ব্যাটার পাকা দাড়ি।
কিন্তু তৃতীয় ঠিকানায় পৌঁছে আবারও আশান্বিত হয়ে উঠল রানা। ঠিক জায়গা থেকে কয়েক শ’ গজ দূরেই নেমে পড়েছে ট্যাক্সি থেকে। বাকি পথ গেল হেঁটে। মিথ্যা বলেনি ইসা। বড় রাস্তা থেকে দূরে ছোট এক বন্ধকী দোকান। আশপাশের চোর-চোর চেহারার লোকগুলোকে দেখে ওর মনে হলো, ঠিক জায়গাতেই এসেছে। সস্তা হোক বা দামি, চোরাই সব জিনিসই কিনে নেয় বন্ধকী দোকানের মালিক জলিল। এই লোকই নাকি কায়রোর ছোটখাটো চোরাই জিনিসের সবচেয়ে বড় ডিলার। দোকানের সামনের জানালার তাকে সাজিয়ে রেখেছে ইলেকট্রিক গিটার ও ক্যামকর্ড। ইসার কথা ঠিক হলে, চোরাই মাল আছে দোতলায় হাজি জলিলের ব্যক্তিগত আস্তানায়।
দোকানের পাশেই ছোট গেট পেয়ে রানা বুঝল, খুব ঝামেলা হবে না ভেতরে ঢুকতে। পরের পাঁচ মিনিট ব্যয় করে নিঃশব্দে ঢুকল হলওয়েতে। পরের মিনিটে একবার বিইপ শব্দে বেজে উঠতে না উঠতেই দূরের কন্ট্রোল বক্সের সঙ্গে যুক্ত অ্যালার্ম কিপ্যাড উপড়ে ফেলল দেয়াল থেকে। ব্যাগ থেকে বের করে জ্বেলে নিল ম্যাগলাইট। চারপাশ দেখে ওর মনে হলো, দোকানের ভেতরটা আলিবাবার রূপকথার সেই চোরাই মালের গুহা। যদিও বেশিরভাগ জিনিসই অকাজের। ধীর গতিতে একেকটা দিক সার্চ করছে ও। একটা কাঁচের কেবিনেটের ভেতর পেল বেশ কিছু ঘড়ি। সেকোণ্ডা, টাইমেক্স, ক্যাসিয়ো, সিটিযেন…
নাহ্, দামি কিছু নেই ওখানে। থাকার কথাও নয়। খোলা ডিসপ্লেতে দামি জিনিস রাখবে না জলিল।
একটা সবুজ পর্দার ওদিকেই দোতলায় ওঠার সিঁড়ি বেল্টে গুঁজে রাখা ইসার পিস্তলটা হাতে নিয়ে নিঃশব্দে এক ধাপ এক ধাপ করে উঠতে লাগল রানা। ওপরের ল্যাণ্ডিঙের সামনেই দরজা। তলা দিয়ে আসছে হলদে আলো। খিক- খিক-হো-হো-হা-হা নকল হাসির আওয়াজ। বোধহয় ওগুলো আসছে কোনও টিভি থেকে। পশ্চিমা কমেডি শো দেখছে জলিল। আওয়াজ বাড়িয়ে রেখেছে বলে অ্যালার্মের বিইপ আওয়াজটা আর শুনতে পায়নি। অন্ধকারে হাসল রানা।
ছিহ, জলিল, সবসময় নিজের নিরাপত্তার দিকে খেয়াল রাখতে হয়!
পলকা কাঠের হালকা দরজা ভেঙে পড়ল রানার প্রথম লাথি খেয়েই।
ঘরে একা জলিল। মেঝেতে ছড়িয়ে রেখেছে ফাস্টফুডের খালি বাক্স আর কুকীর্তি শেষে ফেলে দেয়া কণ্ডোম। টিভির দিকে চেয়ে সোফায় বসে আছে লোকটা। পরনে লাল জাঙ্গিয়া। একহাতে চামচ, অন্য হাতে আইসক্রিমের বাটি। দরজা ভেঙে পড়তেই ভীষণ চমকে ঘুরে চেয়েছে সে। মুখের কালো দাড়ির মাঝ থেকে উঁকি দিয়েছে একগাদা নোংরা, হলদে, এবড়োখেবড়ো দাঁত।
ব্যাটা হরর সিনেমার দেঁতো পিশাচ ভিলেন, ভাবল রানা।
ভয় পেয়ে তার হাত থেকে পড়ে গেছে আইসক্রিমের বাটি। কয়েক পা ফেলে ঠিক জায়গায় পৌছে গেল রানা। খপ্ করে ধরল ওর কুচকুচে কালো দাড়ি। লোকটাকে হিড়হিড় করে টেনে সোফা থেকে নামিয়ে ফেলল মেঝেতে। চিত হয়ে পড়েছে জলিল। এতই বিহ্বল, টু শব্দ বেরোয়নি মুখ থেকে।
সহজ-সরলভাবে কার্যোদ্ধারে অভ্যস্ত রানা। যেভাবে ক্ষুধার্ত বাঘের ভয়ানক দৃষ্টিতে চেয়ে আছে জলিলের দিকে, গলা শুকিয়ে যাবে যে-কারও।
তার রোমশ বুকে একটা পা তুলে দিয়ে সি-যেড ৭৫- এর নল তাক করল বাঁকা নাকের দিকে। দেখছে ভীত চোখদুটো। ধমকে উঠল রানা, ‘অ্যাই, শালার ব্যাটা, তোকে কয়েকটা প্রশ্ন করব। জবাব না দিলে তুই মরবি!’
পাঁচ মিনিট পর আবারও দমে গেল রানার মন। জলিল খলিলুল্লাহ্ কিছুই জানে না। দেয়ালে পিঠ ঠেকিয়ে মাইল খানেক দৌড়ে আসা কুকুরের মত হাঁপাচ্ছে সে। কপাল বেয়ে কুলকুল করে নামছে ঘামের স্রোত। ভীষণ আতঙ্ক দুই চোখে। এই লোক পাশ করেছে কঠিন পরীক্ষায়। আর কিছু করার নেই। এবার যেতে হবে লিস্টের পরের ঠিকানায়।
ভাঙা দরজা পেরোবার সময় হুমকি দিল রানা, ‘খবরদার, আবারও যদি দেখেছি যেখানে সেখানে নোংরা কণ্ডোম ফেলতে…!’
হাসি চেপে তরতর করে সিঁড়ি বেয়ে নেমে এল ও। গিয়ে উঠতে হবে তুবড়ে যাওয়া মার্সিডিয ক্যাবে।
.
মাঝরাত পেরোবার পর লিস্টের চতুর্থ ঠিকানার কাছে পৌঁছুল রানা। ট্যাক্সি থেমে যেতেই দ্বিতীয়বার দেখে নিল ঠিকানাটা।
না, ঠিক জায়গাতেই এসেছে।
গাড়ির দরজা খুলে বেরোতেই গায়ে লাগল রাতের ভেজা ও গরম হাওয়া। রানা ভাবতেও পারেনি ইসার কন্ট্যাক্ট এই ধরনের বাড়িতে থাকবে। মধ্যবিত্ত এলাকার শান্ত রাস্তার দু’দিকে ছোট সব বাগানওয়ালা সাদা বাড়ি। পেভমেন্টে সারি সারি গাড়ি বেশিরভাগই নতুন। এসব এলাকায় বাস করবে শিক্ষক-শিক্ষিকারা। হয়তো ধনী নয়, তবে গরিবও নয়। চারপাশে হৈচৈ, হট্টগোল নেই। নিরাপদ একটা পাড়া। ইসার মত লোক এ এলাকায় থাকলে, আশপাশের কেউ বুঝবেও না গোপনে কী করছে সে। অথবা, নির্জলা মিথ্যা বলেছে ঘাগু বুড়ো।
বাড়িটার দিকে চেয়ে রইল রানা। বাতি জ্বলছে ওপরতলায়। পর্দার ফাঁক দিয়ে আসছে সাদা আলো। ভেতরে হেঁটে গেল কে যেন। বোধহয় এবার শুয়ে পড়বে। কয়েক মুহূর্ত দ্বিধার পর ছোট্ট রটআয়ার্নের গেট ঠেলে সদর দরজায় থামল রানা। একবার বেল টিপল। পেরিয়ে গেল পুরো একমিনিট। তারপর শুনতে পেল সিঁড়ি বেয়ে নেমে আসছে পায়ের আওয়াজ। আরবি ভাষায় কী যেন বলল এক মহিলা। একটু পর দরজার ওদিক থেকে পাতলা ধাতুর প্লেট সরিয়ে উঁকি দিল কেউ। সামান্য খুলে গেল দরজা। এখনও লাগানো সিকিউরিটি চেইন।
চৌকো ফাঁক দিয়ে মহিলার মুখ দেখল রানা। তার কপালে ও চোখের কোণে ভাঁজ। বয়স হবে চল্লিশ মত। খুব ক্লান্ত এবং ধসে যাওয়া চেহারা। চুলের একপাশে পাক ধরেছে। চোখ সরু করে সন্দেহের দৃষ্টিতে ওকে দেখল মহিলা।
তিন ইঞ্চি ফাঁক হয়েছে দরজা। পেছনের হলওয়েতে দুই কিশোর ছেলে। পরনে টি-শার্ট ও হাফ প্যান্ট। উস্কোখুস্কো চুল। একজনের বয়স তেরো, অন্যজনের পনেরো। রহস্যময় এক লোক এসেছে বুঝতে পেরে বিছানা ছেড়ে নেমে এসেছে ওরা। কঠোর চেহারা করেছে বড়জন। ভাবছে, দরকারে মাকে রক্ষা করবে। রানা বুঝল, কর্তা নেই বাড়িতে। দুই ছেলের পেছনে হলওয়েতে নানাধরনের কার্ডবক্স ও ক্রেট। ওর মনে হলো, হয় এরা বাড়ি ছেড়ে দিচ্ছে, নইলে উঠেছে মাত্র গতকাল। এখানে সুবিধা হবে বলে মনে হলো না ওর। আরেকবার লিস্টের ঠিকানা দেখে নিয়ে নরম সুরে আরবিতে জিজ্ঞেস করল, ‘মিসেস জামান?’
‘কে আপনি?’ জানতে চাইল মহিলা। ‘এখন তো অনেক রাত। আপনি কী চান?’
‘আপনার স্বামীর সঙ্গে আলাপ আছে, মিসেস জামান। আমি কি ভেতরে আসতে পারি?’
দ্বিধা করল মহিলা, তারপর মাথা নাড়ল। ‘আমার স্বামী এখন আর এখানে থাকেন না।’
‘তাঁকে কোথায় পাব বলতে পারেন? ব্যাপারটা জরুরি।’
‘যে কারণেই এসে থাকুন, * আপনি দেরি করে ফেলেছেন।’
‘কোথায় গেছেন?’ জানতে চাইল রানা। পরক্ষণে মহিলার চোখে গভীর কষ্ট দেখে সবই বুঝে গেল ও।
চুপ করে আছে মহিলা। নিচু হয়েছে মাথা। হাত দিয়ে মুছে ফেলল চোখের জল। দরজার সামনে এল বয়সে বড় কিশোর। টান দিয়ে খুলল সিকিউরিটি চেইন। বেরিয়ে এল ছেলেটা। চোখে রাগ ও ক্ষোভ। দরকারে লড়াই করবে। ফুলিয়ে রেখেছে শীর্ণ বুক ও দুই কাঁধ। সাহস আছে ছেলের, ভাবল রানা। বাচ্চা মানুষ, তবে প্রয়োজনে জান দেবে নিজের পরিবারকে রক্ষা করতে গিয়ে। নিজের কিশোর বয়সের কথা মনে পড়ল রানার। মৃদু হাসল ছেলেটার দিকে চেয়ে। ‘দুঃখিত, তোমাদেরকে বিরক্ত করতে চাইনি।’
‘আমার বাবা মারা গেছেন,’ আড়ষ্ট
আড়ষ্ট কণ্ঠে বলল কিশোর। ‘আপনি চলে যান। আর বিরক্ত করবেন না আমার মাকে।’
হলওয়ের দিকে তাকাল রানা। এই পরিবার বোধহয় বাধ্য হয়ে চলে যাচ্ছে এ বাড়ি ছেড়ে। পেছনে রেখে যাবে অতীত সুখদুঃখের স্মৃতি।
‘আপনি কে?’ ছেলের কাঁধে হাত রাখল মহিলা। ‘আপনি নিশ্চয়ই পুলিশ নন?’
‘না, তা নই,’ বলল রানা। ‘আমি একটা জিনিস খুঁজছি, যেটা হয়তো পেতে সাহায্য করতেন আপনার স্বামী।
‘অনেক দিন ধরেই অসুস্থ ছিল,’ কাঁদতে শুরু করেছে মহিলা। ‘কড়া ডায়াবেটিস। ডাক্তাররা প্রথমে এক পা কেটে ফেলল। তারপর অন্যটাও। আর এখন তো মরেই গেছে মানুষটা। জানি না কী খুঁজছেন, তবে আপনি চলে গেলে খুশি হব।’
মহিলার দুই গাল বেয়ে নেমেছে অশ্রু। মন খারাপ হয়ে গেল রানার। মাঝরাতে বিরক্ত করেছে বলে দুঃখপ্রকাশ করে ট্যাক্সির দিকে চলল ও। পেছনে শুনল দরজা বন্ধ হওয়ার আওয়াজ। স্টিয়ারিং হুইলের দিকে ঝুঁকে একহাত জানালায় রেখে বসে আছে ট্যাক্সি ড্রাইভার। রানা গাড়িতে উঠতেই বড় করে শ্বাস ফেলে ওর দিকে তাকাল সে। অলস সুরে জানতে চাইল, ‘এবার কোথায়?’
পকেট থেকে ভাঁজ করা লিস্ট বের করে দেখল রানা। বাকি রয়ে গেছে মাত্র একটা ঠিকানা।
আজিজ খন্দকার। নাইট ক্লাবের মালিক। ক্রয়-বিক্রয় তার নেশা। জিনিসটা বৈধ কি না, সেটা বড় বিষয় নয়। পকেটে কচকচে পাউণ্ড এলেই হলো।
ড্রাইভারকে ঠিকানা জানাতেই বারকয়েক হোঁচট খেয়ে রওনা হলো মার্সিডিয ট্যাক্সি।
চুপ করে চোখ বুজে গরম লেদারের সিটে এলিয়ে বসল রানা। কায়রোর ডাউনটাউন লক্ষ্য করে ছুটে চলেছে গাড়ি। লিস্টের শেষ ঠিকানায় গিয়েও কাজ না হলে নতুন করে ভাবতে হবে, এরপর কী করবে।
নানান কথা ভাবছে রানা। কিছুক্ষণ পর ওর চিন্তার ভেতর হানা দিল ড্রাইভার। ‘আমরা পৌঁছে গেছি। আমি কি অপেক্ষা করব?’
‘বেশিক্ষণ লাগবে না,’ বলে গাড়ি থেকে নেমে পড়ল রানা।
বেনামী এক গলির শেষপ্রান্তে এসে থেমেছে ট্যাক্সি। ঝুরঝুরে একটা বাড়ির সামনে বারবার জ্বলে উঠছে ঝলমলে রঙিন সাইনবোর্ড। ছায়ার ভেতর মালপত্র ক্রয়-বিক্রয়ে ব্যস্ত একদল লোক। তাদের এড়িয়ে নাইট ক্লাবের দরজার দিকে চলল রানা। ওর সঙ্গে জুটে গেল এক মেয়ে। জানাল, কিছু টাকা দিলেই ওর সঙ্গে দারুণ সময় কাটবে রানার। মেয়েটা বোধহয় সোমালি। বয়স বড়জোর আঠারো। তাকে পাত্তা না দিয়ে নাইট ক্লাবের দরজা দিয়ে ঢুকতে চাইতেই রানাকে বাধা দিল প্ৰকাণ্ডদেহী এক লোক। তার হাতে কয়েক পাউণ্ড গুঁজে দিতেই সরে দাঁড়াল সে। গলি পর্যন্ত পৌঁছে গেছে জোরালো আরবি মিউযিক।
রাত প্রায় পৌনে একটা। মাত্র জমে উঠছে পার্টি। কোনও একসময়ে এই বাড়ি ছিল ওয়্যারহাউস বা বড় গুদাম। ভেতরে অনেক মানুষের ঘাম ও অ্যালকোহলের বাজে গন্ধ। ওর মনে হলো দুনিয়ার সব দেশের মানুষ জড় হয়েছে এখানে। ধুপ-ধাপ আওয়াজ তুলছে ড্রাম। অন্তত বারোটা ভাষায় নিজেদের ভেতর আলাপ করছে কাস্টোমাররা।
ঘরের পেছনের দিকে দীর্ঘ বার। ওখান থেকে মদ বা বিয়ার নেয়ার জন্যে ধাক্কাধাক্কি করছে অন্তত এক শ’জন লোক। বারের ওপরতলায় মঞ্চে ঝিলমিলে আলোয় নাচছে স্বল্প পোশাকের তেল মাখা ক’জন নর্তকী। নানাদিকে ফেলা হয়েছে টেবিল। কোনও কোনও জায়গা কচি পাম গাছ দিয়ে ঘেরা। ওখানে ঘনিষ্ঠ হয়ে মদ্যপান করছে কপোত- কপোতীরা।
ভিড়ের ভেতর দিয়ে হেঁটে বারের কাছে পৌছে গেল রানা।
ওকে দেখলেই চিনবে,’ বলেছে ইসা।
সত্যিই আজিজ খন্দকারকে চিনতে দেরি হলো না রানার। নিখুঁত বর্ণনা দিয়েছে ইসা। আজিজ একমাত্র মানুষ, যে কি না ড্রিঙ্ক দিচ্ছে না কাস্টোমারদের হাতে। চকচকে এক কাউন্টারের ওপর দুই কনুই রেখে চোখ বোলাচ্ছে সবার ওপর। শীতল চোখে তৃপ্তি। প্রায় কোমর পর্যন্ত খোলা শার্টের বোতাম। লোকটার বয়স হবে চল্লিশ। হালকা হওয়া তেলতেলে চুল পনিটেইল করা। এবড়োখেবড়ো মুখে অসংখ্য ব্রণের দাগ।
কাউন্টারের দিকে এগিয়ে যেতেই তার চোখে চোখ পড়ল রানার। মৃদু নড করল লোকটা। যেন নীরবে বলছে, তুমি শালা আবার আমার কাছে কী চাও?
আজিজ খন্দকারের খোলা বুক ও রোমে ভরা পুরুষ্ট দুই বাহুর ওপর থেকে ঘুরে এল রানার চোখ। ঘুরতে থাকা আলোয় পরিষ্কার দেখেছে কবজিতে সোনার রোলেক্স ঘড়ি।
কাছে যেতেই লোকটার মুখ থেকে মদ ও রসুনের গন্ধ. পেল রানা। আজিজের কানের জন্যে হৈচৈয়ের ওপর দিয়ে গলা ছাড়ল রানা: ‘তোমার সঙ্গে ব্যবসা করতে এসেছি!’
ফ্যাকাসে হয়ে গেল লোকটার মুখ। কয়েক মুহূর্ত চুপ করে দেখল রানাকে, তারপর ঠেস দিয়ে রাখা ভারী শরীরটা কাউন্টার থেকে সরিয়ে হাতের ইশারা করল পিছু নেয়ার জন্যে। ভিড়ের ভেতর তার পিঠের দড়ির মত পেশি দেখতে দেখতে চলেছে রানা। আজিজের সোনার ঘড়ি পরা কবজি এক মেয়ের হাতের গ্লাসে লাগতেই ছলকে পড়ল বিয়ার। ঘুরেও তাকাল না সে। ধাক্কা দিয়ে খুলল প্রাইভেট লেখা একটা দরজা। আজিজের পর ভেতরে ঢুকল রানা। পেছনে নিঃশব্দে আটকে গেল দরজা। কমে এল মিউযিকের অত্যাচার। সামনে আঁকাবাঁকা করিডোর। রানাকে কয়েক ফুট পেছনে নিয়ে চুপচাপ হাঁটছে নাইট ক্লাবের মালিক। করিডোরের একপাশে আধখোলা দরজা। ওদিক থেকে আসছে হলদে আলো। ঠেলে কবাট সরাল আজিজ।
দরজার ওদিকে দাঁড়িয়ে আছে বিশালদেহী দুই লোক। ঘরের পেছনে নিচু এক টেবিলে কয়েকটা বিয়ারের বোতল। একপাশে চলছে বড় একটা টিভি। দেখানো হচ্ছে অ্যাকশন মুভি। বিস্ফোরিত হলো দুটো গাড়ি। খ্যার-খ্যার আওয়াজে চালু হয়েছে মেশিন গান।
আজিজ খন্দকারের ইশারায় করিডোরে বেরিয়ে এল দুই দানব। কঠোর চোখে দেখছে রানাকে। সবার আগে হাঁটতে লাগল নাইট ক্লাব মালিক। একটা সিঁড়ি বেয়ে উঠে এল দোতলায়। আরেকটা দরজা খুলে ভেতরে ঢুকল আজিজ। এটা তার অফিস। চারদেয়ালে ন্যাংটো মেয়ের পোস্টার। সত্তর দশকের মাফিয়া ডনদের অফিসের ধাঁচে সাজিয়ে নেয়া হয়েছে অফিস। ডেস্কের পেছনে গিয়ে চামড়ামোড়া ভারী একটা চেয়ারে বসল আজিজ। তার দু’পাশে দাঁড়িয়ে গেল দুই দৈত্য। দুই হাত ভাঁজ করেছে বুকে। চোখে কঠোর দৃষ্টি। যেন মালিক নির্দেশ দিলেই দুই হাতে ছিঁড়ে ফেলবে রানাকে।
ডেস্কের সামনে থেমে ওটার ওপর নিজের ব্যাগ নামাল রানা।
অলস চোখে ওকে দেখছে আজিজ খন্দকার। ‘তো কী চাও?’
‘দেখতে চাই তোমার হাতঘড়ি,’ সহজ সুরে বলল রানা। তিক্ত চেহারা করে ওকে দেখল আজিজ। ক্রমেই হয়ে উঠছে অধৈর্য। ‘তুমি তো বলেছিলে ব্যবসা করবে।’
‘মিথ্যা বলিনি,’ বলল রানা। ‘হাত থেকে ঘড়িটা খুলে দেখতে দাও, তা হলে খুন হবে না।’ কোমর থেকে সি-যেড নিয়ে নাইট ক্লাব মালিকের মুখের দিকে নল তাক করল ও। চোখ রেখেছে দুই দানবের ওপর। চাপা স্বরে নির্দেশ দিল:
যেখানে আছ, ওখানেই থাকো।’
অস্বস্তি নিয়ে নড়ে উঠেও থেমে গেল তারা।
‘দেয়ালে পিঠ ঠেকিয়ে দাঁড়াও,’ বলল রানা।
পালন করা হলো ওর নির্দেশ।
থম মেরে গেছে আজিজ।
মিউযিকের ড্রামের কারণে একটু পর পর থরথর করে কাঁপছে মেঝে। নাইন এমএম পিস্তলের ব্যারেল বেয়ে রানার চোখে এসে থামল আজিজ খন্দকারের দুই চোখ। মৃদু হাসল সে। ‘তুমি, শালা, সত্যিই সাহসী লোক। এই দুই গার্ড কিন্তু কয়েক সেকেণ্ডে তোমাকে ছিঁড়ে ফেলতে পারে।’
‘ঘড়িটা খোলো,’ সোনার রোলেক্স দেখাল রানা। ‘ওটা দেখতে চাই।’
দ্বিধায় পড়ল আজিজ। অবশ্য সেটা কাটিয়ে বলল, ‘তুমি, শালা, কি পাগল? ঘড়ি জমাবার নেশা আছে নাকি?’
জবাব দিল না রানা। ওর কঠোর চোখদুটো দেখে সোনার চেইনের ক্যাম্প খুলে ঘড়ি বাড়িয়ে দিল আজিজ।
ওটা নিয়ে পেছনের সোনালি ডালা দেখল রানা। ওখানে ইটালিক স্টাইলে লেখা: টু মডাক, উইদ লাভ ফ্রম মামি।
আজিজ খন্দকারের দিকে তাকাল রানা। লোকটার ভুরু ঘেমে গেলেও মনে হচ্ছে না ঘাবড়েছে। পিস্তলের নল কয়েক ইঞ্চি নিচে নামাল ও। দেয়ালে পিঠ ঠেকিয়ে ওর দিকে কঠোর চোখে চেয়ে আছে দুই দৈত্য। ‘ঠিক আছে, এটা নিচ্ছি।’
‘নিচ্ছি মানে? নিলেই হলো?’
‘ওটা আমার দরকার।’
‘ঘড়িটা আমার। নিতে পারবে না।’
‘কিনে নিচ্ছি,’ বলল রানা। ‘তুমি যে দামে কিনেছ, তার দ্বিগুণ দেব।’
‘যদি দিতে না চাই?’
ক্লিক শব্দে সেফটি ক্যাচ অফ করল রানা।
ঘোঁৎ করে উঠল আজিজ। ‘নাকের কাছে পিস্তল ধরে আমার রোলেক্স ঘড়ি চেয়ে বসলেই হলো? তোমাকে কে বলেছে আমি বিক্রি করব?’
হাসল রানা। ‘আমাকে ডাকাত বলে মনে হচ্ছে তোমার?’
‘তা হলে তুমি কে? কোনও এক মহিলার ছেলে তার ঘড়ি ফেরত চায়, ঠিক কি না? আর আমার এখন মনে হচ্ছে তুমিই সেই মডাক।’
‘না, সে মারা গেছে,’ বলল রানা যে তোমার কাছে ঘড়িটা বিক্রি করেছে, সে-ই বোধহয় খুন করেছে।’
‘কাঁধ ঝাঁকাল আজিজ। ‘তাতে আমার কী? জিনিস বেচা-কেনার ব্যবসা করি। ব্যবসায়ী। কোনও জিনিস কেনার সময় ফালতু প্রশ্ন তুলি না।’
‘তাতে সমস্যা নেই,’ বলল রানা। ‘তবে আমার একটা প্রশ্নের জবাব দেবে। আমি জানতে চাই, কে বিক্রি করেছে এটা তোমার কাছে।’
‘ভুলে গেছি।’
ডেস্কের ওপর রোলেক্স রাখল রানা। পিস্তলের নল এখন আজিজের নাকের দিকে। ব্যাগের চেইন খুলে একতোড়া নোট বের করল ও। ডেস্কের ওপর ঘড়ির পাশে থপ্ করে ফেলল। ‘ওখানে চল্লিশ হাজার ইজিপশিয়ান পাউণ্ড আছে। ঘড়ি আর খবরের জন্যে। আমার ভুল না হলে এর চেয়ে অনেক কমেই ঘড়িটা কিনেছ। যা চাইছি, সেটা দিলে চলে যাব। কারও কোনও ক্ষতি হবে না। আগামীকাল সকালে এই ঘড়ির মত আরেকটা কিনতে পারবে। … কী বলো?’
দুঃখ নিয়ে রোলেক্সের দিকে তাকাল আজিজ। ‘লিমিটেড এডিশন। এখন আর তৈরি করে না।
‘তোমার কষ্টে বুক ভেঙে যাচ্ছে আমার।’
ঘড়ির ওপর থেকে সরে টাকার ওপর স্থির হলো আজিজের চোখ। ‘মনে হচ্ছে জিনিসটা তোমার সত্যিই খুব দরকার। গোপন খবরটা দিলে কী করবে বলে ভাবছ?’
‘সেটা আমার ব্যক্তিগত ব্যাপার, তোমার জেনে কাজ নেই,’ বলল রানা। ‘তুমি ব্যবসায়ী। ভুলে গেলে?’
আয়েস করে হেলান দিয়ে বসল আজিজ। মুচকি হেসে বলল, ‘তোমার নিজের একটা স্টাইল আছে। দুই পায়ের ফাঁকে বিচিদুটোও মনে হচ্ছে মার্বেলের মত শক্ত। নইলে এখানে ঢুকতে গিয়ে সাহস হারাতে। তো লাগবে নাকি সুন্দরী কোনও মেয়ে? আজ থাকো রাতটা। ড্রিঙ্ক বিনে পয়সায় দেব।’
‘যা চাই, সেটা পেলেই খুশি,’ বলল রানা। ‘ তুমি শুধু ঘড়ি চোরের ঠিকানা দিলেই বিদায় হব।’
‘আমরা দু’জন হয়তো আরও বড় ব্যবসা নিয়ে আলাপ করব,’ বলল আজিজ। ‘যাক গে! ঠিক আছে, ওই শুয়োরের বাচ্চারা পচা গুয়ের চেয়েও খারাপ।’ ডেস্ক থেকে একটা নোটপ্যাড ও কলম নিল নাইট ক্লাব মালিক, খস খস করে লিখল দুটো নাম ও একটা ঠিকানা। ‘চোরাই জিনিসের ডিলার ওরা। হারামির বাচ্চারা ড্রাগ অ্যাডিক্ট। নদের ওদিকে ছুঁচোর গর্তের মত এক অ্যাপার্টমেন্টে থাকে। বেশিরভাগ সময় পার করে ঘুমিয়ে। ওদের কাছে অনেক টাকা পাই। চাইলেই বলে একটা পয়সাও নেই। ইচ্ছে করলে ওদেরকে পিটিয়ে মেরে ফেলতে পারতাম। কিন্তু পছন্দ হয়ে গেল সোনার রোলেক্স।’ কাঁধ ঝাঁকাল আজিজ। প্যাড থেকে কাগজটা ছিঁড়ে বলল, ‘তাতে কী, একটা ঘড়ি বৈ তো নয়।’ ঠিকানা ও নামের কাগজটা ঠেলে দিল রানার দিকে। থাবা দিয়ে নিল টাকাগুলো।
কাগজ তুলে পড়ল রানা। ‘আশা করি ঠিক তথ্যই দিয়েছ।’
‘তাতে ভুল নেই, একটা ড্রয়ার টেনে ওটার ভেতর টাকাগুলো রাখল আজিজ। ‘ওই দুটোর মাথায় কয়েকটা বুলেট গেঁথে দিলে ওদের জন্যে কাঁদবে না কেউ।’
পকেটে কাগজটা রেখে পিস্তল নামিয়ে বলল রানা, ‘কবে পেয়েছ ঘড়িটা?’
‘কয়েক সপ্তাহ আগে। রানার চোখে চেয়ে সহজ সুরে বলল আজিজ, ‘আর কোনও ঝামেলা হবে না তো?’
‘মনে হয় না,’ বলল রানা।
‘আমার সঙ্গে একটা ড্রিঙ্ক নাও? নামটা অন্তত বলবে না?’
দরজার দিকে রওনা হয়ে গেল রানা। ‘অন্য কোনও দিন।’
রাত দেড়টার পর ঠিকানা অনুযায়ী জায়গামত পৌঁছে গেল রানা। করুণ হাল বাড়িটার। পাশেই ব্রেকার্স ইয়ার্ড। চারপাশে অবহেলার ছাপ। ওকে দেখে খোলা একটা দরজার কাছ থেকে ছিটকে পালিয়ে গেল কালো একটা বেড়াল। মুখে ছটফট করছে জ্যান্ত ইঁদুর। এন্ট্রান্স হলে ঢুকেই প্রস্রাবের কড়া বাজে গন্ধ পেল রানা। টিমটিম করে জ্বলছে একটা বাতি। সিঁড়ি বেয়ে পাঁচতলায় উঠল ও। খুঁজে নিল নির্দিষ্ট দরজা। ওটা ভিড়িয়ে রাখা।
নিঃশব্দে ভেতরে ঢুকতেই ভয়ানক দুর্গন্ধে পেটের নাড়ি উল্টে আসতে চাইল ওর। অন্ধকারে চোখ সইয়ে নিতে ওখানেই থামল। সামনেই খাটো করিডোর। পড়ে আছে নানান আবর্জনা। ওগুলো এড়িয়ে সামনের ঘরের দরজা খুলে ভেতরে ঢুকল রানা। একটা সাইডবোর্ডে টিমটিম করে জ্বলছে কয়েকটা মোমবাতি। সেই হলদেটে আলোয় আবছাভাবে দেখল চারপাশ। মোম গলে নেমেছে কাঠের তক্তা ও মেঝের ওপর। ছায়ার ভেতর তীক্ষ্ণ আওয়াজে র‍্যাপ মিউযিক বাজাচ্ছে খুদে কোনও স্টেরিয়ো সেট। বদ্ধ বাতাসে বাসি মদ, ধোঁয়া আর ঘর্মাক্ত দেহের বদবু। এখানে যারা বাস করে, বোধহয় নিজেদের কাছেই কোনও গুরুত্ব নেই তাদের।
ঘরের একপাশে মেঝেতে বিছিয়ে নেয়া হয়েছে ম্যাট্রেস। মোমবাতির আলোয় ওখানে ঘুমন্ত দু’জনকে দেখল রানা। একজন পুরুষ, অন্যজন নারী। দু’জনই উদোম। জড়িয়ে পেঁচিয়ে আছে আট হাত-পা। পাশের মেঝেতে চাদর। উল্টোদিকে মোমবাতির কাছে টেবিলের ওপর একটা ব্লেড, মুড়িয়ে রাখা কয়েকটা মিশরীয় পাউণ্ড আর বেশ কিছু সাদা পাউডারের ছোট স্তূপ। টেবিলে মাথা রেখে নিচু টুলে বসে নাক ডাকাচ্ছে কেউ। পুরোপুরি নেশা করার আগেই ঘুমিয়ে গেছে। দুই হাত টেবিলে রেখে কপাল ঠেকিয়েছে কাঁচের ওপর। কয়েক মুহূর্ত তাকে দেখল রানা। গভীর ভাবে ধীরে শ্বাস নিচ্ছে নেশাখোর। বয়স বড়জোর বিশ। ঝাড়ুর কাঠির মত সরু। গালে খোঁচা-খোঁচা দাড়ি।
টেবিল থেকে এক গজ দূরেই মেঝেতে শোয়া দ্বিতীয় মেয়েটা। খালি পায়ে লাথি মেরে ফেলে দিয়েছে ব্ল্যাঙ্কেট। পাশে থেমে তাকে দেখল রানা। এর বয়সও বড়জোর বিশ। ইউরোপিয়ান। নোংরা চুলগুলো সোনালি। একসময়ে সুন্দরী ছিল, কিন্তু ড্রাগের কবলে পড়ে হয়েছে মাঝবয়সী ডাইনীর মত। ওর বন্ধু-বান্ধবীর মতই অচেতন। পরনে হালকা ব্লেযার ও স্ট্রাইপ দেয়া প্যান্ট। শেষেরটা নেমেছে হাঁটুর কাছে সবুজ জাঙ্গিয়া সহ। কেন যেন ব্লেয়ারটা চেনা চেনা লাগল রানার। জ্বলন্ত একটা মোমবাতি নিয়ে ওটা কাছ থেকে দেখল।
ছবিতে দেখা মর্ডাকের সেই ব্লেযার, সন্দেহ থাকল না ওর। দেয়ালের কাছে গিয়ে কয়েক সেকেণ্ড পর অন করল বাতির সুইচ। হঠাৎ উজ্জ্বল আলোয় ভেসে গেল ঘর। তাতে হুঁশ ফিরল না কারও। ইউরোপিয়ান মেয়েটা হঠাৎ করেই যেন কিছু টের পেল। মেঝে থেকে আস্তে করে তিন ইঞ্চি ওপরে তুলল মাথা। ম্যাট্রেসে ঘুমন্ত দুই ন্যাংটো ভাঁড় নড়ছে না। টেবিলওয়ালাও আছে অন্য জগতে।
তীক্ষ্ণ আওয়াজের মিউযিক অফ করল রানা। চলে গেল টেবিলের কাছে। মুখটা নিল কাঁচের খুব কাছে। তারপর বড় করে ফুঁ দিয়ে উড়িয়ে দিল সাদা পাউডার। ওগুলো তৈরি করেছে হালকা মেঘ। ফলে পৃথিবীতে ফিরে এল তরুণ। হঠাৎ করেই জেগে উঠে চোখ পাকিয়ে দেখল রানাকে। টলমল করে উঠে দাঁড়িয়ে চেপে ধরতে চাইল অনুপ্রবেশকারীর শার্টের কলার। আরবিতে চেঁচিয়ে উঠল, ‘মর, শুয়োরের বাচ্চা! হারামজাদা…
কবজি মুচড়ে ধরে ধাক্কা দিয়ে তাকে পিছিয়ে দিল রানা। শরীরে তিলমাত্র শক্তি নেই তরুণের। কাত হয়ে টুলে পড়ে ওখান থেকে গড়িয়ে নামল মেঝেতে। হাঁপাতে শুরু করেছে ভীষণ।
মেঝেতে ছেঁচড়ে এগিয়ে কোকেনের পাউডারে নাক গুঁজে বড় করে শ্বাস টানছে ইউরোপিয়ান মেয়েটা। হাত ধরে হ্যাঁচকা টানে তাকে দাঁড় করাল রানা। একটু দূরে আর্মচেয়ার দেখে ওখানে বসিয়ে দিল। প্রায় জোর করেই খুলে নিল মেয়েটার গা থেকে ব্লেয়ার।
‘দয়া করে আমাকে পেটাবেন না,’ করুণ সুরে ইংরেজিতে মিনতি করল মেয়েটা।
‘ক্ষতি করতে আসিনি,’ বলল রানা। ব্লেযার মুচড়ে ভরল নিজের ব্যাগে। কোমরের পাশ থেকে নিল পিস্তল। ওটা দেখেই চিৎকার করে কাঁদতে লাগল মেয়েটা। সেই আওয়াজে ম্যাট্রেসে শুয়ে থাকা দুই যুবক-যুবতীর নেশা ভরা ঘুম ভেঙে গেল। হঠাৎ করেই সতর্ক হয়ে উঠেছে উলঙ্গ মেয়েটা। রানাকে দেখেই হ্যাঁচকা টানে চাদর নিয়ে মুড়িয়ে ফেলল শরীর।
‘কাপড় পরে নাও,’ তাকে বলল রানা।
মাথা দোলাল মেয়েটা। উঠে দাঁড়াতেই বেকায়দা ভাবে এদিক ওদিক পড়ল তার পা। কয়েকবার চেষ্টার পর জিন্সের টাইট প্যান্ট ও টপ পরল সে।
‘এবার কেটে পড়ো তোমরা,’ বলল রানা। ‘আর কখনও আসবে না এখানে।’
চুপচাপ ঘর ছেড়ে বেরিয়ে গেল দুই তরুণী। ঘরে রয়ে গেল শুধু রানা আর দুই তরুণ। মেঝেতে শুয়ে আনমনে বিড়বিড় করে কী যেন বলছে টেবিলের পাশের তরুণ। তার পাশে থামল রানা। মুঠো করে চুল ধরে দুটো লাথি মেরে তাকে ফেলল তার সঙ্গীর পাশে। প্যান্ট পরতে গিয়ে হিমশিম খাচ্ছে সঙ্গী। কাজটা শেষ হতেই খুঁজতে লাগল শার্ট।
যমের মত দাঁড়িয়ে আছে রানা। বাম আস্তিন সরিয়ে সোনার রোলেক্স ঘড়িটা দেখাল। ওপরের দিকে ওমেগা আধবোজা চোখে সোনালি ঘড়ির দিকে চেয়ে থাকল দুই তরুণ।
‘চিনতে পারো?’ বাঁকা সুরে জানতে চাইল রানা।
জবাব দিল না কেউ। দুই তরুণের চেহারায় অপরাধের ছাপ। বুঝে গেছে, কেন হঠাৎ খেপেছে লোকটা। কমবয়সী তরুণ নার্ভাস চোখে অন্যদিকে তাকাল। ভয় বা ড্রাগের কারণে থরথর করে কাঁপছে দুই হাত।
বাইরের দরজায় গিয়ে করিডোর দেখল রানা। পালিয়ে গেছে দুই মেয়ে। দরজা বন্ধ করে তালা লাগিয়ে দিয়ে চাবিটা নিজের পকেটে রাখল ও। ফিরল ঘরের ভেতর। জানালার দিকে চেয়ে দেখল, ওখানে পুরু শিকের গরাদে। ছোট্ট অ্যাপার্টমেন্টে বারান্দা বা ফায়ার এস্কেপ নেই। ঘুরে চেয়ে রানা দেখল, নেশাগ্রস্ত দুই ড্রাগ অ্যাডিক্ট চোখ পিটপিট করে দেখছে ওকে। দু’জনের একজন বিড়বিড় করে কী যেন বলছে আনমনে। এরা যে পালিয়ে যেতে পারবে না, সেটা নিশ্চিত হয়ে পুরো ফ্ল্যাট সার্চ করতে চাইল রানা।
বড় ঘরটা বাদ দিলে রয়েছে ছোট এক কিচেন। একপাশে তেলমাখা স্টোভ। দেয়ালে দেয়ালে ঘুরছে তেলাপোকা। পাশেই দুর্গন্ধ ভরা ছোট টয়লেট। কিচেনে সাইডবোর্ডে একটা ছুরি দেখল রানা। ওটা অস্বাভাবিক বড়। হাতলের সঙ্গে রয়েছে তামার হ্যাণ্ড গার্ড। বিরাট ছুরির চওড়া ফলাটা সেইবারের মতই। চামড়ার খাপও আছে। দৈর্ঘ্যে বারো বা তেরো ইঞ্চি। ছুরিটা দেখে রানার মনে পড়ল, ছবিতে দেখা মর্ডাকের ক্ষত-বিক্ষত রক্তাক্ত লাশের কথা। এই ধরনের ছুরি দিয়েই খুন করা হয়েছে যুবককে।
সাইডবোর্ডে ছুরিটা রেখে সরতেই রানার পায়ের নিচে নড়ে উঠল আলগা একটা ফ্লোরবোর্ড। লাথি মেরে ওটা সরিয়ে দিল ও। বেরিয়ে এল মেঝের বুকে আট ইঞ্চি গভীর গর্ত। ভেতরে গুঁজে রাখা হয়েছে প্লাস্টিকের একটা ব্যাগ।
গর্তের পাশে বসে পিস্তলের বাঁট ব্যবহার করে নিজের দিকে ব্যাগটা টেনে আনল রানা। ব্যাগ ওপরে তুলে মেঝেতে ছড়াল ভেতরের জিনিসপত্র। সেসবের ভেতর রয়েছে ইলাস্টিক ব্যাণ্ড দিয়ে আটকে রাখা এক তোড়া টাকা আর বেশ কিছু কাগজ। ওদিকে মনোযোগ না দিয়ে ডেবিট ও ক্রেডিট কার্ড ঝুঁকে দেখল রানা। ওগুলোতে মর্ডাকের নাম। এ ছাড়া, রয়েছে ব্রিটিশ লাইব্রেরির মেম্বারশিপ কার্ড ও ইউকের পাসপোর্ট। পিস্তলের নল ব্যবহার করে মর্ডাকের পাসপোর্ট খুলল রানা। ওর দিকেই চেয়ে আছে যুবকের চোখ।
লুঠের প্রমাণ ওখানেই ফেলে রাখল রানা। মনে আর সন্দেহ নেই, কারা খুন করেছে মর্ডাককে। একটা সন্দেহ মনে আসতেই ডানহাত ভরে দিল গর্তের ভেতর। ভাবছে, এরা অপেশাদার ডাকাত। ভেতরে হয়তো আরও কিছু লুকিয়ে রেখেছে। যে জিনিস ওর আঙুলে লাগল, সেটা কাঠের বা সিমেন্টের নয়। মসৃণ প্লাস্টিকের তৈরি। আরেকটু ঝুঁকে জিনিসটার সামান্য অংশ দেখতে পেল রানা। কালো প্লাস্টিকের ওপর রুপালি অক্ষরে লেখা প্রস্তুতকারী কোম্পানির নাম। জিনিসটা ছোট একটা ল্যাপটপ কমপিউটার।
গর্তের ভেতর থেকে মেশিনটা তুলল রানা। চোরগুলো হয়তো ভেবেছিল নিজেদের কাছেই রেখে দেবে। সম্ভাবনা খুব বেশি, ওটা মর্ডাকের। মেঝেতে ল্যাপটপ রেখে ভাবল, চালু করে দেখবে কি না ভেতরে কী আছে। কয়েক সেকেণ্ড পর চিন্তাটা বাদ দিল। এখন হাতে সময় নেই।
মেশিনটা নিয়ে পাশের ঘরে ঢুকল রানা। মেঝেতে দেয়ালের পাশে শুয়ে আছে দুই ড্রাগ অ্যাডিক্ট। তাদের একজন কী যেন বলতে চাইছে। কাঁচ ঢাকা টেবিলে ল্যাপটপ রেখে বন্দি দু’জনের দিকে এগোল রানা। বেল্ট থেকে পিস্তল নিয়ে তাক করল তাদের দিকে। চাপা স্বরে আরবিতে বলল, ‘খুন করতে গেলে কেন? বুঝতে পারোনি যে মাথার ওপর বাজ পড়বে? কোকেন এতই দরকার যে খুনই করে ফেললে?’
‘আমি খুন করিনি,’ হঠাৎ করেই জবান ফিরে পেয়ে বলল কমবয়সী তরুণ। পিস্তলের দিকে চেয়ে ভয়ে কুঁচকে গেছে তার গাল। বন্ধুর দিকে আঙুল তাক করল। ‘লোকটাকে ছুরি মেরেছে ও। মানা করেছিলাম। কিন্তু সবসময় সঙ্গে ছুরিটা রাখে।’
‘তুমিও সমান দোষে দোষী,’ কঠোর সুরে বলল রানা। ফুঁপিয়ে কাঁদতে লাগল কমবয়সী তরুণ। অন্যজন আরেক দিকে তাকাল। চোখে ভয়।
‘কাগজপত্র সহ ব্রিফকেস কোথায়?’ জানতে চাইল রানা। ‘আমি জানি, সবই লুঠ করেছ। মিথ্যা বলে লাভ হবে না।’
জবাব দিল না তারা। ফুঁপিয়ে ফুঁপিয়ে কাঁদছে কমবয়সী তরুণ। কয়েক মুহূর্ত পর প্রথমবারের মত বয়সে বড়জন মুখ খুলল, ‘কাগজপত্র সব পুড়িয়ে দিয়েছি। বিক্রি করেছি ব্রিফকেস।’
আস্তে করে মাথা দোলাল রানা। আর কিছু করার নেই। এবার সময় হয়েছে নিজের কাজ শেষ করার।
বড়জনের বুকে পিস্তলের নল তাক করল ও। ক্লিক আওয়াজে অফ করল সেফটি ক্যাচ।
ভয়ে কুঁকড়ে গেল দুই অ্যাডিক্ট। দু’হাত বাড়িয়ে দিল কমবয়সী তরুণ। হয়তো ভাবছে ঠেকিয়ে দেবে শব্দের প্রায় সমান গতির নাইন এমএম জ্যাকেটেড বুলেট। গোপনাঙ্গের কাছে ভিজে উঠল তার জিন্সের প্যান্ট। প্রস্রাব করে ফেলেছে ছেলেটা। বুঝে গেছে, এবার খুন হবে। অন্তত দু’দিন গরমের ভেতর পড়ে থাকবে লাশ, তারপর পচতে শুরু করলে গন্ধ পেয়ে পুলিশে যোগাযোগ করবে প্রতিবেশীরা। খুনির খোঁজ পাবে না কেউ।
ড্রাগ অ্যাডিক্ট হত্যাকারীকে নিজে খুন করে মনে স্বস্তি পাবে না, ভাল করেই জানে রানা। কমবয়সী তরুণ বোধহয় ঠিকই বলেছে। তার বন্ধুই মর্ডাকের খুনি। ওই তরুণের চোখে-মুখে নীচতা। ধরে নিয়েছে, এবার যে-কোনও সময়ে মরবে।
প্রথমে তাকে গুলি করবে রানা। তারপর অন্যজনকে। ব্যস, শোধ হবে কর্নেল জন ব্রাউনের কাছে ওর ঋণ।
কিন্তু দুস্থ চেহারার দুই অ্যাডিক্টকে মেরে ফেললে কী লাভ কর্নেলের? আর কাজটা ওকে কেন করতে হবে?-কয়েক মুহূর্ত ভেবে পিস্তলের নল নিচু করে নিল রানা।
বিস্ফারিত চোখে ওকে দেখছে দুই মাদকাসক্ত।
আবারও সেফটি ক্যাচ অন করল রানা। চাপা স্বরে বলল, ‘ঠিক আছে, পাহাড় থেকে নামার জন্যে তৈরি হও।’তিন মিনিট পর ম্যাট্রেস মুড়িয়ে নিল রানা। ভেতরে হাত-পা বাঁধা দুই অ্যাডিক্ট। মুখের ভেতর নোংরা মোজা। পার্সেল ঠিক জায়গায় পৌঁছে দেবে রানা। মর্ডাকের ব্লেযার দিয়ে মুড়ে নিয়েছে ল্যাপটপ। ওটা রেখে দিল ওর ব্যাগের ভেতর। কিচেন থেকে ন্যাকড়া এনে বসে পড়ল টেবিলের পেছনের টুলে। সাবধানে খুলল ইসার পিস্তলের মুভেবল পার্টস্। ন্যাকড়া ব্যবহার করে নিজের আঙুলের ছাপ মুছে আবারও জোড়া দিল পিস্তল। এখন আর ফিঙ্গার প্রিন্ট পাবে না কেউ।
মোড়ানো ম্যাট্রেস থেকে দু’হাত ও মাথা বেরিয়ে আছে দুই অ্যাডিক্টের। নার্ভাস চোখে দেখছে রানাকে। টুল ছেড়ে উঠে বয়সে বড় তরুণের পাশে থামল রানা। ন্যাকড়া দিয়ে মুড়িয়ে রেখেছে পিস্তলের বাঁট। তরুণের হাত নিয়ে পিস্তলের নানাদিকে আঙুলের ছাপ নিল রানা। বাদ পড়ল না ট্রিগার গার্ড ও স্লাইড। কাজটা শেষ করে আবারও ঢুকল কিচেনে। পিস্তল রেখে দিল মেঝের গর্তের ভেতর। পাশেই থাকল অন্যান্য প্রমাণ। আধখোলা অবস্থায় রাখল ফ্লোরবোর্ড।
ফ্ল্যাট থেকে বেরিয়ে দরজা লক করে চুপচাপ নামল নিচতলায়। রাস্তার আলোয় ধুলোভরা ট্যাক্সি নিয়ে অপেক্ষা করছে ড্রাইভার। সিগারেট ফুঁকছে সিটে বসে। ফুর্তিতে আছে, আজ রাতে পেয়েছে লোভনীয় কাজ। আনমনে মৃদু হাসল রানা। একটু পর চমকে যাবে লোকটা।
তরতর করে সিঁড়ি ভেঙে আবারও দুই মাদকাসক্তের ফ্ল্যাটে ফিরল রানা। আগের মতই থমথম করছে চারপাশ। ঘাড় ফিরিয়ে ওকে দেখল নেশাগ্রস্ত দুই তরুণ। ভয়ে ফ্যাকাসে হয়েছে মুখ। কপালে দপদপ করছে নীল কয়েকটা শিরা। মুড়িয়ে রাখা ম্যাট্রেসের বাঁধন খুলে বয়সে বড় তরুণকে শার্ট ধরে টেনে দাঁড় করাল রানা। কাঁধে নিয়ে সিঁড়ির কাছে বাইরের করিডোরের মেঝেতে ধুপ্ করে নামাল। কাঠের মেঝেতে ঠুকে গেছে তরুণের মাথাটা। মুখের ভেতর মোজা নিয়ে কী যেন বলতে চাইছে। আবারও ফ্ল্যাটের দরজা তালা মারল রানা। ফিরে এসে কাঁধে নিল বদমাস তরুণকে। নরম সুরে বলল, ‘যদি ভেবে থাকো বয়ে নিয়ে যাব, তা হলে মস্তবড় ভুল করছ।’
সিঁড়ির প্রথম ধাপে তাকে শুইয়ে দিল রানা। কষে একটা লাথি দিতেই গড়াতে শুরু করে নেমে যেতে লাগল মাদকাসক্ত তরুণ। কংক্রিটের সিঁড়ির ধাপে মেখে আছে শুকনো প্রস্রাব। চাপা আওয়াজে ফুঁপিয়ে উঠে দুপ-দুপ আওয়াজে ছেঁচা খেতে খেতে নামছে খুনি। মাঝে মাঝে তার শরীর ঘুরিয়ে দিচ্ছে রানা। আবার শুরু হচ্ছে পতন। নিচতলায় নেমে যাওয়ার পর তাকে আবারও কাঁধে তুলল রানা। অন্ধকার রাস্তার চারপাশ দেখে নিল। আশপাশে কেউ নেই। এবার হনহন করে হেঁটে পৌঁছে গেল ট্যাক্সির সামনে। এরই ভেতর সিট ছেড়ে নেমে পড়েছে ড্রাইভার। হাত-পা বাঁধা তরুণকে দেখে চেহারা রক্তশূন্য হয়ে গেছে তার। ‘আপনি এসব কী করছেন, স্যর?’ শুকনো গলায় জানতে চাইল সে।
‘খুনের অপরাধীকে গ্রেফতার করছি,’ ট্যাক্সির বুট খুলে বন্দিকে ধাপ্ শব্দে ভেতরে ফেলল রানা। বারবার ব্যথা পেয়ে পাগল হয়ে গেছে মাদকাসক্ত তরুণ। ছটফট করছে মুক্তির আশায়। ‘বুট খোলা থাকুক। এর সঙ্গে আরেকটা আছে। নিয়ে আসছি।’
কয়েক মিনিট পর বুটের ভেতর গাদাগাদি করে পড়ে থাকল দুই মাদকাসক্ত। ধুপ শব্দে ডালা বন্ধ করল রানা। ভেতর থেকে এল সর্দিভরা কান্নার ফি-ফিঁ আওয়াজ। ব্যথা ও ভয়ে কাঁদছে দু’জনের একজন। চট করে হাতঘড়ি দেখে নিল রানা। রাত তিনটের বেশি। ট্যাক্সি ড্রাইভারের দিকে ফিরে বলল, ‘এবার শেষ ঠিকানা। এরা যাবে পুলিশ হেডকোয়ার্টারের জেলে।’
মুচকি হেসে মাথা দোলাল ড্রাইভার। সিটে বসে বলল, ‘স্যর, আপনি হয় আস্ত পাগল, নইলে সিনেমাগুলোর নায়কদের বাপ!’
‘এখনও কারও বাপ হইনি,’ বলে পেছনের সিটে চেপে বসল রানা। বন্ধ করে দিল দরজা।
গাড়ির পেছনের দিক একটু ডেবে গেছে। আবারও রওনা হয়ে গেল তুবড়ে যাওয়া মার্সিডিয।
.
পুলিশ হেডকোয়ার্টারে পৌঁছে সরাসরি মেইন ডেস্কে থামল রানা। ডেকে দিতে বলল মডাক মার্ডারের অফিসার-ইন- চার্জ এমাজউল্লাহকে। এটাও জানিয়ে দিল, অন্য কারও সঙ্গে কথা বলবে না। ফিসফিস করে নিজেদের ভেতর আলাপ করল অফিসাররা। তারপর একজন গেল ও. সি. এমাজউল্লাহকে ডাকতে। কিছুক্ষণ পর দূরের এক দরজা পেরিয়ে হনহন করে এলেন এক লোক। পরনে গাঢ় সবুজ সুট। যে-কেউ ভাবতে পারে, ছোটখাটো, মোটা, টাকমাথা লোকটা কার্টুনের কোনও চরিত্র।
বেশি কথার ভেতর গেল না রানা। অফিসারকে নিয়ে ট্যাক্সির পেছনে গিয়ে বুট খুলে দেখাল কী এনেছে। সংক্ষেপে জানিয়ে দিল এরা কারা, এবং কী করেছে। প্রমাণ সব রয়েছে এদের অ্যাপার্টমেন্টে। চোখ বড় বড় করে ওর কথা শুনলেন ও. সি. এমাজউল্লাহ্।
তাঁর নির্দেশে কয়েকজন অফিসার গাড়ি থেকে নামাল হাত-পা বাঁধা দুই তরুণকে। টেনেহিঁচড়ে থানার ভেতর নিয়ে তাদেরকে ভরে দেয়া হলো সেলে। আবারও বেরিয়ে এসে ট্যাক্সি ড্রাইভারের হাতে এক তোড়া পাউণ্ড ধরিয়ে দিয়ে তাকে ধন্যবাদ জানাল রানা। এটাও বলল, আজ রাতে আর তাকে লাগবে না ওর।
রানার পিছু নিয়ে বেরিয়ে এসেছেন ও. সি. এমাজউল্লাহ্। কৌতূহলী চোখে দেখছেন ওকে। হাতের ইশারা করলেন। ভেতরে গিয়ে রিপোর্ট তৈরির কাজে সাহায্য করতে হবে রানাকে। আবারও সাদা নিয়ন বাতির করিডোরে ফিরল ওরা দু’জন। ও. সি.-র পিছু নিয়ে ছোট একটা অফিসে ঢুকল রানা। ওকে একটা চেয়ার দেখালেন এমাজউল্লাহ্। ফোমের কাপে ঢেলে দিলেন গরম কফি। জিনিসটা স্বাদহীন হলেও চুমুক দিয়ে খুশি হলো রানা। ক্লান্তিতে ভেঙে পড়ছে ওর শরীর। প্রায় দু’দিন হলো ঘুম নেই চোখে।
নিজের নাম জানাতে দ্বিধা করল না রানা। পাসপোর্ট দেখাল। মিশরে এসে এমন কোনও অপরাধ করেনি, বা আইন ভাঙেনি যে ওকে সতর্ক হতে হবে। কয়েকটা ফর্ম পূরণ শেষে সই করল ও। কাগজপত্র ঠেলে দিল ও. সি.-র দিকে।
‘আরও কয়েকটা প্রশ্ন আছে, ‘ মৃদু হাসলেন এমাজউল্লাহ্।
‘জিজ্ঞেস করুন,’ বলল রানা। ভাল করেই জানে, কঠিন হবে না উত্তর দেয়া। ঠিক নিয়ম মেনে গ্রেফতার করেনি ও। তবে ও. সি. খুশি। অন্য কেউ তার কাজ করে দিলে অখুশি হয় না কেউ। রানার ধারণাই সঠিক হলো। সহজ কয়েকটা প্রশ্ন করে ক্ষান্ত দিলেন তিনি। এমন কী জানতেও চাইলেন না ওর ব্যাগে কী আছে। নিজে থেকে কিছু বলল না রানা। ল্যাপটপ আর ব্লেযারটা দেবে কর্নেল ব্রাউনের হাতে। নাইট ক্লাব মালিক আজিজ খন্দকার পুলিশের ফাঁদে ফেঁসে গেলে, পরে কাটা পড়বে বুড়ো ইসার অন্য কোনও আঙুল। তাই তার বিষয়ে টু শব্দ করল না ও।
স্টেটমেন্ট দেয়ার সময় নোট নিলেন ও. সি.। কয়েকবার কলমের মাথা চিবিয়ে নিয়ে প্রশ্ন তুললেন তিনি। আবছা সব জবাব দিল রানা। তাতেই খুশি থাকলেন এমাজউল্লাহ্।
মনে মনে হাসল রানা। দুর্নীতি নেই কোন্ দেশে? কাজে ফাঁকি দেয়ার সুযোগ পেলে ছাড়ে কে?
ভোর সাড়ে চারটের সময় কাগজপত্র সব গুছিয়ে নিয়ে খুশি মনে ওকে ধন্যবাদ দিলেন ও. সি.। রানাকে বললেন, এরই ভেতর ওই অ্যাপার্টমেন্টে গিয়ে প্রমাণগুলো সংগ্রহ করছে তাঁর লোক। এখন পর্যন্ত যা জানা গেছে, তার অর্ধেক অপরাধ করে থাকলে ওই দুই মাদকাসক্তের জেল হবে অন্তত বিশ থেকে ত্রিশ বছর।
চুপ করে থাকল রানা। ওর জানা আছে, কী চলে মিশরের জেলখানায়। নিয়মিত মারধর খেয়ে বছরের পর বছর অর্ধভুক্ত থাকবে দুই অপরাধী। যথেষ্ট শাস্তি পেয়ে যাচ্ছে তারা। অখুশি হওয়ার কথা নয় কর্নেল ব্রাউনের।
‘তা হলে এবার বিদায় নিতে পারি?’ জানতে চাইল রানা।
‘অবশ্যই। কায়রোর পুলিশ ডিপার্টমেন্টের পক্ষ থেকে আপনাকে আরেকবার ধন্যবাদ দিচ্ছি।’
‘এবার একটা ট্যাক্সি ডাকতে হবে।’
‘কোনও দরকার নেই। আমার লোক আপনাকে পৌঁছে দেবে।’
‘ধন্যবাদ।’ হাতঘড়ি দেখল রানা। সময় এখন চারটে পঁয়ত্রিশ। সত্যিই বড্ড ঘুম পেয়েছে ওর।
‘আপনার হাতে দেখছি দুটো ঘড়ি,’ বিস্ময় নিয়ে বললেন ও. সি.।
‘নানা দেশে যেতে হয়। আলাদা সময়ের জন্যে দুটো ঘড়ি।’
‘তা হলে এমন একটা কিনে নেবেন, যেটায় আলাদা টাইম যোন আছে।’
‘আমি পুরনো মানসিকতার লোক,’ স্মিত হাসল রানা।
কায়রোর ধনীদের এলাকায় নিজ বাড়ির বেডরুমে শুয়ে আছে ইউডন ভাদিম। ঘুমাতে পারেনি সারারাত। অস্থির লাগছে মনটা। আরও কিছুক্ষণ পর উঠে পড়ল সে। ভোর পৌনে পাঁচটা।
দরজা খুলে গিয়ে দাঁড়াল ব্যালকনিতে। ভোরের আগে ধীরে ধীরে ধূসর হচ্ছে আকাশ।
বড্ড ক্লান্ত ভাদিম। ভীষণ চাপের মুখে ভোঁতা হয়েছে বোধ-বুদ্ধি। সেই যে মরুভূমিতে জমির শেখের সঙ্গে দেখা হলো, তারপর থেকেই বারবার মনের ভেতর ঘুরেফিরে আসছে দুটো বিষয়। একে একে মনে পড়ছে গত ক’মাসের সব ঘটনা। একেবারেই এলোমেলো হয়ে গেছে তার সাজানো জীবনটা।
প্রথম সমস্যা, মিশরেই কোথাও আছে বিপুল গুপ্তধন, অথচ ওটার সম্পর্কে কিছুই জানতে পারছে না সে। এটা খুব হতাশাজনক। জমির শেখ কথা দিয়েছে, দশ পার্সেন্ট দেবে ওকে। সেটা হয়তো খুব বেশি নয়। তবে প্রচুর সোনাদানা পেলে বাকি জীবন হয়তো আর কবর লুঠ করতে হবে না ওকে।
খুব ভাল হতো ওই গুপ্তধন পুরোটাই নিজের মুঠোর ভিতর পেলে। মরুভূমিতে সেদিন জমির শেখের সঙ্গে কথা বলার আগে পর্যন্ত নিজেকে সফল মানুষ ভাবত সে। কিন্তু পরে মনেপ্রাণে বুঝে গেছে, আসলে সে খুবই দুঃস্থ, গরিব। এই অনুভূতিটাই খাটো করে দিয়েছে তাকে নিজের কাছে।
দ্বিতীয় সমস্যা, ভয়ঙ্কর এক রক্তপিশাচ এই জমির শেখ। বুকে তৈরি করে ভয়ের কাঁপুনি। ভাদিমের মনের একাংশ যখন ভাবে গুপ্তধনের কথা, ওই একইসময়ে অন্তরের আরেক অংশ বলে: না রে, বোকা, তোর উচিত হয়নি ওই অশুভ লোকটার সঙ্গে যোগ দেয়া। ভাদিম এখন চাইছে লোকটার খপ্পর থেকে বেরোতে।
জমিরকে সে এতই ভয় পায়, বিলাসবহুল রাজকীয় খাটে শুয়েও ঘুম হয় না রাতে। ভাল করেই বুঝতে পারছে, ক্রমেই অধৈর্য হয়ে উঠছে নেতা। বেস্টেট দেবীর মূর্তি বিক্রি করে সুইস ব্যাঙ্কে এক মিলিয়ন ডলার রেখেও তৃপ্তি নেই তার। সে তুলনায় মাত্র ক’ পয়সা পেয়েছে ভাদিম? মাত্র এক লাখ ডলার কোনও টাকা হলো? ক্রমেই তার ওপর রেগে উঠছে লোকটা। এক এক করে পেরোচ্ছে সপ্তাহ, কিন্তু নতুন কোনও সূত্র পাচ্ছে না ভাদিম। ঈশ্বর জানেন, কোথায় আছে লক্ষ-কোটি ডলারের সেই ট্রেয়ার।
চেষ্টার তো কমতি করেনি ভাদিম। নিজে কয়েকবার জমির আর তার লোকদের নিয়ে হাজির হয়েছে পশ্চিমের মরুভূমিতে। ধুলোভরা গরম নরক ওটা। সারাদিন এখানে ওখানে সূত্র খুঁজতে গিয়ে ভাদিমের মনে হয়েছে, খাটুনির চোটে মরেই যাবে সে। গেছে বেদুঈন দুর্গে। দড়ি বেয়ে নেমেছে কূপের ভেতর। ভাঙা কুঠরি ছাড়া ওখানে কিছুই নেই। সোনাদানা আছে অন্য কোথাও। ছবিতে হয়তো নেই ভেবে খোদাই করা পাথরের স্ল্যাব শতবার খুঁটিয়ে দেখেছে। আর কোথাও কোনও হায়ারোগ্লিফের চিহ্ন ছিল না। প্রাচীন দুর্গে গিয়ে খামোকা নষ্ট হয়েছে প্রচুর সময়।
কায়রোয় ফেরার সময় অনেক ভেবেছে ভাদিম। আসলে প্রতিটি পথ রুদ্ধ। গুপ্তধনের ব্যাপারে দুনিয়ার কাউকে বিশ্বাস করে না সে। তবুও মরিয়া হয়ে চোরাই অ্যান্টিকুইটির ছায়াভরা গলিতে খবর ছড়িয়ে দিয়েছে— খুব জরুরি একটা জিনিস খুঁজছে। এরপর থেকেই দাঁত দিয়ে ম্যানিকিউর করা নখ কামড়াতে ইচ্ছে হচ্ছে ওর।
দিনের পর দিন পেরোচ্ছে, অথচ বাজছে না টেলিফোন। নতুন কোনও খবর দিচ্ছে না কেউ।
এদিকে ভাদিমের জীবনে বাজে এক ক্যান্সারের মত জেঁকে বসেছে জমির শেখ। হাইড পার্কে ভাদিমের রাজসিক বাড়িটা তার পছন্দ হয়েছে। কিছু দিন আগে উঠে এসেছে এখানে। ভাব দেখে মনে হয় বাড়ির মালিক সে। প্যালেস ফন্টেইনব্লা থেকে নিলামে কেনা ভাদিমের শখের আর্মচেয়ারে এখন আয়েস করে বসে থাকে লোকটা। পরনে থাকে ভাদিমের প্রিয় স্যাটিনের রোব। হাতে এক গ্লাস লাল ওয়াইন। কাদা ভরা বুট দিয়ে মাড়িয়ে সর্বনাশ করেছে কাশ্মিরী সিল্কের দামি কার্পেটের। চুরুটের ছাইও ফেলে ওটার ওপর। সবই দেখে ভাদিম, বুক ভেঙে যেতে চায়, কিন্তু সাহস নেই যে কিছু বলবে। জীবনটা দুর্বিষহ হয়ে গেছে তার।
মন এত খারাপ না থাকলে তিক্ত হাসত ভাদিম। অতি বড়লোকের নিরাপদ এলাকায় বিশাল বাড়ি দখল করে যা খুশি করছে বিদ্রোহী দস্যু জমির আর তার দলের সবাই— ভাবা যায়? কায়রোর বুকে অনায়াসেই নিজেদেরকে লুকিয়ে রেখেছে। ভাদিমের বাড়ির মেইন গেটে দু’জন গার্ড। তবে বাড়ির মালিকের ভ্যান যখন তখন আসতে দেখে অভ্যস্ত তারা। ড্রাইভার প্রাইভেট পাস দেখালেই ছেড়ে দেয়। তাদের জানার কথা নয়, গাড়ির পেছনে লুকিয়ে আছে একদল সশস্ত্র জঙ্গি।
জমির আর তার দলের সবার অত্যাচারে রাত-দিন দুঃস্বপ্ন দেখছে ভাদিম। আজকাল নিজের বাড়িতেও টিকে থাকা কঠিন। যেদিকেই যায়, কঠোর চোখে ওর দিকে চেয়ে থাকে খুনি লোকগুলোর কেউ না কেউ। কাউকে বাড়িতে আনতে পারে না। ভাদিমের মনে হচ্ছে, শত শত বছর সুন্দরী কোনও মেয়ের সঙ্গে…
মস্ত এক দীর্ঘশ্বাস ফেলল সে।
আসলে বন্দি হয়েছে সে নিজ বাড়িতেই। এখন আর যেতে পারে না কোনও পার্টিতে। আগে বন্ধুরা ফোন করত ভাদিম অসুস্থ কি না জানার জন্যে। কিন্তু একের পর এক অজুহাত দেখিয়ে তাদেরকে এড়িয়ে যেতে যেতে, এখন আর খোঁজও নেয় না কেউ। মনের কষ্ট ভুলতে গিয়ে আজকাল গিলছে প্রচুর মদ। এ ছাড়া উপায়ই বা কী? খুনিগুলোকে দেখলেই ধড়ফড় করে বুক। একদিন এক বোতল ওয়াইনের জন্যে সেলারে গিয়ে আত্মা চমকে গেছে তার। ওখানে একগাদা অস্ত্র আর গুলির বাক্স। আরেকটু হলে হার্ট অ্যাটাক করে মরেই যেত ভাদিম। কিন্তু কাউকে কিছু বলার উপায় নেই।
এভাবে পাঁচ মাস মনোকষ্ট ভোগের পর আট সপ্তাহ আগে বেজে উঠল টেলিফোন। দৌড়ে গিয়ে রিসিভার তুলল ভাদিম। লোকটার নাম আবদুল হাসান। প্রত্নতত্ত্বের ব্যাপারে আগেও নানান খবর দিয়েছে। সেসব বিক্রি করে ভাল মুনাফাও করেছে ভাদিম। আবদুল যখন অ্যান্টিকুইটি চুরির সুযোগ পায় না, কাজ করে টুরিস্ট গাইড হিসেবে। তাকে বিশ্বস্ত লোক বলবে না ভাদিম, তবে ওর চেয়ে খাঁটি আর কেউ নেই চোরাই মার্কেটে।
‘আপনি যেটার কথা বলেছেন, মনে আছে?’ বলল আবদুল। ‘এখনও ওটার ব্যাপারে কিছু জানতে চান? আমার কাছে জরুরি খবর আছে।
শক্ত করে কানের সঙ্গে রিসিভার ধরেছে ভাদিম। ‘হ্যাঁ, আমি আগ্রহী।’
ওই মুহূর্তে দরজায় এসে দাঁড়াল জমির শেখ। ভাদিমের দিকে চেয়ে চুপচাপ শুনতে লাগল সব। কাত করে রেখেছে ঘাড়। সরু হয়েছে দুই চোখ।
ফোনের ওই প্রান্তে হাসল আবদুল হাসান। তা হলে আগে ঠিক করে নিই কত দেবেন আমাকে। বুঝতে পারছি অনেক টাকার মাল। নইলে এত ব্যস্ত হতেন না আপনি, ভাদিম।’
অধৈর্য চোখে জমির শেখকে দেখে নিয়ে বলল ভাদিম, ‘যা পাব, তার পাঁচ পার্সেন্ট দেব। বরাবরের মতই।’
এবার তাতে চলবে না। অন্তত দশ পার্সেন্ট চাই। নইলে বলব না কী শুনেছি।’
দাঁতে দাঁত পিষে বলেছে ভাদিম, ‘ছয়।’
‘আট।’
দীর্ঘশ্বাস ফেলেছে ভাদিম। ‘ঠিক আছে, আট।’
সন্তুষ্ট হয়ে হেসেছে আবদুল হাসান। ‘মনে হয় না ফোনে শুনতে চাইবেন। আপনি বরং চলে আসুন ক্যাফে রিফাতে। আমার মনে হয় শান্তি পাবেন মনে।’
‘ক্যাফে রিফাত,’ বিড়বিড় করল ভাদিম। ‘আধঘণ্টা পর আসছি।’
কিন্তু তর্জনী তুলে মাথা নাড়ল জমির। ‘ওকে এখানে আসতে বলো।’
হাত দিয়ে রিসিভার চেপে ধরে ভাদিম বলল, ‘বাড়িতে ব্যবসার কাজ করি না। এটা একটা আইন আমার।’
‘ওই আইন ভেঙে গেল,’ ভুরু কুঁচকে ভাদিমকে দেখল জমির।
দীর্ঘশ্বাস ফেলে ফোনে বলল ভাদিম, ‘আবদুল, ওখানে যেতে পারব না। সোজা চলে এসো আমার বাড়িতে। তুমি তো চেনোই। আসতে দেরি কোরো না।’
লাইন কেটে অপেক্ষা করতে লাগল ভাদিম ও জমির। একটু পর পায়চারি শুরু করল জঙ্গি-নেতা। চুপচাপ তাকে দেখছে ভাদিম। পরিবেশ আড়ষ্ট। এক এক করে পেরিয়ে গেল তিরিশ মিনিট। তারপর বাড়ির সামনে নুড়িপাথরে গাড়ির চাকার কুড়মুড় আওয়াজ শুনল ভাদিম। গাড়ি বারান্দায় এসে থামল পুরনো একটা হলদেটে মরিস মাইনর গাড়ি।
ভিলার ভেতরে ঢুকে প্রশংসার চোখে চারপাশ দেখল আবদুল হাসান। ‘দারুণ বাড়ি,’ বলতে গিয়েও থমকে গেল।
মার্বেল করা মেঝেতে তিন পা এগোতে না এগোতেই দু’দিক থেকে ধরে তাকে শূন্যে তুলে নিল জমিরের দুই লোক। ঝুলতে ঝুলতে লিভিংরুমে পৌছে গেল হাসান। ভীষণ ভয় পেয়েছে সে। ধুপ্ করে একটা চেয়ারে বসিয়ে দেয়া হলো তাকে। প্রায় ঘিরে ফেলল কয়েকজন জঙ্গি।
‘কী যেন বলার আছে তোমার,’ হাসানকে বলল জমির। তাকে পাশ কাটাল ভাদিম। কষ্ট হচ্ছে রাগ দমিয়ে রাখতে। ‘আমি কথা বলছি ওর সঙ্গে।’ আবদুল হাসানের সামনে দাঁড়িয়ে নরম সুরে বলল সে, ‘আসলে কী ঘটছে, তোমাকে বুঝিয়ে বলতে পারব না, বন্ধু। তবে এটা খুব জরুরি যে সব খুলে বলবে তুমি।’
নিষ্ঠুর চেহারাগুলো দেখল হাসান। মুখ দিয়ে কথা সরছে না। থেমে থেমে বলতে লাগল ওর কাহিনী। চারদিন আগে তাকে ভাড়া করে এক ইংরেজ যুবক। নাম বলেছিল ডক্টর মর্ডাক ব্রাউন। কায়রো থেকে সতেরো কিলোমিটার দূরে আবুসিরের পিরামিডগুলো দেখাতে তাকে নিয়ে যায় হাসান।
সাহিরিতে আছে একাধিক সমাধি, ভেবেছে ভাদিম। আখেনাতেনের আমলের এক হাজার বছর আগে ওখানে সমাধিস্থ করা হয়েছিল ইজিপ্টের দ্বিতীয় রাজবংশের পঞ্চম সারির রাজাদেরকে। ‘কী কারণে গেল?’ জানতে চাইল ভাদিম। ‘কী চায় ওই ব্রাউন?’
‘জানি না,’ বলল হাসান। ‘আমাকে কিছু বলেনি।’
ওই ইংরেজ সম্পর্কে বলো,’ মাঝ থেকে বলল জমির।
ভীত দৃষ্টিতে আবার লোকগুলোকে দেখল হাসান। হড়বড় করে বলতে লাগল সব। ‘শিক্ষিত লোক। পায়ে মোজা আর স্যাণ্ডেল। পরনে ব্লেয়ার। সাধারণ লোক নয়। হাতে সোনার রোলেক্স। পিরামিড এলাকায় ঢুকে একা কোথায় যেন চলে গেল। মানা করেছি, ওদিকে অনেক সাপ। যাওয়ার আগে বলল, সাপকে ভয় পায় না সে। আমি যেন গাড়িতে অপেক্ষা করি। লোকটাকে একা ছেড়ে দিয়ে কেমন যেন খারাপ লাগল। মরেই যায় কি না, কে জানে! যা-ই হোক, গাড়ির ভেতর গরমে সেদ্ধ হতে চাইলাম না। ছায়া আছে এমন একটা জায়গায় গিয়ে বসলাম। ভাবলাম, বিদেশি গাধাটা পথ হারিয়ে ঘুরে মরলে, বা তাকে সাপে কাটলে, সেটা তার সমস্যা।’
জমির শেখের চেহারায় অধৈর্যের ছাপ দেখছে ভাদিম। তাই বলল, ‘এরপর ঠিক কী হলো, সেটা সংক্ষেপে বলো, আবদুল।’
‘ছায়ার ভেতর একঘণ্টা বসে থাকলাম। তারপর দেখলাম আসছে সে। তবে হেঁটে নয়, দৌড়ে। কাপড়চোপড়ে ধুলো আর মাকড়সার ঝুল। হাঁপিয়ে গেছে। লালচে চেহারা। খুব উত্তেজিত মনে হলো। বাচ্চাদের মত আকাশের দিকে ছুঁড়ল দুই হাত। আমার মনে হলো, পাগল হয়ে গেছে ব্যাটা। বিড়বিড় করে কীসব যেন বলছে নিজেকেই।’
‘বিড়বিড় করে কী বলেছে?’ জানতে চাইল ভাদিম।
‘কথাগুলো ঠিক মনে নেই। তবে পরে আমার মনে পড়ে গেল, আপনি আমার সঙ্গে কথা বলেছিলেন পিরামিডের ব্যাপারে। তাই ফোন করেছি।’
‘লোকটা কী বলেছিল, তা মনে করার চেষ্টা করো,’ জরাগ্রস্ত লোকের মত কাঁপা স্বরে বলল ভাদিম।
‘আমার মনে হয়, বলেছিল আমুন এখন খুশি। আর বলেছে কোথাকার এক ধর্মদ্রোহীর কথা।’
ফ্যাকাসে হয়ে গেল ভাদিমের চেহারা। চাপা স্বরে বলল, আমুন এখন সন্তুষ্ট। নিষিদ্ধ করা হলো আমারনার ধর্মদ্রোহী পাষণ্ডকে। সঠিক স্থানে ফিরিয়ে দেয়া হবে সমস্ত ধনদৌলত।’ এটা বলেছে?’
‘হ্যাঁ, হ্যাঁ, ঠিক। ওই কথাই বলেছিল লোকটা।’
চিন্তায় পড়ে গেল ভাদিম। ওই লোক এসব জানল কী করে? মুখে বলল, ‘আর কিছু বলেছে?’
‘না।’
‘তুমি পুরো শিয়োর তো, আবদুল? এটা খুব জরুরি।’
‘না, এরপর আর একটা কথাও বলেনি। খালি খালি একটু পর পর হাসছিল। আমার মনে হয়েছিল ব্যাটা পাগল হয়ে গেছে। তারপর তাকে ঝড়ের বেগে পৌঁছে দিলাম কায়রোয়। বারবার ঘড়ি দেখছিল। বলে দিল, যেন তাকে নিয়ে যাই ইজিপশিয়ান মিউযিয়ামে। কিন্তু ওখানে গিয়ে দেখি পাঁচ মিনিট আগেই মিউযিয়াম বন্ধ হয়ে গেছে। তাকে খুব মন খারাপ করতে দেখলাম। আমাকে আর বলেনি কী কারণে গেছে ওখানে।’
‘আচ্ছা। তারপর কী করল?’
‘একটা অ্যাপার্টমেন্ট বাড়িতে তাকে নামিয়ে দিলাম। লোকটা বলল, পরে দরকার হলে আমাকে আবারও ফোন দেবে। … ব্যস।’
‘তারপর আর ফোন দেয়নি?’
‘না।’
তোমার মনে আছে কোন্ বাড়িতে নামিয়ে দিয়েছিলে?’ গড়গড় করে ঠিকানা বলে গেল আবদুল হাসান।
দু’হাত বুকের ওপর রেখে ভীত গাইডকে দেখছে জমির। চোখে সাপের মত শীতল দৃষ্টি। পিনপতন নীরবতা নেমেছে ঘরে।
ঝড়ের বেগে চলছে ভাদিমের মগজ। হয় এটা মস্তবড় বিপদ, অথবা নতুন খোলা দুয়ার। সন্দেহ নেই, কিছু জানে ব্রাউন। শিক্ষিত লোক। হয়তো ইতিহাসবিদ বা আর্কিওলজিস্ট। কী করে গুপ্তধনের খবর জানল, তা রহস্যময়। কে জানে, হয়তো ওটার ব্যাপারে কাউকে কিছু বলেছে সে। এ কথা ভাবতে গিয়ে শীতল ঘামে ভিজে গেল ভাদিমের দেহ।
‘আমি মডাক ব্রাউনের সঙ্গে কথা বলতে চাই,’ নীরবতা ভাঙল জমির। হাতের ইশারা করল দলের উদ্দেশে। ‘তাবির, নাজিউল, রহমান, তোমরা ওই লোককে ধরে আনো।’
এই বাড়িটা তোমার না!— চিৎকার করে বলতে ইচ্ছে হলো ভাদিমের। মুখে বলতে পারল না কিছুই। ঘর ছেড়ে চলে গেল জমিরের তিন লোক।
আবদুল হাসানের দিকে ফিরল জমির। ‘একটা ড্রিঙ্ক চলবে?’
নার্ভাস চোখে ভাদিমকে দেখল হাসান।
আন্তরিক হাসল জমির। ‘নাও, অসুবিধে কী?’ ড্রিঙ্ক কেবিনেটের কাছে গিয়ে দরজাটা খুলল সে। ওখান থেকে নিল ভাদিমের সেরা কাট-ক্রিস্টাল ওয়াইন গ্লাসের একটা।
ভাদিম বাধা দেয়ার আগেই ঘটে গেল সব।
জ্বলজ্বলে চোখে অনুচর পেটমোটা জামিলের দিকে তাকাল জমির। আবদুল হাসানের চেয়ারের পেছনে তৈরি হয়ে দাঁড়িয়ে আছে আখলাক। তারা দু’জন শক্ত করে চেপে ধরল হাসানের দুই কাঁধ। বেচারার উপায় থাকল না যে চেয়ার ছাড়বে। প্রতিবাদ করার জন্যে হাঁ করল সে। আর তখনই গায়ের জোরে তার মুখে গ্লাসটা ভরে দিল জমির।
প্রাণপণে চেঁচাতে চাইল হাসান। তবে হাতের তালু দিয়ে ঠেলে গ্লাসটা তার মুখের ভেতর ঠুসে দিল জমির। ভীষণ ফুলে গেছে হাসানের দুই গাল। এদিক ওদিকে ঘুরছে আতঙ্কিত দুই চোখ। ছটফট করছে সে, তবে চেয়ারের পিঠে চেপে ধরা হয়েছে তাকে।
গ্লাসটা ছেড়ে দিল জমির। হাসানের হাঁ করা মুখ থেকে আধ ইঞ্চি বেরিয়ে আছে ওটা। দু’দিক থেকে দুই হাতে অসহায় লোকটার মুখে চাপ দিল জমির। পরক্ষণে হাত মুঠো করে প্রচণ্ড দুটো ঘুষি দিল গালে। হাসানের মুখের ভেতর চুরচুর হয়ে গেল গ্লাস। ঠোঁটে আটকে আছে গোল গ্লাসের শেষ অংশ।
কাঁচ ভাঙার আওয়াজ পরিষ্কার শুনেছে ভাদিম। জ্বলজ্বলে চোখে চেয়ে আছে জমির। বামহাতে টিপে ধরল হাসানের নাক। শ্বাস নেয়ার উপায় থাকল না বেচারার। ডানহাতের তালু দিয়ে তার চিবুক পেছনে ঠেলল জমির। থু-থু করে কাঁচ ফেলতে চাইলেও ঢোক গিলল হাসান। পেটে চলে গেল ভাঙা কাঁচ। প্রাণপণে চেঁচাতে চাইল অসহায় মানুষটা। গলা থেকে বেরোল চাপা ঘড়ঘড়ে আওয়াজ। টান দিয়ে গ্লাসের শেষ অংশ খুলে নিল জমির। মুখ দিয়ে গলগল করে বেরুনো তাজা রক্তে ভেসে গেল হাসানের চিবুক ও বুক।
ভীষণ যন্ত্রণায় চিৎকার করে চেয়ার থেকে মেঝেতে হুমড়ি খেয়ে পড়ল হাসান। ডাঙায় তোলা মাছের মত দাপাচ্ছে বেচারা। রক্তাক্ত কাটা ঠোঁট থেকে বেরোল কান্নার চাপা আওয়াজ।
হাসি ম্লান হয়নি জমির শেখের। কয়েক মুহূর্ত আবদুল হাসানের দিকে চেয়ে রইল সে, তারপর প্যান্টের পেছন থেকে পিস্তলটা নিয়ে স্লাইড টানল। মালটা তাক করল হাসানের কপালের দিকে।
রক্তে ভেজা মুখ তুলে জমিরের দিকে তাকাল হাসান। চোখে ভীষণ ভয়। এক সেকেণ্ড পর তার দুই চোখের মাঝে তৈরি হলো আরেকটা চোখ। ঠাস্ করে মেঝেতে পড়ল মাথা। খুলির পেছনের দিক ফুটো করে বেরিয়ে গেছে বুলেট।
গুলির প্রচণ্ড আওয়াজ ও চোখের সামনে মানুষ খুন হতে দেখে ভীষণ আতঙ্কে অবশ হলো ভাদিম। অবাক চোখে চেয়ে রইল লাশের দিকে। কাশ্মিরী কার্পেট ভিজে যাচ্ছে রক্তে। আচমকা স্বর ফিরে পেয়ে জানতে চাইল ভাদিম, ‘খুন করলে কেন?’
‘অনেক বেশি জানত,’ বলল জমির। ‘সরিয়ে দিলাম। এবার জেনে নেব মডাক কী জানে।’
একঘণ্টা পর আরও দুঃসংবাদ পেল ভাদিম। জমিরের লোক ব্রাউনের অ্যাপার্টমেন্টের কাছে গিয়ে দেখে গিজগিজ করছে পুলিশ। নিচতলায় একটা স্ট্রেচারে শুইয়ে রাখা হয়েছে রক্তাক্ত লাশ। ওই লাশটা মডাক ব্রাউনের।
ওদের আগেই ওখানে পৌঁছে গিয়েছিল কেউ।
কিন্তু কে সে?
পুলিশ ধারণা করছে, ডাকাতি করতে এসে লোকটাকে খুন করেছে কেউ। কিন্তু এ কথা মানতে রাজি নয় ভাদিম। পরবর্তী ছয় ঘণ্টা ফোনে ব্যস্ত থাকল সে। জোগাড় করল ব্রাউন হত্যার বিষয়ে সব তথ্য। তবে কেউ সঠিক ভাবে জানাতে পারল না, কী কারণে খুন হয়েছে লোকটা। পুলিশ কন্ট্যাক্টও জানে না নতুন কিছু। অনেক টাকা নিলেও কায়রো মিউনিসিপ্যাল পুলিশের সাজেন্ট কবির বরাবর সঠিক তথ্য দিয়েছে। সে-ও কিছু শোনেনি।
আরও গভীর হতাশায় তলিয়ে গেল ভাদিম।
সত্যি যদি ব্রাউনের কাছ থেকে সব খবর জেনে নিয়ে থাকে কেউ?
সে বা তারা যদি আগেই পৌঁছে যায় গুপ্তধনের কাছে?
সেক্ষেত্রে ধরে নিতে হবে নিজেও বাঁচবে না ভাদিম। খতম করে দেবে ওকে জমির। যেরকম গরম চোখে আজকাল তাকায় লোকটা!
আজকাল ভীষণ ভয় লাগছে ভাদিমের। বুঝে গেছে, যে- কোনও দিন খুন হবে সে।
.
এসব দু’মাস আগের ঘটনা। তারপর থেকেই যোম্বির মত হয়ে গেছে ভাদিম। সময় যেন থেমে গেছে তার জন্যে। আজকাল টিভির সামনে নিজেকে টেনে নিলেই ভয় লাগে। সংবাদ-পাঠক হয়তো বলছে: এইমাত্র জানা গেছে, আবিষ্কার করা হয়েছে মরুভূমির মধ্যে বড় একটি আর্কিওলজিকাল সাইট। এরই ভেতর আবারও আবুসিরের পিরামিডগুলো ঘুরে এসেছে ভাদিম। জায়গাটা কায়রো থেকে দক্ষিণে। বালি পাথরের সাগর বলা চলে। ওখানে কিছু পেয়েছিল মর্ডাক ব্রাউন। কিন্তু ওখানে তো পাথর আর বালি ছাড়া কিছুই নেই! ঘণ্টার পর ঘণ্টা প্রাচীন ধ্বংসাবশেষের ভেতর ঘুরে বেড়িয়েছে সে। কোনও লাভ হয়নি। জানা যায়নি আসলে কী খুঁজতে হবে।
যখন তখন হাজির হয় জমির আর তার দলের খুনিরা। কখনও থাকে কয়েক দিন। তারপর হয়তো এলই না এক সপ্তাহ। পারতপক্ষে জমিরের সামনে পড়ে না ভাদিম। মন থেকে মুছে ফেলতে চায়, যে-কোনও দিন মরবে খুনিটার হাতে। যতবার দেখে গেট দিয়ে জমিরের ভ্যান ঢুকছে, ভয়ে শিরশির করে মেরুদণ্ড। মনটা বলে, যে-কোনও দিন হাল ছেড়ে দেবে লোকটা। আর তখন চলে যাওয়ার আগে একটা বুলেট গেঁথে দেবে ওর মাথার ভেতর। ভাদিম বুঝে গেছে, ধার করা সময়ে বেঁচে আছে সে। আর এই বেঁচে থাকাটাও যেন মৃত্যুর মতই কষ্টের।
বারান্দায় দাঁড়িয়ে নানান কথা ভাবছে ভাদিম। পুবদিগন্তে উঠল লাল সূর্য। মস্তবড় দীর্ঘশ্বাস ফেলল সে।
বেডসাইড টেবিলে বেজে উঠেছে টেলিফোন। বারান্দা থেকে ধীর পায়ে শোবার ঘরে ঢুকল ক্লান্ত ভাদিম। আস্তে করে ফোনের রিসিভার তুলে কানে ঠেকাল। ভাবছে, এত ভোরে কে ফোন করল?
ফোন করেছে সার্জেণ্ট কবির।
‘আপনার জানা আছে এখন কয়টা বাজে?’ বিরক্ত সুরে বলল ভাদিম।
‘অপেক্ষা করতে পারলাম না। তথ্যটা হয়তো আপনার কাজে লাগবে।’
চাপা স্বরে বলল ভাদিম, ‘বলুন?’
‘আপনার মনে আছে মর্ডাকের সেই মার্ডার কেসটা?’ ভাদিমের মনে জ্বলে উঠল ছোট্ট একটা আশার প্রদীপ। নিচু গলায় বলল, ‘হ্যাঁ। বলুন।’ চুপচাপ সাজেন্ট কবিরের কথা শুনতে গিয়ে একটু পর বিস্ফারিত হলো তার দুই চোখ। ‘বলেন কী, দুই অপরাধীকে ধরে পুলিশ হেডকোয়ার্টারে পৌঁছে দিয়েছে?’
‘হাত-পা বেঁধে,’ বলল সার্জেন্ট কবির। ‘খুনের প্রমাণ পাওয়া গেছে তাদের ঘরে। দশ মিনিটের ভেতর সব স্বীকার করেছে। নেশাখোর। তবে অবাক ব্যাপারটা জানেন? ওরা ভীষণ ভয় পেয়েছে ওই লোককে। ওদেরকে নাকি মর্ডাকের বিষয়ে জিজ্ঞাসাবাদ করেছে বিদেশি ওই লোক। তারপর পিটিয়ে মুতিয়ে দিয়ে কেড়ে নিয়েছে লুঠ করা সবকিছু।’
‘কে ওই লোক?’
‘পেশাদার কেউ,’ বলল কবির। ‘এমন ভয় দেখিয়েছে যে এখনও কাঁপন থামছে না।’
হঠাৎ করেই উত্তেজনা বোধ করল ভাদিম। নরম সুরে জানতে চাইল, ‘নাম বলতে পারবেন ওই লোকের?’
‘তার চেয়েও ভাল কিছু করতে পারব,’ বলল সার্জেন্ট। ‘পাঁচ মিনিট আগে পুলিশের গাড়িতে চেপে রওনা হয়েছে সে। শুনলাম, উঠেছে মর্ডাক ব্রাউনের সেই একই ফ্ল্যাটে।’
পুলিশের গাড়ির পেছন সিটে বসে ঝিমুতে শুরু করেছে রানা। একটু পর পৌঁছল পুরনো অ্যাপার্টমেন্ট ভবনের সামনে। ড্রাইভারকে লিফটের জন্যে ধন্যবাদ দিয়ে নেমে পড়ল ও। রাস্তার দূরে চলে গেল গাড়ির লাল বাতি। তারপর বাঁক নিয়ে উধাও হলো। একটু পর ভোর হবে। ক্লান্ত, বড় ক্লান্ত রানা। ধীর পায়ে উঠে এল ভাড়া করা অ্যাপার্টমেন্টে। দরজা বন্ধ করে বাতি জ্বেলে বসে পড়ল আর্মচেয়ারে। হঠাৎ করেই যেন হারিয়ে গেছে সব উৎসাহ।
ধরা পড়েছে মর্ডাকের খুনি ও তার সহযোগী। হয়তো বাকি জীবন পচবে জেলে।
ছেলে খুনের প্রতিশোধ নিতে পেরেছেন কর্নেল ব্রাউন।
এবার কী?
এবার কি ফিরে যাবে ও বাংলাদেশে?
না, অফিস থেকে তো ডাক পড়েনি ওর।
ছুটির পর আবারও যোগ দেবে নরম্যাণ্ডিতে রানা এজেন্সিতে। তারপর হয়তো ওকে যেতে হবে অন্য কোনও দেশের জনবহুল কোনও শহরে। নতুন করে খুলবে রানা এজেন্সির শাখা।
ভারী হয়ে আসছে রানার চোখের পাতা। এবার ঘুমাতে হবে। তবে ওর ইচ্ছে হলো না মর্ডাকের লাশ পড়ে থাকা সেই একই ম্যাট্রেসে ঘুমাতে। লিভিংরুমে সোফা আছে। খুব আরামদায়ক না হলেও চলবে ওর। ওটার চেয়ে অনেক খারাপ জায়গায় বহুবার শুয়েছে।
বাতি নিভিয়ে কোণের ল্যাম্পটা জ্বেলে নিল রানা। নরম আলোয় ভালই লাগল লিভিংরুমে। সোফায় শুয়ে পড়ল। ক্রমেই শিথিল হলো সারাদেহের পেশি। পেরিয়ে গেল পনেরো মিনিট। ঘুম এল না। বুঝে ফেলল, শুয়ে থেকে কোনও লাভ হবে না। খচ খচ করছে মনের ভেতর: জানা দরকার মর্ডাকের কমপিউটারে কী আছে।
উঠে ব্যাগটা এনে সোফার ওপর রাখল। বের করল ল্যাপটপ। এখনও ওটা ব্লেয়ার দিয়ে মোড়ানো। ব্লেযার সরাতেই ওটার পকেট থেকে ঘুরতে ঘুরতে কার্পেটে পড়ল কাগজের একটা টুকরো। সোফার ওপর কমপিউটার নামিয়ে রেখে কাগজটা তুলে নিল রানা। ভাঁজ খুলতেই দেখল, ওটা কায়রোর এক গ্রোসারি স্টোরের রিসিট। ক্যানে ভরা কিছু খাবার আর কয়েক বোতল বিয়ার কিনেছিল মডাক। রসিদের ওপর লেখা কারও ফোন নাম্বার।
তিনবার ওটার ওপর চোখ বোলাল রানা। হঠাৎ বুঝল, – ওই ল্যাণ্ড টেলিফোনের নাম্বারটা ইউকের। এরিয়া কোড ০১৩৩৪। জায়গাটা কোথায় জানে না ও। এরপর নিচে লেখা মূল নাম্বার। তিন ডিজিটের ৪৩৫ এক্সটেনশন নাম্বারটা বোধহয় কোনও অফিসের।
নাম্বারটা জরুরি হতে পারে, আবার না-ও হতে পারে। কাগজটা ভাঁজ করে ব্লেয়ারের পকেটে রাখল রানা। মনে মনে বলল, ওই নাম্বারের কথা জানাতে হবে কর্নেলকে। ব্যাগের ভেতর মুড়িয়ে রেখে দিল ব্লেযার। পাশেই ঠাঁই পেল সোনার রোলেক্স। মেঝেতে ব্যাগ নামিয়ে শুয়ে পড়ল সোফায়। মাথার নিচে দুটো কুশন। ল্যাপটপ কমপিউটার পেটের ওপর। ডালা খুলে পাওয়ার বাটন টিপল। অপেক্ষা করছে প্রোগ্রাম লোড হওয়ার জন্যে। কয়েক মুহূর্ত পর স্ক্রিনে ফুটল বালির ভেতর আর্কিওলজিকাল খননের ছবি। মাই ডকুমেণ্ট আইকনে ক্লিক দিল রানা। তাতে বেরোল সংক্ষিপ্ত লিস্ট। স্ক্রল করে নিচের দিকে নামল ও। একেবারে নিচে একটা ফাইল নেমের ওপর থামল ওর চোখ।
দ্য আখেনাতেন প্রজেক্ট
আবছা ভাবে রানার মনে পড়ল, রাজা আখেনাতেনকে অনেকে বলেন ধর্মদ্রোহী ফেরাউন। খুব অস্থির ছিল তাঁর আমলটা। এর অন্তত এক হাজার বছর পর জন্ম নেন যিশু। মিশরের অর্থনীতি ও নৈতিক অবক্ষয়ের সময় শাসন করতেন আখেনাতেন।
কিন্তু কী নিয়ে রিসার্চ করছিল মর্ডাক?
ওই অখ্যাত ফেরাউনকে বেছে নিল কেন?
ডকুমেন্টের ওপর ক্লিক দিল রানা।
দেখা যাক…
হঠাৎ করেই কালো হলো স্ক্রিন। লাফিয়ে উঠে এল একটা বক্স। ইউযার নেম ও পাসওঅর্ড চাইছে। ওপরে ছোট করে লেখা: ‘অটোমেটিক অ্যাকসেস ডিযএবল। দিস ফাইল ইয স্টোর্ড ইন এ পাসওঅর্ড-প্রোটেকটেড ভল্ট।’
আবারও বক্সে ক্লিক দিল রানা।
ফুটে উঠল: অ্যাকসেস ডিনাইড।
আরেকবার চেষ্টার পর রানা বুঝে গেল, ঢুকতে পারবে না ফাইলে। তাতে কোনও সমস্যা নেই ওর। মর্ডার্ক তার বাবার সঙ্গে এ বিষয়ে আলাপ করে থাকলে কর্নেল ব্রাউন হয়তো জানেন পাসওঅর্ড। অথবা আঁচ করে নিতে পারবেন। এসব নিয়ে ভাবা আমার কাজ নয়, মস্ত এক হাই তুলে ভাবল রানা। ঠিক করে ফেলেছে, এবার সাঁটিয়ে ঘুম দেবে।
কিন্তু তখনই আবারও মনে পড়ল কর্নেল ব্রাউনের কথা। সুপার ইয়টে বিলাসিতার ভেতর থেকেও হয়তো ঘুমাতে পারছেন না একফোঁটা। মনে মনে আশা করছেন, যে- কোনও সময়ে সুসংবাদ দেবে রানা। পুত্র শোকে পাথর হয়ে গেছেন। প্রতিশোধ নিতে না পারলে হয়তো ভীষণ কষ্ট পাবেন।
রানার মনে পড়ল ফ্ল্যাটের মালিকের একটা কথা। অ্যাপার্টমেন্টে রয়েছে ইন্টারনেট অ্যাকসেস।
আবারও সোফা ছেড়ে উঠে দাঁড়াল রানা। হাতের কাজ সেরে নেয়াই ভাল। ল্যাপটপটা নিয়ে ডেস্কের ওপর রাখল ও। ফোনের সকেট থেকে ঝুলছে প্যাঁচ খাওয়া ওয়াএয়ার। ওটার শেষমাথায় প্লাস্টিকের মিনি-কারেক্টর। জিনিসটা ঠিক ভাবে বসে গেল কমপিউটারের পাশের সকেটে। মাত্র কয়েক সেকেণ্ডে রানা পেল ইন্টারনেটের লাইন। নিজের ওয়েবমেইল অ্যাকাউন্টে লগ-ইন করে ঝড়ের বেগে ছোট একটা মেসেজ লিখল:
আমার কাজ শেষ, কর্নেল ব্রাউন। আগামীকাল ফিরছি। পরে কথা হবে। মর্ডাকের রিসার্চ ফাইল অ্যাটাচ করে দিলাম। ডকুমেন্ট এনক্রিপটেড। আপনি হয়তো খুলতে পারবেন। …রানা।
ওর মেসেজের সঙ্গে দ্য আখেনাতেন প্রজেক্ট ফাইল অ্যাটাচ করল ও। মনে মনে আশা করছে, এতেই কাজ হবে। তা-ই হলো। সেও-এর ওপর ক্লিক দিতেই গ্রাহকের উদ্দেশে রওনা হলো মেসেজ।
আর কিছু করার নেই। সাধ্যমত করেছে রানা।
আবারও হাই তুলে শুয়ে পড়ল সোফায়। অফ করে দিল সাইড লাইট। মাত্র কয়েক ঘণ্টা ঘুমাতে পারবে। তারপর যেতে হবে এয়ারপোর্টে। একবার স্যান রেমোয় গিয়ে কর্নেলের হাতে দেবে তাঁর ছেলের জিনিসপত্র, তারপর ফিরবে নরম্যাণ্ডিতে, রানা এজেন্সিতে। প্রাণভরে বিশ্রাম নেবে। মাছ ধরবে লেকে, ক্যাম্প করবে পাহাড়ে, ইচ্ছে হলে সারাদিন শুয়ে থাকবে জঙ্গলে। যা খুশি!
তবে আগে কর্নেলের সঙ্গে দেখা করতে হবে। সেসময়ে লিণ্ডার সঙ্গে দেখা না হলেই ভাল। কর্নেল আর ওই মেয়েটার দাম্পত্য জীবনে নাক গলাতে চায় না ও। কর্নেলকে অনুরোধ করবে স্যান রেমোর কোনও বার-এ আসতে। সিদ্ধান্ত নেয়া শেষ হতেই ওর চোখে নামল ঘুমের গভীর চুমু।
জানালার ওদিকের দিগন্তে মুখ তুলেছে লাল সূর্য। নতুন করে জীবন ফিরে পাচ্ছে কায়রো। শুরু হয়েছে গাড়িঘোড়ার আনাগোনা। বেশিক্ষণ নেই মরুভূমির ওপর আগুন ঢালবে আকাশের সাদা জ্বলন্ত গোলা।
অকাতরে ঘুমাচ্ছে রানা। দুঃস্বপ্নে হাজির হলো তুমুল গুলি ও বিকট আর্তচিৎকার। কালো এক লোক, মুখ দেখা গেল না তার। চোখদুটোয় তীব্র ঘৃণা। হাতে পিস্তল। ওদিকে হাত তুলে রানাকে ডাকছে লিণ্ডা ব্রাউন, মুখে মিষ্টি হাসি। কী যেন বলতে চাইল রানা, কিন্তু তখনই ভেঙে গেল ঘুম।
ফ্ল্যাটের দরজা খুলে ভেতরে ঢুকছে কারা যেন!
ঝট্ করে সোফা ছেড়ে উঠে দাঁড়াল রানা।
লিভিংরুমে ঢুকেছে চারজন লোক, হাতে আগ্নেয়াস্ত্র!
হঠাৎ কাঁচা ঘুম ভেঙে কোথায় আছে, ক’মুহূর্ত বুঝল না রানা। তবে বুঝল, এবার বোধহয় বন্দি হতে হবে এই ফ্ল্যাটে। ওর সঙ্গে কোনও অস্ত্র নেই যে লড়বে। কালাশনিকভের সংক্ষিপ্ত সংস্করণ একেএস-৭৪ইউ অ্যাসল্ট অস্ত্র হাতে ওকে ঘিরে ফেলল চারজন লোক। রাশান মিলিটারি সদস্যরা ওই সাবমেশিন গানের ডাকনাম দিয়েছে: ওকুরোক বা সিগারেটের শেষাংশ। সন্ত্রাসীদের প্রিয়। যদিও দীর্ঘ রেঞ্জে লক্ষ্যভেদ প্রায় অসম্ভব। ম্যাগাযিনে শক্তিশালী গুলি। অস্ত্রগুলো দেখেই রানা বুঝে গেছে, ঠাট্টা বা মজা করতে আসেনি এরা। প্রতিটা নড়াচড়া সৈনিকের মত পেশাদারী। আগেও দিয়েছে এ ধরনের রেইড।
কালো দীর্ঘ রেইনকোট পরা একজন নির্দেশ দিল, ‘বাড়ি ভাল করে সার্চ করো।’
এ-ই দলনেতা, জানা হয়ে গেল রানার। অন্য তিনজন অনুগত স্যাঙাৎ। লোকটার চোখে আত্মবিশ্বাস ও প্রচণ্ড রাগের ছাপ’। সামান্য বেচাল দেখলেই অন্যদের আগে কাজে নামবে সে। ৫.৪৫ এমএম হাই-ভেলোসিটি বুলেট ঝাঁঝরা করবে রানাকে। আরও টের পেল, ঘরে সবচেয়ে বিপজ্জনক ওই লোকই।
তবে এরা জানে না, ঘরে তাদের চেয়েও বিপজ্জনক আরেকজন রয়ে গেছে।
সার্চ করা হলো রানাকে। মানিব্যাগ, পাসপোর্ট দেখা শেষে ফেলে দেয়া হলো কার্পেটের ওপর। সর্বক্ষণ রানার ওপর অস্ত্র তাক করে রেখেছে দলনেতা ও দাড়িওয়ালা বিশালদেহী এক লোক। ওদিকে এক ন্যাড়ামাথা আর বয়স্ক আরেকজন তছনছ করছে ফ্ল্যাট। এ কাজে অভ্যস্ত তারা। তবে রানার ব্যাগ ও মর্ডাকের ল্যাপটপ ছাড়া এমন কিছু নেই, যেটার তেমন মূল্য আছে। বয়স্ক জঙ্গি ডেস্কের ওপরে তুলল ব্যাগ ও ল্যাপটপ।
‘হাঁটু গেড়ে মেঝেতে বসো,’ রানাকে নির্দেশ দিল দলনেতা।
‘আমার বসতে ইচ্ছে করছে না,’ গোঁ ধরল রানা। হাতের ইশারা করল দলনেতা। ‘রহমান।’
রানার দিকে এগোল দাড়িওয়ালা বিশালদেহী লোকটা। লম্বায় সে রানার চেয়ে অন্তত পাঁচ ইঞ্চি উঁচু। ওজন কমপক্ষে আড়াই শ’ পাউণ্ড। হাতের ঘুষিটাও খেপা ষাঁড়কে শুইয়ে দেয়ার মত। হাত-পা ছড়িয়ে মেঝেতে পড়ল রানা। ওই হামলার জন্যে তৈরি ছিল। তবুও ফুসফুস থেকে বেরিয়ে গেছে সব বাতাস। টলমল করে হাঁটুর ওপর ভর করে উঠে বসল।
‘গুড,’ বলল দলনেতা, ‘এবার বলো কোথায় রেখেছ মর্ডাক ব্রাউনের জিনিসপত্র।’
‘আপনার কথা বুঝতে পারছি না,’ অবাক হওয়ার সুরে বলল রানা।
নাক দিয়ে ঘোঁৎ আওয়াজ করল দলনেতা। চোখ গেল ব্যাগের ওপর। কাঁধে একেএস ঝুলিয়ে ঘরের আরেক দিকে গেল সে। টেবিলে রাখা ব্যাগের চেইন খুলে সব ঝেড়ে ফেলল মেঝেতে। ছোট একটা স্তূপ তৈরি করেছে টাকার বাণ্ডিল। ওগুলোর ভেতর থেকে মর্ডাকের কোঁচকানো ব্লেযার নিল লোকটা। চোখে শীতল দৃষ্টি। খুলে দেখল ব্লেযার।
মেঝে থেকে নিল সোনার রোলেক্স। উল্টেপাল্টে দেখে পড়তে লাগল পেছনের ডালার খোদাই করা লেখা। চোখ তুলে বলল, ‘কীসের জন্যে এসব হচ্ছে, তুমি জানো না। অথচ তোমার কাছে মর্ডাকের ঘড়ি। তাই জানতে চাইছি, মর্ডাকের আরও কিছু তোমার কাছে আছে কি না।’
ডেস্কের ওপর ঘড়ি রেখে কর্নেলের সরু ফোল্ডার নিল সে। মলাট খুলে দ্রুত চোখ বোলাল পুলিশ ও করোনারের রিপোর্টের ওপর। কয়েক মুহূর্ত দেখল রক্তাক্ত লাশের ছবি। তারপর ফোল্ডার রেখে খুলল ল্যাপটপের ডালা। কয়েক মুহূর্ত পর চালু হলো মেশিনটা। স্ক্রিনে ফুটল আর্কিওলজিকাল খননের স্ক্রিনসেভার।
ওটা দেখেই ঠোঁট মুচড়ে জটিল হাসি দিল দলনেতা। আঙুল নামিয়ে ক্লিক দিল মাউস প্যাডে। আরও চওড়া হলো হাসিটা। উচ্চারণ করল: ‘দ্য আখেনাতেন প্রজেক্ট। দারুণ তো! দেখা যাক ভেতরে কী।’
ডাবল ক্লিক দিয়ে অপেক্ষা করল সে। তাতে কাজ না, হওয়ায় আবারও ক্লিক দিল। মলিন হয়ে গেল হাসি। ঘুরে কঠোর চোখে দেখল রানাকে। ‘ফাইল দেখছি এনক্রিপ করা।’
‘আমিও তা-ই পেয়েছি,’ বলল রানা। ‘চেষ্টা করে লাভ হবে না।’
শীতল রাগে চেহারা বিকৃত হলো দলনেতার। ‘পাসওঅর্ড দাও।’
‘পাসওঅর্ড জানা নেই,’ বলল রানা, ‘কমপিউটারটা আমার না।’
বিশালদেহী রহমানের দিকে ইশারা দিল দলনেতা। সঙ্গে সঙ্গে পাঁজরে জোরালো লাথি খেয়ে চিত হয়ে মেঝেতে পড়ল রানা। ব্যথায় ছোট ছোট সাদা আর হলুদ নক্ষত্র দেখছে চোখে। হার মেনেছে তা বুঝতে দেবে না, ধীরেসুস্থে আবারও উঠে বসল। চোখ পিটপিট করছে ব্যথা সামলাতে গিয়ে।
রানার সামনে এসে থামল দলনেতা। কাঁধ থেকে একেএস সাবমেশিন গান নিয়ে মাযল ঠেকাল পরাজিত মানুষটার মাথার চাঁদিতে। আরেকবার বলল, ‘পাসওঅর্ড।’
কাশতে শুরু করেছে রানা। আশা করছে কমবে পাঁজরের ব্যথা। ওর মনে হলো না হাড় ভেঙেছে। চাপা স্বরে বলল, ‘আগেই বলেছি, পাসওঅর্ড জানা নেই। জানিও না ফাইলে কী আছে।’
‘তোমার বন্ধু কিছুই বলেনি?’
‘মর্ডাক ব্রাউন আমার বন্ধু ছিল না।’
‘তাই? তো তার জিনিসপত্র তোমার কাছে কেন? একই অ্যাপার্টমেন্টে উঠেছ। ওই লোকের খুনিদের খুঁজে বের করে ধরিয়ে দিয়েছ পুলিশে। তারপরও বলতে চাও সে তোমার বন্ধু নয়?’
দ্রুত ভাবছে রানা। দগদপ করছে মাথার তালু। ওখানে অস্ত্রের শীতল নল। ভাবছে, এরা কারা? কয়েক সেকেণ্ড পর বলল, ‘আমাকে পাঠানো হয়েছিল তদন্ত করতে। আমি প্রাইভেট ডিটেকটিভ।’
‘কে পাঠিয়েছে?’
সন্ত্রাসী দলনেতাকে বুদ্ধিমান বলেই মনে হয়েছে রানার। জেনি ব্রাউনের কথা বললেই কর্নেল জন ব্রাউনকে খুঁজে নেবে এরা। কাজেই মিথ্যা বলল ও, ‘ডেবি ব্রাউন। ইংল্যাণ্ডে থাকেন মর্ডাকের মা।’
‘সে এত টাকা দিয়েছে?’
‘বলেছেন, যেন তাঁর ছেলের খুনিদেরকে ধরে পুলিশে দিই। আর ফেরত নিতে হবে ছেলের সব জিনিসপত্র। মহিলা জানেনও না এখানে কী করছিল মডাক। বা কী আছে কমপিউটারের ভেতর। আমারও কোনও আগ্রহ নেই জানার। ছেলের স্মৃতি ভরা জিনিসপত্র ফিরে পেলেই উনি খুশি।’
সাবমেশিন গানের নল সরাল দলনেতা। ‘স্মৃতি ভরা জিনিসপত্র?’ চিন্তিত সুরে প্রতিধ্বনি তুলল সে। চুপ করে বসে আছে রানা। সাপের মত শীতল চোখে ওকে দেখল দলনেতা। ‘আমার নাম জমির শেখ। আমার কাছে স্মৃতি ভরা জিনিসপত্রের কোনও মূল্য নেই।’
চুপ করে তার চোখে চেয়ে রইল রানা।
আবারও ডেস্কের সামনে গিয়ে থামল দলনেতা। অস্ত্র ডেস্কে রেখে ব্যাগের ভেতর ভরল ল্যাপটপ। বাদ পড়ল না ডকুমেন্ট, টাকা ও ব্লেয়ার। কাঁধে ঝুলিয়ে নিল ব্যাগ। কয়েক মুহূর্তের জন্যে থমকে গেল, তারপর হাতে নিল সোনার রোলেক্স ঘড়ি। কবজিতে পরে আটকাল ক্ল্যাম্প। বিড়বিড় করল, ‘সুন্দর ঘড়ি। দেখল নিজের কবজি। একেএস সাবমেশিন গানটা নিয়ে ভরল রেইনকোটের ভেতর। দরজার দিকে পা বাড়িয়ে বলল, ‘খুন করো এই হারামজাদাটাকে। বাইরে ভ্যানে অপেক্ষা করছি।’
অ্যাপার্টমেন্ট ছেড়ে বেরোবার আগে আরেকবার বিদেশি লোকটার দিকে তাকাল জমির শেখ। হাঁটু গেড়ে বসে আছে লোকটা। চোখে কাতর দৃষ্টি। বুঝে গেছে, এবার মরবে সে। ওই লোকের মত শত শত মানুষকে করুণভাবে মরতে দেখেছে জমির। মানবজীবন শেষ করে দেয়া তার কাছে কিছুই নয়। তেলাপোকা যেভাবে বুটের নিচে চেপ্টা হয়ে মরে, ঠিক সেভাবেই পৃথিবী থেকে বিদায় হয় এসব অপ্রয়োজনীয় জীবন। এরা আসলে জন্মায় কবরের পোকার পেট ভরাতে। আনমনে একবার মাথা দুলিয়ে করিডোরে পা রাখল জমির। শুনতে পেল বিদেশি লোকটার কাকুতি: ‘ভাই! মাফ করে দেন! আমার তিন বউ আর নয়টা ছেলেমেয়ে! সব ক’জন না খেয়ে মরে যাবে! আমাকে মাফ করে দেন, স্যর!’
হাসতে হাসতে দরজা বন্ধ করল জমির। দেখে নিল ডানে-বামে। আশপাশে কেউ নেই। ঘোরানো সিঁড়ি বেয়ে নেমে এল নিচতলায়। রাস্তার ওদিকে পার্ক করা হয়েছে ভাদিমের সাদা ভ্যান। এরই ভেতর তপ্ত হতে শুরু করেছে ভোরের কচি লালচে আলো। রাস্তা পেরিয়ে ভ্যানের ক্যাবে উঠল জমির। রেইনকোটের তলা থেকে অস্ত্রটা সরিয়ে রাখল ফুটওয়েলে। হেলান দিয়ে বসল সিটে।
ধুলোভরা উইণ্ডস্ক্রিনের ভেতর দিয়ে দেখল, নানা কাজে বেরিয়ে পড়েছে পথযাত্রীরা।
নতুন পাওয়া সোনালি চকচকে ঘড়ি দেখল জমির। কাজ শেষ করতে বেশিক্ষণ নেবে না ওর দলের সদস্যরা। তবুও অধৈর্য লাগছে তার। ফেরা উচিত ভাদিমের বাড়িতে। খুলতে হবে ল্যাপটপের ফাইল। আত্মবিশ্বাস আছে, ক্র্যাক করতে পারবে পাসওঅর্ড।
কতই বা কঠিন হবে ওটা?
ফ্রেঞ্চ শালা নিশ্চয়ই একটা না একটা পথ খুঁজে বের করবে। পুরনো আমলের ইতিহাস নিয়ে বেশ ক’বার কথা বলেছে গাধাটা। হাজারো কোটি ডলারের কথা ওসবের ভেতর না থাকলে, এক সেকেণ্ডও শুনত না জমির। ওসব পাওয়ার জন্যেই তো এত কষ্ট!
অধৈর্য লাগলেও নিজেকে সান্ত্বনা দিল জমির। বেশিক্ষণ লাগবে না ভাদিমের বাড়িতে পৌঁছুতে। তার লোক বোধহয় এতক্ষণে খতম করেছে বিদেশি শুয়োরটাকে। রহমান পেটাতে পেটাতে ক্লান্ত হলেই খেলা শেষ। লোকটাকে কঠিন হাতে ধরবে জামিল, আর জবাই করবে নাজিউল। এরপর অ্যাপার্টমেন্টের দরজা বন্ধ করে নেমে আসবে ওরা। একবার হয়তো করিডোরে থামবে সিগারেট ফুঁকে নেয়ার জন্যে। এই ফাঁকে আরেকবার ফাইলটা ঘেঁটে দেখা যেতে পারে।
ব্যাগটা কোলের কাছে তুলল জমির। চেইন খুলে ভেতর থেকে নিল ল্যাপটপ। বাটন টিপতেই চালু হলো ওটা প্রথমে ক্লিক দিল মাই ডকুমেন্টের ওপর। আবারও বের করল দ্য আখেনাতেন প্রজেক্ট ফাইল।
ক্লিক দেয়ায় পাওয়া গেল একই ফলাফল।
সমস্যা নেই, ভাবল জমির। মনে পড়েছে ভাদিমের বলা ইতিহাসের একটা কথা। পাসওঅর্ড বক্সে ক্লিক করে লিখল: আমুন।
জমিরের মনে নেই কে ওই আমুন। হবে বোধহয় কোনও দেবতা-টেবতা। প্রাচীন আমলে তো ওরকম গাদা- গাদা শালা-শালী ছিল। তাতে জমিরের সমস্যা নেই। এখন জরুরি এই ফাইল আনলক করা। ভেতরের লেখা বা ছবি হয়তো ওকে পৌঁছে দেবে গুপ্তধনের কাছে।
ধুর! আমুন দিয়ে কাজ হবে না। অ্যাকসেস ডিনাইড। তাতে কী, দরকার হলে সব শালার দেবতার নাম লিখবে জমির।
এবার লিখল: আমুন এখন সন্তুষ্ট।
না, কাজ হলো না।
মর্, শালারা!
এবার টাইপ করল: ধর্মদ্রোহী।
মহাঝামেলা তো! শালার কমপিউটার বলছে অ্যাকসেস ডিনাইড!
বিড়বিড় করে কয়েকটা গালি দিয়ে ল্যাপটপ শাটডাউন করে ডালা বন্ধ করল জমির। আবারও ঘড়ি দেখল। গনগনে রাগ নিয়ে তাকাল ওপরের ফ্ল্যাটের জানালার দিকে। করছেটা কী শুয়োরগুলো?
ধৈর্যের বাঁধ ভেঙে গেল জমিরের। ফুটওয়েল থেকে সাবমেশিন গান নিয়ে গুঁজল রেইনকোটের নিচে। কাঁধে ঝোলাল ল্যাপটপ ও টাকাভরা ব্যাগ। গাড়ি থেকে নেমে ঝড়ের বেগে গিয়ে ঢুকল বাড়ির ভেতর। উরুর পাশে বাড়ি খাচ্ছে ব্যাগ। নেমে আসছেন বয়স্ক এক লোক, শক্ত করে বামহাতে ধরেছেন ছোট্ট এক ছেলের হাত। বোধহয় ওই ছেলে তাঁর নাতি। কৌতূহলী চোখে জমিরের দিকে তাকাল বাচ্চাটা। চোখে ভয় নিয়ে জঙ্গি-নেতাকে দেখলেন বৃদ্ধ। ওঠার গতি না কমিয়ে ধাক্কা দিয়ে তাঁকে সরিয়ে দিল জমির। ঘুরেও দেখল না, তাল সামলাতে না পেরে মেঝেতে পড়ে গেছেন মানুষটা। কেঁদে উঠেছে বাচ্চাটা। তাতে খুশি হলো জমির। একেকবারে তিন ধাপ টপকে উঠল চারতলায়। পা বাড়িয়ে দেখল দরজা সামান্য খোলা। ভেতরে কারও গলার আওয়াজ নেই। ভুরু কুঁচকে গেল জমিরের। তাকে সতর্ক করছে ষষ্ঠ ইন্দ্রিয়। সবসময় ওই ইশারাকে গুরুত্ব দেয় সে।
রেইনকোট থেকে একেএস বের করে কোমরের পাশে ধরল জমির। অফ করেছে সেফটি ক্যাচ। থুতনি সামনে বাড়িয়ে দৃঢ়পায়ে খোলা দরজা দিয়ে ফ্ল্যাটের ভেতর ঢুকে পড়ল জঙ্গি-নেতা। থামতে হলো ওখানেই। চোখ পিটপিট করে দেখল চারপাশ।
মেঝেতে দলের দু’জন। হাত-পা ছড়িয়ে পড়ে আছে রহমান। রক্তাক্ত, ভাঙা নাকটা ঢুকেছে কপালের নিচে মগজে। ঘরের কোণে স্তূপের মত জামিল। ভেঙে গেছে কণ্ঠনালী। মুখ ভেসে গেছে রক্তে। খানিকটা বেয়ে নেমেছে বাম কানে। খোলা চোখদুটো দেখছে ঘুরন্ত সিলিং ফ্যান। চেয়ারে হেলান দিয়ে ডেস্কে বসে আছে নাজিউল। দেহের নিচে ভাঁজ করা একটা পা। অন্য পা সামনের দিকে হাতদুটো কোলের ওপর। ন্যাড়ামাথাটা পুরোপুরি ঘুরিয়ে সরাসরি চেয়ে আছে জমিরের দিকে!
মাত্র কয়েক মিনিটে লাশ হয়েছে জমির শেখের দলের দক্ষ তিন খুনি!
ঘরে মৃত্যু-শীতল পরিবেশ। বলতে গেলে প্ৰায় কোনও প্রতিরোধ ছাড়াই খুন হয়েছে রহমান, জামিল আর নাজিউল। হাওয়া হয়েছে বিদেশি লোকটার মানিব্যাগ আর পাসপোর্ট।
নিজেও ঘরে নেই বিদেশি হারামজাদা।
মুখ হাঁ হয়ে গেল জমিরের, বিস্মিত। হঠাৎ করেই কেন যেন ভীষণ ভয় লাগল তার।
ওই বিদেশি লোকটা আসলে কে!
কী করে খুন করল সশস্ত্র তিনজন ট্রেইণ্ড সৈনিককে! এখনও হাঁ করে দাঁড়িয়ে আছে জমির, দেহের পাশে ঝুলছে সাবমেশিন গান। এমন সময়ে নিঃশব্দে আটকে গেল পেছনের দরজা।দরজা ভিড়িয়ে ঘরে পা রেখেছে মাসুদ রানা। হাতে এক জঙ্গির কাছ থেকে নেয়া একেএস সাবমেশিন গান। অস্ত্রটার নল তাক করেছে জমিরের মাথার পেছনে। এত কাছের রেঞ্জে সাইট ব্যবহার করতে হবে না ওকে। ট্রিগারে হালকা চাপ দিলেই তিন গজ দূরে টার্গেটে বিধবে তিনটে গুলি। নতুন করে দেয়াল রঙ করবে বাড়ির মালিক
‘অস্ত্রটা ফেলো,’ নরম সুরে বলল রানা।
সাদা কাগজের মত ফ্যাকাসে হলো জমির শেখ। না, ঘুরেই বলল, ‘তুমি আসলে কে?’
‘অস্ত্র ফেলো,’ দ্বিতীয়বার বলল রানা। ‘নয়তো এখনই খুন হবে। তৃতীয়বার একই কথা বলব না।’ রানা দেখল, বিস্ময় কাটিয়ে খুব দ্রুত নিজেকে সামলে নিচ্ছে জমির। এমনি এমনি নেতা হয়নি সে। দলের যে-কারও চেয়ে প্রতিযোগী হিসেবে অনেক বেশি যোগ্য। সাবধানী, বুদ্ধিমান এবং অত্যন্ত নীচমনা। রানা নিজেও খুব সতর্ক। ট্রিগার থেকে সরল না তর্জনী। একেএস-এর গুলি ছুঁড়তে হলে ট্রিগারে চাপ দিতে হবে ছয় বা সাত পাউণ্ড। এরই ভেতর পাঁচ পাউণ্ড চাপ ট্রিগারে রেখেছে ও।
ভুরু কুঁচকে ফেলেছে জমির। ধীরে ধীরে ঘুরে দেখল রানাকে। দেহের পাশে ঝুলছে সাবমেশিন গান। হাত থেকে ওটা ছেড়ে দিল সে। পা থেকে কয়েক ইঞ্চি দূরে খটাস্ করে পড়ল অস্ত্রটা।
‘লাথি মেরে দূরে পাঠাও,’ বলল রানা। ‘এরপর বের করবে গুক পিস্তলটাও।’
মুহূর্তের জন্যে থমকে গেল জমির। চোখে ফুটল প্রশংসা। বুটের লাথি খেয়ে খট খট আওয়াজে মেঝের ওপর দিয়ে সরে গেল সাবমেশিন গান। খুব সাবধানে রেইনকোট সরিয়ে বেল্টে ঝুলন্ত করডিউরা হোলস্টারের স্ট্র্যাপ খুলল সে। বুড়ো আঙুল আর তর্জনী দিয়ে ধরে হোলস্টার থেকে বের করল পিস্তল। ওটা একফুট সরিয়ে কবজি ঘুরিয়ে নিচে ফেলল। মেঝেতে পড়ে কয়েক ফুট দূরে গিয়ে থামল পিস্তল।
পুরো সময়ে একবারের জন্যে রানার চোখ থেকে নিজের চকচকে চোখ সরায়নি জমির। দৃষ্টিতে কী যেন। রানার মনে হলো, আমোদ পাচ্ছে লোকটা।
‘এবার মুখ খোলো,’ বলল রানা। ‘জানতে চাই কী কারণে মডাক ব্রাউনের রিসার্চের ব্যাপারে আগ্রহী হলে।
একেএস-এর মাযল বেয়ে উঠে রানার চোখে তাকাল জমির। দৃষ্টিতে আত্মবিশ্বাস, রাগ ও ক্ষোভ। ঠোঁটে পলকের জন্যে ফুটল একটুকরো নিষ্ঠুর হাসি। ‘আসলেই জানতে চাও, তাই না?’
‘খুশি হব তুমি বদান্যতা দেখালে।’
‘শীঘ্রিই সব জানবে,’ বলল জমির। ‘সবাই জানবে। সময় ঘনিয়ে এসেছে।’
ভুরু কুঁচকে গেল রানার। ‘কী বলতে চাও?’
হাসিটা বিস্তৃত হলো জমিরের। একটা লাশ টপকে এক পা পিছিয়ে গেল সে। সরে যাচ্ছে জানালার দিকে।
নিজেও এগোল রানা। ব্যবধান বাড়তে দেবে না দু’জনের মাঝে। সতর্ক করল, ‘আর এক পাও নড়বে না।’
কিন্তু ঠিক তখনই খট শব্দে পেছনে খুলে গেল দরজা। চরকির মত ঘুরে দাঁড়াল রানা। গুলি করার জন্যে তৈরি। ভেবেছে জমিরের আরও লোক এসেছে।
না, লোকটা বাড়িওয়ালা। চোখে ঘুম। গালে খোঁচা- খোঁচা দাড়ি। পরনে ভেস্ট ও হাফপ্যান্ট। ‘মনে হলো একটা আওয়াজ….
অস্ত্র দেখে থমকে গেছে সে। চোখ লাশের ওপর। ভীষণ ভয়ে চুনের মত ফ্যাকাসে হয়েছে চেহারা।
ঝট করে জমিরের দিকে ফিরল রানা। কিন্তু অনেক বেশি বিপজ্জনক লোক জমির শেখ। পকেট থেকে কী যেন বের করেই রানার দিকে ওটা ছুঁড়ে জানালা ভেঙে ফায়ার এস্কেপের সিঁড়িতে ঝাঁপিয়ে পড়ল সে।
গড়াতে গড়াতে আসছে জিনিসটা।
ফ্র্যাগমেন্টেশন গ্রেনেড!
বাড়িওয়ালার ওপর ঝাঁপিয়ে পড়ল রানা, পরক্ষণে তাকে জড়িয়ে ধরে লাফ দিয়ে গিয়ে পড়ল বাইরের করিডোরে। লোকটা ভারী আর থলথলে। তাল সামলাতে না পেরে পা পিছলে পড়ল রানার ওপর। মেঝেতে আছাড় খেল রানা। ওর বুকে যেন উঠেছে আস্ত হাতি।
আধ সেকেণ্ড পর বদ্ধ জায়গায় বিস্ফোরিত হলো গ্রেনেড। বিকট আওয়াজে কেঁপে উঠল গোটা বাড়ি। চারদিকে ছিটকে গেছে শ্যাপনেল। হাজার টুকরো হলো খোলা দরজা ও ফ্রেম। ওদিক দিয়ে বেরোল কমলা আগুনের হলকা। ধসে পড়ল করিডোরের বামদিকের দেয়াল। চারপাশে ছিটকাল সিমেন্ট ও ইঁটের টুকরো।
প্রচণ্ড আওয়াজের পর সবসময় যা হয়, চারপাশে নেমেছে থমথমে নীরবতা। রানা টের পেল, ওর দুই হাত মুখের ওপর। ওদুটো সরাতেই দেখল ধুলো আর ধোঁয়া। সারাশরীর ভরে গেছে সাদা সিমেন্টের গুঁড়োয়। হাতে ও বুকে রক্ত। চোখ সরিয়ে হাত দেখল রানা। মুঠো করল ওটা। বুঝে গেল, হাত এখনও দেহের সঙ্গেই আছে। ভীষণ ওজনের কী যেন চেপে বসেছে ওর ওপর। কঠিন হয়ে উঠেছে শ্বাস নেয়া। গা থেকে ওজনটা সরাতে চাইল রানা। ওর ওপর পড়ে আছে বাড়িওয়ালা। তার রক্তাক্ত একটা হাত দেহের পাশে।
শরীর মুচড়ে লোকটার তলা থেকে বেরোল রানা। প্রচণ্ড আওয়াজে ঝনঝন করছে দুই কান। আবছাভাবে শুনল স্মোক অ্যালার্মের তীক্ষ্ণ আওয়াজ। ওটাকে ছাপিয়ে আসছে এক মহিলার কান্নার মাতম। টলমল করে উঠে দাঁড়াল রানা। মুখ নিচু করে দেখল বাড়িওয়ালাকে। মারা গেছে লোকটা। শ্যাপনেলের আঘাতে ক্ষত-বিক্ষত হয়েছে পিঠ আর মাথা। রক্তে ভেসে যাচ্ছে মেঝে।
কাঁপা হাতে নিজের শরীর পরীক্ষা করে দেখল রানা। মনে হলো ঠিকই আছে সব। অবশ্য, হয়তো ছেঁচে গেছে নার্ভের শেষমাথা। খারাপ ভাবে আহত হলেও অ্যাড্রেনালিনের কারণে কিছুই বুঝতে পারছে না। রক্ত সবই বাড়িওয়ালার। সামান্য ছড়েও যায়নি ওর দেহ।
ঝিঁঝির ডাকের মত বিশ্রী আওয়াজ কানে। হঠাৎ করেই জমিরের কথা মনে পড়ল ওর। লাফ দিয়ে লাশ টপকে পৌছে গেল সিঁড়ির মুখে। একেকবারে নেমে যেতে লাগল পাঁচ থেকে ছয়টা ধাপ। কয়েক মুহূর্ত পর ছিটকে বেরিয়ে এল রাস্তায়। ভিড় জমেছে নিচে। মানুষজন আঙুল তুলে দেখাচ্ছে ওপরতলার অ্যাপার্টমেন্টের ভাঙা জানালা। ওদিক দিয়ে ভক-ভক করে বেরোচ্ছে ধোঁয়া। এরই ভেতর ইমার্জেন্সি সার্ভিসের জন্যে মোবাইল ফোনে কল করছে কয়েকজন।
কেউ কেউ অবাক চোখে রানার দিকে তাকাল। ভাঙা কাঁচ মাড়িয়ে তাদেরকে পাশ কাটিয়ে চারপাশে তাকাল রানা।
এইমাত্র গর্জে উঠেছে গাড়ির ইঞ্জিন। ওটা ডিজেল চালিত। খুব তাড়া আছে কারও। রানা ঘুরে তাকাতেই ওর চোখে চোখ পড়ল জমিরের। ভ্যানের ভেতর বসে আছে সে। হোঁচট খেয়ে রওনা হলো গাড়িটা। সাইলেন্সার পাইপ থেকে বেরোচ্ছে কালো ধোঁয়া।
চিতার বেগে ভ্যানের পেছনে ছুটল রানা। গতি আরও বাড়ার আগেই পৌঁছুল পেছনের দরজার কালো, ধাতব হ্যাণ্ডেলের কাছে। শক্ত হাতে ওটা ধরতেই রানার মনে হলো, টান খেয়ে ছিঁড়বে কবজি ও কনুই। ক্রমেই বাড়ছে ভ্যানের গতি। দ্রুত পেছনে পড়ছে পিচঢালা পথ। লম্বা পায়ে প্রাণপণে দৌড়ে পেছনের দরজা খুলতে চাইছে রানা। একবার ভেতরে ঢুকতে পারলে সিট টপকে ঝাঁপিয়ে পড়বে জমিরের ওপর।
কিন্তু ভ্যানের পেছনের দরজা লক করা। আরও বাড়ছে গাড়ির বেগ। কর্কশ আওয়াজ তুলছে ইঞ্জিন। ভ্যানের সঙ্গে তাল মেলাতে গিয়ে পা পিছলে গেল রানার। দুই হাঁটু দিয়ে পড়ল পিচঢালা রাস্তায়। এখনও দু’হাতে ধরে রেখেছে কালো হ্যাণ্ডেল। ছেঁচড়ে চলেছে ভ্যানের পেছনে। ছিলে যাচ্ছে দুই হাঁটু। কী করে যেন আবারও উঠে দৌড়াতে লাগল। ওর মনে হলো ছিঁড়ে পড়বে হ্যাণ্ডেল ধরা হাতের আঙুল।
হঠাৎ জোরালো আওয়াজ তুলল গাড়ির হর্ন। সামনে গাড়ি দেখে একপাশে সরে গেল ভ্যান। এবার আর তাল রাখতে পারল না রানা, ছিটকে পড়ল একপাশে। আগেই হাত থেকে ছুটে গেছে কালো হ্যাণ্ডেল। বেশ কয়েকবার গড়ান খেয়ে রাস্তার ধারে থামল রানা। মুখ তুলে দেখল, দূরে চলে গেছে সাদা ভ্যান। বাঁক নিয়ে বামের রাস্তায় হারিয়ে গেল গাড়িটা।
উঠে বসে রানা দেখল, অবাক চোখে ওকে দেখছে পথচারীরা। আরবিতে বলে উঠল কেউ, ‘কী হয়েছে? ডাকাত?’
ব্যথাভরা শরীরে উঠে দাঁড়াল রানা। ভ্যান যেদিকে গেছে, সেদিকেই পা বাড়াল। ঘুরেও তাকাল না পেছনে।
অর্ধেক ব্লক পেরোতেই শুনল পুলিশ ও অ্যাম্বুলেন্সের সাইরেন।
হাঁটার গতি বাড়ল রানার।
লম্বা জঙ্গি লাথি মেরেছে রানার পাঁজরে। জায়গাটা ব্যথায় টনটন করছে। ছড়ে গেছে হাত ও হাঁটু। যেন স্নান করেছে বাড়িওয়ালার রক্তে। সবচেয়ে খারাপ অবস্থা শার্টের। জ্যাকেট দিয়ে ওটা ঢেকে পুরো বিশ মিনিট কড়া রোদে হাঁটল রানা। সরে গেল ওই অ্যাপার্টমেন্ট ভবন থেকে অনেক দূরে।
একপাশের ফুটপাথে হকারদের দোকান দেখে ওখান থেকে কিনল একটা টি-শার্ট ও নকল একটা লিভাইস জিন্স। মুদি দোকান থেকে নিল দুই লিটারের পানির বোতল। ভাবছে, কপাল ভাল যে সঙ্গে রয়ে গেছে কিছু টাকাসহ মানিব্যাগ ও পাসপোর্ট। এরপর কী করবে এখনও স্থির করেনি রানা। নির্জন সরু এক গলি দেখে ওখানে ঢুকল। কাপড় ছেড়ে পানি দিয়ে পরিষ্কার হয়ে নিল। কাজটা শেষ করে পরল টি-শার্ট ও জিন্স। পুরনো রক্তাক্ত পোশাক মুড়িয়ে নিয়ে ভরে দিল ডাস্টবিনের ভেতর। অবশিষ্ট পানি দিয়ে তৃষ্ণা মিটিয়ে ফেলে দিল খালি বোতল। আবারও বেরিয়ে এল চওড়া রাস্তায়।
কয়েক মিনিট হাঁটার পর পেল একটা ক্যাফে। ফুটপাথে রয়েছে ছাতিওয়ালা কয়েকটা টেবিল ও চেয়ার। ছায়া দেখে নিয়ে একটা টেবিল দখল করল রানা। অর্ডার দিতেই বয় দিয়ে গেল কড়া, কালো কফি। পর পর তিন কাপ কফি পেটে যাওয়ার পর রানার মনে হলো, এখন ঠিকভাবে ভাবতে পারছে।
প্রথমেই ওর মনে এল মর্ডার্ক ব্রাউনের কথা। একটা ব্যাপার পরিষ্কার, বিশাল কোনও ঘটনায় জড়িয়ে গিয়েছিল সে। জমির শেখের মত লোক মাত্র একটা কারণেই আখেনাতেন প্রজেক্টের মত বিষয়ে নাক গলাবে— প্রচুর টাকার গন্ধ পেয়েছে সে। টাকা আর প্রাচীন ইতিহাস, এই দুটো মেলালে পাওয়া যায় মাত্র একটাই উত্তর: এরা খুঁজছে কোনও গুপ্তধন।
এখন কথা হচ্ছে, মডাক আসলে কতটা জানত?
মিশরে একা হাজির হয় সে। সঙ্গে কোনও রিসার্চ টিম ছিল না। নিজের কমপিউটারে রেখেছে এনক্রিপটেড ফাইল। সাধারণ কোনও অ্যাকাডেমিক এ কাজ করত না। বইয়ে মাথা গুঁজে রাখা স্কলার হলেও অনেক হিসাব নিকেশ করে জরুরি কিছু গোপন করতে চেয়েছে মডাক। তার মানেই, সে জানত কী নিয়ে কাজ করছে। কিন্তু ফাঁস হয়ে যায় সব। অচেনা এক দেশে সিকিউরিটি সম্পর্কে অজ্ঞ অপেশাদার এক লোক। এমন একজন, যার ওপর চট্ করে নজর পড়বে চোর বা ডাকাতের। হতে পারে প্রজেক্টের জন্যে কারও কাছে সাহায্য চেয়েছে সে। হয়তো জরুরি কিছু বলে ফেলেছে ভুল মানুষকে। আর সেজন্যেই মর্ডাকের পিছু নেয় জমির শেখ এবং তার দল।
জমির শেখ। লোকটার চেহারা ভেসে উঠল রানার মানসপটে।
কে ওই লোক?
পেশাদার খুনি?
না, বোধহয়। হয়তো মিশরীয় কোনও জঙ্গি-নেতা। লোকটা বলেছে: ‘শীঘ্রিই সব জানবে। সবাই জানবে। সময় ঘনিয়ে এসেছে।’
আসলে কী বোঝাতে চেয়েছে সে?
বিষয়টা যা-ই হোক, ভাল কিছু হতে পারে না।
দীর্ঘশ্বাস ফেলল রানা। এবার স্থির করতে হবে, ও নিজে কী করবে।
উচিত কর্নেল ব্রাউনের সঙ্গে কথা বলে নেয়া।
মোবাইল ফোন বের করে ভদ্রলোকের নম্বরে ডায়াল করল রানা। তিনবার রিং হওয়ার পর ওদিক থেকে রিসিভ করা হলো কল।
‘কর্নেল, আমি, রানা,’ বলল রানা।
‘তোমার ই-মেইল পেয়েছি,’ বললেন তিনি।
‘ফাইলটা কি ওপেন করতে পেরেছেন?’
‘চেষ্টা করিনি। আগ্রহ বোধ করছি তোমার রিপোর্ট শোনার জন্যে। কী খবর, রানা? তুমি কি সফল হলে? মারা গেছে মর্ডাকের খুনি?’
কয়েক মুহূর্ত কথাগুলো গুছিয়ে নিল রানা, তারপর বলল, ‘মর্ডাকের খুনিদেরকে পেয়েছি। সাধারণ চোর। ড্রাগ অ্যাডিক্ট। যখন পেলাম, তখনও ওদের কাছে ছিল মর্ডাকের কিছু জিনিসপত্র।’
‘মারা গেছে তারা?’
‘না। ওদেরকে তুলে দিয়েছি পুলিশের হাতে।’
ওদিকে নীরবতা। পুরো বিশ সেকেণ্ড পর বললেন কর্নেল, ‘পুলিশের হাতে?’
‘খুন করিনি,’ বলল রানা, ‘এমনিতেই খুন, বেআইনী অস্ত্র আর ড্রাগসের মামলায় ফেঁসে গেছে। মিশরে ড্রাগসের জন্যে জেল হয় অন্তত পঁচিশ বছর। খুনের জন্যে ফাঁসিও হতে পারে।’ সামান্য বিরতি নিয়ে বলল ও, ‘সরি, কর্নেল। জানি, যা চেয়েছেন, তা করতে পারিনি। আসলে আর কিছু করার ছিল না আমার।’
দীর্ঘশ্বাস শুনতে পেল রানা। বুঝে গেল, এরপর কী করবেন ভাবছেন কর্নেল। পেরিয়ে গেল কয়েক মুহূর্ত, তারপর বললেন তিনি, ‘হয়তো এটাই ভাল হলো, রানা। যা করেছ, সেজন্যে তোমাকে অনেক ধন্যবাদ। এটা তো জানি, তোমার অন্তরটা সত্যিই সোনার মত খাঁটি।’
‘আপনাকে সতর্ক হতে হবে,’ বলল রানা। ‘আরও কিছু ঘটনা ঘটেছে। মর্ডাকের রিসার্চের বিষয়ে আগ্রহী হয়ে উঠেছে একদল বিপজ্জনক লোক। তারা মর্ডাককে খুন করেনি। তবে সুযোগ পেলেই ওর গবেষণা ডাকাতি করত। আর শেষ পর্যন্ত মেরেও ফেলত ওকে। এ কথাটা বলছি বলে দুঃখিত, কিন্তু এটাই সত্যি।’
‘অবাক হচ্ছি,’ কিছুক্ষণ পর বললেন কর্নেল। ‘তোমার কোনও ভুল হচ্ছে না তো?’
‘না, ভুল হচ্ছে না।’ পাঁজরে হাত রাখল রানা। বাড়ছে হাড়ের ব্যথা। স্বাভাবিক ভাবে শ্বাস নেয়া কঠিন। সংক্ষেপে বলল কী ঘটেছে ওই অ্যাপার্টমেন্ট ভবনে। যোগ করল, ‘মর্ডাকের প্রায় সবই আবারও ডাকাতি হয়েছে। সরি, কর্নেল।’
‘কমপিউটার নিয়ে আর ভেবো না,’ বললেন কর্নেল। ‘বড় কথা হচ্ছে, তুমি সুস্থ আছ। …যদিও জানার কৌতূহল হচ্ছে, এরা কারা।
‘জানি না,’ বলল রানা। ‘তবে মর্ডার্ক বোধহয় রিসার্চ করতে গিয়ে এমন কিছু জেনেছিল, যেটা সাধারণ অ্যাকামেডিকদের জানার কথা নয়।’
‘আমার কাছে যে ফাইল পাঠিয়ে দিয়েছ, নিশ্চয়ই সেখানে কিছু থাকবে,’ বললেন কর্নেল।
‘আমারও তা-ই ধারণা। আগে কখনও মর্ডাকের মুখে শুনেছেন আখেনাতেন প্রজেক্টের কথা?’
‘তেমন কিছু মনে পড়ছে না। ইতিহাস নিয়ে নানান বিষয়ে বলত। এই দেবতা, ওই দেবতা বা ফারাও রাজার কথা। কখনওই গুরুত্ব দিয়ে শুনিনি।’
‘তা ঠিক আছে,’ বলল রানা। ‘কিন্তু সমস্যা অন্যখানে। এখনও জানি না এবার কী করব। যে বিষয়েই জড়িয়ে থাকুক মডাক, ওই লোকগুলো কিন্তু আপনার ক্ষতি করতে পারে। আপনি ওর সবচেয়ে কাছের আত্মীয়। হয়তো ধরে নেবে, কিছু জানেন। একটা মিথ্যা কথা বলেছি তাদেরকে। তবে সেটা হয়তো বেশিক্ষণ টিকবে না।
‘আসলে কী করতে চাও, রানা?’
‘ভাবছি, আরও কয়েক দিন থাকব মিশরে। খুঁজে বের করব লোকগুলোকে। তারপর তাদেরকে তুলে দেব পুলিশের হাতে। সেক্ষেত্রে কারও ক্ষতি করতে পারবে না।’
‘আমার মনে হচ্ছে, এরই ভেতর অনেক বেশি ঝুঁকি নিয়ে ফেলেছ,’ বললেন কর্নেল, ‘নিজের কাজও শেষ করেছ। চিরকালের জন্যে কৃতজ্ঞ হয়ে গেছি। তোমাকে আর বিরক্ত করতে চাই না। মিলিটারিতে যা শিখেছি, কিছুই ভুলে যাইনি। নিজের দেখভাল ভাল করেই জানি। এরা যারাই হোক, ভয় পাই না। সাহস থাকলে আসুক। বুঝিয়ে দেব কর্নেল জন ব্রাউন আসলে কী।’
‘ঝামেলায় জড়িয়ে লাভ কী, কর্নেল,’ বলল রানা। ‘যুদ্ধের দিনগুলো তো পেছনে ফেলে এসেছেন। নতুন জীবনে পা রেখেছেন। এগিয়ে চলুন নতুন পথে। তা ছাড়া, স্ত্রীর কথাও ভাবতে হবে আপনাকে। আপনার কিছু হলে তাঁর কী হবে? আরেকটা কথা, আপনার সঙ্গে লিণ্ডার সম্পর্ক জেনে ফেললে তাঁরও ক্ষতি করতে পারে তারা।’
জবাবে কিছুই বললেন না কর্নেল ব্রাউন।
‘আপনি তো ইয়টে আছেন,’ বলল রানা। ‘এক বন্দর থেকে আরেক বন্দরে ঘুরে বেড়ান। তারা চট্ করে আপনাকে পাবে না। আমার মতামত জানতে চাইলে বলব: আপাতত উষ্ণ কোনও স্বর্গ থেকে ঘুরে আসুন। মনে হয় না এদের হাত অতটা লম্বা। তবে ঝুঁকি নেয়ার মানে হয় না।’
আবারও নীরবতা। তারপর বললেন কর্নেল ব্রাউন, ‘তুমি হয়তো ঠিকই বলেছ। অন্যভাবে হয়তো রক্ষা করতে পারব মর্ডাকের স্মৃতি। দেখাতে পারব ওর প্রতি সম্মান। ওর নামে কিছু টাকা দিতে পারি কোনও মিউযিয়ামে। বা ট্রাস্ট ফাণ্ড করব তরুণ রিসার্চারদের জন্যে।
‘মনে হচ্ছে এসব করাই ভাল, কর্নেল,’ বলল রানা। ‘আগে জানলে আপনার কাছে ওই ফাইল পাঠাতাম না। আমার উচিত ছিল ওটা নষ্ট করে দেয়া। আপনিও তা করতে পারেন। ডিলিট করে দিন ফাইল।’
‘তা-ই করব,’ দৃঢ় কণ্ঠে বললেন ব্রাউন।
‘কথা দিন, চলে যাবেন অন্য কোনও বন্দরে?’
‘যত দ্রুত সম্ভব। প্রমিয করলাম। তুমি ঠিকই বলেছ, রানা। লিণ্ডার কথা ভাবতে হবে।’ কয়েক সেকেণ্ড পর জানতে চাইলেন কর্নেল, ‘তবে যতক্ষণ আছি, তুমি কি ঘুরে যাবে স্যান রেমো থেকে?’
রানার মনে পড়ল ওই ইয়টে থাকবে লিণ্ডা। পরিবেশটা হবে অসহ্যরকম আড়ষ্ট। জবাব দিল না ও।
‘অনেক ঝামেলার মাঝ দিয়ে গেলে, রানা। খুব খুশি হব ক’টা দিন আমার ইয়ট থেকে ঘুরে গেলে। লিণ্ডাও খুশি হবে। খেয়াল করেছি, তোমার সঙ্গ বেশ পছন্দ করে। মাঝে মাঝে মনে হয়, বেচারি এখানে বড় একা।’ সামান্য বিরতির পর বললেন কর্নেল, ‘আসলে আমি ব্যস্ত থাকি ব্যবসার কাজে। তুমি ঘুরতে এলে নিঃসঙ্গতা কাটবে ওর।’
‘পরে কখনও আসব, কর্নেল,’ বলল রানা। ‘আপনি যখন বলছেন মিশরে থাকার দরকার নেই, সেক্ষেত্রে সোজা ফিরব নরম্যাণ্ডিতে।
তোমাকে অতিথি হিসেবে না পেয়ে হতাশই হচ্ছি, ‘ বললেন কর্নেল। ‘ভাল লাগত ব্যক্তিগত ভাবে ধন্যবাদ দিতে পারলে। বুঝিয়ে বলতে পারব না, তোমার কাছে আমি কতটা কৃতজ্ঞ। জানি, অনেক কাজ ফেলে মিশরে গেছ। তার ওপর টাকাও চুরি হলো। কত গেছে বললেই পাঠিয়ে দেব। এটা আমার দায়িত্ব।’
‘টাকা লাগবে না, কর্নেল।’
‘ওটা অর্জন করেছ।’
‘তেমন কিছুই করতে হয়নি আমাকে,’ বলল রানা। দীর্ঘশ্বাস ফেললেন কর্নেল। ‘ঠিক আছে, রানা। তবে প্রমিয করো, যোগাযোগ রাখবে?’
‘নিশ্চয়ই,’ বলল রানা। ‘দুঃখিত, আর কোনও কাজে আসতে পারলাম না।’ কল কেটে দিল ও। কিছুক্ষণ চুপ করে ডুবে থাকল ভাবনার ভেতর। তারপর বিড়বিড় করল, ‘নরম্যাণ্ডিতে ফিরে যাওয়াই ভাল।’
.
স্টাডিতে বসে নাম করা এক আর্কিওলজিকাল বই পড়তে চাইছে ইউডন ভাদিম, এমন সময় বাইরে শুনল নুড়িপাথরের ওপর গাড়ির চাকার কর্কশ আওয়াজ। কয়েক সেকেণ্ড পর দড়াম করে খুলল ভিলার দরজা। ভেতরে ঢুকেছে জমির শেখ। মার্বেলের মেঝেতে বুটের খট খট আওয়াজ এগিয়ে আসছে। ঝটকা খেয়ে খুলে গেল স্টাডির দরজার দুই কবাট। ঘরে ঢুকেছে জঙ্গি-নেতা, বুকের কাছে ল্যাপটপ কমপিউটার। সোজা গিয়ে ডেস্কের ওপর রাখল ওটা। চারপাশে ছড়িয়ে পড়েছে আলগা কাগজ।
‘ওটা কী?’ নার্ভাস সুরে জানতে চাইল ভাদিম। বুঝে গেল, কোনও কারণে ভীষণ উত্তেজিত জঙ্গি-নেতা।
চোখে গনগনে রাগ নিয়ে ভাদিমকে দেখল জমির। ‘ওই কমপিউটার তোমার জিয়ন কাঠি। হার্ডডিস্কে কী আছে বের করতে না পারলে মরবে তুমি।’
ল্যাপটপের ডালা খুলে মেশিনটা অন করল ভাদিম। কয়েক সেকেণ্ড পর স্ক্রিনে দেখল আর্কিওলজিকাল খননের দৃশ্য। পায়চারি করছে জমির। অন্ধ ক্রোধ ও ক্ষোভে কালো হয়েছে মুখ। বুকশেল্‌ফ্ থেকে গিবনের অত্যন্ত দামি ডিক্লাইন অ্যাণ্ড ফল অভ দ্য রোমান এমপায়ার দ্বিতীয় সংস্করণ নিয়ে ঘরের দূরে ছুঁড়ে মারল সে। দেয়ালে আছড়ে পড়ে ছুটে গেল বাঁধাই। মরা পাখির মত ঘুরতে ঘুরতে মেঝেতে পড়ল পাতাগুলো। চিৎকার করে বলল জমির, ‘ওই কুকুরের বাচ্চার কল্লা চাই!’
‘কী হয়েছে?’ জানতে চাইল ভাদিম।
‘আবার কী, খুন করেছে আমার বিশ্বস্ত তিন লোককে!’ গর্জন ছাড়ল জমির। আঠারো শতকের দামি আপহোলস্টার্ড চেয়ার তুলে মেঝেতে আছাড় দিল সে। চুরমার হলো দুর্মূল্য জিনিসটা। নানাদিকে ছড়িয়ে পড়েছে কাঠের টুকরো। ‘কুত্তীর বাচ্চা! শুয়োরের বাচ্চা! ওকে দেখে নেব আমি!’
মুখ অন্যদিকে ঘোরাল ভাদিম। ভাল করেই জানে, জমির রেগে গেলে প্রশ্ন করতে হয় না। কমপিউটারে মন দিল সে। সহজেই পেল আখেনাতেন প্রজেক্টের ফাইল। জ্বলজ্বল করে উঠল ওর দুই চোখ। ক্লিক দিয়ে খুলতে চাইল ফাইল। কয়েক সেকেণ্ড পর মুখ তুলে তাকাল। ‘ফাইল তো এনক্রিপ করা।’
‘সেটা জানি,’ কর্কশ স্বরে বলল জমির। ‘তুমি শালা আমাকে চুতিয়া ভেবেছ?’
আবারও স্ক্রিনের দিকে তাকাল ভাদিম। টের পেল, ঘাড় বেয়ে গড়াচ্ছে গরম ঘাম। দুর্বল কণ্ঠে বলল ভাদিম, ‘আমি কমপিউটার ভাল বুঝি না। এটাও জানি না কীভাবে খুলতে হয় এনক্রিপ করা ফাইল।’
প্রচণ্ড রাগে দাঁতে দাঁত পিষে ভাদিমের সামনে পৌঁছে গেল জমির। ‘তুই কোত্থেকে কীভাবে ফাইল খুলবি, সেটা তোর ব্যাপার! বুদ্ধি বের কর! শুনতে পেয়েছিস, নইলে মরবি তুই!’
দ্রুত ভাবছে ভাদিম। মনে করতে চাইছে এমন লোকের কথা, যে বা যারা এ ক্ষেত্রে সাহায্য করতে পারবে।
আবিদ আলী, ভাবল সে।
হ্যাঁ, আবিদ কমপিউটারে দক্ষ!
কথাটা ভাবতে না ভাবতেই মনে পড়ল অতীত। ফুৎ করে নিভে গেল আশার আলো। আবিদ আলীর সঙ্গে যোগাযোগ করতে পারবে না। সে ব্যর্থ হলে গুলি করে তাকে মেরে ফেলবে জমির। বা আরও ভয়ঙ্কর কোনও ভাবে খুন করবে। এ পরিস্থিতিতে কারও সাহায্য নেয়া মানেই তাকে মৃত্যুমুখে ঠেলে দেয়া। আবদুল হাসানের কথা মনে আছে ভাদিমের। যখন তখন মনের ভেতর ভেসে ওঠে তার লাশের ছবিটা। রাতের পর রাত ধরে ভয়ঙ্কর দুঃস্বপ্ন দেখে।
না, যা করার করতে হবে ওকে একা।
অসহায় চোখে জমিরের দিকে তাকাল ভাদিম। ‘পাসওঅর্ড তো হতে পারে যে-কোনও কিছু।’
‘তা হলে যে-কোনও কিছু দিয়েই ফাইল খুলে দিবি, ‘ বাচ্চাদের মত জেদি সুরে বলল জমির। ‘কাজ শুরু কর!’
সায়া বারোটা।
মিশর থেকে ফ্রান্সের নরম্যাণ্ডি অনেক দূরে। দীর্ঘযাত্রা শেষে একটু আগে এয়ারপোর্টে নেমেছে মাসুদ রানা। কাগজপত্র দেখিয়ে বাইরে এসে ট্যাক্সি নিয়েছে। বেশিক্ষণ লাগল না রানা এজেন্সির অফিসের সামনে পৌঁছুতে। পূর্ণিমার চাঁদের দুধসাদা আলোর বন্যা চলছে চারপাশে। ট্যাক্সি ড্রাইভারের হাতে ভাড়া ও টিপ্‌স্‌ দিয়ে বাড়ির মেইন গেট খুলল রানা। তালা দেয়া ভেতরের কলাপসিবল গেট খুলে দোতলার অ্যাপার্টমেন্টে ঢুকতে নিল বড়জোর তিন মিনিট।
ওদের অফিস শহরের একপ্রান্তে। জায়গাটা প্রায় গ্রামের মতই। সামনে সবুজ ঘাসের বিশাল মাঠ। পাশে ঘন জঙ্গল। ওখানে হুক্কা-হুয়া আওয়াজে সঙ্গত জুড়েছে কয়েকটা শেয়াল।
স্নানের জন্যে বাথরুমে ঢুকল রানা। আয়নায় চোখ যেতেই দেখল, খুব করুণ চেহারার এক যুবক দেখছে ওকে। মনে হচ্ছে সিগারেটের আগুনে পুড়ে কাঁথায় দুটো ফুটো তৈরি হলে যেমন দেখায়, এই লোকটার চোখদুটোও ঠিক তেমনই!
আয়নাটা প্রথম সুযোগেই ভেঙে ফেলতে হবে, পোশাক ছাড়তে ছাড়তে আনমনে ভাবল রানা।
পনেরো মিনিট পর বাথরোব পরে ঢুকল কিচেনে। রুচি হলো না ক্যানের খাবার মাইক্রোআভেনে গরম করতে। তা ছাড়া, বিমানে যৎসামান্য খেয়েছে। সোজা বেডরুমে ঢুকল রানা। দু’দিনেরও বেশি ঘুমাতে পারেনি। প্রায় ঝাঁপিয়ে পড়ল নরম বিছানায়। দু’মিনিট পেরোবার আগেই তলিয়ে গেল গভীর ঘুমে।
‘গত দু’দিন ধরে আপনাকে ফোনে খুঁজছে এক মেয়ে,’ বলল নীলা দত্ত।
সকাল সাড়ে দশটা। একটু আগে নিজের অফিসে এসে বসেছে রানা। দু’বার মাত্র চুমুক দিয়েছে নীলার তৈরি করে দেয়া কফিতে। এক মেয়ে ওকে খুঁজছে শুনে ধক্ করে উঠেছে ওর অন্তর।
লিণ্ডা ব্রাউন নয় তো? আবারও কোন্ প্যাচে পড়বে, কে জানে!
‘গতকাল দুপুরে তিনবার ফোন করেছে,’ আরও তথ্য জোগান দিল নীলা। ‘নাম বলেছে লিণ্ডা। কথার সুর শুনে মনে হলো সে অস্ট্রেলিয়ান।’
কফিতে চুমুক দিতে গিয়েও মগ নামিয়ে রাখল রানা। ‘কী চায় সে-ব্যাপারে কিছু বলেছে?’
‘না। তবে আপনার সঙ্গে নাকি কথা আছে।’
দুনিয়ার কিছুই প্রায় ভয় পায় না রানা। তবে গলার ভেতরটা শুকিয়ে গেল ওর। দুশ্চিন্তা এল মনে: মেয়েটা বোধহয় নষ্ট করে ছাড়বে ওর সঙ্গে কর্নেল ব্রাউনের সুসম্পর্ক!
‘আবারও ফোন দিলে বলে দিয়ো আমি অফিসে নেই, ‘ বলল রানা। নীলা বিদায় হতেই ডেস্ক থেকে নিয়ে মনোযোগ দিল খবরের কাগজে।
বহু দিন ধরেই আমেরিকার বর্তমান প্রেসিডেন্ট নানান ধরনের হুমকি দিচ্ছেন অন্যান্য দেশের প্রায় সব প্রেসিডেন্ট বা প্রধানমন্ত্রীকে। তাঁর কথামত না চললে নাকি অর্থনৈতিক ক্ষতি করবেন। তবে গত কয়েক দিনের খবরের কাগজে এসেছে, চিনের বড় এক মোবাইল ফোন কোম্পানি আবিষ্কার করেছে ফাইভ জি টেকনোলজি। তাদের ওপর নিষেধাজ্ঞা দিয়েছিলেন আমেরিকার প্রেসিডেন্ট। ওই চিনা কোম্পানির কর্মকর্তাদেরকে জেল-জরিমানা করে ছাড়বেন। তবে এখন দেখা যাচ্ছে নিজেদের নিরাপত্তার কথা মাথায় রেখে তুলে নিয়েছেন সেই নিষেধাজ্ঞা। আসলে উপায় কী তাঁর? চিনের সঙ্গে প্রতিযোগিতায় গো-হারা হারছে আমেরিকার বিশাল ব্যবসায়িক সব সংগঠন। তবুও তো পকেটে আসছে কোটি কোটি ডলারের মুনাফা। সেটা বন্ধ হলেই আমেরিকার অর্থনীতির সর্বনাশ। কাজেই আমেরিকার ব্যবসায়ীরা চাপ দিয়েছে গোঁয়ার প্রেসিডেন্টকে। তাদেরকে খেপিয়ে দিলে প্রেসিডেন্ট নিজেই আর পায়ের নিচে মাটি পাবেন না।
অন্য একটা খবরের ওপর চোখ গেল রানার। ইন্টারপোল থেকে বেশ কয়েকজন সন্ত্রাসীর বিরুদ্ধে রেড অ্যালার্ট জারি করা হয়েছে। নামগুলো পড়ল রানা। তাদের ভেতর রয়েছে বাঙালি জাতির কলঙ্ক দুই টেরোরিস্ট। রানা ভাবল: সোয়া দু’ শ’ বছর ব্রিটিশ ও পাকিস্তানি শাসন ও শোষণে প্রায় ভেঙে যাওয়া কোমর মাত্র সোজা করতে শুরু করেছে ওরা, এমন সময়ে দেশের সর্বনাশ করতে উঠে পড়ে লেগেছে একদল সন্ত্রাসী দেশদ্রোহী। এখনই কঠোর ভাবে এদেরকে দমন করতে না পারলে আফগানিস্তানের মত আবারও মুখ থুবড়ে পড়বে বাংলাদেশ। খবরটা সবিস্তারে পড়তে শুরু করেছে রানা, এমন সময় বেজে উঠল ইন্টারকম।
রানা রিসিভার কানে ঠেকাতেই নীলা বলল, ‘আপনাকে ফোনে চাইছে এক মেয়ে।’
কফিতে চুমুক দিয়ে গলা ভিজিয়ে নিল রানা। কয়েক সেকেণ্ড পর বলল, ‘নাম কী তার?’
‘লিসা স্মিথ।’
‘এই নামে তো কাউকে চিনি বলে মনে হচ্ছে না,’ বলল রানা।
‘আপনি নাকি তাকে চেনেন।’
‘ঠিক আছে, লাইন দাও, ধরছি।’ ইন্টারকমের রিসিভার রেখে বামপাশের ল্যাণ্ড ফোনের রিসিভার কানে ঠেকাল রানা। খুট্ করে একটা আওয়াজ পেল। সংযোগ দিয়েছে নীলা। ‘মাসুদ রানা বলছি।’
‘আপনার সঙ্গে আমার জরুরি কিছু কথা ছিল,’ ওপ্রান্ত থেকে বলল মেয়েটা।
‘আমি তো আপনাকে চিনি না,’ বলল রানা। কেন যেন খুব পরিচিত মনে হলো মেয়েটার কণ্ঠস্বর।
‘আমাকে ঠিকই চেনেন,’ বলল মেয়োটা। ‘মনে নেই। আর নামটাও আগে কখনও শোনেননি।’
‘কী বলার, দয়া করে সংক্ষেপে বলুন,’ বলল রানা। ‘আমাকে দেখলে চিনতেন। সেসময়ে নিজের নাম বলেছি অ্যানি রবার্ট।’
ইতালির স্যান রেমোর সৈকতে হাইজ্যাকাররা হামলা করেছিল মেয়েটার ওপর। কণ্ঠস্বর এখন পরিষ্কার মনে পড়ছে রানার। মেয়েটার হোটেলে দ্বিতীয়বার গিয়ে বোকা বনতে হয়েছে ওকে। সতর্ক হয়ে উঠল রানা। ওকে কেন খুঁজছে এই মেয়ে?
‘কী বলবে বলো, আমি শুনছি।’
‘আমাদের দু’জনের দেখা হলে ভাল হতো, মিস্টার রানা, বলল লিসা স্মিথ। ‘জরুরি কিছু বিষয় আপনাকে জানাব।’
চুপ করে থাকল রানা।
‘জানি, আপনি খুব বিস্মিত,’ বলল মেয়েটা। ‘তবে নিশ্চিত থাকুন, আপনার সময় আমি একটুও নষ্ট করছি না।’
‘তুমি অ্যানি হও বা লিসা, আসলে কী চাও?’ জানতে চাইল রানা।
‘অ্যানি রবার্টস নামে কেউ নেই।’
‘তা হলে ধরে নিচ্ছি, স্যান রেমোর সৈকতে ফাঁদ পেতে আমার কাছ থেকে কিছু আদায় করতে চেয়েছ। কথাটা কি ঠিক?’
‘সামনা-সামনি আলাপ করতে চাই, মিস্টার রানা।’
‘আমি হয়তো মিথ্যুক কোনও মেয়ের কথা শুনতে চাইব না।’
‘বিষয়টা আসলে খুব জটিল। মুখোমুখি বসে সব খুলে বলব।’
‘তা হলে স্যান রেমো ছেড়ে চলে এসো এখানে,’ বলল রানা। ‘ফোন যখন করেছ; কোথায় আসতে হবে সেটাও নিশ্চয়ই জানো।’
‘মিস্টার রানা, আমরা এখন ইতালিতে নেই। আপাতত আছি প্যারিসে।’
‘প্যারিসে কেন?’
‘জরুরি কাজে।’
‘আমরা বললে, তারা আবার কারা?’
‘আমার সহযোগীরা। তাদেরকে আপনি চেনেন। দেখা হয়েছে। একজনের ঘাড়ে এখনও নেক ব্রেস। আপনিই লাথি মেরে ওর ওই হাল করেছেন।’
‘আমার উচিত ছিল ওর মেরুদণ্ড ভেঙে দেয়া, রেগে গেছে রানা। ‘আবার দেখা হলে তা-ই করব।’
‘আমাদের সব কথা শোনার পর আর এসব বলতে পারবেন না, মিস্টার রানা,’ দুঃখিত সুরে বলল মেয়েটা। ‘দয়া করে একবার আসুন প্যারিসে। কথা দিচ্ছি, পস্তাতে হবে না আপনাকে।
মুহূর্তের জন্যে দ্বিধায় পড়ল রানা। তারপর বলল, ‘আগেও আমাকে ফাঁদে ফেলেছ। এবার আবার কী করতে চাও?’
‘সরি, মিস্টার রানা। আমার আসলে উপায় ছিল না।’
‘আমার উপায় আছে,’ বলল রানা। ‘খামোকা সময় নষ্ট করছি।’ ক্রেডলে রিসিভার নামিয়ে রাখল ও। মেজাজটা খাট্টা হয়ে গেছে। দুই চুমুকে ঠাণ্ডা কফি শেষ করে চেয়ার ছেড়ে পায়চারি শুরু করল অফিসের ভেতর। একটু পর খচ- খচ করতে লাগল মন। জেনে নেয়া উচিত কী বলতে চায় মেয়েটা।
আবারও নিজের সিটে গিয়ে বসল রানা। ওদের এজেন্সির ল্যাণ্ড ফোনে রেকর্ড থাকে আগের পঁচিশটা ফোন নাম্বার।
শেষ নাম্বারে ডায়াল করল রানা।
প্রথমবার রিং হতেই ওদিক থেকে তুলল মেয়েটা। ‘জানতাম, আপনি কল দেবেন।’
লিসা স্মিথের কণ্ঠে স্বস্তি ও বিজয়ের আনন্দ। সামান্য ব্রিত হয়ে বলল রানা, ‘ঠিক আছে, শুনছি।’
‘কত দ্রুত প্যারিসে আসতে পারবেন, মিস্টার রানা? ব্যাপারটা খুবই জরুরি।’
হাতঘড়ির দিকে তাকাল রানা। বাজে বারোটা। ‘বিকেল চারটেয় পৌঁছে যাব।’
‘শুনেছি মোবাইল ফোনে অপরিচিত কারও কল রিসিভ করেন না। তাই আপনার অফিসে ফোন দিয়েছি। আপনি প্যারিসে পৌঁছুলে আপনার মোবাইল ফোনে জানিয়ে দেব কোন্ ঠিকানায় আসতে হবে।’
রানার মনে প্রশ্ন জাগল: ও মোবাইল ফোনে অপরিচিত কারও সঙ্গে কথা বলে না, সেটা কার কাছ থেকে জানল এই মেয়ে?
‘ঠিক আছে,’ বলে কল কেটে দিল রানা। ইন্টারকমে নীলাকে বলল, আজ আর সবার সঙ্গে বসে লাঞ্চ করবে না। ওকে যেতে হচ্ছে প্যারিসে।
ছোট্ট চাকরি জীবনে প্রথমবারের মত নাক গলাল নীলা। একসঙ্গে মাত্র ক’দিন কাজ করেই বুঝেছে, মাসুদ রানা এমনই এক মানুষ, যিনি কখনও অন্যায় বরদাস্ত করেন না। তাঁর ওপর নিশ্চিন্তে চাপিয়ে দেয়া যায় নিজের দায়। চিন্তিত কণ্ঠে বলল নীলা, ‘মাসুদ ভাই, এই তো গতকাল ফিরলেন। চেহারা দেখে মনে হচ্ছে আপনি খুবই ক্লান্ত। আজই আবার ছুটতে হবে কেন অত দূরে?’
‘দেখি মেয়েটা কী বলে,’ বলল রানা। ‘ভেবো না, আমি সতর্ক থাকব।’
চুপ হয়ে গেল নীলা।
ইন্টারকম রেখে অফিস থেকে বেরিয়ে সোজা ওপরের অ্যাপার্টমেন্টে ফিরল রানা। একরাতের জন্যে কোথাও থাকতে হলে যা যা লাগবে, সেগুলো গুছিয়ে রাখা থাকে একটা ব্যাগে। ওয়ার্ডোব থেকে ওটা বের করে রাখল • বিছানার ওপর। খাটের নিচে কার্পেটের তলে ছোট্ট একটা সুইচ আছে। ওটার ওপর পায়ের মাঝারি চাপ দিল। ফলে মোনালিসার ছবি সহ ঘড়-ঘড় শব্দে তিন ফুট সরল ঘরের ডানদিকের দেয়াল। পেছনে আছে আরেকটা কংক্রিটের দেয়াল। সেটার মাঝে গেঁথে আছে ভারী একটা স্টিলের সেফ। কি-প্যাডে রানা গোপন সংখ্যা দেয়ায় একপাশে সরল ভারী ডালা। সিন্দুকের ভেতরে কয়েকটা পিস্তল ও সাবমেশিন গান। আরেক দিকে থরে থরে কয়েক দেশের ব্যাঙ্ক নোট। পাশেই জরুরি কাগজপত্র। ওর ওয়ালথার পি. পি. পিস্তল, দুটো ম্যাগাযিন ও এক বাক্স .৩৮ গুলি বের করে টেবিলে রাখল রানা। লিসা স্মিথের সঙ্গে কথা শেষে সিদ্ধান্ত নিয়েছে, এরা যেহেতু বলছে না তারা কারা বা কী চায়, সুতরাং ওর উচিত সশস্ত্র অবস্থায় যাওয়া। বারবার মনে ঘুরছে কিছু প্রশ্ন: কী চায় এই মেয়ে? মডাক ব্রাউনের রিসার্চের সঙ্গে সম্পর্ক আছে তার? এসবে জড়িত জমির শেখ?
কেন যেন তেমনটা বলে মনে হচ্ছে না ওর।
অন্য কোনও কারণে দেখা করতে চাইছে।
দুই ম্যাগাযিনে বুলেট ভরল রানা। একটা ম্যাগাযিন গেল ওয়ালথারের বাঁটের ভেতর। অন্যটা রাখল জিন্সের প্যান্টের পিছনপকেটে। বাম হাতে থাকল ওয়ালথার ও গুলির বাক্স।
সেফের ডালা বন্ধ করে কি-প্যাডে আরেক সারি নম্বর দেয়ায় আবারও ঘড়-ঘড় আওয়াজে সিন্দুকের সামনে ফিরল দেয়াল। বিছানা থেকে ব্যাগ নিয়ে কাঁধে ঝোলাল রানা। অ্যাপার্টমেন্টের দরজা লক করে নেমে এল নিচতলায়।
একপাশে গ্যারাজ। ওটার দরজা খুলতেই নীল রঙের মিনি কুপারের নাকে পড়ল কড়া রোদ। গাড়ির ভেতর ব্যাগ রেখে ড্রাইভিং সিটে চেপে বসল রানা। গ্লাভ্স্ কম্পার্টমেন্টে গেল পিস্তল ও অ্যামিউনিশন। মিনি কুপারের ইঞ্জিন চালু করে বেরিয়ে এল নরম্যাণ্ডির কালো সড়কে।
একবার হাতঘড়ি দেখল।
সোয়া বারোটা বাজে।
দ্রুত না গেলেও চারটের আগেই পৌঁছে যাবে প্যারিসে।
বিকেল সোয়া তিনটে। প্যারিসের আউটার রিং রোড ধরে স্লথ গতি তুলে অসংখ্য গাড়ির সঙ্গে এগিয়ে চলেছে মাসুদ রানা। আজকাল জ্যামের কারণে গাড়ি নিয়ে প্যারিসে প্রবেশ ও বেরিয়ে আসা হয়ে দাঁড়িয়েছে বড় ধরনের ঝামেলা। তার ওপর মিনি কুপার পড়েছে সিগনালে। এই সুযোগে মুখস্থ করা নাম্বারে লিসা স্মিথকে ফোন দিল রানা। মেয়েটা জানিয়ে দিল শহরতলী এলাকায় কোথায় দেখা করতে হবে। জায়গাটা ভাল করেই চেনে রানা।
‘ছয়টায় পৌছে যাবেন,’ বলেছে লিসা স্মিথ। ‘আমরা আপনার জন্যে অপেক্ষা করব।’
অন্তত আরও আড়াই ঘণ্টা পর মেয়েটার সঙ্গে দেখা হবে। শহরের পুবদিকে চলল রানা। কিছুক্ষণ পর পৌঁছুল বুলেভার্ড হৌসম্যান-এ। ডানে বাঁক নিয়ে চলে এল বুলেভার্ড দে ইতালিয়েন-এ। ওখানে আছে ওর একটা সেফহাউস। শহরের কেন্দ্রে হলেও নির্জন গলির ভেতর। সাদামাটা করে সাজানো ওই ফ্ল্যাটে আগেও ক’বার থেকেছে রানা। ভবনের নিচে আণ্ডারগ্রাউণ্ড পার্কিং লট। পেছনে সরু সিঁড়িটা অব্যবহৃত। তিনতলায় ফ্ল্যাটে ঢোকার সাধারণ দরজা। তবে ওটা খুললেই সামনে পড়বে কি-প্যাড সহ আর্মার্ড সিকিউরিটি ডোর। গ্রেনেড মেরেও উড়িয়ে দেয়া যাবে না।
ফ্ল্যাটে ঢুকে বেশ শীত শীত লাগল রানার। আসবাবপত্রের ওপর হালকা ধুলোর আস্তরণ। হিটিং সিস্টেম চালু করে বেডরুম ও ডাইনিং রুম ঝেড়ে-ঝুড়ে পরিষ্কার করল পরের কয়েক মিনিট। ভাবছে, আজ রাতটা কাটাবে এই ফ্ল্যাটেই। সন্ধ্যায় গিয়ে জেনে নেবে লিসা স্মিথের বক্তব্য, তারপর আগামীকাল ফিরবে নরম্যাণ্ডির রানা এজেন্সিতে।
কিচেনের কাবার্ডে টিনের কয়েক কৌটা খাবার ও এক প্যাকেট লাভায্যা গ্রাউণ্ড কফি পেল রানা। এ ছাড়া রয়েছে তিন বোতল টেবিল রেড ওয়াইন। মাস কয়েক আগে একটু দূরের এক দোকান থেকে ওগুলো কিনেছে ও। প্যাকেট খুলে পাঁচ মিনিটের ভেতর তৈরি করে ফেলল কফি। কড়া, কালো তরল শেষ করে কিছুক্ষণ বিশ্রাম নিল সোফায় বসে। তারপর হাতঘড়ি দেখে নিয়ে অ্যাপার্টমেন্ট ছেড়ে বেরিয়ে এল।
লিসা স্মিথের দেয়া ঠিকানায় পৌছে একটু বিস্মিত হলো রানা। ওটা সরু এক গলির শেষে ছোট একতলা বাড়ি। চারপাশের বাড়িগুলোতে টেরেস থাক লেও এটায় নেই। গলির মুখে পরিত্যক্ত ফিলিং স্টেশন। বাতাসে ক্যাঁচকোঁচ আওয়াজে নড়ছে জংধরা এসো সাইন। গলির ভেতর গাড়ি ঢুকিয়ে রানা বুঝে গেল, আশপাশের কোনও বাড়িতেই বাসিন্দা নেই। বোর্ডে পেরেক মেরে বন্ধ করা সব জানালা ও দরজা।
আকাশ ধূসর। যে-কোনও সময়ে নামবে বৃষ্টি। বাড়ি থেকে তিরিশ গজ দূরে গাড়ি থামাল রানা। গ্লাভ্স্ কম্পার্টমেন্ট থেকে ওয়ালথারটা নিয়ে স্লাইড টেনে চেম্বারে বুলেট পাঠাল। অফ করে নিল সেফটি ক্যাচ। পেটের কাছে বেল্টের পেছনে গুঁজল পিস্তল। থাবা দিলেই পাবে ওটা। গাড়ি থেকে নেমে বাড়ির দিকে পা বাড়াতেই টাস্-টাস্ আওয়াজে কয়েকটা বৃষ্টির বড় ফোঁটা পড়ল ওর মুখে-মাথায়।
বামের শেষ বাড়ির দরজায় থেমে টোকা দিল রানা। পেরোল কয়েক মুহূর্ত, তারপর ভেতর থেকে এল পদশব্দ। ক্যাচ-কোঁচ আওয়াজে খুলল কবাট। লোকটাকে চট্ করে চিনল রানা। সেদিন স্যান রেমোর সৈকতে যে দু’জনকে দেখেছে, তাদের ভেতর হালকা লোকটা। দৌড়ে পালিয়ে গিয়েছিল।
‘এই ক’দিনে নতুন কোনও হ্যাণ্ডব্যাগ জুটল না?’ জানতে চাইল রানা।
কোনও কথা না বলে দরজা ছেড়ে সরে দাঁড়াল লোকটা।
‘পথ দেখাও,’ বলল রানা। লোকটা ঘুরে অন্দরমহলের দিকে পা বাড়াতেই হলওয়েতে ঢুকল ও। পেছনে আটকে গেল দরজা। বাড়ির ভেতরের অংশ বাইরের চেয়ে ভাল। তবে দেয়াল থেকে ছিঁড়ে নামিয়ে ফেলা হয়েছে ওয়ালপেপার। মেঝেতে জীর্ণ কার্পেট।
দুটো ঘর পেরোবার পর ‘আসুন,’ বলে তৃতীয় ঘরে ঢুকল লোকটা।
দরজার কাছে থেমে ভেতরটা দেখল রানা। ঘরটা কোনও অপারেশন্স রুম বলে মনে হলো ওর। খুব কম বাজেটে এখানে কাজ করছে ছোট কোনও দল। ঘরের কোণে পুরনো তিনটে আর্মচেয়ার ও একটি ডেস্ক। ওগুলো বোধহয় কেনা হয়েছে স্যালভেজ ইয়ার্ড থেকে। ডেস্কের ওপর ছড়িয়ে আছে অসংখ্য কাগজ, কয়েকটা ফোন আর একটা খর-খর আওয়াজ তোলা নোটবুক কমপিউটার। একপাশে কয়েকটা ক্যামেরা। একটার লেন্স কামানের মত লম্বা। মেঝেতে খোলা কয়েকটা অ্যালিউমিনিয়াম কেসের ভেতর অডিয়ো সার্ভেইলেন্স ইকুইপমেন্ট। ঘরের মাঝে কয়েকটা বিয়ারের খালি কৌটার ওপর ফরমিকা স্ল্যাব রেখে তৈরি করা হয়েছে নিচু টেবিল। ওটার ওপর প্লাস্টিকের কাপ ও ফাস্ট ফুডের অবশিষ্ট। ঘরের ভেতর ইন্সট্যান্ট কফি, ঘর্মাক্ত দেহ আর ভেজা কার্পেটের বোটকা দুর্গন্ধ। একমাত্র জানালাটা বন্ধ। টেনে রাখা হয়েছে ভারী পর্দা। রানার মনে হলো, গোপন তথ্যের ভিত্তিতে ডাকাতদল ধরতে গিয়ে যেসব পুরনো বাড়িতে আস্তানা গাড়ে পুলিশের সদস্যরা, এই বাড়ির পরিবেশটা তার ঠিক দ্বিগুণ বিষণ্ন।
এরা এখনও নিজেদের পরিচয় দেয়নি। একটা আর্মচেয়ারে বসে আছে এক লোক। আগেও তাকে দেখেছে ও। লম্বা-চওড়া শরীর, পুরুষ্টু কাঁধ। দুই হাত বুকের ওপর ভাঁজ করা। ঘাড়ে ফোমের তৈরি নেক ব্রেস। আড়ষ্ট ঘাড় ঘুরিয়ে রানাকে দেখতে গিয়ে খচ্ করে ব্যথা পেয়ে গাল কুঁচকে ফেলল সে। চোখে রীতিমত অভিমান।
জানালার দিকে পিঠ রেখে দাঁড়াল হালকা শরীরের লোকটা।
সতর্ক পায়ে ঘরে ঢুকল রানা। ‘লিসা স্মিথ কোথায়?’
‘এই যে এখানে,’ একপাশের ছোট কিচেন থেকে এল পরিচিত কণ্ঠ।
ওদিকে তাকাল রানা। ‘আবারও দেখা হলো।
‘আমাদের উপায় ছিল না,’ বলল মেয়েটা। এখন দুটো বেণী করেছে। সৈকতের সেই অসহায় ভাব বিদায় নিয়েছে ফ্যাকাসে চেহারা থেকে। পরনে জিন্স প্যান্ট, শার্ট আর নীল রঙের জাম্পার। রানার মনে হলো, এই পোশাকেই মেয়েটা কাটিয়ে দিয়েছে দু’তিন দিন। ‘এসেছেন বলে অনেক ধন্যবাদ। আমি কি আপনাকে কফি দেব?’
‘কেন দেখা করতে চাও, সেটাই বরং বলো,’ জানাল রানা।
মৃদু মাথা দোলাল লিসা স্মিথ। ‘বেশ। আপনি ব্যাখ্যা চাইতেই পারেন। একেবারে প্রথম থেকে সব বলছি। তবে, তার আগে পরিচয় করিয়ে দিই আমার কলিগদের সঙ্গে।’ চেয়ারে বসা বিশালদেহীর দিকে আঙুল তাক করল সে। ‘ওর নাম রাফায়েল ফক্স।’
খুব সাবধানে মাথা দোলাল লোকটা।
‘ঘাড়ে এত ব্যথা নিয়ে উঠে দাঁড়িয়ে হ্যাণ্ডশেক করতে হবে না,’ বলল রানা।
‘আর ও জ্যাক রনসন,’ জানালার কাছে চিকন লোকটাকে দেখাল লিসা স্মিথ। ‘আমরা আসলে আপনার সাহায্যপ্রার্থী। খুব খুশি হয়েছি যে আপনি এসেছেন। …বসুন? আমাদের কথা শেষ হতে বেশ সময় লাগবে।’
একটু দূরের আর্মচেয়ারে গিয়ে বসল রানা। সামনে বাড়িয়ে রেখেছে দুই পা। বুকের ওপর ভাঁজ করেছে দু’হাত। ‘শুরু করো। আশা করি এত দূর থেকে খামোকা ডেকে আনোনি।’
মাথা দোলাল লিসা স্মিথ। ‘কথাগুলো আপনার ভাল লাগবে না, ‘সেটা আগেই বলে নিচ্ছি। বড় ধরনের ধাক্কা খাবেন।’
‘ধাক্কার জন্যে আমি তৈরি।’
ডেস্কের কাছে চলে গেল মেয়েটা। কাগজের নিচু একটা স্তূপ থেকে নিল বাদামি এ ফোর সাইযের একটা এনভেলপ। ওটার ভেতর থেকে বের করল বড় একটা ছবি। ওটার দিকে না চেয়ে বাড়িয়ে দিল রানার দিকে।
চকচকে ছবিটা দেখল সতর্ক রানা। দৃশ্যটা ভয়ানক। ফোটোতে দেখা যাচ্ছে এক মেয়েকে। অবশ্য তাকে যদি আর মেয়ে বলা যায়। তার লাশের অবস্থা মর্ডাক ব্রাউনেরটার চেয়েও বেশি করুণ। ক্ষত-বিক্ষত, নগ্ন। কমবাইন হার্ভেস্টারের ভেতর পড়লে এমন হবে যে-কেউ।
‘আপনি দেখছেন র‍্যাচেল হার্টকে, বলল লিসা স্মিথ। ‘আমাদের দলের চতুর্থ সদস্য।’ মস্ত ঢোক গিলল সে। ‘আমার ঘনিষ্ঠ বান্ধবী ছিল।’
ছবিটা লিসার হাতে ফেরত দিল রানা। মেয়েটার চোখে গভীর বিষণ্ণতা, চাপা রাগ ও ভয়।
পরবর্তী তথ্যের জন্যে চুপ করে অপেক্ষা করছে রানা। ‘আপনি হয়তো ভাবছেন র‍্যাচেলের এই হাল কে করল, বলল লিসা। ‘এ কথা জানাব বলেই এখানে ডেকেছি আপনাকে।’
‘বলে ফেলো,’ বলল রানা।
ছবির ওপর টোকা দিল লিসা। ‘যে-লোক ওকে এভাবে খুন করেছে, তার নাম গ্যারি স্যাণ্ডার্স। আমরা জানি না সত্যিকারের নাম কি না। অতীতে কী করেছে, সেটাও অস্পষ্ট। পুলিশের কাছে কোনও রেকর্ড নেই। তবে এটা আমরা জানি, কার হয়ে কাজ করে ও। সেই লোকের নির্দেশেই র‍্যাচেলকে হত্যা করেছে ও।’ আর যাতে ক্ষত-বিক্ষত লাশের ছবি দেখতে না হয়, তাই ডেস্কের ওপর উল্টো করে রাখল লিসা। চোয়াল দৃঢ় হয়েছে তার। চাপা স্বরে বলল, ‘গ্যারি স্যাণ্ডার্স কাজ করে কর্নেল (অব.) জন ব্রাউনের হয়ে।’
নীলাকাশ থেকে মাথার ওপর বাজ পড়লেও এত বিস্মিত হতো না রানা। বেশ কয়েক মুহূর্ত চেয়ে রইল মেয়েটার চোখে। তারপর গম্ভীর কণ্ঠে বলল, ‘এ ধরনের গুরুতর অভিযোগ আনার আগে তোমাদেরকে জানাতে হবে, তোমরা কারা। কী চাও তোমরা? এসব কেন বলছ আমাকে?’
‘সবই খুলে বলছি,’ বলল লিসা স্মিথ। ‘তার আগে ছবিটা দেখিয়ে নিলাম। যাতে বুঝতে পারেন কী ধরনের মানুষ জন ব্রাউন। শুরু করার আগে কয়েক ধাপ পিছিয়ে যাব।’
শীতল চোখে মেয়েটাকে দেখছে রানা।
চুপ করে আছে রাফায়েল ফক্স ও জ্যাক রনসন।
তাদের দিকে আঙুল তাক করল লিসা স্মিথ। ‘মাত্র পাঁচ সপ্তাহ আগেও আমরা ছিলাম ইন্টারপোলের স্পেশাল এজেন্ট।’
চুপচাপ মেয়েটাকে দেখছে রানা।
‘আপনার বোধহয় বিশ্বাস হচ্ছে না?’
‘যে-কোনও সময়ে চেক করতে পারব,’ বলল রানা। ‘ইন্টারপোলে আমার পরিচিত ক’জন অফিসার আছে।’
‘তা আমরা জানি,’ বলল লিসা স্মিথ। ‘ইচ্ছে হলে চেক করবেন। অথবা জিজ্ঞেস করতে পারেন কাদের সঙ্গে কাজ করি। সেকশন চিফদের নাম, বা আমাদের ডিপার্টমেন্ট— সবই জানাতে পারব। লিয়নের জেনারেল সেক্রেটারিয়েটের টয়লেটের টাইল্স্ কী রঙের, জিজ্ঞেস করলে তা-ও জানাতে আপত্তি করব না।’
পরে কয়েক জায়গায় ফোন দেব, বলল রানা। ‘আপাতত ধরে নাও, আমি তোমার কথা বিশ্বাস করেছি। যদিও বুঝতে পারছি না আমাকে কেন এসব বলা হচ্ছে।’
‘আমরা চাই, আপনি যেন জানেন, জন ব্রাউনকে যা ভেবেছেন, সেটা একদম ভুল। ভয়ঙ্কর সত্যটা যেন বুঝতে পারেন।’ চুপ হয়ে গেল লিসা স্মিথ। কয়েক মুহূর্ত পর বলল, ‘খুলে বলছি, জন ব্রাউন আসলে কী ধরনের মানুষ। সে একজন আর্মস্ চোরাচালানী। গত দশ বছর ধরেই এ কাজ করছে। অস্ত্র বিক্রি করে টেরোরিস্ট বা গণহত্যাকারীদের কাছে। গোটা দুনিয়ার যে-কোনও জায়গায় পৌঁছে দেয় অস্ত্রের চালান। তার দেয়া অস্ত্র ব্যবহার করে বেশ কয়েকটা দেশে নতুন করে বেড়ে গেছে যুদ্ধাপরাধ ও গণহত্যা। এটা হয়েছে আফ্রিকা, দক্ষিণ আমেরিকা, এশিয়ার মিডল ইস্টে। খুব চতুর, সতর্ক এক নির্মম অপরাধী সে। চলার পথে কাউকে বাধা ভাবলে দেরি করে না খুন করতে। আমরা তিনজন প্যারিসে এসেছি, কারণ আগামীকাল বিকেলে জর্জ ফাইভ হোটেলে আফ্রিকার এক ওঅরলর্ডের সঙ্গে অস্ত্র চুক্তি করবে সে। এ সুযোগটা হাতছাড়া করতে চাইনি। আগামীকাল ছায়ার মত তাকে অনুসরণ করব আমরা।’
চুপ করে বসে আছে রানা।
ওকে দেখছে লিসা স্মিথ, রাফায়েল ফক্স ও জ্যাক রনসন।
কয়েক মুহূর্ত পর উঠে দাঁড়াল রানা। ‘আমার মনে হয় না তোমাদের হাতে কর্নেল জন ব্রাউনের বিরুদ্ধে কোনও প্রমাণ আছে। এরই ভেতর যথেষ্ট মিথ্যা শুনেছি।’
‘দয়া করে বসুন, মিস্টার রানা,’ অনুরোধের সুরে বলল লিসা স্মিথ। ‘অন্তত শুনে যান আমাদের কথাগুলো।’
‘আরও সময় নষ্ট করতে চাই না,’ বলে দরজার দিকে পা বাড়াল রানা।
কিন্তু তখনই শুনল পরিচিত কণ্ঠস্বর। বরফের মূর্তির মত জমে গেল রানা।
‘লিসার কথাগুলো শুনে দেখো, রানা, ও কিন্তু মিথ্যা বলছে না।’
ধীরে ধীরে ঘুরে দাঁড়াল বাকরুদ্ধ রানা।
কিচেনের দরজায় এসে দাঁড়িয়েছে কর্নেল ব্রাউনের দ্বিতীয় স্ত্রী লিণ্ডা ব্রাউন। চিন্তিত ও উত্তেজিত। এমনিতেই গ্রিক দেবী ভেনাসের মত অপরূপা, তার ওপর পরনে কালো প্যান্ট, কালো টি-শার্ট ও কালো জ্যাকেট— আরও ফরসা ও সুন্দরী লাগছে ওকে।
‘তুমি এখানে কী করছ?’ বিস্ময় কাটিয়ে জানতে চাইল রানা।
‘আমি ওদের সঙ্গেই আছি,’ তিন এজেন্টকে দেখাল লিণ্ডা। ‘জন ব্রাউনের বিরুদ্ধে প্রমাণ সংগ্রহের কাজে সাহায্য করছি। তার ধারণা, আমি রোমে গেছি অসুস্থ এক বান্ধবীকে সঙ্গ দেয়ার জন্যে।’
ইয়টে সেই রাতের কথা মনে পড়ল রানার। ভাবল, ইন্টারপোলের এজেন্টদের কাছ থেকে কী জেনেছে লিণ্ডা? এজন্যেই কি স্বামীর প্রতি ওর আর কোনও ভক্তি-শ্রদ্ধা নেই? জিজ্ঞেস করল ও, ‘আগে থেকেই এদের সঙ্গে যোগাযোগ ছিল তোমার?’
মৃদু নড করল লিণ্ডা। ‘জনের বিষয়ে একতিল মিথ্যা বলছে না ওরা। জনকে যা ভেবেছ, সবই মিথ্যা বা ভুল। অর্থ-পিশাচ বলো বা রক্ত-পিশাচ, দুটো বিশেষণই ওর ক্ষেত্রে প্রযোজ্য হয়।’
‘তার সম্পর্কে আরও অনেক কিছুই আপনি জানেন না, বলল লিসা স্মিথ। ‘আজ না হয় সামান্য সময় নষ্টই করলেন। দয়া করে বসুন। সবই খুলে বলছি।’
কীসের এক ঘোরের ভেতর আর্মচেয়ারে গিয়ে বসল রানা।
‘রেগেমেগে চলে গেলেন না, সেজন্যে ধন্যবাদ,’ বলল লিসা। ‘আমরা ভাল করেই জানি, এসব মেনে নিতে কষ্ট হচ্ছে আপনার।’
সন্ধ্যা ঘনিয়ে এসেছে বলে কমে গেছে জানালার ওদিকের আলো। দেয়ালের বোর্ডে একটা সুইচ টিপল লিসা স্মিথ। ঘরের ছাত থেকে ঝুলন্ত তারের শেষমাথায় জ্বলে উঠল দুর্বল ওয়াটের হলদে বাতি। আরও আবছা দেখাল ঘরের আসবাবপত্র।
‘একটা কথার জবাব দাও,’ বলল রানা। ‘তোমরা জানো কী করেছেন জন ব্রাউন। সেক্ষেত্রে জেলে না থেকে তিনি মুক্ত কেন?’
‘আগেই বলেছি, অত্যন্ত চতুর এবং সতর্ক লোক সে,’ জবাবে বলল লিসা। ‘সবসময় আমাদের চেয়ে এক কদম আগে হাঁটছে। কেউ প্রমাণ করতে পারেনি যে সে অস্ত্র চোরাচালান করছে। ইয়ট চার্টারের ব্যবসার আড়ালে গোটা দুনিয়া জুড়ে নানান জায়গায় অস্ত্র সরবরাহ করে। রানা, আপনি কি জানেন, একেকটা সুপার ইয়টের হোল্ডে কী পরিমাণ অস্ত্র রাখা যায়?’
‘কয়েক শ’ টন,’ বলল রাফায়েল ফক্স।
সায় দিয়ে মাথা দোলাল তার সঙ্গী জ্যাক রনসন।
‘অনেক দিন ধরেই তাকে সন্দেহ করছে ইন্টারপোল,’ বলল লিসা। ‘বদমাশটা খেয়ে নিয়েছে আমার জীবনের দুটো বছর। অথচ, তার বিরুদ্ধে জোরালো কোনও প্রমাণ পাইনি। তার ওপর দেড় মাস আগে উচ্চপদস্থ অফিসাররা বলে দিলেন, বন্ধ করতে হবে তদন্ত। আমরা নিজেরাই নাকি বেশি বাড়াবাড়ি করছি। এরপর বেআইনী কিছু করে বসলে জেলে যাব।’ তিক্ত হাসল মেয়েটা। ‘জন ব্রাউনের এসএএস ট্রেনিং কাজে লেগেছে তার। ছায়ার মত গিয়ে অস্ত্র চালান দিয়ে ভূতের মত উধাও হয়। কারও জানার উপায় থাকে না, একদিন আগেও ওখানে ছিল সে। আপনিও তো প্রায় একই ট্রেনিং নিয়েছেন, মেজর রানা। ভাল করেই বুঝবেন কী বলতে চেয়েছি।’
‘প্রথম কথা, আমি এখন মেজর নই, কাজেই শুধু রানা বললেই চলবে,’ বলল রানা। ‘দ্বিতীয় কথা, আমার ধারণা, তোমাদের কাছে প্রমাণ বলতে কিছুই নেই। তৃতীয় পয়েন্ট, সাদা কাগজের মত যার রেকর্ড, সেই মানুষটার পেছনে কেন লাগল তিনজন প্রাক্তন এজেন্ট? অথচ তোমাদের সুপিরিয়র অফিসার আগেই কেসটা গুটিয়ে নিয়েছেন। আমার তো মনে হচ্ছে, ব্যক্তিগত প্রতিহিংসা কাজ করছে তোমাদের ভেতর।’
মাথা দোলাল লিসা স্মিথ। ‘কথাটা মিথ্যা নয়।’ ডেস্কে রাখা ছবিটার ওপর টোকা দিল। ‘একটু খুলে বলি র‍্যাচেল হার্ট সম্পর্কে। মাত্র চব্বিশ বছর বয়স। গত সোয়া তিন মাস আগে আমাদের সঙ্গে এই কেসে যোগ দেয়। টিমে রেখেছি, কারণ ও ছিল নানান ভাষায় পারদর্শী। নিখুঁত ভাবে বলতে পারত রাশান, স্প্যানিশ এবং কয়েকটি আফ্রিকান ভাষা। ভাল সার্ভেইলেন্স অপারেটিভ ছিল। লুকিয়ে চলে যেতে পারত দুর্গম এলাকায়।’ চুপ হয়ে গেল লিসা স্মিথ। দুঃখের কালো ছায়া পড়েছে চেহারায়। ‘দেড় মাস আগে র‍্যাচেল ছিল আলজেরিয়ায়। ওখান থেকে সংক্ষিপ্ত রিপোর্ট পাঠাল আমার কাছে। শেষপর্যন্ত নাকি প্রমাণ জোগাড় করতে পেরেছে। এবার আর রক্ষে নেই জন ব্রাউনের।
‘কী ধরনের প্রমাণ?’ জানতে চাইল রানা।
‘সেটা আর জানতে পারিনি,’ দীর্ঘশ্বাস ফেলল লিসা। ‘আর ফিরতে পারেনি র‍্যাচেল। চারদিন পর উপকূলের এক শ’ মাইল দূরে পাওয়া গেল ওর লাশ। দেখলে মনে হবে হামলা করেছে কয়েকটা হাঙর। ছবিটা তো দেখেছেন।’
কেন ধরে নিলে যে হাঙরের আক্রমণে মারা যায়নি?’ বারকয়েক মাথা নাড়ল লিসা স্মিথ। ‘হিসেব মেলে না। সাক্ষীরা বলেছে, নিজ চোখে দেখেছে, যে রাতে হারিয়ে গেল র‍্যাচেল, সে রাতে একটা স্ট্রিপ জয়েন্টে মাতাল হয়ে নেচেছে দুই লোকের সঙ্গে। ওই ক্লাব থেকে মাত্র দেড় মাইল দূরেই পাওয়া যায় ওর লাশ। অফিশিয়াল রিপোর্টে পুলিশ লিখেছে, ওই দু’জনের সঙ্গে কোথাও রাত কাটাতে গিয়েছিল। কিন্তু তা হতে পারে না।’
‘কেন হতে পারে না?’ জানতে চাইল রানা। ‘যুবতী মেয়ে, সত্যিই হয়তো ফুর্তি করতে গেছিল।’
‘ওই ক্লাবে যদি গিয়েও থাকে র‍্যাচেল, দুই লোকের সঙ্গে ওর কোথাও যাওয়ার কথা নয়,’ বলল লিসা স্মিথ ‘ওই ধরনের মেয়ে ছিল না সে।’
‘তুমি এত নিশ্চিত হচ্ছ কীভাবে?’ জানতে চাইল রানা। সরাসরি ওর চোখে তাকাল লিসা। ‘আমরা জানতাম, আমাদের ওই বান্ধবী আসলে লেসবিয়ান। কোনও ভাবেই পুরুষমানুষের সঙ্গে ফুর্তি করতে কোথাও যাবে না র‍্যাচেল। ওকে খুন করেছে জন ব্রাউন। দুই সঙ্গীর ব্যাপারটা স্রেফ গুজব। যাতে নিজেকে আড়াল করতে পারে। আগেও এ ধরনের খুন করেছে সে। তবে এবার তাকে বাগে পাব আমরা।’
চুপ করে আছে রানা। ভাবছে, এরা আমাকে ডাকল কেন? এসবে আমার ভূমিকা কী হওয়া উচিত ভাবছে?
‘তাকে হাতের মুঠোয় পেতে হলে আপনার সাহায্য লাগবে,’ বলল রাফায়েল ফক্স। ‘ইন্টারপোলের সাহায্য পাব না। আসলে আমাদের চাই এমন একজনকে, যাকে কি না বিশ্বাস করে জন ব্রাউন।’
‘তোমরা কী করে ভাবলে, কোনও প্রমাণ ছাড়াই কর্নেলের সঙ্গে বিশ্বাসঘাতকতা করব আমি?’ বিরক্ত হয়েছে রানা। তাকাল লিণ্ডার চোখে। ‘তুমিই বা কেন এদের কথায় নাচছ?’
তিক্ত হাসল লিণ্ডা। ‘ওদেরকে বিশ্বাস করার যথেষ্ট কারণ আছে, রানা। প্রথম যখন দেখা হলো জনের সঙ্গে, অবাক হয়েছি ওর ভদ্রতাবোধ দেখে। কিন্তু বিয়ের পর বুঝলাম, সে ভীষণ শঠ ধরনের মানুষ। ভয়ঙ্কর নিষ্ঠুর দানব। এত অশুভ আর কাউকে দেখিনি। মানুষের সামনে ভাল আচরণ, আর আড়ালে যখন তখন গায়ে হাত তোলা থেকে বুঝেছি, দুনিয়ায় ওর চেয়ে খারাপ কেউ হতে পারে না।’
‘দেড় মাস আগে প্রথমবারের মত যোগাযোগ করি লিণ্ডার সঙ্গে, বলল লিসা স্মিথ। ‘জন ব্রাউন আর ও যখনই তীরে নেমেছে, আড়াল থেকে চোখ রেখেছি আমরা। বুঝে গেলাম, কথায় কথায় তর্ক করে ওরা। কেউ কাউকে ছাড় দিতে রাজি নয়। ওই সুযোগটা নিলাম।’
সরাসরি রানার চোখে তাকাল লিণ্ডা। ‘মনে আছে, পাহাড়ি উপত্যকায় তোমাকে বলেছি, আমি জনের কাছ থেকে চলে যেতে চাই? কিন্তু সেসময় মর্ডাকের মৃত্যুর কারণে চলে যেতে পারিনি?’
‘হ্যাঁ, মনে আছে,’ বলল রানা।
‘মিথ্যা বলেছি। আসলে সেদিনই প্রথমবারের মত লিসা, রাফায়েল আর জ্যাক খুলে বলল, কী ধরনের পশু জন ব্রাউন। ছবিতে দেখলাম কীভাবে খুন করেছে র‍্যাচেলকে। এ ছাড়াও ছিল কিছু ফোটো। ওগুলো আফ্রিকান বাচ্চাদের। কারও হাত নেই, কারও পা নেই। জনের সরবরাহ করা অস্ত্রের গুলিতে বাকি জীবনের জন্যে পঙ্গু হয়েছে ওরা। আগুন দিয়ে পুড়িয়ে দেয়া হয়েছে গোটা গ্রাম। প্রাণে বাঁচতে পারেনি কেউ। এই ভয়ঙ্কর অত্যাচার বা নির্যাতনের পেছনে রয়েছে জন ব্রাউনের আগ্নেয়াস্ত্র। ওগুলো বিক্রি করেই আজ সে এত বড়লোক। এত কিছু জানার পর লিসাদের দলে যোগ না দিয়ে পারিনি।’
‘ওদের কথা ঠিক, সেটা ধরে নিয়েছ,’ বলল রানা। ‘কিন্তু এসব তো অসত্যও হতে পারে।’
‘আমি অত বোকা নই, রানা। ওদের সঙ্গে যোগ দেব বলার পর নিজেই গোটা সেইবার ইয়ট ঘুরে দেখি। কার্গো .হোল্ডে পেলাম অসংখ্য ক্রেট। এ ছাড়া, ছিল ধাতুর বাদামি রঙের বড় বাক্স। স্টেনসিল করে লেখা ছিল নানান ধরনের অস্ত্র ও গুলির বর্ণনা। ভেবেছিলাম একটা ক্রেট খুলব। কিন্তু সেসময়ে গলার আওয়াজ পেলাম। জন আর অন্য কেউ আসছে। লুকিয়ে পড়লাম। তাদেরকে না দেখলেও শুনলাম একটা শিপমেন্ট নিয়ে আলাপ করছে তারা। কয়েকটা ক্রেট খোলার আওয়াজ হলো। তারপর ধাতু ঘষার কেমন যেন একটা শব্দ।’
‘যেমন?’ জানতে চাইল রানা।
এরকম,’ বলে জ্যাকেটের তলা থেকে স্টেইনলেস স্টিলের অটোমেটিক .৪৫ কোল্ট পিস্তল বের করে স্লাইড টানল রাফায়েল। ঘরের ভেতর অস্বাভাবিক জোরালো শোনাল ব্ল্যাক-ক্ল্যাক আওয়াজটা।
‘ঠিক এমনই,’ বলল লিণ্ডা।
‘তুমি সাক্ষীকে প্রভাবিত করছ,’ বিশালদেহী লোকটাকে বলল রানা। লড়াইয়ের জন্যে তৈরি, দরকার হলে কোমরের কাছ থেকে ঝটকা দিয়ে বের করবে ওয়ালথার।
আবারও জ্যাকেটের ভেতর পিস্তলটা হোলস্টারে রাখল রাফায়েল।
তাকে ধমক দিল লিসা, ‘লিণ্ডাকে কথা বলতে দাও।
‘জন আর ওই লোক চলে যাওয়ার পর সাবধানে বেরিয়ে আসি। পরে আবারও গেলাম। তখন সঙ্গে ক্যামেরা। কিন্তু হোল্ডে ক্রেট বা বাক্সগুলো আর ছিল না।’
‘এটাকেই জোরালো প্রমাণ হিসেবে ধরে নিয়েছ?’ বলল রানা।
অস্বস্তির ভেতর পড়ল লিসা। নরম সুরে বলল, ‘জানি, শক্ত প্রমাণ আমরা জোগাড় করতে পারিনি। আর সেজন্যেই প্ল্যান করে আপনার সঙ্গে গিয়ে উঠি সেইবার ইয়টে। প্রায় কাউকে ওটাতে উঠতে দেয় না জন ব্রাউন। লিণ্ডা আগেই বলেছিল, আপনারা ওখানে মিটিং করবেন। তখন আপনার ব্যাকগ্রাউণ্ড ঘেঁটে দেখি আমরা। আমাদের মনে হলো, আপনি এমন এক মানুষ, যে কিনা কোনও মেয়ে বিপদে পড়লে তাকে সাহায্য করবেন।’
‘আমি গাধামি করেছি,’ রাগ চেপে বলল রানা।
‘আমার তো মনে হয়েছে, আপনি আসলে বাস্তব জীবনে একজন সত্যিকারের হিরো,’ বলল লিসা স্মিথ। ‘আমরা দুঃখিত যে আপনাকে ফাঁদে ফেলেছিলাম। তবে এ ছাড়া আর কোনও উপায়ও ছিল না।’
‘আমাকে বিশ্বাস করার কারণটা কী? আমিও তো জন ব্রাউনের দলের লোক হতে পারি।’
‘আমরা আরও খোঁজ নিয়েছি। আপনি আছেন বিসিআই- এ। এ ছাড়াও আপনার আছে নানান ধরনের কল্যাণমূলক অ্যাকটিভিটি। সেসব উল্লেখ করছি না। তবে এ ধরনের মানুষ ওই লোকের সঙ্গে বেআইনী সম্পর্ক রাখবে, এটা আমাদের মনে হয়নি।’
‘তোমার কথা অনুযায়ী, খুব চতুর লোক জন ব্রাউন, ‘ বলল রানা। ‘আমিও হয়তো তেমনই।’
‘আরও কিছু খোঁজ নিইনি, তা কিন্তু নয়। লিণ্ডার মাধ্যমে রেকর্ড করেছি জন ব্রাউন আর আপনার কথা। তা থেকে বুঝতে দেরি হয়নি, আপনি তার ব্যবসার সঙ্গে জড়িত নন। কায়রোয় গিয়েছিলেন। তবে হাতে পেয়েও সেই অ্যাডিক্ট জনকে খুন করেননি। তুলে দিয়েছেন পুলিশের হাতে। এরপরেও সন্দেহ করলে হয়তো ঈশ্বরও আমাদের ওপর রেগে যাবেন।’
কড়া চোখে লিণ্ডার দিকে তাকাল রানা।
একবার মাথা নাড়ল মেয়েটা। চোখে লজ্জা। ‘সরি। তুমি আসলে ব্রাউনের সঙ্গে জড়িত নও, সেটা জানার জন্যে সার্ভেইলেন্স ইকুইপমেন্ট ব্যবহার করেছি।’
‘সন্দেহজনক কিছুই পাওনি তোমরা,’ লিসা স্মিথের দিকে তাকাল রানা। ‘নইলে আমার সঙ্গে আলাপ করতে না।’
দীর্ঘশ্বাস ফেলল মেয়েটা। ‘ভাল হয় ব্রাউনের ব্যক্তিগত কমপিউটারে ঢুকতে পারলে। তাই গোপনে তার স্টাডিতে ঢুকে খুব ছোট একটা কি-স্ট্রোকার রেখেছি। ওটার ভেতর রয়েছে ট্র্যান্সমিটিং ডিভাইস। কমপিউটারে যা-ই লিখুক, ওটা পেয়ে যাব আমরা। তবে দুঃখের কথা, এখনও এক লাইনও লেখেনি সে।’
‘আরও দুঃখের কথা আছে,’ বলল রানা। ‘তোমাদেরকে যথেষ্ট সময় দিয়েছি। অথচ, কোনও প্রমাণ দেখাতে পারোনি। সুতরাং, আর সময় নষ্ট না করে এবার আমি নিজের কাজে যাব।’
‘আমরা তো আর আপনাকে এভাবে চলে যেতে দিতে পারি না,’ বলল দানবের মত প্রকাণ্ড রাফায়েল।
কঠোর চোখে তাকে দেখল রানা। ‘আমাকে বাধা দিলে লিণ্ডা ছাড়া তোমরা সবাই মরবে।’
‘কথাটা ওভাবে বলেনি রাফায়েল,’ চট করে বলল লিসা স্মিথ। ‘আসলে বলতে চেয়েছে, জন ব্রাউনের বিষয়ে আরও কিছু কথা আপনার জানা থাকা দরকার।’
‘আমার তো মনে হয় নিজেদের সেরা প্রমাণ তোমরা হাজির করেছ,’ বলল রানা। ‘তাতে সন্তুষ্ট নই আমি।’
‘আরও কিছু কথা আছে, বলল লিসা। ‘আমার বক্তব্য শেষ হওয়ার পর হয়তো অন্যভাবে সব দেখবেন আপনি। …আসলে কতটা চেনেন আপনি জন ব্রাউনকে?’
‘পাশাপাশি লড়াই করেছি আমরা,’ বলল রানা। ‘তোমরা যা ভেবেছ, তার চেয়ে হাজার কোটি গুণ ভাল লোক বলেই তাঁকে চিনি।’
‘আপনার প্রাণ রক্ষা করে সে, বলল লিসা। ‘কঙ্গোর কিভুর জঙ্গল। ষোলো সালের এপ্রিল মাসের চার তারিখের কথা। …ঠিক?’
‘হ্যাঁ,’ একটু থমকে গিয়ে বলল রানা।
‘আপনি ভুল জানেন।’
কঠোর চোখে লিসাকে দেখল রানা। ‘কী বলতে চাও?’
‘আগেই বলেছি, এসব জানলে আপনার ভাল লাগবে না। নতুন করে ভেবে নিতে হবে কিছু বিষয়।’
‘সত্যটা আমি জানি,’ বলল রানা।
মাথা নাড়ল লিসা স্মিথ। ‘আপনি যা বিশ্বাস করেন তা ডাহা মিথ্যা। সেসময় এসএএস ফোর্সে জন ব্রাউন ছিল লেফটেন্যান্ট কর্নেল। সেরাতে জঙ্গলে আপনার প্রাণরক্ষা করেনি সে। যদিও আপনি মনে করেন, সে তা-ই করেছে।’
‘তুমি তো ওখানে ছিলে না, তাই না?’ বাঁকা সুরে বলল রানা। ‘নিজ চোখে দেখেছি, নিশ্চিত খুন থেকে আমাকে বাঁচিয়ে দেন কর্নেল ব্রাউন। গুলি করে মারেন বিদ্রোহী সৈনিক দলের সহঅধিনায়ক ক্যাপ্টেন নানাঙ্গাকে। তিনি বীরের মত যুদ্ধ করেন বলেই তাঁকে পুরস্কার দেন ব্রিটেনের রানি। প্রমোশন দিয়ে তাঁকে করা হয় কর্নেল।’
‘ওই ঘটনার আরেকজন সাক্ষী ছিল,’ বলল লিসা। ‘পুরো ব্যাপারটা দেখে সে। তার শরীরে গুলি লাগেনি। আপনার মত প্রায় অচেতন ছিল না সে। আপনার দেয়া সাক্ষ্যের চেয়ে তার বক্তব্য আদালতে অনেক বেশি গুরুত্বপূর্ণ বলে ধরে নেয়া হবে।’
‘কে সে?’
‘তার নাম হিশানে মাবুম্বা। আপনারা যখন ক্যাকাম্যালা ক্রিকে যুদ্ধ করছেন, সেসময়ে তার বয়স মাত্র ষোলো বছর। ওকে নিজেদের সঙ্গে জুটিয়ে নেয় বিদ্রোহী সৈনিকদল। ওর মত আরও অনেক কিশোর বা তরুণের মাথা খেয়ে ফেলেছিল মেজর বাবুনা গুন আর ক্যাপ্টেন নানাঙ্গা। সেসময়ে গ্রামের পর গ্রাম পুড়িয়ে দেয় ওরা। খুন করে শত শত নিরীহ মানুষকে।’
‘ভাল সাক্ষী জোগাড় করেছ,’ বলল রানা। ‘চোরের সাক্ষী গাঁটকাটা! মাথাগরম ষোলো বছরের এক ছোকরা।’
‘গত চার বছরে অনেক বদলে গেছে সে। সেজন্যে আপনাকেও ধন্যবাদ দেয়া যায়। ওই যুদ্ধের পর বিদ্রোহী সৈন্যদল থেকে পালিয়ে যায় হিশানে। শপথ করে, আর কখনও এ ধরনের অন্যায়ে নিজেকে জড়াবে না। আসলে এ কারণেই ওকে খুঁজতে গিয়ে এতটা কষ্ট হয়েছে। …আমি কি খুলে বলব, সেরাতে সত্যিই কী ঘটেছিল?’
রানা নিজেও জানে না, কেন যেন ভীষণ রাগ হচ্ছে ওর। শীতল সুরে বলল, ‘বলো, শুনি।’
‘চারপাশে রণহুঙ্কার। আপনারা শেষবারের মত আশ্রয় নিয়েছেন গির্জা থেকে একটু দূরে। গুলি খেয়ে পড়ে যাচ্ছে বিদ্রোহী সৈনিকরা। ওই ভয়ঙ্কর যুদ্ধ দেখে খুব ভয় পেয়েছিল হিশানে। মরা এক গাছের উপড়ে যাওয়া এক গুঁড়ির পাশে গর্তের ভেতর লুকিয়ে পড়ে। পরিষ্কার দেখেছে জ্বলন্ত গির্জা আর দাউদাউ করে জ্বলা কাঠের স্কুল ছাউনি।’
রানার বুকে যেন ছুরির খোঁচার মত লাগছে লিসা স্মিথের কথাগুলো। অফিশিয়াল কোনও আর্কাইভ থেকে অনেক তথ্যই পেতে পারে মেয়েটা, কিন্তু তার জানার কথা নয় জ্বলন্ত গির্জার চারপাশের পরিবেশ। অঙ্গার হয়ে যাওয়া স্কুল ছাউনির কথা ওরা কখনও উল্লেখ করেনি ওদের রিপোর্টে। এরপর কী শুনবে ভাবতে গিয়ে বুকের ভেতরটা শুকিয়ে এল রানার।
গড়গড় করে বলতে লাগল লিসা স্মিথ: ‘আমাদের সাক্ষীর কথা অনুযায়ী, আকাশ থেকে হেলিকপ্টার নামলে পালিয়ে যেতে থাকে বিদ্রোহী সৈন্যদলের বেশিরভাগ সদস্য। …আমি কি ঠিক বললাম, মিস্টার রানা?’
‘এখন পর্যন্ত।’
‘বেশ, এবার শুনুন বাকি অংশ, বলল লিসা। ‘হেলিকপ্টার হাজির হওয়ার সময় হিশানে দেখতে পেল, আপনার ও আপনার এক সহযোদ্ধার পেছনে চলে গেছে জন ব্রাউন। পরে অফিশিয়াল রিপোর্ট থেকে’ জেনেছি, আপনার সহযোদ্ধার নাম ছিল কর্পোরাল জসিম। তবে ব্রাউনের সঙ্গে ছিল আরেকজন। সে বিদ্রোহী সৈনিকদলের সহঅধিনায়ক ক্যাপ্টেন নানাঙ্গা।’
চুপ করে শুনছে রানা। বুকে যেন জ্বলছে আগুন।
‘হিশানে দেখল, আপনার পিঠে গুলি করল জন ব্রাউন। এরপর গুলি করল কর্পোরাল জসিমকে। সঙ্গে সঙ্গে মারা গেল না বাঙালি সৈনিক। চুপচাপ সব দেখছিল ক্যাপ্টেন নানাঙ্গা। এদিকে আপনার খুব কাছে চলে গেল ব্রাউন। মুখ থুবড়ে পড়ে আছেন আপনি। কিন্তু গড়ান দিয়ে সরাসরি চোখ রাখলেন বেইমান লোকটার চোখে। আপনার বুকে গুলি করবে বলে পিস্তল তাক করল সে।’ কয়েক মুহূর্ত চুপ করে থেকে আবারও বলল লিসা স্মিথ, ‘যুদ্ধের বিস্তারিত তথ্য পাচ্ছেন তো? এসব কিন্তু আমাদের জানার কথা নয়, তা-ই না?’
নীরবে বসে আছে রানা।
‘তবে জন ব্রাউনের গুলিতে সঙ্গে সঙ্গে খুন হয়নি কর্পোরাল জসিম। শরীরের শেষ শক্তি ব্যয় করে ব্রাশ ফায়ার করল সে। একটা গুলি কণ্ঠায় বিঁধলে মারা পড়ল ক্যাপ্টেন নানাঙ্গা। বাহুতে গুলি লাগল জন ব্রাউনের। সে রাতে আসলে আপনাকে রক্ষা করে আপনারই অধস্তন সৈনিক বাংলাদেশ আর্মির কর্পোরাল জসিম। কাউকে সম্মান দিতে হলে তাকেই দেবেন।’
দীর্ঘশ্বাস ফেলল রানা।
‘জন ব্রাউন ঘুরেই গুলি করল আহত কর্পোরাল জসিমের মাথায়। এ সময়ে জ্ঞান হারান আপনি। আপনার মগজেও বুলেট গেঁথে দিত ব্রাউন, কিন্তু তখন হেলিকপ্টার থেকে নেমে ছুটে এল প্যারাট্রুপাররা। আপনাকে আর শেষ করতে পারল না সে।’
ধকধক করছে রানার হৃৎপিণ্ড। কষ্ট হচ্ছে শ্বাস নিতে। চাপা স্বরে বলল, ‘গুলি করল কেন?’
‘বুঝলেন না? আপনারা বাংলাদেশ আর্মির অফিসার ও সৈনিক। অথচ বেশ কিছু দিন আগে সম্মানজনক প্রতিযোগিতায় জন ব্রাউনের ফোর্স অনেক কষ্ট করে ড্র করেছিল আপনাদের সঙ্গে। এটা হয়তো রাগের একটা কারণ। তবে সবচেয়ে বড় কারণ, আর্মির বড় পদে থেকেও কঙ্গোর ওই বিদ্রোহী সৈনিকদলকে বেআইনী অস্ত্র সরবরাহ করছিল সে। এই একই কাজ করেছে সে দশ বছর ধরে নানান দেশে। আপনারা যখন কিনশাসায় অপেক্ষা করছেন সবুজ সঙ্কেতের জন্যে, ওই একই সময়ে মেজর বাবুনা গুন আর ক্যাপ্টেন নানাঙ্গার সঙ্গে ব্যক্তিগত অস্ত্র চুক্তি করছে সে। চোরাই অস্ত্রের বদলে পেয়েছে প্রচুর বেআইনী হীরা।’
‘ক্যাকাম্যালা ক্রিকের অপারেশন ছিল ভয়ঙ্কর এক ফাঁদ,’ আর্মচেয়ারে হেলান দিয়ে বসল রাফায়েল। ‘আমাদের ধারণা, জন ব্রাউনের ইউনিটের কেউ সন্দেহ করে বসে তাকে। তাই নিজেকে আড়াল করতে গিয়ে আসন্ন লড়াইয়ের জরুরি তথ্য ফাঁস করে ব্রাউন। ফলে মারা গেল ব্রিটেন ও বাংলাদেশের দেশপ্রেমিক একদল সৈনিক। জন ব্রাউন চেয়েছিল জীবিত একমাত্র অফিসার হতে। কিন্তু তার জাল থেকে ফস্কে যান আপনি।’
‘একটু ভেবে দেখুন, বলল লিসা স্মিথ। ‘আমাদের কথার ভেতর অযৌক্তিক কিছু আছে কি না। অস্বীকার করতে পারবেন না হিশানের দেয়া সাক্ষ্যকে। শুধু তার জবানবন্দিই যথেষ্ট ছিল জন ব্রাউনকে জেলে পাঠাতে।’ চাপা শ্বাস ফেলল মেয়েটা। ‘তবে হিশানে খোলাখুলি কথা বলতে রাজি নয়। মনে ভীষণ ভয়। প্রচণ্ড ঘৃণা করা হয় বিদ্রোহী দলে যোগ দেয়া কিশোর-তরুণদেরকে। একবার যদি প্রমাণ হয় ও ছিল ওই দলে, এলাকার মানুষ প্রথম সুযোগেই খুন করবে ওকে। ওর কপাল ভাল, মিশে যেতে পেরেছে সাধারণ গ্রামবাসীর সঙ্গে। ভুলে যেতে চেয়েছে কষ্টকর অতীত। কাজেই সাক্ষী হিসেবে রয়ে গেলেন শুধু আপনি। এমন একজন, যিনি সাহায্য করতে পারবেন আমাদেরকে।’ রানার চোখে চোখ রেখে অনুনয় নিয়ে তাকাল লিসা স্মিথ। ‘আপনি কি আমাদেরকে সাহায্য করবেন? প্লিয?’
ঘরে নেমেছে থমথমে নীরবতা। যা শুনেছে, হজম করতে কষ্ট হচ্ছে রানার। বারবার মন বলছে, এটা হতে পারে না! এসব আসলে সত্যি নয়!
আরও কয়েক মুহূর্ত পর চেয়ার ছেড়ে উঠে দাঁড়াল রানা। ‘না। আমার ধারণা, নিজেদের স্বার্থে তোমরা মিথ্যা বলছ।’ দরজার দিকে পা বাড়াল ও।
প্রায় ছুটে এসে রানার হাত ধরল লিণ্ডা। ‘রানা, একমিনিট, শোনো আমার…
ঝটকা দিয়ে মেয়েটার হাত সরিয়ে দিল রানা। ‘আমাকে আর বিরক্ত করবে না,’ বলে বেরিয়ে এল হলওয়েতে।
পেছন পেছন আসছে লিণ্ডা। কাতর সুরে বলল, ‘প্লিয, রানা! আমাদেরকে সাহায্য করো! আমি তোমাকে ভালবাসি!’
দরজার কাছে থমকে দাঁড়িয়ে গেল রানা। ‘তা-ই নাকি?’
ওর বাঁকা সুরের প্রশ্নটা যেন চড় দিয়েছে লিণ্ডার গালে।
‘একের পর এক মিথ্যা বলেছ, আমাকে ব্যবহার করেছ নিজের স্বার্থে, গুড়গুড় করে উঠল রানার কণ্ঠ। ‘এখন এমন এক লোকের পেছনে লেগেছ, যে কিনা নতুন করে জীবন ফিরিয়ে দিয়েছে আমাকে।’
‘আমার আর কী করার ছিল, রানা?’ ফুঁপিয়ে উঠল লিণ্ডা।
দরজা খুলে ফেলল রানা।
‘এখন কী করবে?’ অসহায় সুরে জানতে চাইল লিণ্ডা।
‘যতটা পারি, তোমার কাছ থেকে দূরে সরে যাব,’ জবাব দিল রানা। ‘ফিরে যাও এইসব ষড়যন্ত্রকারীদের কাছে। তারা অপেক্ষা করছে।’ আর একটা কথাও না বলে লিণ্ডার মুখের ওপর দড়াম করে দরজা বন্ধ করল ও। বৃষ্টিভেজা রাতে গাড়ির দিকে চলেছে। প্রচণ্ড রাগে ফুঁসছে ওর বুকের ভেতরটা।কিছুক্ষণ আগে ইন্টারপোলের তিন এজেন্টের আস্তানা থেকে বেরিয়ে এসেছে রানা। ঝড়ের বেগে গাড়ি চালিয়ে মাত্র পনেরো মিনিটে পৌঁছে গেল সেফ হাউসের পাতাল গ্যারাজে। সোজা উঠে এল ফ্ল্যাটে। কোমর থেকে ওয়ালথার নিয়ে রেখে দিল বেডরুমের নিচু টেবিলের ওপর। তারপর সোফায় বসে ডুবে গেল চিন্তায়। চুপচাপ ভাবছে ক্যাকাম্যালা ক্রিকের সেই যুদ্ধের কথা। তবে একটু পর চরম বিরক্ত হয়ে লাইট নিভিয়ে শুয়ে পড়ল বিছানায়। ধীরে ধীরে দূরে সরে গেল কষ্টকর চিন্তাগুলো। কেমন এক ঘোরের ভিতর ঘুমিয়ে পড়ল ও।
দুঃস্বপ্নের মধ্যে আবারও ফিরল ক্যাকাম্যালা ক্রিক, গির্জা ও স্কুলের ছাউনির কাছে। রানা দেখল, আগুনের আলো থেকে বেরিয়ে এসেছে কেউ। তাকে লাগছে কালো ছায়ার মত। হাতে পিস্তল। সরাসরি তাকাল ওর দিকে। তারপর সামনে বাড়াল আগ্নেয়াস্ত্রটা। এবার খুন করবে ওকে।
কিন্তু রানার এত দিনের দুঃস্বপ্নে কী যেন বদলে গেছে। ওর সামনে থেমেছে দু’জন লোক। বরাবর চেহারাহীন ছিল ওরা। কিন্তু এখন পরিষ্কার দেখতে পেল ও তাদেরকে। হ্যাঁ, দু’জন তারা। একজন আফ্রিকান, অন্যজন ইউরোপিয়ান। কালো লোকটা বাচ্চা হাতির মত হোঁৎকা। পরনে খাকি ফেটিগ। হাতের ভাঁজে নতুন আর্মালাইট রাইফেল। আগুনের আলোয় চকচক করছে ওটা।
লোকটা বিদ্রোহী সৈনিক দলের সহঅধিনায়ক ক্যাপ্টেন নানাঙ্গা। বারবার নার্ভাস দৃষ্টিতে এদিক ওদিক দেখছে। খুব কাছে পৌঁছে গেছে অন্তত দুটো হেলিকপ্টার। নানাঙ্গা বোধহয় ভাবছে, অন্যদের মত জঙ্গলে পালিয়ে যাবে। দুশ্চিন্তা ভরা চেহারা যেন নীরবে বলছে: কাজটা শেষ করুন! হাতে তো সময় নেই!
পাশে যে শ্বেতাঙ্গ, সে লম্বা, চিকন গড়নের লোক। পরনে এসএএস ট্রপিকাল কমব্যাট ইউনিফর্ম। লেফটেন্যান্ট কর্নেল জন ব্রাউন! জীবনে প্রথমবারের মত স্বপ্নে তার মুখ দেখল রানা। কত চেনা, অথচ বহু দূরের কেউ। আগুনের লাল আলোয় তার চোখে অশুভ দৃষ্টি। রানার মাথায় তাক করল পিস্তলের নল।
কী যেন বলল রানা, কিন্তু ওর কণ্ঠ হারিয়ে গেল হেলিকপ্টারের জোরালো আওয়াজে। নিষ্ঠুর হাসছে জন ব্রাউন।
তার পেছনে রক্তের পুকুরে পড়ে আছে আরেকজন। ডান কনুই ওপরে তুলল সে। থরথর করে কাঁপছে হাতের রাইফেল। কর্পোরাল জসিমকে দেখল রানা। খুব ফ্যাকাসে জসিমের মুখ। চরকির মত ঘুরে দাঁড়াল জন ব্রাউন। কিন্তু তখনই বীর সৈনিকের বুলেট বিঁধল তার বাহুতে। জসিমকে গুলি করল ব্রাউন। কাত হয়ে মাটিতে পড়ে নিথর হলো বাঙালি সৈনিক
হঠাৎ করেই ঘুমটা ভাঙল রানার। ঝটকা দিয়ে উঠে বসল বিছানায়। দরদর করে ঘামছে। মনে পড়ল বিসিআই-এর সাইকোঅ্যানালিস্টের কথা: ‘আমরা স্বপ্নে এমন কিছু দেখতে পারি, যেটা ভুলে গেছে সচেতন মন। কাজেই স্বপ্নকে গুরুত্ব দেবেন।’
জীবনে প্রথমবারের মত দুঃস্বপ্নে পরিষ্কার শুনেছে প্রতিটা আওয়াজ। ঝকঝকে ছিল দৃশ্যগুলো। সব যেন ঘটছে ওর চোখের সামনে। ব্যাপারটা খুব অদ্ভুত লাগছে রানার। বহু কাল ধরে ওর মনের ভেতর লুকিয়ে ছিল জরুরি এক সত্য। আজ সিনেমার দৃশ্যের মত সব দেখিয়ে দিয়েছে মন। আসলে অসচেতন হৃদয় আগেই জানত। কিন্তু ওর চেতন মন কখনও চায়নি বাস্তবতার মুখোমুখি হতে। না বুঝে এতদিন নিজেকেই ভুল বুঝিয়েছে ও।
এটাই কঠিন বাস্তবতা, ওকে খুন করতে চেয়েছিল লেফটেন্যান্ট কর্নেল জন ব্রাউন!
কথাটা ভাবতে গিয়ে শ্বাস আটকে এল রানার। বুঝে গেছে, গত কয়েক বছর ধরে বাস করেছে বোকার স্বর্গে। ওকে খুন করে ফেলতে চেয়েছে যে-লোক, তার প্রতিই কৃতজ্ঞতায় উদ্বেলিত হয়েছে এত দিন! মাত্র কয়েক দিন আগেও ঋণ শোধ করতে ব্যস্ত হয়ে উঠেছিল!
নিজেকে চরমভাবে ঠকে যাওয়া মানুষ বলে মনে হচ্ছে রানার। মনে পড়ল, ইন্টারপোলের স্পেশাল এজেন্ট রাফায়েলের একটা কথা: ‘আমাদের ধারণা, জন ব্রাউনের ইউনিটের কেউ সন্দেহ করে বসে তাকে।’
কঙ্গোতে ফিরল রানার মন। ব্রিটিশ এম্বেসিতে ওর পাশের ঘরেই ছিল কয়েকজন ব্রিটিশ সৈনিক। চোখের সামনে যেন এসএএস কর্পোরাল অ্যান্ড্রিউকে দেখল ও। জরুরি কী যেন বলতে এসেছিল ছেলেটা। খুব উত্তেজিত। ‘স্যর, আপনার সঙ্গে একটা ব্যাপারে আলাপ করতে চাই।’
‘নিশ্চয়ই, বলো!’ অবাক হয়ে রানা ভেবেছিল, ওকে কেন কিছু বলতে চাইছে এসএএস সৈনিক?
‘বিষয়টা খুব জটিল, স্যর,’ বলেছিল অ্যান্ড্রিউ। ‘আর আমি পুরো শিয়োরও নই। তবে…’
এমন সময় রানার ঘরে ঢুকল জন ব্রাউন। চোখ নিচু করে নিল অ্যান্ড্রিউ। কথা শেষ না করেই বেরিয়ে গেল।
অ্যান্ড্রিউর মত আত্মবিশ্বাসী সৈনিকের এ ধরনের আচরণ দেখে বিস্মিত হয়েছিল রানা। ভেবেছিল, পরে ছেলেটার কাছ থেকে জেনে নেবে, কী বলতে চায় সে। তবে সে সুযোগ আর হয়ে ওঠেনি। সেরাতেই সবুজ সঙ্কেত দেয়া হয় ওদেরকে। হেলিকপ্টার করে গিয়ে নেমে পড়ে আঁধার জঙ্গলে।
এসব স্মৃতি একদম ভুলে গিয়েছিল রানা। আবারও মনে পড়ল জন ব্রাউনের নিষ্ঠুর মুখ। গুলি করার আগে একবার বিজয়ীর হাসি হেসেছিল সে। বিড়বিড় করল রানা, ‘তোমাকে তোমার প্রাপ্য শাস্তি আমি দেব, ব্রাউন!’
পরিষ্কার হয়ে গেছে ওর মগজ। পাঁচ মিনিট লাগল না ফ্ল্যাট থেকে নেমে মিনি কুপারে উঠতে। রাতের সড়কে তুমুল বেগে ইন্টারপোল এজেন্টদের বাড়ির দিকে চলল রানা। শহরের ওপর ভেসে থাকা সমস্ত ধূলিকণা মাটিতে নামিয়ে দিয়ে থেমে গেছে বৃষ্টি। আকাশে ঝিকমিক করছে হাজারো নক্ষত্র। কিন্তু কুচকুচে কালো মেঘ জমেছে রানার মনের আকাশে। ভাবছে, এবার তোমার রেহাই নেই, জন ব্রাউন!
রানা ভাবছে, একা সেইবার ইয়টে গিয়ে উঠবে, না আগে কথা বলে নেবে ইন্টারপোলের স্পেশাল এজেন্টদের সঙ্গে?
কয়েক মুহূর্ত পর সিদ্ধান্ত নিল।
শহরতলীর সেই বাড়ির গলিতে গাড়ি রেখে নেমে পড়ল রানা। দৌড়ে গিয়ে থামল নির্দিষ্ট দরজায়। কয়েকবার জোরে জোরে টোকা দিল।
এবার দরজা খুলল লিসা স্মিথ। রানাকে দেখে অবাক হয়ে চেয়ে রইল। নিজেকে সামলে নিয়ে বলল, ‘ভাবিনি আপনি আর ফিরবেন। কী কারণে এলেন?’
‘আমি তোমাদের প্রতিটা কথা এখন বিশ্বাস করি,’ বলতে গিয়ে নিজেকে বোকা-বোকা লাগল রানার। ‘এখনও যদি আমার সাহায্য লাগে, তা হলে আমি তৈরি।’
মিষ্টি হাসল লিসা স্মিথ। জীবনে দ্বিতীয়বারের মত উঁচু হয়ে হালকা চুমু দিল রানার গালে। ‘আসুন। খুব খুশি হয়েছি।’
‘লিণ্ডা এখনও আছে?’ হলওয়েতে ঢুকে জানতে চাইল রানা।
মৃদু মাথা দোলাল মেয়েটা। ‘আজ রাতে এখানেই থাকবে। আগামীকাল ফিরবে স্যান রেমোয়।’
লিসার পিছু নিয়ে অপারেশন্স রুমে ঢুকল রানা। চেয়ারে বসে কফি পান করছে রাফায়েল ফক্স ও জ্যাক রনসন। অবাক হয়ে রানাকে দেখল তারা, তারপর খুশি হয়ে তাকাল পরস্পরের দিকে।
‘খুব খুশি হলাম আপনাকে দলে পেয়ে,’ বলল রাফায়েল। ‘ঘাড়ে ব্যথা দেয়ার জন্যে দুঃখিত,’ আন্তরিক স্বরে বলল রানা।
‘ওটা কিছু না,’ গাল কুঁচকে করুণ হাসি দিল দানব। ‘এ থেকে প্রমাণ হয়ে গেল আমার একটা ঘাড় আছে।’
দরজার কাছে গিয়ে গলা ছাড়ল লিসা, ‘লিণ্ডা, এসো! দেখে যাও কে এসেছে!’
কয়েক মুহূর্ত পর ঘরে ঢুকল লিণ্ডা। রানাকে দেখেই ছুটে এসে জড়িয়ে ধরল ওকে। খুশিতে চকচক করছে দুই চোখ।
‘তোমাদেরকে সন্দেহ করে অন্যায় করেছি,’ বলল রানা। ‘তবে একটু আগে বুঝেছি, এতদিন অন্ধ ছিলাম।’ লিণ্ডা ওকে ছেড়ে দিতেই লিসার দিকে তাকাল ও। ‘তোমাদের সঙ্গে যোগ দিলে আমাকে কী ধরনের কাজ করতে হবে?’
‘একটু পর বলছি,’ বলল লিসা। ‘আগে বিস্ময়টা একটু কাটিয়ে নিই।’
‘আমার কিন্তু দু’একটা শর্ত আছে,’ বলল রানা। চোখ পিটপিট করে ওকে দেখল লিসা। ‘বলুন?’
‘আমি চাই না এসবে আরও জড়িয়ে যাক লিণ্ডা ব্যাপারটা ওর জন্যে অতিরিক্ত ঝুঁকিপূর্ণ।’
‘একমিনিট,’ প্রতিবাদ করল লিণ্ডা। ‘আমি এর শেষ দেখতে চাই। আগামীকাল সকালে ফিরব স্যান রেমোতে। সেইবার ইয়টে উঠে চোখ-কান খোলা রাখব। ব্রাউন যখন ব্যবসার জন্যে বাইরে যাবে, সেই সুযোগে কার্গো হোল্ডে নেমে ছবি তুলব।’
‘লিসা, রাফায়েল বা জ্যাক কিন্তু অফিশিয়াল টিম নয়, ‘ লিণ্ডাকে বলল রানা। ‘বড় কোনও বিপদে পড়লে তুমি ব্যাকআপ পাবে না। চট করে তোমাকে বের করে আনা অসম্ভব। সাগরের মাঝে ওই ইয়টে কোথাও লুকাতে পারবে না। মস্তবড় বিপদ হতে পারে।’
‘তুমিও তো বিপদে থাকবে।’
‘আগেও এ ধরনের অনেক বিপদে পড়েছি,’ বলল রানা। ‘এজন্যে ট্রেনিংও আছে। তোমার ব্যাপারটা কিন্তু তেমন নয়।’
মাথা নাড়ল লিণ্ডা। ‘ইয়টে আমার ফিরতেই হবে। জন ব্রাউনের কাছ থেকে সরে যেতে হলেও গুছিয়ে নিতে হবে আমার নিজের জিনিসপত্রগুলো।’
‘দরকারি জিনিসপত্র পরেও কিনে নিতে পারবে।’
‘বিশেষ করে দরকার আমার ডকুমেন্টগুলো।’
‘পরে প্রয়োজন পড়লেই পাবে সব ধরনের সার্টিফিকেট।’
‘তোমার কথা অনুযায়ী ধরে নিলাম ওখানে গেলাম না। কিন্তু থাকব কোথায়?
‘সে ব্যবস্থা আছে,’ বলল রানা। ‘নিরাপদ একটা ফ্ল্যাটে উঠবে। বিরক্ত করবে না কেউ।’
‘নরম্যাণ্ডিতে?’
মৃদু মাথা দোলাল রানা। ‘আগামীকাল সকালে তোমাকে ওখানে পৌঁছে দেব।’
‘কিন্তু জন ব্রাউন সহজেই জেনে যাবে কোথায় উঠেছি, ‘ মাথা নাড়ল লিণ্ডা। ‘এভাবে পালিয়ে গেলে খুঁজে বের করে আমাকে মেরে ফেলবে।’
‘আমার তা মনে হয় না,’ বলল রানা। ‘সে ব্যস্ত থাকবে আত্মরক্ষা করতে। নরম্যাণ্ডির ওই ফ্ল্যাট নিরাপদ। তোমাকে সর্বক্ষণ পাহারা দেবে ট্ৰেইণ্ড অন্তত দু’জন কমাণ্ডো। এমন কী জন ব্রাউনের পক্ষেও সহজ হবে না হামলা করা।’ লিসার দিকে তাকাল রানা। ‘লিণ্ডাকে পৌছে দিয়ে এখানে ফিরব। তখন তৈরি করে নেব প্ল্যান।’
‘আপনি লিণ্ডাকে হিসাব থেকে বাদ দিতে চাইছেন,’ বলল লিসা। ‘কিন্তু আপনার সঙ্গে এমন কথা ছিল না। সেইবার ইয়টে ওকে আমাদের দরকার। নইলে কাজ এগিয়ে নেয়া খুব কঠিন হবে।’
‘হয় আমার প্ল্যান মত কাজ করব আমরা, নইলে মাঠে নামব একা,’ বলল রানা। ‘এর কোনও অন্যথা হবে না।’
দীর্ঘশ্বাস ফেলে রাফায়েল ও জ্যাকের দিকে তাকাল লিসা। কাঁধ ঝাঁকাল জ্যাক রনসন। গম্ভীর কণ্ঠে বলল, ‘মিস্টার রানাকে আমাদের দলে খুব প্রয়োজন।’
‘ঠিক আছে,’ রানার দিকে তাকাল লিসা। ‘আপনার কথামতই কাজ হবে। তো এরপর আমরা কী করব?’
‘লিণ্ডাকে নরম্যাণ্ডিতে পৌঁছে দিয়ে এসে প্ল্যান নিয়ে আলাপ করব আমরা।’ অপরূপা মেয়েটার হাত ধরল রানা। ‘এবার চলো।’
ধনীদের এলাকা হাইড পার্ক, কায়রো।
পেরিয়ে গেছে মাঝরাত, এখনও এনক্রিপ করা ফাইল নিয়ে লেগে আছে ইউডন ভাদিম। নিজেকে পাগল মনে হচ্ছে তার। ঘুম নেই কয়েক দিন। বুকে ভীষণ ভয়। আত্মহত্যা করতে ইচ্ছে করছে। রাতের পর রাত স্ক্রিনের দিকে চেয়ে থেকে ভীষণ জ্বলছে দুই চোখ। থরথর করে কাঁপছে দুই হাতের আঙুল।
যাচাই করে দেখেছে সব সম্ভাবনা। যত ঐতিহাসিক নাম মাথায় এসেছে, বা জায়গার কথা— সবগুলোকে পাসও অর্ড হিসেবে ব্যবহার করে আনলক করতে চেয়েছে ওই ফাইল। বাদ পড়েনি নানান ধরনের রেফারেন্স। এখন বোধহয় নরকে বসে টিটকারির হাসি হাসছে মডার্ক ব্রাউন। ভাদিম বুঝে গেছে, ফেরাউন আখেনাতেন থেকে শুরু করে মর্ডাকের বড় দাদুর পরদাদুর বেড়ালের নামও হতে পারে ফাইলের পাসওঅর্ড।
এত মাথা খাটিয়ে একের পর এক নাম টাইপ করেও কোনও লাভ হয়নি। এদিকে সফল হচ্ছে না বলে ক্রমেই ওর ওপর খেপে যাচ্ছে জমির শেখ। প্রাণের ভয়ে প্রায় পাগল হয়ে গেছে ভাদিম। আজ আর সহ্য করতে না পেরে গাড়ি নিয়ে হাজির হয়েছিল আবুসিরের পিরামিড সাইটে। চুপ করে দাঁড়িয়ে ছিল কড়া রোদের ভেতর কয়েক ঘণ্টা। চার হাজার বছর আগের সাহিরির প্রাচীন শহরের কোটি পাথরের খণ্ডের দিকে চেয়ে বাচ্চাদের মত ভ্যাঁ করে কেঁদে ফেলতে ইচ্ছে হয়েছিল। হাড়ে হাড়ে বুঝে গেছে, অলৌকিক কিছু না ঘটলে জানবে না, কী দেখেছিল মডাক ব্রাউন। মনটা একদম দমে গেছে তার।
তারপর ভাদিমের মনে পড়ল মারা যাওয়ার একটু আগে একটা কথা বলেছিল আবদুল হাসান। যেদিন ধ্বংসস্তূপ থেকে ছুটে বেরোল মডাক, ওর গায়ে ছিল ধুলোবালি। মাথা ও মুখে মাকড়সার ঝুল। এ থেকে ধরে নেয়া যায়, কোনও ভাঙা পিরামিডে ঢুকেছিল সে। পরিত্যক্ত এই শহরে তো আছে কেবল সাহিরির পিরামিড কমপ্লেক্স।
আগে কেন এ কথা মনে পড়েনি? —আনমনে ভেবেছে ভাদিম। নিজেকে সান্ত্বনা দিয়েছে, আসলে সর্বক্ষণ ঘাড়ের ওপর খুনে জমির দাঁড়িয়ে থাকলে মাথাটা খেলবে কী করে?
প্রাচীন ফেরাউনের প্রায় ধসে পড়া সমাধির দিকে ছুটে গেছে ভাদিম। প্রথমে ঘুরে দেখেছে পিরামিড। তারপর ভাঙা পাথরের এন্ট্রান্স পেরিয়ে ঢুকে পড়েছে ভেতরে। এগোতে হয়েছে হামাগুড়ি দিয়ে। শ্বাস আটকে এসেছে বদ্ধ জায়গায়। মুখে মেখে গেছে মাকড়সার ঝুল। ভেতরের চেম্বার ভেঙে পড়েছে বলে সম্ভব হয়নি কোনও আর্কিওলজিকাল খনন। কিন্তু সরু, নিচু এই শাফটের দূরে কোথাও আছে গুরুত্বপূর্ণ কোনও সূত্র। টর্চ জ্বেলে চারপাশে আলো ফেলতে ফেলতে হামাগুড়ি দিয়ে ভেতরের দিকে গেছে ভাদিম।
কিন্তু সুড়ঙ্গের ভেতর মাকড়সা, ঝুল আর ভাঙা পাথর ছাড়া কিছুই নেই। হাল ছেড়ে দিতে হয়েছে শেষে।
ক্রল করে আবারও বেরিয়ে এসে এক দৌড়ে গিয়ে উঠেছে গাড়িতে। ভিলায় ফিরে আবারও বসেছে তপ্ত হয়ে যাওয়া ল্যাপটপের সামনে। তারপর থেকেই পাসওঅর্ড বক্সের দিকে চেয়ে আছে।
গভীর রাত এখন। প্রচণ্ড ভয়, মানসিক চাপ, চাপা অঙ্গারের মত রাগ, ক্ষোভ আর তীব্র হতাশা যেন চিবিয়ে খাচ্ছে ওকে।
হঠাৎ ভীষণ বিরক্তি বোধ করে উঠে দাঁড়াল ভাদিম। লাথি মেরে সরিয়ে দিল ডেস্ক চেয়ারটা। পায়চারি শুরু করল ঘরের ভেতর। একটু দূরের চেয়ারে পড়ে আছে পুরনো মিলিটারি হ্যাভারস্যাক। মাসুদ রানার কাছ থেকে ওটা কেড়ে এনেছিল জমির। কষে লাথি মেরে চেয়ারটা মেঝেতে ফেলল ভাদিম। পরক্ষণে বেদম ব্যথায় কুঁচকে ফেলল দুই গাল। বোধহয় ভেঙেই গেছে ডান পায়ের বুড়ো আঙুল। মেঝেতে বসে গোঙাতে লাগল। মনে বড় চোট, সে বোধহয় সত্যিই পাগল হয়ে যাচ্ছে! নইলে নিজের দামি সব জিনিসপত্র ভাঙছে কেন? আনমনে ভাবল, আমি কি তা হলে জমির শেখের মত হয়ে যাচ্ছি?
ভাদিমের চোখ গেল মেঝেতে পড়ে থাকা ব্যাগের ওপর ওটা থেকে অর্ধেক বেরিয়ে আছে মর্ডাক ব্রাউনের কোঁচকানো ব্লেয়ারটা।
উঠে খোঁড়াতে খোঁড়াতে গিয়ে ওটার সামনে থামল ভাদিম। রেগে গেল তার এত দামি কার্পেটের ওপর বিচ্ছিরি জিনিসটা দেখে। কুঁজো হয়ে বুড়ো আঙুল ও তর্জনীর আগা ব্যবহার করে তুলে নিল ফালতু ব্লেযার। যে দৃষ্টিতে ওটাকে দেখল, যে-কেউ দেখলে বলবে, কোনও মরা ইঁদুরের লেজ ধরে নাকের কাছে নিয়ে ওটাকে দেখছে লোকটা। শালার ইংরেজের কোনও রুচি ছিল না, মনে মনে বলল ভাদিম।
আবারও ব্যাগের ভেতর গুঁজে দেবে, এমন সময় ব্লেয়ারের বুক পকেট থেকে মেঝেতে খসে পড়ল কী যেন। একটা কাগজ। আবর্জনা আর কাকে বলে! ফ্যাকাসে কালি দিয়ে লেখা ফালতু রিসিট। মুঠোর ভেতর কাগজটা মুচড়ে ওটা ফেলে দিতে গেল ভাদিম। তখনই সন্দেহ ঢুকল মনে মুঠো খুলে মোচড়ানো কাগজটা নিয়ে ধীরে ধীরে খুলল।
রিসিটের ওপর লেখা রয়েছে একটা ফোন নাম্বার।
হঠাৎ করেই ঝড়ের বেগে চলতে লাগল ভাদিমের মগজ। ভুলে গেছে সব উদ্বেগ।
ফোন নাম্বারটা ইজিপশিয়ান নয়। ব্রিটিশ। দ্রুত ডেস্কের ওপর রাখা টেলিফোনের পাশে গেল ভাদিম। ইউকের আন্তর্জাতিক কোড ডায়াল করে রিসিটের নাম্বারটায় কল দিল।
কয়েকবার রিং হওয়ার পর জবাব দিল অ্যান্সারফোন। ওদিক থেকে এল নারী কণ্ঠ। ইংরেজি বলছে। উচ্চারণ অদ্ভুত। ভাদিম ভাবল, ওই মেয়ে কি আইরিশ?
‘ইউনিভার্সিটি অভ সেইণ্ট অ্যান্ড্রিউ, ফ্যাকাল্টি অভ হিস্ট্রি,’ বলে গেল নারী কণ্ঠ। ‘এক্সটেনশন নাম্বার আপনার জানা থাকলে সেটা ডায়াল করুন। নইলে, প্লিয, অপেক্ষা করুন অপারেটরের জন্যে।’
দুই ভুরু কপালে উঠল ভাদিমের। ধক-ধক করছে বুক। ফ্যাকাল্টি অভ হিস্ট্রি। ইন্টারেস্টিং! আরেকবার কাগজের নাম্বার দেখে নিয়ে বুঝে গেল, নিচে এক্সটেনশন নাম্বার: ৪৩৫। ডায়াল করল ওই নাম্বারে।
আবারও কয়েকবার রিং হওয়ার পর জবাব দিল অ্যান্সারফোন। মন দিয়ে ভয়েস মেইলের মেসেজটা শুনল ভাদিম। তারপর নোটবুকে লিখতে লাগল একজনের নাম। কাজটা শেষ করেই ফোন দিল জমির শেখকে।
শেষপর্যন্ত জরুরি সূত্র পেয়েছে ও।
রাত প্রায় বারোটা।
প্যারিসের ল্যাটিন কোয়ার্টারে প্রায় নির্জন এক রেস্তোরাঁয় ভেজিটেবলের দুটো ডিশ নিয়ে ডিনার সারল রানা ও লিণ্ডা। রানার সঙ্গে চরম বিশ্বাসঘাতকতা করেছে জন ব্রাউন। তবুও অবাক হয়ে টের পাচ্ছে ও, আজ হঠাৎ করেই বুক থেকে নেমে গেছে ভারী একটা বোঝা। বারবার মন বলছে, তুই আর শেকল দিয়ে বাঁধা নোস। মুক্তি পেয়েছিস তুই।
নিজের স্বার্থ রক্ষার জন্যে একদল সৈনিককে খুন করিয়েছে জন ব্রাউন। যে ক্ষতি বাংলাদেশের হয়েছে, সেজন্যে এবার চরম প্রতিশোধ নেবে রানা।
‘কী এত ভাবছ?’ রানাকে আনমনা দেখে জানতে চাইল লিণ্ডা।
‘না, তেমন কিছু না,’ জানাল রানা।
বিল মিটিয়ে বেরিয়ে এসে গাড়িতে উঠল ওরা।
‘আমরা এখন যাচ্ছি রিট হোটেলে,’ বলল রানা।
অবাক চোখে ওকে দেখল লিণ্ডা। ‘রিট? ওখানে কেন? আমরা তো ডিনার করেছি!’
‘হোটেলে তুলে দেব তোমাকে,’ বলল রানা। ‘আগামীকাল পৌঁছে দেব নরম্যাণ্ডিতে আমার ছোট্ট অ্যাপার্টমেন্টে।’
আহত চোখে ওকে দেখল লিণ্ডা। ‘ভেবেছিলাম রাতটা আমরা কোনও ফ্ল্যাটে কাটাব।’
মৃদু হাসল রানা। ‘ফ্ল্যাট একটা আছে, তবে সেটা সেইবার বা রিট-এর মত পশ্ নয়।’
ভুরু কুঁচকে ওকে দেখল লিণ্ডা। ‘আমাকে কেমন মেয়ে মনে করো, বলো তো, রানা? খালি দামি সব ইয়ট আর হোটেলে রাত কাটাই? সিডনিতে আমার ভাড়া করা অ্যাপার্টমেন্টটা দেখলে অবাক হতে।’
‘রিট হোটেলে তোমাকে রাখার আরেকটা কারণ হচ্ছে…’
‘জানি কী বলবে,’ রানাকে থামিয়ে দিল লিণ্ডা। ‘তবে পরিষ্কার বলে দিতে পারি, আমার সমস্যা নেই তোমার সঙ্গে কোনও ফ্ল্যাটে রাত কাটাতে।’ রানার বাহুতে হাত রাখল মেয়েটা। ‘বাজে খরচ করে লাভ কী? চলো, তোমার ফ্ল্যাটে যাওয়া যাক।’
দশ মিনিট পর ওরা পৌছে গেল রানা এজেন্সির সেফ হাউসের নিচের গ্যারাজে। রানার বাহু না ছেড়ে সরু সিঁড়ি বেয়ে তিনতলায় উঠল লিণ্ডা। স্বাভাবিক দরজা খুলে যাওয়ার পর সিকিউরিটি ডোর দেখে অবাক হলো। ‘নাম্বার মনে রেখো,’ বলল রানা। ‘ঢুকতে বা বেরোতে ওটা লাগবে।’ লিণ্ডা জানে না, ওরা এই ফ্ল্যাট ছেড়ে চলে যাওয়ার আগেই নতুন কমবিনেশন সেট করবে রানা। ওই তথ্য পৌঁছে যাবে বিসিআই হেডকোয়ার্টারে। ফলে প্রয়োজনে সহজেই এই ফ্ল্যাটে উঠতে পারবে অন্য যে-কোনও এজেন্ট।
‘এত সিকিউরিটি কেন?’ জানতে চাইল লিণ্ডা। ‘তোমার কি ধারণা এখানে ডাকাতি হবে?’
‘তা নয়,’ মৃদু হাসল রানা। ‘তবে নিরাপত্তা সবসময় জরুরি।’
‘পৃথিবীর যে-কোনও জায়গায় তোমার সঙ্গে থাকলে, নিজেকে আমার নিরাপদ মনে হবে,’ সান্তরিক স্বরে বলল লিণ্ডা।
ফ্ল্যাটে ঢুকে ভারী দরজা বন্ধ করে বলল রানা, ‘তুমি বরং গিয়ে শুয়ে পড়ো বেডরুমে।’
‘আর তুমি?’ বিস্মিত চোখে বিসিআই এজেন্টের দিকে তাকাল লিণ্ডা। I
‘আমি থাকছি লিভিংরুমের সোফায়।’
‘কষ্ট হবে না?’ রানার বাহু ধরল মেয়েটা। চোখে কাতর দৃষ্টি। ‘তার চেয়ে, চলো, বিছানাটা শেয়ার করি।
আস্তে করে মাথা নাড়ল রানা। ‘তা হয় না, লিণ্ডা।’
‘কেন হয় না? আমি তো কারও বেঁধে রাখা ছাগল নই!’
‘তবুও, আমার জবাবটা হবে ‘না’।’
কষ্ট নিয়ে রানাকে দেখল লিণ্ডা। আস্তে করে রানার বাহু থেকে সরিয়ে নিল হাত। বিড়বিড় করে বলল, ‘বেশ, বুঝলাম। তুমি অন্যরকম। তবে তোমার জন্যে বাকি জীবন অপেক্ষা করতেও হয়তো দ্বিধা করব না।’
‘গিয়ে শুয়ে পড়ো, লিণ্ডা,’ নিচু গলায় বলল রানা, ‘আগামীকাল ভোরে যাচ্ছি নরম্যাণ্ডিতে।’
মাথা দোলাল মেয়েটা। টুক করে চুমু দিল রানার গালে, তারপর চলে গেল বেডরুমে। খোলা থাকল দরজা। নিভে গেল ঘরের বাতি। বিছানা থেকে বলল লিণ্ডা, ‘ভোরে নিচে গিয়ে কিছু গ্রোসারি কিনব। সকালের নাস্তাটা আমিই তৈরি করছি।’
লিভিংরুমের সোফার দিকে পা বাড়াল চিন্তিত রানা।
.
সেইবার ইয়টের আপার ডেকে দাঁড়িয়ে আছে লিণ্ডা, হাতে অত্যাধুনিক তীরধনুক। সোনালি রোদে অদ্ভুত লাগছে ওকে। ঠিক যেন রাফেলা বার্ড। চোখের চাহনি একইরকম। রাফেলার মতই হয়তো বুকে একরাশ ভালবাসা। লিণ্ডা যেন হারিয়ে যাওয়া রানার সেই প্রেম। ওকে নিজের জীবনে পাওয়ার জন্যে কী-ই না করতে পারে রানা! বিসিআই-এর চাকরি ছেড়ে চলে যাবে বহু দূরে কোথাও। কোনও সাগরের তীরে ছোট্ট বাড়ি কিনবে। দু’জন মিলে সুখে-দুঃখে পার করবে বাকি জীবন।
হঠাৎ তীরধনুক ফেলে দৌড়ে এসে রানাকে জড়িয়ে ধরল লিণ্ডা। চুম্বকের মত আটকে গেল দু’জনের ঠোঁট। লিণ্ডা এখনও কর্নেল ব্রাউনের স্ত্রী, পিছিয়ে যেতে চাইল রানা। কিন্তু ওকে সরে যেতে দিল না লিণ্ডা। কী যেন বলছে ওর দুই চোখ। এমন সময় ইয়টের ডেকে বেরোল জন ব্রাউন। হাতে কালো অটোমেটিক পিস্তল। কর্কশ হাসল সে। ভীষণ ভয়ে রানাকে ছেড়ে কয়েক পা সরে গেল লিণ্ডা। ওর বুকে মাযল তাক করল জন ব্রাউন। সঙ্গে অস্ত্র নেই, কী করবে ভাবছে, এমন সময় ঘুম ভাঙল রানার। চোখের পাতায় পড়েছে কড়া রোদ। চট্ করে বুঝে গেল, এখন অন্তত সকাল সাড়ে সাতটা।
পাশের নিচু টেবিল থেকে হাতঘড়ি নিয়ে দেখল, বাজে প্রায় আটটা। নরম্যাণ্ডিতে রানা এজেন্সিতে পৌঁছে হয়তো দেখবে লাঞ্চে বসেছে সবাই।
সোফা ছেড়ে বেডরুমে ঢুকল রানা। বিছানায় এলোমেলো চাদর। ঘরে বা বাথরুমে নেই লিণ্ডা। ড্রইংরুমে গিয়ে ঢুকল রানা। ওখানেও নেই মেয়েটা। পুরো ফ্ল্যাট দেখতে তিন মিনিটও লাগল না ওর। ভাবছে, গেল কোথায়? তখনই মনে পড়ল, নাস্তা তৈরি করবে বলে নিচের দোকান থেকে গ্রোসারি আনবে বলেছিল লিণ্ডা। বেরিয়ে তো গেছে, তারপর বোধহয় ভুলে গেছে কমবিনেশন লকের নাম্বার। ফিরে এসে সিকিউরিটি ডোর খুলতে না পারলেও ফোন আর করেনি ওর ঘুম ভাঙবে বলে। বাইরের করিডোরেই বোধহয় দাঁড়িয়ে আছে বাদামি রঙের কয়েকটা প্যাকেট হাতে। এত দেরিতে উঠেছে বলে লজ্জা পেল রানা। দ্রুত গিয়ে সিকিউরিটি ডোর খুলল। কিন্তু হলওয়েতে কেউ নেই।
আবার ফ্ল্যাটে ঢুকবে কি না ভাবছে রানা, এমন সময় চোখে পড়ল পায়ের কাছে চার ভাঁজ করা ছোট একটা কাগজ। ঝুঁকে ওটা নিল ও। ভাঁজ খুলতেই দেখল হাতের লেখা মেয়েলি। চিঠিতে লিখেছে লিণ্ডা:
রানা,
জানি, খুব রেগে যাবে তুমি। কিন্তু অনেক ভেবে এই পথটাই বেছে নিলাম। লিসা, রাফায়েল আর জ্যাকের সত্যিই সাহায্য দরকার। সেইবার ইয়টে ফিরে যাচ্ছি। জোগাড় করব প্রমাণ। সেটাই ভাল। রাগ কোরো না, প্লিয! আমি তোমাকে ভালবাসি। দুশ্চিন্তা কোরো না। আমি খুব সতর্ক থাকব।
আমার ভালবাসা নিয়ো,
লিণ্ডা।
হঠাৎ করেই নিজের ওপর রেগে গেল রানা। ওর উচিত ছিল আরও সতর্ক হওয়া। লিণ্ডা গিয়ে পড়ছে মহাবিপদে। লিসা স্মিথের কথা মনে পড়তেই তিক্ত হলো ওর মন। ইন্টারপোল এজেন্টের মোটেই উচিত হয়নি লিণ্ডাকে এসবে জড়িয়ে নেয়া। ওদের ভাল করেই জানা আছে, কী করুণ ভাবে মারা গেছে র‍্যাচেল হার্ট!
লিভিংরুমে ফিরে মোবাইল ফোন নিল রানা। লিসা স্মিথের নাম্বারে কল দিতে গিয়েও থেমে গেল। ওর নিজেরই যাওয়া উচিত ওই বাড়িতে। লিণ্ডাকে বুঝিয়ে শুনিয়ে নিয়ে যাবে নরম্যাণ্ডিতে। এরপর ফিরে প্ল্যান তৈরি করবে চারজন মিলে। দেরি না করে নিজের টুকটাক জিনিস ব্যাগে পুরল রানা। সোফার পাশের টেবিল থেকে নিয়ে কোমরে গুঁজল ওয়ালথার। ব্যাগ কাঁধে তুলে বেরিয়ে এল করিডোরে। সিকিউরিটি ডোরে নতুন কমবিনেশন দিয়ে নেমে এল পাতাল গ্যারাজে। দু’মিনিটও লাগল না র‍্যাম্প বেয়ে উঠে ঝড়ের বেগে রাস্তায় পড়ল ওর মিনি কুপার।
গন্তব্যে দ্রুত পৌছুতে চাইলেও তা সহজ হলো না। সামনের রাস্তায় কাত হয়ে পড়েছে এক ডেলিভারি ভ্যান। অনেকক্ষণ হলো শুরু হয়েছে দীর্ঘ জ্যাম। স্টিয়ারিং হুইলে চাপড় দেয়া ছাড়া উদ্বিগ্ন রানার করার কিছুই নেই। মেজাজটা চড়ে গেল ফরাসি ড্রাইভারদের নানান ধরনের হর্ন শুনে। একটু পর হাজির হলো পুলিশের ক্রেন। পনেরো মিনিট পর আবারও রওনা হতে পারল রানা।
সকাল প্রায় দশটা ছুঁই-ছুঁই করছে হাতঘড়ির খাটো কাঁটা, এমন সময় শহরতলীর ওই বাড়ির সামনে থামল ওর মিনি কুপার। গাড়ি থেকে নেমে বাড়ির দরজার কবাটে থাবা দিল রানা।
শেষবার বেশ জোরে। আস্তে করে নিজে থেকেই খুলে গেল কবাট। হলওয়েতে পা রাখল রানা। ভাবছে, ইন্টারপোলের এজেন্টরা জানে ও আসবে, তাই খুলে রেখেছে দরজা। কিন্তু পরক্ষণে ব্যাপারটার অস্বাভাবিক দিকটা চোখে পড়ল ওর। এত অসতর্ক হওয়ার কথা নয় তাদের। হলওয়ে থেকে ডাক দিল রানা, ‘লিণ্ডা? আমি এসেছি!’
কোনও জবাব নেই।
‘লিসা? তোমরা কোথায়? জরুরি কথা আছে।’
প্যাসেজের শেষমাথার দরজার কাছে পৌছে গেছে রানা। কবাট সামান্য খোলা। ভেতর থেকে কোনও আওয়াজ নেই। চিন্তায় পড়ে গেল রানা। এরই ভেতর অন্য কোথাও চলে গেছে সবাই? তা হলে কি স্যান রেমোর দিকে রওনা হয়েছে লিণ্ডা? তাই হবে। ট্রাফিক জ্যামে পড়ে অনেক দেরি করে ফেলেছে ও।
আস্তে করে ঠেলতেই ক্যাঁচকোঁচ আওয়াজে সরল কবাট। চৌকাঠে দাঁড়াল রানা।
226 ব্লাইও টেনে রাখা বলে ঘর অন্ধকার। কেমন অদ্ভুত এক অনুভূতি হলো রানার
পায়ের নিচে কি পানি?
এল কোথা থেকে?
ছপ-ছপ আওয়াজে দরজার পাশের ইলেকট্রিকাল সুইচ বোর্ডের সামনে থামল। ওখানেই দুই সারিতে সুইচ।
ঘরে কীসের একটা বাজে গন্ধ। পুরনো তামার মত। হঠাৎ ওর মনে পড়ল গন্ধটা কীসের। দ্রুত অন করল কয়েকটা সুইচ। ঘরে জ্বলে উঠল হলদে বাতি। ঘুরে যে দৃশ্য দেখল, অজান্তেই পিছিয়ে গেল রানা। শুকনো গলার কাছে উঠে এল হৃৎপিণ্ড।
ঘরের ভেতর থেকে রানার দিকে চেয়ে আছে লিসা স্মিথ, রাফায়েল ফক্স ও জ্যাক রনসন। মুখ তিনটে হাঁ থাকলেও কথা বলার উপায় নেই কারও। এখন আর ধড় নেই, থকথকে রক্তে ভরা ডেস্কে সারি দিয়ে রাখা হয়েছে জবাই করা তিনটে মুণ্ড। ভিজে চুপচুপ করছে কার্পেট।
ঘরের একপাশে ছড়িয়ে আছে তিন ইন্টারপোলের এজেন্টের বিচ্ছিন্ন অঙ্গ-প্রত্যঙ্গ। বোঝা মুশকিল হাত-পা কোটা কার। ঘরটা যেন হয়েছে কসাইখানা। র‍্যাচেল হার্টের লাশের চেয়েও ভয়ানক অবস্থা মানুষগুলোর।
একবার ঢোক গিলল রানা। ভাবছে এবার কী করবে, এমন সময় পেছনের প্যাসেজে শুনল পদশব্দ। ঘরের আরেকদিকে দরজায় বসানো ঘোলাটে কাঁচ দিয়ে এল সাদা আলো। পেছনে থেমে গেছে পদশব্দ। আস্তে করে খুলে গেল দরজাটা। ধীর পায়ে কিচেন থেকে বেরিয়ে এল কর্নেল জন ব্রাউন। হাতে কালো রঙের নাইন এমএম সিগ প্রো পিস্তল। ওটা তাক করা রয়েছে রানার হৃৎপিণ্ড বরাবর। নরম সুরে বলল, ‘হ্যালো, রানা।’
‘লিণ্ডাকেও মেরে ফেলেছ?’ জানতে চাইল রানা।
‘জানতে চাইছ আমার প্রিয় স্ত্রীটি ভাল আছে কি না?’ হাসল জন ব্রাউন।
‘হ্যাঁ, যাকে যখন তখন পিটিয়ে জখম করো….
‘কী করবে?’ মাথা নাড়ল ব্রাউন। ‘সেজন্যে খুন করে ফেলবে আমাকে? আমার মনে হয় না সে সাধ্য তোমার আছে।’
কঠোর চোখে তাকে দেখছে রানা।
মুচকি হাসল জন ব্রাউন। ‘দুশ্চিন্তা কোরো না। বেঁচে আছে ও। আপাতত।’
‘কোথায় আছে?’
‘খুব কাছেই,’ বলল জন ব্রাউন। তুড়ি বাজাল দু’বার। জোরে ধাক্কা খেয়ে প্যাসেজ থেকে ঘরের মাঝে চলে এল লিণ্ডা। পড়ে যেতে গিয়েও সামলে নিল নিজেকে। মুখে লাল প্যাকিং টেপ। চোখে আতঙ্ক। পাশেই ডেস্কের ওপর কাটা তিন মুণ্ড। দ্রুত পায়ে ঘরে ঢুকে লিার পেছনে পৌঁছুল দোহারা গড়নের এক লোক। হাতে বড় একটা ছোরা। ওটার ফলা ঠেকাল লিণ্ডার কণ্ঠনালীর ওপর। আগেও তাকে দেখেছে রানা। সেইবার ইয়টের কর্মচারী। লঞ্চের চালক।
‘নিশ্চয়ই মনে আছে গ্যারি স্যাণ্ডার্সকে?’ বলল জন ব্রাউন। ‘আমার বিশ্বস্ত সহযোগী।’
লোকটার মুখ ভাবলেশহীন। চোখে নিষ্ঠুর, শীতল দৃষ্টি।
‘কী, লিণ্ডা, বলিনি রানা আসবে?’ বন্দি স্ত্রীর দিকে তাকাল জন ব্রাউন। পিস্তলের মাযল একতিল নড়ল না বিসিআই এজেন্টের বুক থেকে। ‘তোমাকে হয়তো ভালবাসে না, তবে দায়িত্ব বলে একটা কথা আছে না?’ ঠাট্টা ভরা চোখে রানাকে দেখল সে। ‘ভেবেছিলে ইন্টারপোলের তিন এজেন্টের ব্যাপারে কিছুই জানি না, তাই না? কেন, আমার ওপর না নজর রেখেছে লিণ্ডা! আসলে সবই জানতাম। অসুস্থ বান্ধবীর সঙ্গে দেখা করতে যাওয়ার আগেই ওর হাতব্যাগে রেখেছি জিপিএস ট্র্যাকার ও ট্র্যান্সমিটার। ওগুলোর কারণে সহজেই পৌঁছে গেছি এখানে।’
‘যা করেছ, সেজন্যে শাস্তি পাবে,’ বলল রানা। ‘খুঁড়ে নিয়েছ নিজের কবর। এখন দাঁড়িয়ে আছ ওটার কিনারায়।’
‘নিজেকে কী ভাবো, মেজর?’ কঠোর চোখে রানাকে দেখল জন ব্রাউন। ‘ভুলে গেলে আমি কে? তোমার পেটের সব কৌশল হজম করেছি বহু বছর আগে। জেনে রাখো, আজও বেঁচে আছ স্রেফ আমার কারণে।
‘ষোলো সালের এপ্রিল মাসের চার তারিখের কথা বলছ?’ বলল রানা। ‘ভুলি কী করে!’
‘প্রাণে বাঁচতে দেয়াও কিন্তু বাঁচিয়ে দেয়া, রানা,’ বলল ব্রাউন। ‘মনে নেই, হাসপাতালে জ্ঞান ফিরলে পাশে ছিলাম? খারাপ কিছু তোমার মনে পড়লে সঙ্গে সঙ্গে নাক-মুখে বালিশ চাপা দিয়ে মেরে ফেলতাম। সুতরাং, এটা বলতে পারি, মেরে ফেলিনি বলে তোমার কৃতজ্ঞ থাকা উচিত আমার প্রতি।’
‘কেন করলে?’ জানতে চাইল রানা। ‘ধরে নিলাম বাংলাদেশের সৈনিকদের মেরেছ নিজের নীচ স্বার্থ উদ্ধার করতে। কিন্তু নিজের দেশের সৈনিকদেরকে খুন করলে কী করে?’
কাঁধ ঝাঁকাল জন ব্রাউন। ‘আমাকে সন্দেহ করেছিল কর্পোরাল অ্যান্ড্রিউ। সে মুখ খোলার আগেই ব্যবস্থা নিয়েছি। নিজের ব্যবসার ওপর হামলা হোক, তা কে চাইবে?’
‘ব্যবসা? অর্থাৎ শত শত মানুষকে মৃত্যুর দিকে ঠেলে দেয়া?’
‘ক্লায়েন্টদের চাহিদা অনুযায়ী তাদের প্রয়োজনীয় পণ্য সরবরাহ করি। আর কিছু না। হাজার হাজার বছর ধরে এই কাজ করেছে বহু অস্ত্র ব্যবসায়ী। আগেও এটা করেছে মানুষ, ভবিষ্যতেও করবে। পড়োনি: যুদ্ধের শেষ দেখবে শুধু মৃতরা।’
‘প্লেটো,’ বলল রানা। ‘ক্লাসিকাল ফিলোযফি কোট করে লাভ নেই। তুমি আসলে সাধারণ এক অস্ত্র চোরাচালানী।’
‘খামোকা আমাকে দোষ দিচ্ছ। আমার বিক্রি করা অস্ত্র দিয়ে মানুষ খুন না করলে, অন্য কারও কাছ থেকে অস্ত্র কিনে ওই একই কাজ করত ওঅরলর্ডরা।’
‘ভাবতে পারিনি তুমি এতটা অশুভ লোক,’ বলল রানা। টিটকারির হাসি ফুটল জন ব্রাউনের ঠোঁটে। ‘কেন, তোমার হাতে মানুষের রক্ত লাগেনি?’
‘দেশের স্বার্থে বা আত্মরক্ষার জন্যে কখনও খুন করেছি। তোমার মত একদল পশুর হাতে আগ্নেয়াস্ত্র তুলে দিইনি।’
‘আবারও অস্ত্র ধরবে,’ বলল ব্রাউন। ‘তবে এবার তা করবে আমার জন্যে।
লোকটা কী বলতে চাইছে, বুঝতে পারেনি রানা। চুপ করে থাকল।
বাঁকা হাসল ব্রাউন। ‘কথা শুনে অবাক হচ্ছ? তা হলে শোনো, লিণ্ডাকে বাঁচাতে হলে আবার তোমাকে যেতে হবে মিশরে। খুঁজে বের করবে মর্ডাকের সেই গুপ্তধন।’ হাসিটা চওড়া হলো তার। ‘অবাক হওয়ার কিছু নেই। ভাল করেই জানতাম লিণ্ডা কী করছে। ভেবেছ, আমার প্রিয় ছেলের মৃত্যুর প্রতিশোধ নিতে তোমাকে পাঠিয়েছি মিশরে? ভুল! ও আমার ছেলে হলে কাজটা নিজেই করতাম। তবে মডাক ছিল আমার প্রথম স্ত্রীর কোনও প্রেমিকের ঔরসে জন্মানো হারামজাদা। কেউ বেইমানি করলে কখনও তাকে মাফ করি না আমি।’
অর্থটা বুঝতে পেরে চমকে গেছে রানা। নিচু গলায় বলল, ‘তার মানে জেনি ব্রাউনকে খুন করেছ তুমি?’
মৃদু মাথা দোলাল জন ব্রাউন। ‘যেদিন জানলাম, গোপনে বছরের পর বছর ধরে ওর প্রাক্তন প্রেমিকের সঙ্গে বিছানায় গেছে, বাচ্চাটা আমার নয়, তার; সেই সপ্তাহেই ওকে বিদায় করলাম। হার্ট অ্যাটাকে মরল। উপায়ই বা কী ওর? ম্যাসিভ অ্যাড্রেনালিন ওভারডোযে দুই সেকেণ্ডে ফুৎ করে নিভে গেল।’ চওড়া হাসল জন ব্রাউন। ‘কুকুরের বাচ্চা মডাককেও সরিয়ে দিতাম। আমার ধারে কাছে এলে মনে হতো হারামজাদাকে খুন করি। তবে অপেক্ষা করলাম সঠিক সময়ের জন্যে। স্থির করেছিলাম, ইয়টে কোনও এক রাতে বেশি মদ গিলিয়ে সাগরে ফেলে দেব। দুঃখজনক মৃত্যু। কিন্তু একদিন জেনে গেলাম গুপ্তধনের হদিস পেয়েছে ও। লক্ষ- কোটি ডলারের। তখন বাধ্য হয়ে বাঁচিয়ে রাখতেই হলো। যখন মিশরে মরল কুকুরের বাচ্চাটা, মনটা খারাপ হয়ে গেল। ওর জন্যে নয়, গুপ্তধনের হদিস হারিয়ে যাওয়ায়।’
‘তখন আমাকে কাজে লাগাতে চাইলে,’ বলল রানা। ‘মর্ডাকের দুই খুনিকে আমি খুন করলে, তারপর থেকে আমাকে ব্ল্যাকমেইল করতে— হয় খুঁজে বের করো গুপ্তধন, নইলে খুনি হিসেবে তোমাকে ধরিয়ে দেব পুলিশে?’
‘নিখুঁত প্ল্যান নয়, স্বীকার করছি,’ বলল ব্রাউন। ‘তারপর তুমি যখন নিজে থেকে আইনের পথে হাঁটলে, বুঝে গেলাম অন্য কোনও উপায়ে তোমাকে দিয়ে কাজটা করিয়ে নিতে হবে। আমি তো অন্ধ নই, রানা। দেখেছি, তোমার প্রতি দুর্বল হয়ে পড়েছে লিণ্ডা। আর তারপর তুমি চাইলে ওকে নরম্যাণ্ডিতে নিরাপদে কোথাও সরিয়ে দিতে। তখন সুযোগ এল তোমাকে মুঠোয় নেয়ার।’
লিণ্ডার দিকে তাকাল রানা। ওর চোখে চেয়েও চাহনি নিচু করে নিল মেয়েটা। আতঙ্কে মড়ার মত ফ্যাকাসে হয়েছে মুখ। হয়তো ওর সামনেই খুন করেছে তিন ইন্টারপোল এজেন্টকে, ভাবল রানা। বেচারি বুঝে গেছে, এরপর খুন হবে ও।
‘কাজেই, মেজর রানা, এবার তোমাকেই স্থির করতে হবে, বাঁচতে দেবে কি না লিণ্ডাকে,’ বলল জন ব্রাউন। ‘ওকে বাঁচাতে হলে তোমাকে ফিরতে হবে মিশরে মিশন সফল করার জন্যে। যদি পেয়ে যাও গুপ্তধন, প্রাণে বাঁচবে লিণ্ডা। আর তুমি ব্যর্থ হলে, ওকে খুন করব খুব কষ্ট দিয়ে, তারপর ধরব তোমাকে। কাজটা শেষ করার জন্যে নির্দিষ্ট সময় বেঁধে দেব আমি, রানা।’
‘মস্তবড় ভুল করছ, জন ব্রাউন,’ চাপা স্বরে বলল রানা। ‘এখনও কিন্তু সময় আছে পালিয়ে বাঁচার।’
‘মস্তবড় ভুল আসলে তুমি নিজে করছ, রানা,’ বলল জন ব্রাউন। ‘তোমার ওপরই এখন নির্ভর করছে লিণ্ডার জীবন- মৃত্যু। তুমি সামান্য এদিক ওদিক পা দিলে সবুজ সঙ্কেত দেব গ্যারিকে। ভুলেও ভেবো না লিণ্ডাকে নিয়ে আমি চলে যাওয়ার পর আমাকে খুঁজে পাবে। দুনিয়ার নানান জায়গায় নোঙর ফেলা বারোটা ইয়টের যে-কোনও একটায় থাকবে ও। কোনও ইয়টে অচেনা কেউ ওঠার চেষ্টা করলেই সঙ্গে সঙ্গে মেরে ফেলা হবে ওকে।’
চোখে প্রাণ বাঁচানোর আকুতি নিয়ে রানাকে দেখছে লিণ্ডা। আস্তে করে চোখ নিচু করে নিল। বুঝে গেছে, কারও অন্যায় কোনও দাবি মেনে নেবে না রানা।
লিণ্ডার মুখ থেকে চোখ সরিয়ে জন ব্রাউনের দিকে তাকাল রানা, নিশ্চুপ।
জ্যাকেটের পকেট থেকে ছোট কী যেন বের করল জন ব্রাউন। আস্তে করে ছুঁড়ে দিল রানার দিকে। খপ করে ওটা ধরল রানা। মুঠো খুলে দেখল ওটা দেড় ইঞ্চি দৈর্ঘ্যের কমপিউটার পেন ড্রাইভ।
‘মর্ডাকের রিসার্চের সবই ওখানে,’ বলল জন ব্রাউন। ‘এখনও এনক্রিপ করা। ওটার ভেতরে কী আছে, সেটা জেনে নিতে হবে তোমাকেই।’ হাতঘড়ি দেখল অস্ত্র চোরাচালানী। ‘লিণ্ডাকে বাঁচাতে হলে রওনা হও, মেজর। হাতে পাবে পুরো সাতটা দিন। তবে এই এক সপ্তাহের মধ্যে মর্ডাকের গুপ্তধন আবিষ্কার করতে না পারলে ধরে নিয়ো, ভয়ঙ্কর ভাবে মারা গেছে লিণ্ডা।’
‘মাত্র এক সপ্তাহ?’ বলল রানা।
‘পুরো সাত দিন,’ বলল জন ব্রাউন। ‘যথেষ্ট। আমি অধৈর্য মানুষ, রানা। আজও ভাবলে খারাপ লাগে, ব্রিটেনের সেরা আমার ইউনিটের সঙ্গে ড্র করেছে তোমার বাঙালি সৈনিকরা। ধরে নাও, আবারও চ্যালেঞ্জ ছুঁড়ে দিয়েছি। আগেও এ ধরনের চ্যালেঞ্জের মোকাবিলা করেছ।
‘তা হলে তো আমার আর কিছুই করার নেই,’ হেরে যাওয়া সুরে বলল রানা। ভাবছে, জন ব্রাউন গুলি ছোঁড়ার আগেই ঝট করে ওয়ালথারটা বের করতে পারব? লিণ্ডাকে আগে বাঁচাতে হবে। প্রথমে গুলি করব গ্যারি স্যাণ্ডার্সকে, তারপর জন ব্রাউনকে।
চকচকে চোখে ওকে দেখছে অস্ত্র ব্যবসায়ী। ‘গভীরভাবে তোমাকে পর্যবেক্ষণ করেছি, রানা। তুমি আমার ছেলে হলে ধন্য হতাম। পরিষ্কার বুঝতে পারছি, কী ভাবছ। ওই যে, কোমরের কাছে একটু ফুলে আছে। ওটা একটা ওয়ালথার পিপি। ভাবছ বিদ্যুদ্বেগে বের করবে।’ মাথা নাড়ল সে। ‘চেষ্টা করে দেখতে পার, তবে কাজটা ভুল হবে, রানা। আমি অত বড় গাধা নই যে গুলি করতে দ্বিধা করব।’ বামহাতে জ্যাকেটের পকেট থেকে দীর্ঘ নলওয়ালা অদ্ভুত এক পিস্তল বের করল ব্রাউন। ‘ভাবছ, তোমাকে কোনও ঘরে আটকে রাখলে, বা বেঁধে রেখে গেলে কোনও এক কৌশলে ছুটে যাবে? তারপর পিছু নেবে আমার? না, রানা, আসলে সে উপায় নেই।’
পিস্তলটা চিনেছে রানা। সিও২-প্রপেল্ড ট্র্যাংকুইলাইযার ডার্ট গান। মন দমে গেল ওর। বুঝে গেছে, বেরোতে পারবে না এই ফাঁদ থেকে। উপায় নেই লিণ্ডাকে সাহায্য করার।
‘তুমি যখন ঘুম থেকে উঠবে, আমরা তখন বহু দূরে,’ বলল জন ব্রাউন। ‘ডেস্কে পাবে দরকারি সবকিছু। আনন্দময় হোক তোমার মিশর ট্রিপ।’ মুখ বাঁকিয়ে হাসল সে, ‘মোবাইল ফোনে তোমার সঙ্গে যোগাযোগ থাকবে। আপাতত বিদায়, রানা।’
ধীরেসুস্থে ডার্ট গান তাক করল জন ব্রাউন।
আড়ষ্ট হয়েছে রানার প্রতিটি পেশি। চট্ করে একবার দেখল লিণ্ডাকে। ওর দিকেই করুণ চোখে চেয়ে আছে মেয়েটা। খুক করে কেশে উঠল জন ব্রাউনের হাতের পিস্তল।
ঘাড়ে তীক্ষ্ণ ব্যথা পেল রানা। চারপাশ থেকে হুড়মুড় করে এল একরাশ কালো আঁধার। হঠাৎ করেই মনে হলো হালকা হয়েছে ওর দেহ। রানা জানল না, এইমাত্র মানুষের রক্তে ভেজা কার্পেটে মুখ থুবড়ে পড়েছে ও।
অদ্ভুত ঘোরের ভেতর ভাঙল রানার ঘুম। এইমাত্র কুচকুচে কালো আঁধার এক কূপ থেকে উঠেছে। আস্তে করে চোখ মেলল। ঘরের ভেতর হলদে বাতির ম্লান আলো। শক্ত কী যেন খড়-খড় করছে পিঠে। ব্যথা লাগতেই ডানহাত নিল ঘাড়ে। আঙুলে ঠেকল ফোলা একটা জায়গা। চারপাশে চোখ যেতেই মনে পড়ল কোথায় আছে। চট্ করে হাতঘড়ি দেখল রানা। প্রায় আড়াই ঘণ্টা অচেতন ছিল। এখন দুপুর প্রায় একটা।
এখন আর ওর নিচে রক্তাক্ত কার্পেট নেই। মেঝে কাঠের অমসৃণ তক্তা দিয়ে তৈরি। বেশিরভাগ আসবাবপত্র উধাও। অবশ্য রয়ে গেছে ডেস্ক। ওটার ওপর কাটা মুণ্ডগুলো নেই। নিজের উপস্থিতি চমৎকার ভাবে আড়াল করেছে জন ব্রাউন। নাকের কাছে হাত নিতেই সাবানের গন্ধ পেল রানা। অজ্ঞান অবস্থায় স্পঞ্জ করে ওর দেহ থেকে মুছে ফেলা হয়েছে সব রক্ত।
জানালা দিয়ে ঢুকছে পোড়া গন্ধ। উঠে গিয়ে ব্লাইও সরিয়ে দিল রানা। বাড়ির পেছনে জংলা বাগান। একটু দূরে বাড়ির বাউণ্ডারি ওয়াল। বাগানের মাঝে জ্বেলে নেয়া হয়েছে আগুনের বড় কুণ্ড। এখন নিভে যাচ্ছে। প্রায় ছাই হয়েছে আসবাবপত্র ও মোড়ানো কার্পেট।
জানালা থেকে সরে ডেস্কের সামনে থামল রানা। কোমরে হাত দিয়ে টের পেল, ওয়ালথারটা আর নেই। ডেস্কের ওপর মাত্র দুটো জিনিস। প্রথমটা সেই কমপিউটারের পেন ড্রাইভ। দ্বিতীয়টা ছোট একটা থলে। মুখ খোলা বা বন্ধ করা যায় সুতলি ব্যবহার করে। থলের ভেতরে হালকা কোনও জিনিস। সুতলি খুলে ভেতরে উঁকি দিল রানা। দুই বাণ্ডিল ব্যাঙ্ক নোট। প্রথম বাণ্ডিলে অন্তত এক হাজার ইউরো। দ্বিতীয়টাতে দশ হাজার ইজিপশিয়ান পাউণ্ড। সবদিকেই খেয়াল রেখেছে জন ব্রাউন।
কিছুক্ষণ ডেস্কের সামনে থম মেরে দাঁড়িয়ে রইল রানা। বুঝতে পারছে, লিণ্ডাকে বাঁচাতে চাইলে মেনে নিতে হবে ব্রাউনের কথা। সাধারণ কিডন্যাপার নয় এসএএস কর্নেল। ভাল করেই জানে, এরপর কী করবে রানা। শ্বেতাঙ্গ কোনও এজেন্ট হলে হয়তো চরম নিষ্ঠুর সিদ্ধান্ত নিত— মরলে মরুক মেয়েটা, ওর কী!
কিন্তু রানার পক্ষে সেটা সম্ভব নয়।
কয়েক হাজার বছর আগের গুপ্তধন খুঁজে বের করতে হাতে পাবে মাত্র সাত দিন। অথচ, এটাই জানা নেই কাজ শুরু করবে কোথা থেকে। প্যান্টের পকেটে মোবাইল হার্ড ডিস্ক রাখতে গিয়ে টের পেল, এখনও রয়ে গেছে গাড়ির চাবি। হালকা থলেটা হাতে বাড়ি থেকে বেরোল ও।
গলি ফাঁকা। থমথম করছে চারপাশ।
গাড়ির পাশে থেমে লক খুলে ব্যাক সিটে ওভারনাইট ব্যাগের পাশে সুতলিওয়ালা থলে রাখল রানা। ড্রাইভিং সিটে উঠে আটকে নিল দরজা। ধীর গতি তুলে আবারও ফিরল সেফ হাউসের নিচের গ্যারাজে।
কাটছে না সিও২-প্রপেল্ড ট্র্যাংকুইলাইযার ডার্টের ঘোর। গাড়ির ইঞ্জিন বন্ধ করে চুপ করে বসে থাকল। বেশ কিছুক্ষণ পর পকেট থেকে নিল মোবাইল হার্ড ডিস্ক। ওটা একদম নতুন ও অত্যন্ত আধুনিক। রায়হান রশিদকে দেয়া যেতে পারে। ফাইল থেকে তথ্য জানতে হয়তো লাগবে দিনের পর দিন। তারপর ওই তথ্য দিয়ে কী করবে ও? তাতে কার কী লাভ? অনেক আগেই খুন হয়ে যাবে লিণ্ডা।
হাতে মাত্র সাতটা দিন!
হঠাৎ একটা কথা মনে পড়তেই চমকে গেল রানা। পরক্ষণে ওর মনে হলো, ও যেন ভেসে থাকতে চাইছে খড়কুটো ধরে।
মর্ডাকের ব্লেয়ারের পকেটে ছিল সেই কাগজ। গ্রোসারি স্টোরের রিসিট। ওপরে ছিল ফোন নাম্বার। তখন মনে হয়েছে অপ্রয়োজনীয়। ফলে একদম ভুলে গিয়েছিল। তবে এখন মনে হচ্ছে, কাজেও তো লাগতে পারে!
কী যেন ছিল নাম্বার?
মনে করার চেষ্টা করল রানা। নিজের ওপর রেগে যাচ্ছে।
নাম্বারটা ছিল ব্রিটিশ ল্যাণ্ড ফোনের।
কিন্তু আর কিছুই মনে নেই!
মর্ডাকের ওই অ্যাপার্টমেন্টের দৃশ্য মনে করতে চাইল রানা।
ব্লেয়ারের বুক পকেট থেকে পড়ল কোঁচকানো কাগ ওপরে লেখা এরিয়া কোড।
এক্সটেনশন নাম্বারও ছিল।
উত্তেজিত হয়ে গাড়ি থেকে নেমে পড়ল রানা। গ্যারাজের ভেতর শুরু করল পায়চারি। একবার চলে যাচ্ছে পাতালঘরের শেষমাথায়, আবারও ফিরছে র‍্যাম্পের মুখে। ওপরের খোলা দরজা দিয়ে আসছে কড়া রোদ। বাতাসে ভাসছে হাজার কোটি ধূলিকণা। ওগুলোর দিকে চেয়ে হঠাৎ করেই ওর মনে পড়ল কয়েকটা নাম্বার: ৪৩৫।
হ্যাঁ, এটাই তো মনে হয় সেই এক্সটেনশন!
গাড়ির পাশে থেমে গ্লাভ্স্‌ কম্পার্টমেন্ট থেকে কলম ও প্যাড নিয়ে দ্রুত নাম্বারটা লিখল রানা।
কিন্তু এরিয়া কোড মনে নেই!
নিজেকে ধমক দিল রানা— বন্ধুরা বলে তোর নাকি ফোটোগ্রাফিক মেমোরি? নাহ্, তুই আসলে একদম গাধা!
বসে পড়ল ড্রাইভিং সিটে। চোখ বুজে ভাবতে চাইছে। জন ব্রাউনের ডার্টের কড়া ওষুধের প্রভাব তো আছেই, তার ওপর বেশি ভাবতে গিয়ে কেমন ঝিম মেরে গেল মাথাটা।
পেরিয়ে গেল প্রায় আধঘণ্টা।
বারবার মনের আয়নায় দেখা দিল অসহায় লিণ্ডা। করুণ মুখ। যেন নীরবে জানতে চাইছে: বাঁচাতে পারবে, রানা? পারবে তো? নইলে মেরে ফেলবে আমাকে পাষণ্ডটা!
‘ভয় নেই,’ বিড়বিড় করল রানা। ‘একটু অপেক্ষা করো।’
আবারও পেরিয়ে গেল কিছুক্ষণ।
কিছুতেই মনে পড়ছে না এরিয়া কোড। অস্থির লাগছে রানার।
আবারও গাড়ি থেকে নেমে পায়চারি করবে কি না ভাবছে, এমন সময় হঠাৎ করেই ওর মনের পাতায় ভেসে উঠল এক সারি নাম্বার।
চট করে রানা টের পেল, ওগুলোই সেই এরিয়া কোড!
হ্যাঁ, ০১৩৩৪!
পিঠ সোজা করে সিটে বসল রানা। মোবাইল ফোন বের করে এরিয়া কোড লিখে কল দিল।
পর পর ছয়বার রিং হওয়ার পর মনে মনে হাল ছেড়ে দিল। না, এটা কোনও জরুরি ফোন নাম্বার নয়।
কায়রোর ওই ইউরোপিয়ান ড্রাগ অ্যাডিক্ট মেয়েটা হয়তো কোনও ছেলেবন্ধুর ফোন নাম্বার লিখেছে।
ভীষণ হতাশ লাগছে রানার।
অবশ্য, নবম রিঙে খুট শব্দে চালু হলো অ্যান্সারফোন মেশিন। রানা শুনল নারী কণ্ঠ: ‘ইউনিভার্সিটি অভ সেইণ্ট অ্যান্ড্রিউ, ফ্যাকাল্টি অভ হিস্ট্রি। এক্সটেনশন নাম্বার আপনার জানা থাকলে সেটা ডায়াল করুন। নইলে, প্লিয, অপেক্ষা করুন অপারেটরের জন্যে।’
ওটা কায়রোর ড্রাগ অ্যাডিক্ট মেয়েটার কণ্ঠস্বর বলে মনে হলো না রানার। এক্সটেনশন নাম্বার দিয়ে অপেক্ষা করল। কয়েকবার রিং হওয়ার পর দায়িত্ব নিল আরেকটা অ্যান্সারফোন। ‘হাই, আপনি কল করেছেন ডক্টর উইলিয়াম কেন্সিংটনের ভয়েসমেইল-এ। তবে আপাতত অফিসে নেই আমি। দয়া করে মেসেজ দিয়ে রাখুন। পরে…’
বিইপ শব্দে লাইন কেটে যাওয়ার আগেই কল কেটে দিল রানা। এখন ভাল করেই জানে, ওই নাম্বার কার। এবার হয়তো পাওয়া যাবে জরুরি কোনও তথ্য। অথবা, কিছুই না।
সিটে হেলান দিয়ে বসে ইন্টারনেটে সার্চ দিল রানা- ডক্টর উইলিয়াম কেন্সিংটন, সেইণ্ট অ্যান্ড্রিউ ইউনিভার্সিটি।
ফোনের সার্চ ইঞ্জিন সরাসরি ওকে পৌছে দিল ফ্যাকাল্টি অভ হিস্ট্রির ওয়েবসাইটে। খুঁজতেই দেখল স্টাফদের ডিরেক্টরির নিচের অংশে রয়েছে উইলিয়াম কেন্সিংটন। নামের ওপর ক্লিক দিতেই বেরোল থামনেইল ফোটো। নিচে দুই লাইনের বায়োডেটা। ছবি ফোলা চেহারার এক লোকের। সকালে শেভ করেনি। কালো লম্বা চুলগুলো এলোমেলো। প্রায় ঢেকে ফেলেছে দুই ভুরু।
এই লোক সাহায্য করতে পারবে? – আনমনে ভাবল রানা। কয়েক মুহূর্ত ভেবে আবারও কল দিল উইলিয়াম কেন্সিংটনের ফোনে।
এবার আর জবাব দিল না অ্যান্সারফোন। সরাসরি বাজছে ওপ্রান্তের ফোন। পেরোল প্রায় একমিনিট। কল কেটে দেবে ভাবছে রানা, এমন সময় কল রিসিভ করল কেউ। হাঁপাচ্ছে সে। দৌড়ে এসেছে দূর থেকে।
‘ডক্টর কেন্সিংটন?’ বলল রানা।
‘বলছি,’ ফোঁস-ফোঁস করে শ্বাস ফেলছে লোকটা।
‘ডক্টর উইলিয়াম কেন্সিংটন?’
‘হ্যাঁ, আমিই,’ খুশি-খুশি স্বরে বলল ইতিহাসের ডক্টর। ‘বলুন, আপনি কে?’
‘আপনি আমাকে চিনবেন না। কল করেছি মর্ডাক ব্রাউনের ব্যাপারে…
কেটে দেয়া হয়েছে লাইন।
লোকটার অভদ্রতা দেখে রেগে গেল রানা। আবারও কল দিল। এবার দু’বার বাজার পর রিসিভার তুলল কেন্সিংটন।
‘লাইন কেটে গিয়েছিল,’ বলল রানা।
‘না, আমিই কেটে দিয়েছি,’ এখন আর ডক্টরের গলায় ফুর্তি নেই।
‘জানতে পারি, কেন কেটে দিয়েছেন? আপনার সঙ্গে জরুরি কথা আছে।’
‘ফোন রেখে দিয়েছি, কারণ মডাক ব্রাউন নামের কাউকে আমি চিনি না।’
‘অথচ ঠিকই মনে রেখেছেন তার নাম।’
‘দেখুন, আপনি কে সেটা আমি জানি না। কী চান সেটাও জানা নেই।’ লোকটার কণ্ঠে চাপা আতঙ্ক। ‘আমার মনে হয় আপনি ভুল নাম্বারে কল দিয়েছেন।’
‘ঠিক নাম্বারেই ফোন করেছি। কেন আলাপ করতে চাই, সেটা খুলে বললে সবই বুঝতে পারবেন। বিষয়টা গুরুত্বপূর্ণ।’
ওপ্রান্তে চুপ করে আছে লোকটা। প্রায় তিরিশ সেকেণ্ড পর বলল, ‘আপনাকে বলার মত কিছুই নেই আমার। জীবনে কখনও শুনিনি মর্ডাক ব্রাউনের নাম।’ আবারও রিসিভার নামিয়ে রাখল উইলিয়াম কেন্সিংটন।
রানা বিড়বিড় করল, ‘বেশ। তুমি খেলতে চাইলে আমারও আপত্তি নেই।’ একবার মোবাইল ফোনটা দেখে নিয়ে ব্রিটেনের ম্যাপ বের করল। দ্রুত জেনে নিল, স্কটল্যাণ্ডের পুব উপকূলে এডিনবার্গ শহর থেকে উত্তর দিকে কোথায় সেইন্ট অ্যান্ড্রিউ ইউনিভার্সিটি।
মোবাইল ফোন পকেটে রেখে মনে মনে বলল রানা, ‘বড়জোর কয়েক ঘণ্টা লাগবে পৌঁছুতে।’রানা এজেন্সির সেফ হাউসের পাতাল গ্যারাজ থেকে ঝড়ের বেগে মিনি কুপার চালিয়ে পনেরো মাইল দূরের প্যারিস রইসি এয়ারপোর্টে পৌছুতে লাগল বারো মিনিট। আধঘণ্টা পর চেপে বসল এডিনবার্গগামী প্রথম বিমানে।
সংক্ষিপ্ত যাত্রা, বেশিক্ষণ লাগল না স্কটল্যাণ্ডের এয়ারপোর্টে নামতে। টার্মিনাল থেকে বেরিয়ে রানা টের পেল, প্যারিসের চেয়ে শীতল এডিনবার্গ। তবে পরিবেশ বোঝার সময় নেই ওর। এলভিস কার রেন্টাল আউটলেট থেকে মার্সিডিয এসএলকে টু সিটার স্পোর্টস্ কার ভাড়া নিয়ে রওনা হলো অ্যান্ড্রিউ ইউনিভার্সিটি লক্ষ্য করে।
পথ দেখাচ্ছে স্যাটেলাইট ন্যাভিগেশন সিস্টেম। তুমুল বেগে চলেছে রানা। মাঝে মাঝে দেখছে রিয়ার ভিউ মিরর। বিশাল সাসপেনশন ব্রিজ থেকে নেমে বাঁক নিয়ে চলল ইস্ট কোস্টের উত্তরমুখী আঁকাবাঁকা পথে। সামনেই পড়বে সেইণ্ট অ্যান্ড্রিউ ইউনিভার্সিটির এলাকা।
ব্রিটিশ নাম করা এক থ্রিলার বইয়ে রানা পড়েছে, এই ইউনিভার্সিটির পুরনো টাওয়ার একসময়ে ছিল স্কটল্যাণ্ডের ধর্মীয় রাজধানীর কেন্দ্রবিন্দু। সেখান থেকেই পাঠানো হত সন্ত-সাধুদেরকে নির্যাতন বা জবাই করার নির্দেশ। গির্জা বা পোপের বিরুদ্ধে কথা বললে পুড়িয়ে মেরে ফেলা হতো। এখন নির্জন রাস্তা দেখলে ভাবা যায় না, অতীতে রক্তের হোলিখেলা হয়েছে এখানে। আইভি লতা ভরা ইউনিভার্সিটির দালান, ক্যাফে ও হোটেল পাশ কাটিয়ে এগিয়ে চলেছে রানা। হিস্ট্রির ফ্যাকাল্টির কাছে পৌঁছুতে খুব সময় নিল না ও।
পার্কিং লটে গাড়ি রেখে হিস্ট্রি ডিপার্টমেন্ট লক্ষ্য করে চলল রানা। উঁচু ফুটপাথ থেকে পরিষ্কার দেখছে সাগর। পেছনে মেডিইভেল আমলের ক্যাথেড্রালের ধ্বংসাবশেষ। কাছেই সেইণ্ট অ্যান্ড্রিউ ক্যাসল। বাঁক নিয়ে বহু দূরে হারিয়ে গেছে উপকূল। তাজা নোনা বাতাসে বুক ভরে নিল রানা। হঠাৎ করেই মনে পড়ল লিণ্ডার কথা। বেচারি এখন কোথায়? চেহারার কী অদ্ভুত মিল রাফেলা বার্ডের সঙ্গে। হায়, আজ কোথায় রাফেলা! ও কি মনে রেখেছে রানাকে? ও কি জানতে পেরেছিল রানার আসল পরিচয়?
অজান্তেই দীর্ঘশ্বাস বেরোল রানার বুক চিরে।
বেশ কিছুক্ষণ হেঁটে পৌছে গেল পাথরের চমৎকার বাড়িটার সামনে।
ফ্যাকাল্টি অভ হিস্ট্রি ডিপার্টমেন্টের লোহার গেট পার হতেই সামনে পড়ল ছোট্ট পার্কিং লট। ওটা পিছনে রেখে পৌঁছুল বাড়ির সামনের এন্ট্রান্স-এ। ওদিকে বিশাল *রিসেপশন এরিয়া। তবে ডেস্কে কেউ নেই। চারপাশ দেখল রানা। কয়েক সারিতে কিছু চেয়ার। দেয়ালের ফ্রেমে ঝুলছে হিস্ট্রিকাল প্রিন্ট। চওড়া স্টেয়ারকেস ঘুরে উঠেছে ওপরে। নিচের সিঁড়ির পাশে অ্যাকাডেমিক স্টাফদের নাম ও তাঁরা কোন্ ঘরে আছেন, তার নাম্বার। প্রতিটি নামের পাশে ছোট পুশ-বাটন লেড বাতি দেখাচ্ছে, কারা এখন উপস্থিত। নিচের সারিতে কেন্সিংটনের নাম ও রুম নাম্বার পেল রানা। অফিস তেত্রিশ নাম্বার ঘরে। ছোট বাতি বলে দিচ্ছে, আপাতত ওখানেই আছে লোকটা।
একেকবারে দুটো করে ধাপ টপকে উঠছে রানা। ওপর থেকে নেমে এল কয়েকজন ছাত্র ও ছাত্রী। হাতে বই বা ফোল্ডার। আলাপ করছে নিজেদের ভেতর। রানার দিকে অবাক চোখে দেখল কেউ কেউ। তবে তাদের কাউকে পাত্তা না দিয়ে ওপরতলায় উঠে এল ও। ডানদিকে একটা সাইনে লেখা: ওদিকে একুশ থেকে শুরু করে পঁয়তাল্লিশ নম্বর ঘর।
একটা ফায়ার ডোর পার হয়ে সরু এক করিডোরে পা রাখল রানা। ছাতে জ্বলছে সাদা নিয়ন বাতি। তেত্রিশ নম্বর ঘরের সামনে থেমে একবার দেখে নিল দরজার নেম প্লেট। হ্যাঁ, ঠিক আছে। উইলিয়াম কেন্সিংটন।
নক না করেই দরজা খুলে ভেতরে ঢুকল রানা। বেশ বড় ঘর। মস্ত ডেস্কের ওপর স্তূপ করে রাখা বই, কাগজ ও গার্ডিয়ান পত্রিকার পুরনো সংখ্যা। মেঝেরও একই হাল। ঘরের পেছনে ধুলোভরা জানালা। ওটা আর ডেস্কের মাঝে উদ্‌ভ্রান্ত চেহারায় দাঁড়িয়ে আছে এক লোক। ইন্টারনেটের ছবির কল্যাণে চট্ করে তাকে চিনল রানা। হুম, উইলিয়াম কেন্সিংটনই!
হাত থেকে বই ফেলে দিয়েছে লোকটা। ডেস্কের ওদিক থেকে এক গাদা বই ও পত্রিকার ফাঁকে ফাঁকে পা ফেলে রানার দিকে এল। পরনে পুরনো, সুতো ওঠা প্যান্ট। টুইড স্পোর্টস্ জ্যাকেটের তলা দিয়ে উঁকি দিচ্ছে শার্টের নিচের অংশ। উচ্চতার তুলনায় একটু বেশি ভারী সে। থপ-থপ করে এসে রানার সামনে থামল। বেশ চড়া গলায় জানতে চাইল, ‘আপনি আবার কে?’ নার্ভাস চোখে আপাদমস্তক দেখল রানাকে।
‘আমি ফোনে কথা বলেছি, মনে নেই?’ বলল রানা। দরজা খুলে যাওয়ায় বাতাসে ডেস্ক থেকে ভেসে নিচে পড়েছে কিছু কাগজ। ওগুলো একে একে তুলল রানা। ওপরের কাগজটা কার ইন্সুরেন্স রিনিউয়াল। ওটার ওপরে লেখা কেন্সিংটনের নাম ও বাড়ির ঠিকানা। বন্ধুত্বপূর্ণ কণ্ঠে বলল রানা, ‘এগুলো পড়ে গিয়েছিল।’ বুঝে গেছে, ওর উপস্থিতির কারণে নার্ভাস হয়ে উঠেছে লোকটা। তাকে আরও ঘাবড়ে দিতে চাইল না ও। কাগজগুলো ডেস্কে রেখে মৃদু হাসল।
‘আমি এখনই বেরিয়ে যাব,’ কাঁপা গলায় বলল ডক্টর কেন্সিংটন।
‘আপনার সঙ্গে আমার কিছু কথা ছিল।
‘আগেই বলেছি, আমার বলার মত কিছুই নেই,’ লালচে হয়ে গেল লোকটার মুখ। ‘আপনি বিদায় হলে খুশি হব।’
‘আপনার সঙ্গে আলাপ করতে বহু দূর থেকে এসেছি, ডক্টর কেন্সিংটন। মাত্র কয়েকটা মিনিট নেব। তারপর আর কখনও আমাকে দেখবেন না।
‘আমি সিকিউরিটির লোক ডাকছি,’ ডেস্কে কাগজের স্তূপের নিচে অর্ধেক চাপা পড়া টেলিফোনের দিকে হাত বাড়াল ডক্টর কেন্সিংটন।
‘দয়া করে কাজটা করবেন না,’ নরম সুরে বলল রানা।
ফোনের কয়েক ইঞ্চি দূরে পৌঁছে থেমে গেল লোকটার হাত। বিস্ফারিত হয়েছে দুই চোখ। ‘আপনি কি আমাকে হুমকি দিচ্ছেন?’
‘মোটেও না,’ বলল রানা। ‘আপনার ভয়ের কোনও কারণ নেই। আমি আসলে এসেছি মডাক ব্রাউন আর আখেনাতেন প্রজেক্ট সম্পর্কে কিছু কথা জানতে। আপনি ওসব বলে দিলেই বিদায় হব।’
‘মর্ডাক মারা গেছে,’ বলল উইলিয়াম কেন্সিংটন।
‘তা জানি। যখন মারা যায়, তার ব্লেয়ারের পকেটে ছিল আপনার ফোন নাম্বার। আপনারা দু’জন কি একইসঙ্গে কোনও রিসার্চ করছিলেন?’
মস্ত ঢোক গিলল ইতিহাসবিদ। ‘নিশ্চয়ই ওর বাবা আপনাকে আমার কাছে পাঠিয়েছে, তাই না?’
জন ব্রাউনের কথা শুনে লিণ্ডার অসহায় মুখটা ভেসে উঠল রানার মনে। টের পেল, রেগে উঠছে। যদিও সহজ সুরেই বলল, ‘না। আমি মর্ডাকের বাবার হয়ে কাজ করি না। দু’দিন আগেও ভাবতাম সে আমার প্রিয় একজন মানুষ। তবে এখন আর সে-কথা বলতে পারব না। মূল প্রসঙ্গে ফেরা যাক, আপনার সাহায্য আমার খুব প্রয়োজন।’
‘কে আপনি?’
‘আমার নাম মাসুদ রানা। আপনার কোনও ক্ষতি করতে আসিনি। আমার কথা বিশ্বাস করতে পারেন।’
দ্বিধার ভেতর পড়ল কেন্সিংটন। কেন যেন চমকে গেছে।
‘প্লিয, ডক্টর,’ নরম সুরে বলল রানা।
কয়েক সেকেণ্ড ওকে দেখল উইলিয়াম কেন্সিংটন, তারপর হঠাৎ করেই টিপে দিল ফোনের কি-প্যাডের একটা বাটন। ‘সিকিউরিটি? ডক্টর কেন্সিংটন বলছি। আমার ঘরে হঠাৎ করে এক অচেনা লোক ঢুকে পড়েছে!’
অপ্রস্তুত রানার কিছুই করার ছিল না। আর এখন ফোন কেড়ে নিয়েও লাভ নেই। তা ছাড়া, জোরাজুরি করে এর মুখ খোলাতে পারবে না। সেই সময় আসলে নেই। তবে সিকিউরিটির লোক আসার আগে হয়তো কয়েকটা মিনিট পাবে। কাজেই দেরি না করে বলল, ‘আমি জানি, মডাক গুপ্তধনের খোঁজ পেয়েছিল। আমাকে জানতে হবে ওটা কোথায় আছে।’
‘তাতে আর সন্দেহ কী!’
এখন আপনাকে ব্যাখ্যা দেয়ার সময় নেই,’ বলল রানা। ‘কিছু জানা থাকলে দয়া করে বলুন।’
ডক্টর কেন্সিংটন জবাব দেয়ার আগেই ঝটকা দিয়ে খুলে গেল দরজা। ভেতরে ঢুকল সিকিউরিটির দুই লোক। বয়স্ক লোকটার চেহারা কঠোর। মাথার চুল সাদা। নাকটা পাকা করমচার মত লাল। কপালে তিরতির করে কাঁপছে কয়েকটা নীল রগ। রানা ধারণা করল, এই লোক আগে মুষ্টিযোদ্ধা ছিল। তার সঙ্গীর বয়স বড়জোর বিশ। পরনে পাট ভাঙা ইউনিফর্ম। লড়াইয়ের জন্যে মুখিয়ে আছে। ঠোঁটে বাঁকা হাসি।
‘এই লোক আমার অফিসে ঢুকেই হুমকি দিতে শুরু করেছে,’ আঙুল তুলে রানাকে দেখাল ডক্টর কেন্সিংটন। কণ্ঠে অভিযোগ। ‘আমি চাই একে যেন এখান থেকে বিদায় করে দেয়া হয়।
‘বাছা, চলো, নিচে যাওয়া যাক,’ রানার বাহু ধরতে হাত বাড়াল বয়স্ক গার্ড। ‘আমি কোনও ঝামেলা চাই না।’
‘একটা জরুরি বিষয় জানতে ডক্টর কেন্সিংটনের কাছে এসেছি, কোনও ঝামেলা করতে আসিনি,’ বলল রানা।
ডেস্কের পাশ থেকে ব্রিফকেস তুলল উইলিয়াম কেন্সিংটন। ‘ঠিক আছে, আপনারা এর ব্যবস্থা করুন।’ একবার রানার চোখে চোখ রেখে নিচু হয়ে গেল তার দৃষ্টি। দ্রুত দরজা পেরিয়ে চলে গেল করিডোরে। দূরে চলে যাচ্ছে তার পদশব্দ।
‘আমাদের সঙ্গে আসতে হবে,’ রানাকে বলল কঠোর চেহারার গার্ড। ‘আমরা লিখে নেব নাম-ধাম।’
‘আমি কিছুই করিনি, কাজেই আপনাদের কাছে কোনও ব্যাখ্যাও দেব না,’ বলল রানা।
বুকে দুই হাত ভাঁজ করল যুবক গার্ড। ‘ডক্টর কেন্সিংটন কিন্তু অন্য কথা বলে গেছেন।’
‘যা খুশি বললেই তা সত্যি হয়ে যায় না,’ বলল রানা। ‘আমি চলে যাচ্ছি। কোনও গণ্ডগোল করছি না।’
‘এখন ওসব বলে লাভ হবে না,’ টিটকারির হাসি দিল যুবক। ‘সোজা যাবেন আমাদের সঙ্গে নিচের অফিসে। পুলিশ ডাকব। তারা এসে বুঝুক কী করবে।’
রানা দরজার দিকে পা বাড়াতেই খপ করে ওর কবজি চেপে ধরল যুবক। ‘খবরদার! সাবধান করে দিচ্ছি! আমি কিন্তু আইকিডোর ব্ল্যাক বেল্ট! আপনাকে ব্যথা দিতে চাই না, তবে তেড়িবেড়ি দেখলে….’
ঘাড়ে কারাতের কঠিন এক কোপ খেয়ে কার্পেটে লুটিয়ে পড়ার আগেই জ্ঞান হারাল দুর্ধর্ষ ব্ল্যাক বেল্ট হোল্ডার।
বয়স্ক গার্ডের দিকে ফিরল রানা। ‘গোলমাল এড়াতে চাই। কাজেই আপনিও তা করবেন না।’ আঙুল তুলে কেন্সিংটনের চেয়ার দেখিয়ে দিল রানা। ওখানে গিয়ে বসল গার্ড। ভীষণ রেগে গেছে। তবে বুদ্ধি হারায়নি। চুপ করে বসে থাকল আরামদায়ক সিটে।
‘আপনি বুদ্ধিমান,’ বলল রানা। ‘এবার আপনার রেডিয়ো আর মোবাইল ফোন আমার কাছে দিন।’
নীরবে ডেস্কের ওপর দিয়ে জিনিসদুটো ঠেলে দিল বয়স্ক গার্ড। দুই গার্ডের রেডিয়ো আর মোবাইল ফোন সংগ্রহ করে প্যান্টের পকেটে রাখল রানা। সহজ সুরে বলল, ‘এবার বিদায় নিচ্ছি। চুপ করে বসে থাকুন।’ হ্যাঁচকা টান দিয়ে ল্যাণ্ড ফোনের তার ছিঁড়ে দিল রানা। দরজায় থেমে একবার ঘুরে দেখল বয়স্ক গার্ডকে। চোখে হুঁশিয়ারি। বেরিয়ে গিয়ে দরজার তালায় চাবি দেখে মুচড়ে দিল ওটা। ফুটোর ভেতরেই থাকল চাবি। করিডোর ধরে হাঁটতে শুরু করে দেখে নিল হাতঘড়ি। খুব দ্রুত ফুরিয়ে আসছে সময়!
হিস্ট্রি ফ্যাকাল্টির রিসেপশনে দুই গার্ডের রেডিয়ো আর মোবাইল রেখে, দ্রুত হেঁটে কিছুক্ষণের ভেতর গাড়ির সামনে পৌঁছুল রানা। আগেই নিজের মোবাইল ফোনে দেখে নিয়েছে গুগল ম্যাপ। কেন্সিংটনের অফিসে পাওয়া কার ইন্সুরেন্স রিনিউয়ালের পোস্টকোড ব্যবহার করে জেনে গেছে, লোকটার ঠিকানা হচ্ছে কেন্সিংটন ম্যানর। জায়গাটা সেইণ্ট অ্যান্ড্রিউয়ের পশ্চিমে নয় মাইল দূরে।
মার্সিডিয়ে চেপে স্যাটেলাইট ন্যাভিগেশনে তথ্য দিল রানা। গাড়ি নিয়ে রওনা হয়ে ভাবল, একটু চাপ দিয়ে খোলাতে হবে ডক্টর উইলিয়াম কেন্সিংটনের মুখ।
তরুণ বয়স থেকেই বাজে ড্রাইভার উইলিয়াম কেন্সিংটন। কথাটা সে নিজেও জানে। বেশ ক’বার গাড়ি তুলে দিয়েছে ফুটপাথে। কপাল ভাল, গাড়ি চাপা পড়ে আহত বা নিহত হয়নি কেউ। আর আজ দুশ্চিন্তার কারণে আরও বেশি অমনোযোগী গাড়ি চালনায়। বারবার হোঁচট ও ঝাঁকি খেতে খেতে তার পুরনো বাড়ির দিকে চলেছে কমলা স্মার্ট কার। মাসুদ রানার কথা ভাবতে ভাবতে নয় মাইলের অর্ধেক পথ পাড়ি দিয়েছে উইলিয়াম।
কী চায় লোকটা?
জানল কী করে মর্ডাকের গুপ্তধনের কথা?
এর চেয়েও বড় কথা, সে জানল কী করে, ও কে বা কোথায় আছে?
নিশ্চয়ই ঘনিয়ে এসেছে ভয়ঙ্কর বিপদ!
গাড়িতে বসার পর থেকেই ভয়ের কারণে পেটটা কেমন যেন ভুটভাট করছে তার। চাপ অবশ্য তেমন নয়, নইলে রাস্তা থেকে নেমে গিয়ে কাজটা সেরে ফেলত। বেশ কিছুক্ষণ পর দুই সারি গাছের নিচে পাথরখণ্ড দিয়ে বিছানো রাস্তায় পড়ল স্মার্ট কার। একটু দূরেই কেন্সিংটন ম্যানর। উইলিয়াম ভাবছে, এত বড় ঝুঁকি নেয়া ঠিক হচ্ছে না। উচিত ইউনিভার্সিটি থেকে ছুটি নিয়ে ব্যাগ গুছিয়ে উধাও হয়ে যাওয়া। ছুটিও পাওনা আছে তার। যাওয়ার কথা ছিল মিশরে। কিন্তু মডাক হত্যার খবর কানে আসতেই ভুলেও আর কায়রো যাওয়ার কথা মুখে আনেনি।
পাথরের বিশাল ম্যানরের সিঁড়ি বেয়ে উঠে ওক কাঠের ভারী দরজার সামনে থামল উইলিয়াম। পকেট থেকে চাবি নিয়ে তালা খুলে ঢুকে পড়ল বাড়ির ভেতর। দরজা বন্ধ করে পা রাখল পাথরের প্রকাণ্ড এন্ট্রান্স হলে। বিরক্তিতে কুঁচকে গেল ভুরু। দুনিয়ার বাজে জিনিস জোগাড় করত তার বাবা। দেয়ালে দেয়ালে হরিণের স্টাফ করা মাথার ট্রফি। দেখলেই গা ছমছম করে। সারাক্ষণ, ও যেদিকেই যাক না কেন, ড্যাবড্যাব করে দেখছে ওকে মরা জন্তুগুলো। রাতে শিংগুলো তৈরি করে ভুতুড়ে সব বিশ্রী ছায়া। রীতিমত ভয় লাগে এখানে থাকতে। কারুকাজ করা কাঠের প্যানেলে ধুলোর ভেতর ক্রস করে রাখা দুটো সেইবার আর কয়েকটা মাস্কেট। ওগুলোও উইলিয়ামের অপছন্দ। ফায়ারপ্লেসের ওপরে রাখা বিছানো ভেলভেটের ওপর ভয়ঙ্কর চেহারার দুই আনুষ্ঠানিক কুকরি ছোরা। যৌবনে গুর্খা রেজিমেন্টের ডাঁটিয়াল অফিসার ছিল তার বাবা। বদমেজাজি লোক। ভদ্রলোক চেয়েছিল ছেলেও সামরিক বাহিনীতে যোগ দিক। কিন্তু তরুণ বয়সেই বেঁকে বসল সে। পড়বে ইতিহাস।
বাবার হাজার ধমক খেয়েও নিজের পথ থেকে সরেনি উইলিয়াম। খেপা বুড়োটার আরেকটা আবদার ছিল, সে মরে গেলে কখনও যেন বিক্রি না করা হয় ম্যানরের মূল্যবান সব জিনিসপত্র। বুড়ো তো মরেছে। তার কথা এখন শুনবে কে? উইলিয়াম স্থির করেছে, এসবই বিক্রি করে শহরে ছোট একটা অ্যাপার্টমেন্ট কিনে ওখানে গিয়ে উঠবে। ব্যস, ঝামেলা শেষ!
প্যাসেজের মেঝেতে ধুপ করে ব্রিফকেস রেখে কিচেনে ঢুকল সে। পাঁচ মিনিটের ভেতর তৈরি করল এক মগ ইন্সট্যান্ট ডিক্যাফ কফি। ম্যানরের বেশ কয়েকটা রিসেপশন রুমের একটায় ঢুকল। এই ঘরটাই আজকাল ব্যবহার করছে। জানালা দিয়ে চোখ যেতেই দেখল বাড়ির পেছনে বুনো ঝোপঝাড়ে ভরা উঠান। পাথরের দেয়ালের ওদিকে সারি সারি গাছের মাঝ দিয়ে দেখা যাচ্ছে ওদের পরিত্যক্ত খামারবাড়ি। একসময় ওটা চালু ছিল। কিন্তু বুড়ো হাবড়া বাপটা অসুস্থ হওয়ার পর থেকেই সব যেন চিত্তিছান হয়ে গেল। গোলাঘরে এখানে ওখানে কালো হয়ে যাওয়া খড়ের স্তূপ। আবর্জনা ও পায়খানার থকথকে কূপে বোধহয় আস্তানা গেড়েছে ইঁদুরের পাল। স্বাস্থ্যের জন্যে ক্ষতিকর হয়ে উঠেছে জায়গাটা। আনমনে মাথা নাড়ল উইলিয়াম কেন্সিংটন। হ্যাঁ, ঠিক, এবার ও বিক্রি করে দেবে জঘন্য এই ম্যানর।
কথাটা মাত্র ভেবেছে উইলিয়াম, এমন সময় টের পেল কারও উপস্থিতি। কে যেন ঢুকেছে ঘরে!
চরকির মত ঘুরে দাঁড়াল সে।
হনহন করে তার দিকেই এগিয়ে আসছে দুই লোক! হাতে পিস্তল! মাযল তাক করেছে ওরই কপালে!
করুণ এক সংক্ষিপ্ত আর্তনাদ ছাড়ল সে, হাত থেকে ফস্কে পড়ে গেল কফির মগ। ভীষণ ভয়ে হাঁটু গেড়ে মেঝেতে বসে পড়ল উইলিয়াম। বুকের খাঁচার ভেতর ধড়াস ধড়াস করছে অস্থির হৃৎপিণ্ড।
একটা কথাও না বলে উইলিয়ামের দুই হাত ধরল দুই লোক। হ্যাঁচকা টানে দাঁড় করিয়ে দিল। পিঠে ঠেলা দিয়ে নিয়ে চলল প্যাসেজের দিকে। নিজেকে ছুটিয়ে নিতে চাইল উইলিয়াম। করুণ সুরে বলল, ‘আপনারা আমার সঙ্গে এমন করছেন কেন, ভাই?’ প্যাসেজে পড়ার আগে দেখল, ফায়ারপ্লেসের সেই ভেলভেটের ওপর ভয়ঙ্কর চেহারার দুই আনুষ্ঠানিক কুকরি ছোরার একটা নেই!
মনে মনে আঁৎকে উঠল উইলিয়াম। হায়, ঈশ্বর, আমার মাথা কেটে নেবে এরা!
বেসুরো কণ্ঠে চেঁচিয়ে উঠল, ‘আমাকে মেরে ফেলবেন কেন, ভাই? আমি কী করেছি?’
ওকে পাত্তা না দিয়ে টেনেহিঁচড়ে সদর দরজার কাছে নিল দুই লোক। কবাট খুলে যেতেই উইলিয়াম দেখল, একটু দূরে পার্ক করা হয়েছে সাদা রঙের এক সুযুকি মিনি-ভ্যান। ওটার পেছনের দরজা খোলা। ওদিকেই উইলিয়ামকে নিয়ে গেল তারা।
‘আমাকে কোথায় নিয়ে যান, ভাই? ভাইরে, আমি কী করেছি?’
জবাব নেই।
থরথর করে কাঁপছে দুই হাঁটু, শরীরের সব শক্তি হারিয়ে গেল উইলিয়ামের। ঘাড় ধাক্কা দিয়ে তাকে তুলে দেয়া হলো মিনি-ভ্যানের পেছনে মালপত্র রাখার বুটে। পা পিছলে মেঝেতে পড়ল সে। ধুম্ আওয়াজে নামিয়ে দেয়া হলো গাড়ির বুট। প্রাণের ভয়ে ধড়মড় করে উঠে দাঁড়াতে গিয়ে খটাস্ করে ঢাকনার সঙ্গে ঠুকে গেল মাথা। ঘুটঘুটে অন্ধকারে বন্দি হলো ইতিহাসবিদ।
ভ্যানের ক্যাবের পাশে গেল দুই কিডন্যাপার। দরজা খুলে গাড়িতে উঠল তারা। কয়েক মুহূর্ত ব্যয় করল পিস্তলের সেফটি ক্যাচ অন করে জ্যাকেটের ভেতরে ট্যাকটিকাল হোলস্টারে অস্ত্র রাখতে। একটা কথাও হলো না তাদের ভেতর। তবে চেহারায় সন্তুষ্টি। নিজেদের কাজ ভাল ভাবেই শেষ করেছে। এবার সময় হয়েছে এই অপদার্থটাকে গ্লাসগোয় ওদের সেফ হাউসে ডেলিভারি দেয়া। কী কারণে ভিতু লোকটাকে ধরা হয়েছে, তাদের জানা নেই। তবে এটা জানে, গতকাল দূরের কোনও দেশ থেকে ফোন এসেছিল। ওই লোক বোধহয় তাদের বসেরও বস। এককথায় রাজি হয়েছে আলি হোসেন। তাদেরকে বলে দিয়েছে, কোনও ভুল যেন না হয়। নইলে শাস্তি হবে চরম।
ইগনিশনে চাবি মুচড়ে দিল ড্রাইভার।
নীরব থাকল ইঞ্জিন।
‘…..!’ আরবিতে খারাপ একটা গালি দিল লোকটা।
‘আবার কী হলো?’ প্যাসেঞ্জার সিট থেকে জানতে চাইল তার সঙ্গী। ‘একটু আগেও তো ঠিক ছিল।’
ভ্যানের মাকে আরও জঘন্য একটা আরবি গালি দিয়ে ড্যাশ বোর্ডের নিচে ঝুঁকল ড্রাইভার। বনেট রিলিফের দণ্ড পেয়ে টান দিতেই ভোঁতা ভুম আওয়াজে আধ ইঞ্চি খুলল গাড়ির নাকের ডালা। লাথি মেরে দরজা খুলে ভ্যান থেকে লাফিয়ে নামল ড্রাইভার। গাড়ির কোনা ঘুরে চলে গেল সামনে।
উইণ্ডস্ক্রিন দিয়ে দেখছে তার সঙ্গী। তবে বনেট ওপরে তুলতেই আড়াল হলো ড্রাইভার। খুটখাট কিছু আওয়াজ পেল প্যাসেঞ্জার-সিটে বসা কিডন্যাপার। তারপর আর কোনও শব্দ নেই। জানালা দিয়ে মাথা বের করল সে। ধমকে উঠল, ‘আরে, শালা, তাড়াতাড়ি কর্!’
জোরালো ধুম-ক্ল্যাং আওয়াজে বন্ধ হলো বনেট। থরথর করে কেঁপে উঠেছে গোটা ভ্যান। সামনে তাকাল কিডন্যাপার। ভাবছে, এখুনি উঠে দাঁড়িয়ে ময়লা কাপড় দিয়ে হাত মুছতে মুছতে হাসবে সঙ্গী। বলবে, ‘কাজ শেষ!’
কিন্তু ভ্যানের সামনে কেউ উঠে দাঁড়াল না।
ভুরু কুঁচকে গেল লোকটার। দরজা খুলে নেমে পড়ল নিচে। পাথরের খণ্ডে কুড়মুড় আওয়াজ তুলছে তার বুট। বাম দিকের উইং ঘুরে গাড়ির সামনে গেল সে। ভ্যানের নিচ থেকে বেরিয়ে আছে সঙ্গীর দুই পা। নিশ্চয়ই কিছু মেরামত করছে।
‘উসমান? কী করিস, শালার পো?’
কথাটা মাত্র বলেছে লোকটা, তখনই দেখল গাড়ির নিচে ভয়ানক ভাবে নড়ে উঠল সঙ্গীর দুই পা।
পরিষ্কার দেখতে পেল, টকটকে লাল রক্ত ভিজিয়ে দিচ্ছে পাথরের ছোট ছোট টুকরোগুলোকে!
কয়েক সেকেণ্ড পর চিরকালের জন্যে ঘুমিয়ে পড়ল দ্বিতীয় কিডন্যাপারও।
টকটকে লাল রক্তের ছিটকে ওঠা ফোয়ারা এড়াতে একটু দূরে সরে গেছে রানা। এইমাত্র তীক্ষ্ণধার কুকরির এক পৌঁচে ফাঁক করে দিয়েছে ও লোকটার গলা। জবাই করা মুরগির মত মাটিতে ছটফট করছে সে।
একমিনিট পর দুই লাশের পাশে নুড়িপাথরে দীর্ঘ, বাঁকা ছোরা রাখল রানা। সার্চ করে দেখল তাদের সঙ্গে আইডি আছে কি না। নেই। দশ মিনিট আগে রানা ছিল মোটাসোটা এক গাছের আড়ালে। ভ্যান থেকে আরব লোকদু’জনকে নেমে ম্যানরের দিকে এগোতে দেখেই বুঝতে পেরেছে, তাদের কে পাঠিয়েছে।
মর্ডাকের ব্লেয়ারের পকেটে কাগজ পেয়ে ওর মতই জমির শেখ জেনেছে, ফোন নাম্বারটা কার। এরপর নেমে পড়েছে কাজে।
ভ্যানের পেছনে বাক্সের মত জায়গা থেকে এল ধুপ-ধাপ আওয়াজ। সেই সঙ্গে বেসুরো কন্ঠের কাতর অনুনয়। গাড়ির পেছনে গিয়ে ড্রাইভারের চাবি দিয়ে তালা খুলল রানা। বুটের ঢাকনা সরাতেই পাগলাটে চোখে ওকে দেখল ইতিহাসবিদ। মাথার চুল উস্কোখুস্কো। বিরাট ঢোক গিলে বলল, ‘আবারও সেই আপনি! কী চান আপনি বলুন তো?’
‘একটু খোশ গল্পের জন্যে থেমেছি,’ বলল রানা। ‘দু’চার কথা বলব, এমন সময় দেখি আপনাকে নিয়ে এদিকেই আসছেন দুই জেন্টেলম্যান। ভাবলাম, আড়াল থেকে দেখি এবার কী হয়।’
‘আপনি আসলে কে?’
‘ধরে নিন, আপাতত এ দুনিয়ায় আপনার সবচেয়ে বড় বন্ধু,’ বলল রানা। ‘কথাটা বিশ্বাস করতে পারেন।’
ছেঁচড়ে ভ্যানের বুট থেকে নামল উইলিয়াম কেন্সিংটন। গাড়ির পাশে দাঁড়াতেই ওর চোখে পড়ল একটা লাশ। বরফের মূর্তি হলো সে। আর্তচিৎকার ঠেকাতে দু’হাতে চেপে ধরল নিজের মুখ। ক’সেকেণ্ড পর বলল, ‘হায়, ঈশ্বর! আপনি ওদেরকে মেরে ফেলেছেন!’
‘উপায় কী,’ সহজ সুরে বলল রানা। ‘আপনার ভাব দেখে মনে হচ্ছে, ওদের সঙ্গে আমার যোগ দেয়াই উচিত ছিল। তিনজন মিলে ভাল কোনও সিদ্ধান্তে পৌঁছুতে পারতাম।’
‘আসলে হচ্ছেটা কী?’ হাঁপানি রোগীর মত হাঁসফাঁস করছে উইলিয়াম কেন্সিংটন।
‘কী হচ্ছে, সেটা আপনি ভাল করেই জানেন। আমার হয়তো উচিত ছিল ওই দুই কিডন্যাপারের সঙ্গে চুক্তি করা। তাতে লাভবান হতাম দু’পক্ষই।’
‘আমি পুলিশ ডাকছি,’ টলতে টলতে বাড়ির দিকে পা বাড়াল ইতিহাসবিদ।
তবে ডাক দিয়ে তাকে থামাল রানা। ‘ওই কাজ করলে স্রেফ খুন হয়ে যাবেন।’
‘বুঝলাম না কী বলতে চাইছেন।’
‘পুলিশ ডাকলে এখুনি আমি বিদায় নেব। এরপর এই দুই কিডন্যাপার না ফিরলে আবারও লোক পাঠাবে তাদের বস্। ফলে প্রচণ্ড নির্যাতন করে খুন করা হবে আপনাকে। পুলিশ বাঁচাতে পারবে না। চাইলে ৯৯৯ নাম্বারে যোগাযোগ করুন। সেক্ষেত্রে সময় নষ্ট না করে চলে যাব আমি।’
পিঠ বেঁকে গেল ইতিহাসবিদের। কাঁপা গলায় বলল, ‘মরতে চাই না। কিন্তু বুঝতে পারছি না এখন কী করা উচিত। আপনি কোনও পরামর্শ দিন।’
‘আপনার খামারবাড়িতে ঠেলাগাড়ি বা হুইলব্যারো আছে? যদি থাকে, তো ওই জিনিসে চাপিয়ে লাশদুটো নিয়ে ফেলে দেব নোংরা ওই পায়খানার কূপে। ওখানে ডুব দিয়ে খুঁজতে যাবে না কেউ।’
ক্যাঁচকোঁচ আওয়াজ তোলা ঠেলাগাড়ি আনতে লাগল দশ মিনিট। ওটাতে লাশদুটো চাপিয়ে দুই শ’ গজ দূরে খামারবাড়ির সেই দুর্গন্ধময় কূপের দিকে চলল রানা। থকথকে ময়লা ও পায়খানার কূপের বিশ গজের মধ্যে যেতেই পেটের নাড়ি উল্টে এল ওর। দশ গজের মধ্যে পৌছে রেগেই গেল। ব্যাটা উইলিয়াম কেন্সিংটন কী খায় যে এমন…
কূপের পাঁচ গজে পৌঁছে রানা বুঝল, মাত্র কয়েক সেকেণ্ড শ্বাস নেয়ার পর অজ্ঞান হবে দুনিয়ার বেশিরভাগ মানুষ। দম আটকে কূপের ঢাকনির ছিটকিনি খুলল ও। লাথি মেরে ডালা সরিয়ে দিল। নিচে দেখল কেঁচো ও তেলাপোকা ভরা হলদে- লালচে-বাদামি সব জিনিসে প্রায় ভরে আছে কূপ। একটু পর দম নেয়ার জন্যে অস্থির হয়ে উঠবে ফুসফুস। ওদিকে শেষ করতে পারেনি কাজ। ঠেলাগাড়ি থেকে লাথি মেরে প্রথম লাশ কূপে ফেলল রানা। ওর আরেক লাথিতে সঙ্গীর সঙ্গে দেখা করতে গেল দ্বিতীয় লাশ। ঝপাৎ-ঘুলুপ্ শব্দে বাদামি তরলে পড়েই হারিয়ে গেছে দুই মৃত কিডন্যাপার। ওখানে উঠল বেশ কিছু বড় বুদ্বুদ। কিছু দিনের ভেতর হাড় ছাড়া ওই দুই লাশের আর কিছুই থাকবে না। কূপে রক্তমাখা কুকরিটা ফেলল রানা। ঢাকনি আটকে ছিটকিনি লাগিয়ে ঝেড়ে দৌড় দিল গোলাবাড়ির দিকে। ওকেও তো বাঁচতে হবে!
পুরনো গোলাঘরের কাছে দাঁড়িয়ে আছে উইলিয়াম কেন্সিংটন। চোখে-মুখে ভয় এবং দ্বিধা। রানা পৌঁছুতেই বলল, ‘এবার কী?’
‘রওনা হতে হবে,’ বলল রানা। ‘তবে আপনারটা নয়, আমরা ব্যবহার করব আমার গাড়ি।’
বাড়ির আড়ালে গাছের ওদিকে মার্সিডিয এসএলকে গাড়ি পার্ক করেছে রানা। দ্রুত উইলিয়াম কেন্সিংটনকে সঙ্গে নিয়ে ওখানে পৌঁছে গেল। উঠে পড়ল গাড়িতে।
প্যাসেঞ্জার সিটে গা এলিয়ে দিয়েই গুঙিয়ে উঠল ইতিহাসবিদ, ‘ওহ্! খুব অসুস্থ লাগছে।’
জবাব না দিয়ে গাড়ির ইঞ্জিন চালু করল রানা। দরজা বন্ধ করে রওনা হলো। দ্রুত গতির জন্যে সিটে ডেবে বসল ওদের পিঠ। ম্যানরের পাথুরে রাস্তা পার হয়ে সরু সড়কে উঠল ওরা। চারপাশে গ্রাম্য পরিবেশ। গাড়ির ইঞ্জিনের আওয়াজ ছাড়া চারপাশে নীরবতা। কোথায় চলেছে জানা নেই রানার। তবে এটা জানে, ওই ম্যানর থেকে সরে যেতে হবে। থামবে এমন কোথাও, যেখানে আলাপ সেরে নিতে পারবে কেন্সিংটনের সঙ্গে।
আঁকাবাঁকা উপকূলীয় পথে তুমুল বেগে চলেছে রানা। দু’পাশে সবুজ মাঠ। চরে বেড়াচ্ছে শত শত ভেড়া ও সেগুলোর শাবক। দূরে দূরে একটা-দুটো সাদা কটেজ বা ফার্মহাউস। অস্তের দিকে চলেছে সূর্য। সাগরের বুকে বিলিয়ে দিচ্ছে লালচে আলো। কেমন যেন মন খারাপ হয়ে গেল রানার। ফুরিয়ে যাচ্ছে জীবন থেকে আরও একটা দিন। আর কখনও ফিরবে না।
‘আপনার কি এত জোরে গাড়ি চালাতেই হবে?’ আপত্তির সুরে বলল কেন্সিংটন।
‘আসুন, জরুরি কথা সেরে নিই,’ বলল রানা।
‘আগে গাড়ি থামান,’ চাপা স্বরে বলল ইতিহাসবিদ। রাস্তার ওপর থেকে চোখ তুলে তাকে দেখল রানা। মড়ার মত ফ্যাকাসে হয়েছে লোকটার মুখ। দু’হাতে চেপে ধরেছে পেট। দুর্বল স্বরে বলল, ‘বমি করে দেব।’
ঘাসে ছাওয়া এক মাঠের শেষে কাঠের বেড়া, ওটার পাশে কড়া ব্রেক কষে থামল রানা। দরজা খুলে টলতে টলতে গিয়ে কাঠের একটা খুঁটি একহাতে ধরল উইলিয়াম কেন্সিংটন। অন্যহাত পেটের ওপর। দুই সেকেণ্ড পর প্রায় দুই ভাঁজ হলো সে। গলগল করে মুখ দিয়ে বেরোল বাদামি বমি। ছিটিয়ে পড়ছে ঘাসের বুকে।
লোকটাকে পুরো তিন মিনিট সময় দেয়ার পর গাড়ি থেকে নামল রানা। কাছে গিয়ে বলল, ‘অতিরিক্ত উত্তেজনা। তাই শরীর খারাপ লাগছে। এখন কেমন বোধ করছেন?’
‘খুন হয়ে গেছি,’ বলল উইলিয়াম। ‘তবে গায়ে বাতাস লাগলে ভাল লাগবে।’ রাস্তার পাশে ঢালু পাথুরে জমি নেমেছে সাগর-সৈকতে। বড় একটা পাথরের বোল্ডারে কনুই রেখে দাঁড়িয়ে পড়ল সে।
তার পাশে গিয়ে থামল রানা। বুঝতে পারছে, অযথা নষ্ট হচ্ছে সময়। অথচ, ওটার খুব অভাব ওর এখন। ফিরতে হবে মিশরে। খুঁজে বের করতে হবে সেই গুপ্তধন। তারপর চেষ্টা করবে ওগুলোর বদলে লিণ্ডাকে ছুটিয়ে নিতে। কাজটা শেষ করে দেখে নেবে ও জন ব্রাউনকে। পৃথিবীতে থাকবে হয় ও, নইলে ওই লোক। কিন্তু প্রথমে উইলিয়াম কেন্সিংটনের কাছ থেকে জরুরি তথ্য না জানলে এগোতে পারবে না কোনও দিকেই।
বেশ ক’বার বড় করে শ্বাস নিল কেন্সিংটন। কাঁপা হাত বোলাল মুখের ওপর। তারপর বিড়বিড় করল, ‘হায়, ঈশ্বর! কী করে এসবে জড়িয়ে গেলাম?, ওই ওরাই কি মেরে ফেলেছে মডাককে?
‘ব্যাখ্যা দিতে গেলে অনেক সময় লাগবে,’ বলল রানা। ‘সেই সময় এখন আমার হাতে নেই।’
‘কিন্তু এসব না জেনে কিছুই বলব না আমি।’
দীর্ঘশ্বাস ফেলল রানা। ‘বেশ। ব্যাখ্যা হয়তো আপনার প্রাপ্য।’ মিশরে ডাকাতি, মর্ডাকের মৃত্যু, জমির শেখ, জন ব্রাউন ও লিণ্ডার বিষয়ে সংক্ষেপে খুলে বলল ও।
‘ওই লোক আপনাকে ব্ল্যাকমেইল করছে?’ অবিশ্বাস নিয়ে বলল কেন্সিংটন।
‘তা নয়,’ বলল রানা। ‘সে ভাবছে তা-ই করছে। তবে আমার নিজেরও আগ্রহ আছে ওই গুপ্তধনের ব্যাপারে। সুযোগ পেলে উদ্ধার করব। এরপর, লিণ্ডা মেয়েটাকে উদ্ধার করব ব্রাউনের খপ্পর থেকে। তবে গুপ্তধন আবিষ্কার করার জন্যে সময় পাব মাত্র সাত দিন। আজ ফুরিয়ে যাচ্ছে প্রথম দিন। …এবার বলুন, জরুরি কোনও তথ্য দিতে পারবেন আপনি?’
‘বড় অবাক লাগছে,’ বলল ইতিহাসবিদ। ‘জন ব্রাউনের নাকি অতি আগ্রহ ছিল গুপ্তধনের ব্যাপারে। তাই তাকে ওটার ব্যাপারে বলতে অনিচ্ছুক ছিল মর্ডাক।’
‘খুলে বলুন মডাক আর আপনি এসবে কীভাবে জড়িয়ে গেলেন,’ বলল রানা।
‘মর্ডাক আমার পুরনো বন্ধু,’ বিড়বিড় করল কেন্সিংটন, ‘পড়াশোনাও করেছি একই ইউনিভার্সিটিতে।’
‘আপনারা দু’জন যৌথভাবে কাজ করছিলেন ওই প্রজেক্টে।’
‘গুপ্তধনের ব্যাপারটা আবিষ্কার করে মর্ডাকই। করেই আমার সঙ্গে এ বিষয়ে আলাপ করে। তখন ঠিক হয়, সাহায্য করার জন্যে মিশরে যাব ওর ওখানে। তৈরি হচ্ছি, এমন সময় শুনলাম ও খুন হয়ে গেছে। ভীষণ ভয় পেলাম। গুটিয়ে নিলাম নিজেকে। বারবার মনে হয়েছে, যে-কোনও দিন এসে আমাকে শেষ করবে খুনিগুলো।’ রানার দিকে তাকাল সে। ‘আপনি কী করে জানলেন আমার নাম?’
‘আগেই বলেছি আপনাকে। আপনার ফোন নাম্বার ছিল মর্ডাকের ব্লেয়ারের পকেটে একটা কাগজে।’
‘কপাল মন্দ আমার,’ বলল কেন্সিংটন। ‘ল্যাংকেস্টার ইউনিভার্সিটি ছেড়ে এখানে চাকরি নিচ্ছি, তখন ফোন দিই মর্ডাকের মোবাইল ফোনে। যেন তুলে নিতে পারে নতুন ফোন নাম্বার। সেসময় বোধহয় হাতের কাছে কাগজটা পেয়ে ওখানেই লিখে রেখেছিল।’
এবার বলুন গুপ্তধনের বিষয়ে কতটা জানেন।
‘বলব। তবে আগে একটু গলা ভিজিয়ে নিতে চাই। খুব দুর্বল লাগছে।’
উঁচু, আঁকাবাঁকা সড়ক থেকে নেমে একটু পর সামনেই পড়ল উপকূলবর্তী জেলে গ্রাম। কোবল পাথরে ছাওয়া সরু পথ ধরে এগোতেই দেখা গেল ছোট একটা বন্দর। সাগরের তীরে পাথরের তৈরি পুরনো এক ডকের তিনদিকে ঠুক-ঠাক আওয়াজে পরস্পর বাড়ি খেয়ে দুলছে কিছু নৌকা। সৈকতের কাছে পিয়ারে শুকানো হচ্ছে লবস্টার রাখার বাস্কেট ও লবণ ভরা জাল। সন্ধ্যা ঘনিয়ে এসেছে। কটেজগুলোর জানালা দিয়ে গিয়ে সাগরের বুকে পড়েছে হলদেটে আলো। গাড়ি রেখে নেমে পড়ল রানা ও উইলিয়াম। সাগরতীরে লম্বাটে এক পাব দেখে ওখানে ঢুকল ওরা। রানার মনে হলো, মুহূর্তে ওরা পৌঁছে গেছে কয়েক শ’ বছর আগের পৃথিবীতে।
কাঠের ভারী বারকাউন্টারটা হাজারো আঁচড় ও দাগে ভরা। এখানে ওখানে কয়েকটা অমসৃণ বেঞ্চ ও টেবিল। ওগুলোর বয়স অন্তত দেড় শ’ বছর হবে। টেবিলে টিশ্য বা টেবিল ক্লথ নেই। রুক্ষ দেয়ালে চকবোর্ডের মেন্যু নেই। রানা বুঝে গেল, এখানে যারা আসে, তাদের প্রধান কাজ মদ্যপান করা। আপাতত ভিড় নেই। মেঝেতে করাত দিয়ে কাটা গাছের ঝুরঝুরে গুঁড়ো। বার-এর টুলে স্থানীয় ক’জন জেলে। নিজেদের ভেতর আলাপ করছিল, রানা ও কেন্সিংটনকে ঢুকতে দেখে ঘুরে তাকাল। তবে সেটা মাত্র কয়েক মুহূর্তের জন্যে। আবারও নিজেদের আলাপে ডুবে গেল মানুষগুলো।
ফায়ারপ্লেসে ফুলকি তুলে ফুট-ফুট আওয়াজে পুড়ছে চেরাই করা গাছের গুঁড়ির শুকনো খণ্ড। জায়গাটা বারকাউন্টার থেকে বেশ দূরে। ওখানে কোনও টেবিল নেবে ঠিক করল রানা। ওদিকে উইলিয়ামকে পাঠিয়ে নিজে
নিজে গেল বারকাউন্টারে। বিয়ার কিনলে চার-পাঁচটা বোতল শেষ না করে মুখ খুলবে না লোকটা, তাই রানা নিল দুই গ্লাসে ডাবল উইস্কি। ইতিহাসবিদ ওটা পছন্দ করে কি না জানা নেই ওর। জানার ইচ্ছেও নেই। তার সামনে একটা গ্লাস রেখে উল্টো দিকের বেঞ্চে বসল রানা। হাতে সময় খুব কম। পকেট থেকে কয়েকটা কয়েন নিয়ে ফেলল জুকবক্সের ভেতর। বেছে নিল কর্কশ আওয়াজের রক মিউষিক। ওরা আলাপ করলে কান পেতেও কিছু শুনতে পাবে না কেউ। ‘শুরু করা যাক আখেনাতেন প্রজেক্ট বিষয়ে। তত্ত্ব, তথ্য, পরিসংখ্যান কিছুই বাদ দেবেন না।’
হাতে গ্লাস নিয়ে সোনালি তরল দেখল কেন্সিংটন। মনে হলো আপত্তি তুলবে। কিন্তু সাহস আর পেল না। চোখদুটো বুজে ঢক করে গিলল উইস্কি। বাচ্চারা যেমন তিতে ওষুধ খেতে বাধ্য হলে মুখ বিকৃত করে, তার অবস্থাও তেমনই। ঠক্ করে টেবিলে রাখল গ্লাস। ফ্যাকাসে গালে ফিরছে রক্ত। আস্তিন দিয়ে মুছে নিল মুখ। তারপর বলল, ‘প্রথমে আপনার জেনে নিতে হবে এসবের ইতিহাস। নইলে কিছুই বুঝতে পারবেন না।’
‘ঠিক আছে, তবে সংক্ষেপে বলবেন।’
‘আখেনাতেন ছিলেন একজন ফেরাউন,’ বলল কেন্সিংটন, ‘আঠারোতম রাজবংশের রাজা। সময়টা তখন খ্রিস্টপূর্ব ১৩৫৩ থেকে ১৩৩৬। তাঁর আসল নাম ছিল….
‘আমেনহোটেপ চতুর্থ, আর্কিওলজিকাল ম্যাগাযিন থেকে সংগ্রহ করা জ্ঞান ঝেড়ে দিল রানা।
ভুরু ওপরে তুলে বিস্ময় নিয়ে ওকে দেখল কেন্সিংটন। ‘ভাবতেও পারিনি আপনি একজন ইজিপটোলজিস্ট।
‘তা নই। টুকটাক কিছু তথ্য পড়েছি তার ব্যাপারে।’
কাঁধ ঝাঁকাল কেন্সিংটন। ‘বেশ, কী যেন বলছিলাম?’
‘আখেনাতেন।’
‘হ্যাঁ, ঠিক। তা হলে আপনি হয়তো এ-ও জানেন, আখেনাতেন স্বাভাবিক রাজা ছিলেন না। তাঁর মত আর কাউকে দেখা যায়নি প্রাচীন মিশরের রাজবংশে।’
‘এটা জানি, তিনিই মিশরে প্রথম ফেরাউন, যিনি বিশ্বাস করতেন এক স্রষ্টার ওপরে।’
মাথা দোলাল কেন্সিংটন। সহজ হয়ে উঠছে উইস্কির প্রভাবে। ‘আতেন। অনেকে বলেন সূর্য-দেবতা তিনি। তাঁর নাম মনে করিয়ে দেয়ার জন্যে আখেনাতেনের আমলে জাতীয় প্রতীক হিসেবে ব্যবহার করা হতো সোনালি সূর্যের প্রতিমা। আখেনাতেন যুদ্ধ ঘোষণা করেন বহু-ঈশ্বরবাদী ধর্মের বিরুদ্ধে। হাজার হাজার বছরের দেব-দেবীকে মুছে দিতে চান। তিনিই চালু করেন নতুন একেশ্বরবাদী ধর্ম। প্রচার করেন, তিনি মেনে চলেন শুধু আতেনকে। অনেক পরে আমরা ওই ধর্মবাদের নাম দিয়েছি আতেনিযম। ইতিহাসবিদদের ভেতর অনেকে মনে করেন আখেনাতেন যিশুর অগ্রদূত। অন্যরা বলেন র‍্যাডিক্যাল ক্র্যাকপট।’ গ্লাস তুলে ভেতরে উইস্কি নেই দেখে হতাশ চোখে রানাকে দেখল সে। ‘আরেকটা ড্রিঙ্ক পেলে ভাল হতো।’
‘আপাতত আমারটা নিন,’ নিজের গ্লাসটা ইতিহাসবিদের নাকের কাছে ধরল রানা। ‘পরে এনে নেব।’
‘অনেক ধন্যবাদ। জিনিসটা দরকার ছিল।’
‘সরাসরি মূল প্রসঙ্গে আসুন। আতেনিযম সম্পর্কে জানি। এ-ও অজানা নয়, সমাজে ধর্মীয় পরিবর্তন আনার চেষ্টা করেন বলে আখেনাতেনকে অনেকেই বলতেন ধর্মদ্রোহী পাষণ্ড রাজা। কিন্তু তাঁর সঙ্গে মর্ডাকের গুপ্তধন বিষয়ক রিসার্চের কী সম্পর্ক?’
রানার গ্লাসটা নিল কেন্সিংটন। ‘আমাকে বলতে দিন। গুরুত্বপূর্ণ বিষয়গুলো না বললে কিছুই বুঝবেন না। আর তখন প্রথম থেকে সব বলতে হবে আবার।’
‘আপনি বলুন।’ চাপা দীর্ঘশ্বাস ফেলল রানা। ওর মনে সন্দেহ ঢুকেছে, লোকটা দুই পেগ গিলেই মাতাল হয়ে গেল কি না।
‘ওই ফেরাউন যখন তরুণ, সেসময়ে মারা যান তাঁর বাবা আমেনহোটেপ তৃতীয়,’ বলতে লাগল কেন্সিংটন। ‘ক্ষমতা পাওয়ার আগে থেকেই আখেনাতেন অস্বাভাবিক মানসিকতার মানুষ। দৈহিক দিক থেকেও বিকৃত অঙ্গের। সবাই আড়ালে তাঁকে নিয়ে হাসি-ঠাট্টা করত। কিন্তু মসনদে বসে তিনি করলেন অকল্পনীয় এক কাজ। সিংহাসনে আসীন হওয়ার পাঁচ বছর পর নিজের নাম পাল্টে করলেন আখেনাতেন। যার আক্ষরিক অর্থ: আতেনের মহিমান্বিত চেতনা। এই নাম নেয়ায় পর শুরু হলো নতুন এক অধ্যায়। শাসনকালের নবম বছরে দেব-দেবী পূজারীদের প্রায় সবাইকে পাঠিয়ে দিলেন নির্বাসনে। ভয়ঙ্কর ঝাঁকি খেল সে আমলের প্রাচীন সমাজ। শেয়াল-মাথা আনুবিস, অধোলোকের শাসক ওসাইরিস আর দেবতাদের দেবতা আমুনকে পুরোপুরি অবজ্ঞা করে উড়িয়ে দিলেন আখেনাতেন।’ মাছি তাড়াবার ভঙ্গি করল কেন্সিংটন। ‘এত দিনের ধর্ম যেন উবে গেল অস্ত্রের হুমকির মুখে। বেশিরভাগ মানুষ মেনে নিল, দেশের জাতীয় ধর্ম হবে আতেনিযম। বিশ্বস্ত অনুচর বা ভক্তদেরকে নিয়ে থিসের রাজধানী ত্যাগ করে নতুন এক শহরের পত্তন করলেন আখেনাতেন। ওটার নাম হলো আখেতাতেন। অর্থাৎ: আতেনের দিগন্ত। অবশ্য ওটা আরও ভালভাবে পরিচিত আমারনা হিসেবে।’ রানার দেয়া গ্লাসের উইস্কি ঢক করে গিলল সে। যে দৃষ্টিতে তাকাল, তাতে রানা বুঝল লোকটা চাইছে যেন আরও উইস্কি এনে দেয়া হয় তাকে।
‘আবারও ডাবল উইস্কি?’ খালি গ্লাস দেখাল রানা।
‘কেন নয়?’ মাথা দোলাল কেন্সিংটন।
উঠে গিয়ে আরও দুই গ্লাস ডাবল উইস্কি আনল রানা। একটা গ্লাস ইতিহাসবিদের সামনে রেখে উল্টোদিকের বেঞ্চে বসল। ‘বলতে থাকুন।
কী বলছিল মনে করতে গিয়ে কয়েক সেকেণ্ড নিল কেন্সিংটন, তারপর বলতে লাগল, ‘এবার বলব এই কাহিনীর সবচেয়ে গুরুত্বপূর্ণ অংশ। পাগলা ফেরাউন যখন নিজের তৈরি স্বর্গে ভক্তদের মাঝে আরাম করে জীবন পার করছে, ওই একই সময়ে ধসে পড়ছে দেশের অর্থনীতি। চারপাশে কুকুরের মত কামড়া-কামড়ি করছে সাধারণ মানুষ। এমন কী দেশের নিরাপত্তার দিকেও খেয়াল নেই আখেনাতেনের। দেশের সর্বনাশ হচ্ছে। হাঁটু গেড়ে বসতে বাধ্য হচ্ছে ঐতিহ্যময় প্রাচীন মিশর।’ এক ঢোক
এক ঢোক উইস্কি গিলল কেন্সিংটন। গোলাপের মত লালচে হয়েছে দু’গাল। জ্বলজ্বলে বাতির মত জ্বলছে চোখ। ‘আশা করি বুঝতে পারছেন, আখেনাতেনের ওপর মহাবিরক্ত হয়ে উঠল লাখ লাখ মানুষ। সেই আমলের মন্দিরগুলোর পুরোহিতদের প্রচণ্ড প্রভাব ছিল অর্থনীতি ও সমাজের ওপর। অথচ, সেই মন্দির ধ্বংস করতে লাগলেন আখেনাতেন। দ্বিতীয় বিশ্বযুদ্ধের আগে নাযিরা যেমন কঠোর আচরণ করেছে সবার সঙ্গে, মিশরে তখন সেই একই হাল। পুরনো দেব-দেবীর সোনা-রুপা দিয়ে তৈরি মূর্তি থেকে শুরু করে ছোটবড় সব ঐতিহ্যময় সম্পদ ধ্বংস করে দিচ্ছেন আখেনাতেন। সোনা-রুপা গলিয়ে তৈরি করা হচ্ছে আতেনের মূর্তি। বন্ধ করে দেয়া হচ্ছে সব মন্দির। হঠাৎ করেই মানা করে দেয়া হয়েছে শিল্পী, রাজমিস্ত্রি, ভাস্কর, লেখকদের, যাতে তারা আর কখনও দেব-দেবী সংক্রান্ত কোনও কাজে হাত না দেয়। কাজ বন্ধ হওয়ায় বেকার হয়ে গেল মানুষগুলো। অপ্রয়োজনীয় হয়ে উঠলেন মন্দিরের উচ্চ পর্যায়ের পুরোহিতরা। এককথায় সমাজে ভয়াবহ সঙ্কট তৈরি করলেন আখেনাতেন। যাদের ক্ষতি করলেন, খেপে গেল তারা। প্রচার করতে লাগল, দেশে বিচার নেই। পাষণ্ড এক অত্যাচারী বর্বর এসে চেপে বসেছে মসনদে।’
কয়েক মুহূর্ত থেমে কী যেন ভাবল উইলিয়াম কেন্সিংটন। তারপর আবারও বলতে লাগল: ‘এবার আসছি একটা কিংবদন্তির বিষয়ে। ওই শ্ৰুতি অনুযায়ী, সেসময়ে আখেনাতেনের সৈনিক ও গুপ্তচরদের কাছ থেকে বাঁচাবার জন্যে বিপুল পরিমাণের ধর্মীয় আর্টিফ্যাক্ট বা সম্পদ সরিয়ে নেন বিশেষ কেউ বা একাধিক ক্ষমতাশালী লোক। যদিও কথাটা মিথ্যাও হতে পারে।’
‘সত্যি হয়ে থাকলে কে বা কারা সেটা করে?’
‘পরিষ্কার ভাবে কিছু জানা যায় না বলেই ওই ঘটনাকে ধরে নেয়া হয়েছে লোককাহিনী হিসেবে। হাজার বছর ধরেই গুরুত্বের সঙ্গে নেয়া হয়নি বিষয়টি। শীতের রাতে আগুন পোহাতে বসে নাতি-পুতিদেরকে এ গল্প শোনাতেন বৃদ্ধ- বৃদ্ধারা।’
গভীর সন্দেহে দুলে উঠল রানার মন। ‘তার মানে, এসব মিথ্যাও হতে পারে। বাস্তবে হয়তো নেই সেই গুপ্তধন?’ ওর মনে হচ্ছে, এখানে এসে অযথা সময় নষ্ট করছে। বোধহয় উচিত ছিল প্যারিসে জন ব্রাউনকে খুঁজতে শুরু করা।
ওর মন খারাপ ভাবটা টের পেয়েছে উইলিয়াম কেন্সিংটন। ‘এত হতাশ হবেন না। শেষ হয়নি আমার কথা। এখন যা বলব, তাতে চমকে যাবেন।’
‘বলুন,’ বলল রানা।
‘লোককাহিনী বলা শেষ, এবার বলছি বাস্তবতা। কপালের জোরে তুরস্কের অ্যান্টাকিয়ায় প্রাচীন এক নিদর্শন আবিষ্কার করে মডাক। ওটা ছিল হাজার বছর আগের সিরিয়ার নাম করা শহর অ্যান্টিওক-এ।
রানার মনে পড়ল, প্রথমবারের মত যিশুর অনুসারীদেরকে খ্রিস্টান নামে ডাকা শুরু হয় ওই শহরে। শত শত বছর ধরে যুদ্ধ চলেছে ওখানে। অবরোধের নগরী। সংঘটিত হয়েছিল ক্রুসেড। অনেকে বলে ভূমিকম্পের শহর অ্যান্টিওক। বারবার হাত বদল হয়েছে। দখল করেছে মিশরীয়রা, গ্রিকরা এবং শেষে রোমানরা। তবে এসব থেকে জানার উপায় নেই, কোথায় আছে গুপ্তধন বা ওটা বাস্তবে আছে কি না।
‘দু’বছর আগে মডাক ছুটিতে গিয়েছিল অ্যান্টিওকে, বলল কেন্সিংটন। ‘সুযোগ পেলেই ছোট সব অ্যান্টিক দোকান বা রাস্তার দোকানে ঢু মারত। যা পেত, তার বেশিরভাগই ছিল নকল জিনিসপত্র। প্রাচীন প্যাপাইরাস কিনে দেখা যেত জিনিসটা আসলে গত বছরের কলাগাছের পাতা। একটু রঙ করে দেয়া হয়েছে মাত্র। বা কিনল হয়তো প্রাচীন এক কারুকাজ করা হাড়। পরে জানল জিনিসটা টার্কি মুরগির গিলে ফেলা কোনও ছোট জন্তুর হাড়। পেটের অ্যাসিডের কারণে দেখতে হয়েছে প্রাচীন আমলের দামি আর্টিফ্যাক্টের মত। কিন্তু ছুটি শেষ হওয়ার ঠিক আগের দিন অন্য কিছু পেল মডাক।
‘জিনিসটা কী?’ জানতে চাইল রানা।
‘খুব ছোট এক কৌটা,’ বলল কেন্সিংটন। ‘ক্ষয়ে গেছে সময়ের সঙ্গে। বিক্রেতা বলেছিল, ওটা খুঁড়ে তোলা হয়েছে অ্যান্টিওক শহরের ধ্বংসাবশেষের তলা থেকে। লোকটা ভেবেছিল, ওটা বাজে ফালতু কৌটা। দেরি না করে কৌটা কিনে হোটেলে ফেরে মডাক। ইংল্যাণ্ডে আসার পর অর্ধেক রাত লেগেছিল ওটা খুলতে। ভেতরে ছিল প্যাপাইরাস।’
‘গত বছরের কলাগাছের পাতা নয়?’
‘না। সত্যিকারের জিনিস। হায়ারাটিক স্ক্রিপ্ট। আগের আমলে যেমন করে হায়ারোগ্লিফ ব্যবহার করে চিঠি লেখা হতো, অনেকটা তেমনই। তবে আরও সহজ ভাষায় লেখা।’
‘হায়ারাটিক স্ক্রিপ্ট সম্পর্কে জানি, আপনি বলুন,’ বলল রানা।
‘ওটা ছিল একটা অসমাপ্ত চিঠি। যিশুর জন্মের ১৩৩৪ বছর আগে লেখা হয়েছিল অ্যান্টিওক শহরের কাউকে। মোটামুটি ওই সময়েই মারা যান ফেরাউন আখেনাতেন। যিনি চিঠি দেন, নিজের নাম ও পরিচয় জানাতে গিয়ে লেখেন: আমি হেরাক্লেয়ার ওটচিগিন। খুব অসুস্থ, বয়স্ক মানুষ ছিলেন তিনি। জরুরি কিছু কথা বলতে চেয়েছিলেন।’
‘গল্প না বাড়িয়ে সংক্ষেপে বলুন, আমার হাতে সময় কম,’ বলল রানা।
তর্জনী তুলে নিষেধ করল কেন্সিংটন। ‘একটু ধৈর্য ধরুন। সবই বুঝবেন। ওই চিঠি লেখা হয় থিবসের জাজেরি নামের হাই-প্রিস্টের কাছে। ওটচিগিন প্রকাশ করেন অকল্পনীয় এক সত্য। স্বীকার করেন যে তিনি মিশরের ইতিহাসে সবচেয়ে বড় ঐতিহ্যময় সব সম্পদ সরিয়ে নেন অন্য কোথাও। কিন্তু সেজন্যে কোনও পরিতাপ ছিল না তাঁর। সেজন্যে শাস্তিও হয়নি। তবে চিঠি শেষ করে প্রাপকের কাছে পাঠাতে পারলে, দেরি না করে তাঁকে নিয়ে যাওয়া হতো মিশরে। সবচেয়ে বড় স্কয়্যারে হিরো হিসেবে সংবর্ধনা পেতেন। এবার শুনুন, কেন এ কথা বলেছি।’
চুপ করে অপেক্ষা করছে রানা। দেখা যাক কেন্সিংটন ওকে আগ্রহী করে তুলতে পারে কি না।
‘এবার আপনাকে পিছিয়ে যেতে হবে কয়েক বছর, বলল কেন্সিংটন। ‘সেসময়ে ওটচিগিন নামে পরিচিত ছিলেন না পত্রলেখক। তাঁর আসল নাম ছিল মানকাউয়া। জাতিতে ইজিপশিয়ান।
জন্মেছেন থিবসে। শহরের সবচেয়ে প্রভাবশালী প্রধান পুরোহিত ছিলেন। সেসময়ে তাঁর অনুগত শিষ্য ছিলেন তরুণ জাজেরি। যিশুর জন্মের ১৩৪৩ বছর আগে মানকাউয়া তাঁর চিঠিতে লেখেন, তাঁদের ধর্ম ও দেশ বাঁচাতে হবে। সবার সর্বনাশ করে দিচ্ছে আখেনাতেন, তাই তাঁর দুই শিষ্য মানুরি ও কিপাটুকে নিয়ে কাজে নামতে মনস্থ করেন তিনি।’
‘কী করেন তিনি?’ জানতে চাইল রানা।
‘একবার কল্পনা করুন কী ভয়াবহ পরিবেশ চলছে মিশরে। সাধারণ মানুষ বুঝে গেছে, তাদের রাজা আসলে বদ্ধ উন্মাদ। ধ্বংস করছে জাতীয় ঐতিহ্যবাহী সব শিল্প ও সম্পদ। অন্ধের মত সূর্য-পূজা নিয়ে আখেনাতেন এতই ব্যস্ত, ক’দিন পর হয়তো দেশই থাকবে না। কিন্তু নিজে থেকে তো আপনা-আপনি ভাল হবে না পরিস্থিতি। এবার বলুন, দেশের স্বার্থ রক্ষা করতে হলে আপনি নিজে কী করতেন?’
জবাবটা মুহূর্তে পেয়ে গেছে রানা।
ওর চেহারা দেখে মুচকি হাসল কেন্সিংটন। ‘ঠিক। আপনিও চাইতেন যেন চিরকালের জন্যে বিদায় হয় অত্যাচারী শাসক। ষড়যন্ত্র করলেন মানকাউয়া। কিন্তু আখেনাতেনকে খুন করা সহজ নয়। তার চারপাশে বিশ্বস্ত সৈনিক, ছড়িয়ে রেখেছেন গুপ্তচরদের জাল। কেউ বিশ্বাস করতে পারছে না আর কাউকে। বাধ্য হয়ে মানকাউয়া ধৈর্য ধরলেন। ভাল করেই জানতেন, আজ হোক বা কাল…. মরবেন আখেনাতেন। তখন স্বাভাবিক হবে রাজনৈতিক ও ‘সামাজিক পরিবেশ।
মিয়ানমারের মতই মগের মুল্লুক তৈরি করেছিল আখেনাতেন, ভাবল রানা। ‘মানকাউয়া ঠিক করলেন, আপাতত লুকিয়ে ফেলবেন মূল্যবান সব সম্পদ। একদিন সবই ফিরিয়ে দেবেন মন্দিরগুলোতে।’
বারকয়েক মাথা দুলিয়ে ঢক্ করে উইস্কি গিলল কেন্সিংটন। ‘মানকাউয়া, মানুরি ও কিপাটু নিজেদের জন্যে চাননি এসব সম্পদ। তাঁরা দায়িত্ব নেন বিশ্বস্ত বাহকের। নিজের ক্ষমতা ও সুনাম ব্যবহার করে কয়েক মাস বা কয়েক বছরের ভেতর বিপুল সম্পদ জোগাড় করে গোপনে লুকিয়ে ফেললেন থি নগরীর কোথাও। ওখান থেকে কিছু কিছু করে সরিয়ে নেয়া হলো বহু দূরে। সাধারণ মানুষ কিছুই জানল না। কাজটা ছিল খুব ঝুঁকিপূর্ণ। রাজার লোকের হাতে ধরা পড়লে নির্ঘাৎ মৃত্যু। যাই হোক, পরে তথ্য পাচারকারীদের কারণে আখেনাতেনের কানে গেল ওই সম্পদের কথা। ভয়ানক নির্যাতন করে মেরে ফেলা হলো অনেক মানুষকে। পুরোহিতরা হয়ে গেলেন চিহ্নিত গোষ্ঠী। তাঁদের পক্ষে খুব কঠিন হলো মরুভূমির কোথাও শেষের কিছু সম্পদ সরিয়ে নেয়া। মানকাউয়া বর্ণনা দিয়েছেন, কী করে গোপনে থিস্‌ থেকে বেরিয়ে ব্যবসায়ীর বেশ ধরে চেপে বসেন বাণিজ্য তরীতে। পরে শুনলেন কী হয়েছিল মানুরি ও কিপাটুর। নির্যাতনের মাধ্যমে তাদের মুখ থেকে সবই বের করবেন আখেনাতেন, তাই বিষ পান করে আত্মহত্যা করে তারা।’
‘মানকাউয়া পালিয়ে গেলেন সিরিয়ায়?’
‘মাথা পরিষ্কার ছিল তাঁর। ওখানে পৌঁছে ধনী এক লোকের ছেলের ব্যক্তিগত শিক্ষকের কাজ নিলেন। নিজের নাম বললেন ওটচিগিন। পেরোতে লাগল বছর। তারপর একদিন শুনলেন, মারা গেছেন আখেনাতেন। জানা গেল না আততায়ীর হাতে খুন হয়েছেন, নাকি স্বাভাবিক মৃত্যু। তিনি নেই বলে নতুন করে আবারও চালু হলো পুরনো ধর্মের চর্চা। ধুলোয় মিশে গেল আখেনাতেনের ধর্ম। এতদিন অত্যাচার করেছে তাঁর অনুসারীরা, এবার তারাই পড়ল বিপদে। পরের রাজা তুতেনখামেন জাতীয় ধর্ম হিসেবে স্বীকৃতি দিলেন আগের ধর্মকে। আবারও দেবতাদের রাজা হলেন আমুন। স্বপ্ন পূরণ হয়েছে মানকাউয়ার। কিন্তু ততদিনে তিনি বৃদ্ধ এবং অসুস্থ। বুঝে গেছেন, আর দেরি করলে গুপ্তধনের কথা তাঁর সঙ্গেই কবরে যাবে। সময় নষ্ট না করে চিঠি লিখতে বসলেন তিনি। কিন্তু দুঃখের কথা, বা বলা চলে আমাদের ভালর জন্যেই, অসুস্থতার কারণে চিঠি শেষ করে মিশরে আর ওটা পাঠাতে পারলেন না। হয়তো আগেই মারা যান। অথবা, ভেবেছিলেন এসব কাউকে না জানানোই ভাল। আসলে কী হয়েছিল, আমরা জানি না। কিন্তু আসল কথা হচ্ছে, ওই চিঠি আমাদের হাতে পড়ল হাজার হাজার বছর পর। আমরা জেনে গেলাম, কোথাও রয়ে গেছে সেই বিপুল সম্পদ বা গুপ্তধন।’
উইলিয়াম কেন্সিংটনের কথা শেষ হওয়ার পর বেশ কিছুক্ষণ চুপ করে বসে থাকল রানা। তারপর জানতে চাইল, ‘আপনার কি মনে হয় বাস্তবেই আছে ওই গুপ্তধন? ওটার ওপর নির্ভর করছে লিার জীবন-মৃত্যু।’
‘ওই গুপ্তধন যে আছে, সেটা নিয়ে আমার মনে কোনও সন্দেহ নেই,’ বলল কেন্সিংটন। ‘মর্ডাক আর আমি মিলে প্রায় এক মাস ধরে অনুবাদ করেছি প্যাপারাইস।’
‘ওটা এখন কোথায়?’ জানতে চাইল রানা।
‘লণ্ডনে, একটা ব্যাঙ্কের সেফ ডিপোযিট বক্সে। মর্ডাক মারা যাওয়ায় আমি একমাত্র মানুষ, যে ওটার কথা জানি।’
ভুরু কুঁচকে তাকে দেখল রানা। ‘জানবেন কী করে যে ওই প্যাপাইরাসে সত্যিকারের তথ্য আছে? জানার তো উপায় নেই ওটচিগিন আসলে মানকাউয়া।’
‘জানার উপায় আছে। কারণ চিঠির শুরুতে নিজের ব্যক্তিগত সিল দিয়েছেন তিনি। ওরকম সিল ব্যবহার করত সেই আমলের প্রধান পুরোহিতেরা। খুব কম মানুষই দেখতে পেয়েছে ওই সিলমোহর। কর্তৃপক্ষ দেখলেই বুঝে যেত, প্রচণ্ড ক্ষমতাশালী প্রধান পুরোহিতের সিল ওটা। আমি দেখাতে পারব আপনাকে।’ জ্যাকেটের বুক পকেট থেকে কলম নিয়ে টেবিলের ওপর ঝুঁকল সে। একটু পর রানা দেখল, একটা বৃত্ত তৈরি করেছে লোকটা। মাঝে ছোট্ট একটা মন্দির। ওটাকে ঘিরে রেখেছে পাম গাছ। মন্দিরের ছাতে মুকুট পরা একটা দাঁড়কাক।
কয়েক মুহূর্ত ছবিটা ঝুঁকে দেখল রানা, তারপর বলল, ‘এত গুরুত্বপূর্ণ হলে এটা নিয়ে শোরগোল তোলেনি কেন ইজিপটোলজিস্টরা?’
নাক দিয়ে ঘোঁৎ করে আওয়াজ করল কেন্সিংটন। ‘ইজিপটোলজিস্টদের বেশিরভাগই আসলে রামছাগল। নাম করা বেশ কয়েকজন প্রফেসরের এক প্যানেল তো বলে দিল, পুরনো লোককাহিনীর পেছনে দৌড়ে বোকার মত সময় নষ্ট করছি আমরা। আমাদের অনুচিত হবে আখেনাতেনের গুপ্তধনের ব্যাপারে পেপার তৈরি করা। জ্যোতিষশাস্ত্রের বই লেখাও এর চেয়ে ভাল।’
‘হয়তো ঠিকই বলেছেন।’
এক ঢোক উইস্কি গিলল কেন্সিংটন। ‘তা-ই? তবে এটা ভুলবেন না, এসব গাধার পাছারাই একসময়ে বলেছে ইমহোটেপ স্রেফ পৌরাণিক কাহিনী। কিন্তু তারপর উনিশ শত ছাব্বিশ সালে প্রমাণ হলো, সত্যিই ছিল সেই ফেরাউন। তখন মুখ আর পাছা লাল হয়ে গেল নোংরা শুয়োরগুলোর। মর্ডাক আর আমি বুঝে গেলাম, আরেকবার মস্ত গাধামি করছে তারা। লজ্জা তাদেরকে পেতেই হবে। এতে মনে কোনও সন্দেহ রাখবেন না।’
‘আপনি কি ভাবছেন ওই সিল থেকেই বুঝে যাবেন গুপ্তধন কোথায় আছে?’ জানতে চাইল রানা।
মাথা নাড়ল উইলিয়াম কেন্সিংটন। ‘না, তা নয়। ব্যাপারটা অত সহজ নয়। মডাক আর আমি ভেবেছিলাম, কাজ শুরু করার পর যে-কোনও সময়ে নাক গলাবে জন ব্রাউন। তবে সিনেমা বা বইয়ে যেমন ম্যাপ এঁকে কোথাও একটা এক্স বসিয়ে দেয়া হয়, ব্যাপারটা অমন সহজ হলে বহু আগেই ওই গুপ্তধন পাওয়া যেত। বুদ্ধিমান এবং খুব সতর্ক মানুষ ছিলেন মানকাউয়া। আগামী বেশ কয়েক বছর পর কী হবে, আগেই আঁচ করে নিয়েছিলেন। চিঠিতে লিখেছেন কীভাবে পালিয়ে গেছেন মিশর থেকে সিরিয়ায়। আখেনাতেনের লোকদের নাকের কাছেই রেখেছিলেন বেশ কিছু সূত্র, যেগুলো সমাধান করলে মিলবে সেই বিপুল গুপ্তধন।’ মৃদু হেসে ঝুঁকে বসল ইতিহাসবিদ।
‘আপনি জানেন ওসব সূত্র কী?’ জানতে চাইল রানা।
ম্লান হয়ে মিলিয়ে গেল কেন্সিংটনের হাসি। ‘না, জানি না। তবে প্যাপাইরাসের চিঠিতে তিনি দিয়েছেন প্রথম সূত্র। ওটা সমাধান করলে পাবেন দ্বিতীয় সূত্র। ওটা সমাধান হলে পাবেন তৃতীয় সূত্র। এভাবে এক এক করে সূত্র খুঁজতে খুঁজতে পৌঁছে যাবেন গুপ্তধনের কাছে। আমাদের কাছে আছে মাত্র প্রথম সূত্রটা, যেটা পৌঁছে দেবে দ্বিতীয়টার কাছে।’
‘প্রথম সূত্র কী ধরনের?’
‘লিখেছেন, এমন এক সমাধির ভেতর রয়েছে সে: ‘সে এমন কেউ, যে কি না রে-এর খুব কাছে।’
‘স্পষ্ট করে কিছুই বলা হয়নি,’ বলল রানা। ‘প্রাচীন আমলে রে ছিল মিশরের গুরুত্বপূর্ণ কেউ। অনেকেই মনে করত, সে দেবতার খুব ঘনিষ্ঠ। মিশরের অর্ধেক সমাধি খুঁড়েও হয়তো দরকারি কিছুই পাবেন না।’
‘ঠিক। আর সেজন্যেই কায়রোয় গিয়ে গবেষণা করছিল মডাক।’
‘তারপর ওই সূত্র সমাধান করল মর্ডাক?’
‘জরুরি কিছু যে পেয়েছিল, সন্দেহ নেই,’ বলে চুপ হয়ে গেল কেন্সিংটন। একটু পর বলল, ‘কিন্তু সমস্যা হচ্ছে, ওটা যে কী ছিল, সেটা জানা নেই। মডাক যখন কায়রোয়, সেসময়ে একদিন বাড়িতে ফিরে ওর ফোন মেসেজ পেলাম। খুব উত্তেজিত ছিল। বলেছিল, প্রথম সূত্রের সমাধান করেছে। এবার খুঁজবে দ্বিতীয় সূত্র। আগামীকাল যাবে একটা জায়গায়। আর এর ফলে পাবে পরবর্তী সূত্র। আমাকে বলেছিল যেন পরে ফোন দিই ওকে। পরদিন কল দিলাম, কিন্তু বন্ধ ছিল ওর মোবাইল। দু’এক দিন পর জানলাম খুন হয়েছে। চুরি করে নিয়ে গেছে সব রিসার্চ নোট। ওখানে নতুন কিছু যোগ করে থাকলেও, সেসব আর জানার উপায় নেই।’
‘তা বোধহয় নয়,’ পকেট থেকে নীল মোবাইল হার্ড ডিস্ক বের করে টেবিলে রাখল রানা। ‘মর্ডাকের ল্যাপটপ থেকে নেয়া হয়েছে ওর ফাইল। এটার ভেতর আছে ওটা।’
ছোঁ দিয়ে মোবাইল ডিস্ক নিল কেন্সিংটন। ‘কী করে পেলেন এই জিনিস? না-না, ঠিক আছে, জানতেও চাই না।’ ঘুরিয়ে ফিরিয়ে জিনিসটা দেখছে সে। ‘ভেতরে কী আছে জানার জন্যে মনটা অস্থির লাগছে।’
‘আপনি একা নন, ফাইলের ভেতরের তথ্য জানতে ব্যস্ত হয়ে উঠেছে একদল ভয়ানক ডাকাত।’
‘কিন্তু এটা তো আর পাবে না, বাঁকা হাসল কেন্সিংটন। ‘মরে গেলেও এটা হাতছাড়া করব না। তা ছাড়া, মর্ডাক আর আমি মিলে তৈরি করেছি দুনিয়ার সবচেয়ে জটিল ক্র্যাকপ্রুফ এনক্রিপশন। ওটা ছিল আমাদের গোপন সম্পদ।’
‘এবার কমপিউটার লাগবে,’ বলল রানা। ‘আপনার বাড়িতে যেতে পারব না।’
‘তা ঠিক। তবে অফিসে তো যেতে পারি?’
চট্ করে হাতঘড়ি দেখল রানা। একঘণ্টার বেশি পাব-এ বসে আছে ওরা। বাইরে রাত নেমে গেছে। ‘ঠিক আছে, চলুন। দেরি না করাই ভাল।’
সেইণ্ট অ্যান্ড্রিউ ইউনিভার্সিটির পার্কিং লটের ল্যাম্প পোস্টের নিচে মার্সিডিয রেখে নেমে পড়ল রানা ও কেন্সিংটন। ফ্যাকাল্টি অভ হিস্ট্রি ভবনের গেটের সামনে পৌছে দেখল, ওটা বন্ধ।
‘সমস্যা নেই,’ বলল ইতিহাসবিদ। ‘ছুটির পরেও কাজ থাকতে পারে, তাই সবাইকে দেয়া হয়েছে স্পেয়ার চাবি।’
তালা খুলে ক্র্যাচ্ আওয়াজে সাইড গেট খুলে ভেতরে ঢুকল ওরা। ভবনের দরজা খুলছে কেন্সিংটন, সেই সুযোগে রাস্তার এদিক ওদিক দেখল রানা। আশপাশে কেউ নেই। রিসেপশনে ঢুকেই কেন্সিংটন বাতি জ্বালার সুইচের দিকে হাত বাড়াতেই খপ করে ওটা ধরল রানা। ‘অফিস অন্ধকার থাকুক।’
জানালা দিয়ে আসা জ্যোৎস্নার আলোয় সিঁড়ি বেয়ে উঠল ওরা। অন্ধকার করিডোর ধরে পৌঁছে গেল কেন্সিংটনের অফিসের সামনে। দরজা খুলে অন্ধকারে ঢোকার পর জানালার ব্লাইও টেনে দিল রানা। এদিকে ডেস্কে ল্যাপটপ চালু করেছে ইতিহাসবিদ। মোবাইল হার্ড ডিস্ক গুঁজে দিল কমপিউটারের স্লটে। কয়েক সেকেণ্ড পর জেগে উঠল স্ক্রিন। অন্ধকারে কেন্সিংটনের মুখে পড়ল নীলচে আভা। ‘হার্ডওয়্যার চিনে নিয়েছে নতুন ডিস্ক। এবার দেখা যাক।’ মাউস নেড়ে কয়েকটা কমাণ্ড দিল সে। ‘এবার দেব পাসওঅর্ড। যুম্বা ড্যান্সার জেসিকা গ্রিন।’
‘যুম্বা ড্যান্সার জেসিকা গ্রিন?’ জানতে চাইল রানা।
চোখ তুলে ওকে দেখল কেন্সিংটন। ‘ডারহ্যামের মানগ্রেড-এ যখন পড়ি, সেসময়ে ছিল জুনিয়ার এক টিচার। হাঁ করে দেখতাম তাকে। এমন সুন্দরী আর কাউকে দোখান। যুম্বা ড্যান্স করত। মর্ডাকেরও মনে ছিল তাকে। পাসওঅর্ড লেখার সময় আমরা ঠিক করলাম, পাসওঅর্ড যখন দেবই, তো জেসিকা গ্রিন নয় কেন? একটু যোগ করে পাসওঅর্ড তৈরি করলাম, যুম্বা ড্যান্সার জেসিকা গ্রিন। একেই বলে ক্র্যাকপ্রুফ এনক্রিপশন।
উইলিয়াম কেন্সিংটনের কলার মত মোটা আঙুলগুলো নাচতে লাগল কিবোর্ডে। পাসওঅর্ড দিতেই আনলক হলো ফাইল।
‘দেখা যাক আখেনাতেন প্রজেক্ট রিসার্চ ফাইলের ভেতর কী,’ গর্বের সঙ্গে বলল কেন্সিংটন। স্ক্রল করে ঝড়ের বেগে ডকুমেন্টের নিচের দিকে গেল সে। কিছুই বুঝছে না রানা। কয়েক মুহূর্ত পর ইতিহাসবিদ বিড়বিড় করে বলল, ‘কিন্তু নতুন কিছুই তো দেখছি না।’ একটা ইমেজ ফুটে আছে স্ক্রিনে। উঁকি দিয়ে ওটা দেখল রানা। ওর মনে হলো জিনিসটা প্রাচীন কোনও ডকুমেণ্ট। অক্ষরগুলো চিনল না।
‘এটা মানকাউয়ার প্যাপাইরাসের হাই-রেযোলিউশন স্ক্যান,’ বলল উইলিয়াম কেন্সিংটন। ‘দেখতেই পাচ্ছেন, কতটা পুরনো। অনেক সময় লেগেছে ডিসাইফার করতে।’ কয়েক মুহূর্ত ডকুমেন্টটা দেখল সে। তারপর আবারও স্ক্রল করে নামতে লাগল। স্ক্রিনে আটকে আছে চোখ।
ডেস্ক থেকে সরে জানালার কাছে গেল রানা। ব্লাইও সামান্য সরিয়ে নিচে তাকাল। রাস্তায় কেউ নেই।
টাকরা দিয়ে বারকয়েক আওয়াজ তুলল কেন্সিংটন। মাথা নেড়ে বলল, ‘এসবই আছে আমার কাছে। নতুন কিছু নয়। জানতে হবে ডকুমেন্টের নিচে মডাক নতুন কিছু লিখেছে কি না। দেখা যাক …
চুপ হয়ে গেল সে। সামনের দিকে ঝুঁকে গেছে ঘাড়। ‘হায়, ঈশ্বর!’
‘কী দেখলেন?’ ডেস্কের কাছে ফিরল রানা।
‘বিশ্বাস করতে পারছি না।’
‘কী বিশ্বাস করতে পারছেন না?’
স্ক্রিন থেকে মুখ তুলে শ্বাস আটকে বলল কেন্সিংটন, ‘সাহিরি। তা হলে সাহিরি? তা-ই হবে। কী গাধা আমি, নইলে আগেই বুঝে যেতাম।’
‘সাহিরি কী?’ জানতে চাইল রানা।
‘কখনও বাইবেল পড়েননি?
‘পড়লেও সাহিরির কথা কিছু মনে নেই।’
খিকখিক করে হাসতে শুরু করেছে কেন্সিংটন। দু’হাত মুঠো করে আকাশের দিকে ছুঁড়ল। ‘সত্যিই, দুর্দান্ত জিনিয়াস এই মডাক।’
‘খুলে বলবেন, নাকি পিটিয়ে মুখ খোলাতে হবে?’ বিরক্ত রানার মনে হচ্ছে লোকটার কলার ধরে টেনেহিঁচড়ে টেবিলের কাছ থেকে সরিয়ে দেয়।
হাসি থামিয়ে গম্ভীর হলো ইতিহাসবিদ। আবারও তাকাল স্ক্রিনের দিকে। ‘এটা দেখুন। শেষ এন্ট্রি। ডকুমেন্টের শেষে। প্রথম সূত্রের সমাধান করেছিল মর্ডাক।’
‘ব্যাখ্যা করে বলুন,’ বলল রানা।
‘সেই সূত্র আপনার মনে আছে, আমি বলেছিলাম: ‘লিখেছেন, এমন এক সমাধির ভেতর রয়েছে সে: ‘সে এমন কেউ, যে কি না রে-এর খুব কাছে,’’ বলল কেন্সিংটন। ‘প্রাচীন মিশরে পঞ্চম রাজবংশের দ্বিতীয় ফেরাউন সাহিরিকে সবাই এক নামে চিনত রে হিসেবে। খ্রিস্টপূর্ব ১৪৮৭ থেকে ১৪৭৫ সাল পর্যন্ত শাসন করেছেন। তাঁর পিরামিড আছে আবুসির-এ। কায়রোর দক্ষিণের মরুভূমিতে। নিশ্চয়ই বুঝতে পেরেছেন, ওখানেই দ্বিতীয় সূত্র পায় মডাক।
‘হয়তো পেয়েছে।’
চকচক করে উঠল কেন্সিংটনের দুই চোখ। ‘হ্যাঁ, তাতে সন্দেহ নেই।’ স্ক্রিনের দিকে আঙুল তাক করল সে। ‘আরও দুই লাইন নিচেই মর্ডাকের নোট। সাহিরি নাকি মানকাউয়ার পূর্বপুরুষ। একসময়ে মানকাউয়া ছিল হাই-প্রিস্ট জাজেরির গুরু। তার কাছেই চিঠি দিতে চেয়েছিল মানকাউয়া। জাজেরি চিঠি পেলেই চট করে বুঝে যেত সূত্রগুলো কী ধরনের। এখন বুঝতে পেরেছেন? আমরা ঠিক পথেই আছি।’
‘হয়তো,’ বলল রানা।
‘আমার সঙ্গে পরিচয় হয়েছে বলে এখন ভাল লাগছে না?’
‘খুশিতে মনে মনে যুম্বা ড্যান্স করছি।’
চওড়া হাসি দিল কেন্সিংটন। ‘নিশ্চয়ই বুঝতে পারছেন, আমরা দুর্দান্ত একটা টিম হতে পারি? আমি প্রতিভাবান, তুখোড় ব্রেন। আর আপনার আছে সাহস ও দৈহিক শক্তি কাজেই আমাদের সময় লাগবে না গুপ্তধন হাতের মুঠোয় পেতে।’
কেন্সিংটনকে দেখল রানা। ‘একমিনিট। আমরাটা আসছে কোথা থেকে?’
মাথা দোলাল কেন্সিংটন। ‘আমরা দু’জনে যাব মিশরে। বুঝতেই পারছেন, আমাকে ছাড়া কিছুই করতে পারবেন না।’
‘আপনাকে সঙ্গে নিতে রাজি নই আমি,’ বলল রানা।
মহাশূন্য থেকে পড়েছে, এমন দৃষ্টিতে তাকাল কেন্সিংটন। ‘কিন্তু কেন?’
‘অনেক কারণ আছে। তবে সেগুলোর ভেতর সবচেয়ে বড় কারণ হচ্ছে, আপনি মিশরে গেলেই ভয়ঙ্কর সব বিপদে পড়বেন।
‘নিজের দেশেও তো কম বিপদ হচ্ছে না,’ আপত্তি তুলল ইতিহাসবিদ। উত্তেজনায় লালচে গাল আরও লাল হয়েছে। হঠাৎ করেই যেন আদালত থেকে তাকে শুনিয়ে দেয়া হয়েছে মৃত্যুদণ্ডের কথা। ‘বাড়িতেও তো ফিরতে পারব না।’
‘কাজেই আপনি আমার সঙ্গে যেতে চান?’
‘আপনি শক্তপোক্ত লোক। মানুষ খুন করতেও দ্বিধা করেন না। মডাক আর আমার এমনই কাউকে দরকার ছিল। আপনাকে যেমন দরকার আমার। আপনারও দরকার আমাকে। আমরা ভাল একটা টিম হতে পারি।’
মাথা নাড়ল রানা। ‘আপনাকে আগলে রেখে গোটা মিশর ঘুরতে পারব না।’
‘তা হলে তো আর কিছুই খুঁজে পাবেন না,’ খোঁচা দিয়ে বলল কেন্সিংটন। ‘আপনি কি হায়ারোগ্লিস্ পড়তে পারেন? ডিসাইফার করতে পারেন হাজার বছর আগের সূত্র? না, তা পারেন না। কিন্তু আমি পারি।’
চুপ করে আছে রানা।
‘মূল কথা হচ্ছে, ওই গুপ্তধন পেতে হলে আমার সাহায্য নিতেই হবে,’ বলল কেন্সিংটন। ‘আমি না গেলে কিছুই বুঝবেন না।
‘গুপ্তধন পেলেও সেটা কিন্তু আপনাকে দিতে পারব না,’ বলল রানা।
‘অ্যাকাডেমিক হিসেবে খ্যাতি পেলেই আমি খুশি,’ বলল কেন্সিংটন। ‘বড়জোর একটা দুটো অ্যান্টিক নেব, যাতে অন্য অ্যাকাডেমিক মেনে নিতে বাধ্য হয়, মডাক আর আমি তাদের চেয়ে বড় স্কলার। এর বেশি কিছু চাইছি না। গাধার পাছাগুলোকে বলে দেব, আগেই সমাধিতে পৌঁছে গিয়েছিল ডাকাতের দল। তাতে আরও বোকা বনবে নিরেট মূর্খগুলো। রাজি হয়ে যান আপনি, রানা। এ ছাড়া উপায় নেই।’
‘আপনার পাসপোর্টের কী হবে? ভিসার জন্যে দিনের পর দিন বসে থাকতে পারব না।’
হাসল কেন্সিংটন। ‘ভাববেন না। ভিসা করা আছে। আমার দরকারি সব কাগজপত্র এই অফিসেই রাখি।’ তর্জনী তাক করে একপাশের স্টিলের ফাইলিং কেবিনেট দেখাল সে। ‘বাড়িতে সব হারিয়ে যায়। তাই সব ওই কেবিনেটেই থাকে।’
কিছুক্ষণ চুপচাপ ভাবল রানা। পুরো একমিনিট পর সিদ্ধান্ত নিয়ে বলল, ‘ঠিক আছে, কেন্সিংটন। আমরা মিশরে যাচ্ছি। এডিনবার্গে গিয়ে দেখব কায়রোর দিকে যায় কি না কোনও প্লেন। সেক্ষেত্রে কাল সকালেই পৌছে যাব ওখানে।’
‘এতক্ষণে কাজের কথা বলেছেন,’ বলল কেন্সিংটন।
‘কিন্তু আমার কিছু শর্ত আছে। ওখানে পৌঁছুবার পর আমার প্রতিটা কথা মেনে চলবেন। দেরি করিয়ে দেবেন না। খুব দ্রুত কাজ সেরে নেব। কোনও ধরনের ঝামেলা করলে আপনাকে তুলে দেব ব্রিটেনগামী প্রথম বিমানে।’
ঝলমল করছে উইলিয়াম কেন্সিংটনের মুখ। আপনি জানবেনই না যে আমি সঙ্গে আছি।’ভূমধ্যসাগরের ওপর দিয়ে উড়ে চলেছে ব্রিটিশ জেট বিমান। বিযনেস-ক্লাস আর্মচেয়ারে বসে কফিতে চুমুক দিচ্ছে রানা। নিচে সারি সারি মেঘ। সেগুলোর আড়াল থেকে উঁকি দিল ভোরের সূর্য।
রানা ও কেন্সিংটনের কপাল ভাল, রাতেই পেয়েছে মিশরগামী বিমান। সকাল হতে না হতেই পৌছে যাবে কায়রো ইন্টারন্যাশনাল এয়ারপোর্টে।
ক্লান্ত ও দুর্বল বোধ করছে রানা। ঘুম নেই। জ্বলছে দুই চোখ। মাঝে মাঝে মনে পড়ছে লিণ্ডার কথা। শেষপর্যন্ত মেয়েটাকে বাঁচাতে পারবে কি না, জানে না।
বামের সিটে উইলিয়াম কেন্সিংটন। জেগেই আছে। কানে গুঁজে রেখেছে ইয়ারফোন। সমস্ত মনোযোগ ইন-ফ্লাইট মুভিতে। একটু পর পর থলথলে ডানহাত ঢুকছে পটেটো চিপসের প্যাকেটের ভেতর। একগাদা চিপ্‌স্‌ মুখে ফেলে আওয়াজ করে চিবুচ্ছে সে।
আবারও জানালা দিয়ে বাইরে তাকাল রানা। চুমুক দিল গরম কফির কাপে। মনের চোখে ভেসে উঠল কঙ্গোতে মৃত বাংলাদেশি সৈনিকদের মুখ। পরক্ষণে যেন সামনে দেখল, ডেস্কের ওপর রাখা লিসা স্মিথ, রাফায়েল ফক্স ও জ্যাক রনসনের তিনটে কাটা মুণ্ড। বিড়বিড় করল রানা, ‘তোমাকে দেখে নেব আমি, জন ব্রাউন। দুনিয়ার কোথাও গিয়ে বাঁচতে পারবে না।’
এতই পরিশ্রান্ত, কফি শেষ করার পাঁচ মিনিটের মধ্যে ঘুমিয়ে পড়ল রানা। স্বপ্নে ফিরে গেল কঙ্গোর কিভু এলাকায়। চলছে যুদ্ধ। কিন্তু সেখানে হাজির হলো উইলিয়াম কেন্সিংটন। কী যেন বলছে উঁচু গলায়। ‘রানা….’
‘কী?’ ঘুমের ঘোরে জানতে চাইল রানা।
‘জানতে চেয়েছি, আপনি কত দিন সৈনিক জীবনে ছিলেন।’
‘এটা জানতে ঘুম থেকে ডেকে তুলতে হবে?’ মহাবিরক্তি বোধ করছে রানা।
‘বুঝলেন, আমার বাবা চেয়েছিল আমিও যেন তার মত সেনাবাহিনীতে যোগ দিই। কিন্তু রাজি হইনি। মডাক আর আমার ভেতর এদিক থেকে অনেক মিল।’
‘বাবাকে ঘৃণা করতেন আপনারা দু’জনই?’
নাক দিয়ে ঘোঁৎ করে আওয়াজ তুলল কেন্সিংটন।
একটা ব্যাপার বুঝিনি,’ বলল রানা। ‘বাবাকে যদি পছন্দই না করে মর্ডাক, তা হলে এত কথা তাকে বলতে গেল কেন?’
‘ভাল-মন্দ মিলিয়ে অদ্ভুত অনুভূতি ছিল ওর মনে,’ বলল কেন্সিংটন। ‘কখনওই ওর মনে হয়নি বাবার মত ডাঁট মেরে ঘুরে বেড়াতে হবে। আবার মনের আরেকটা অংশ চাইত, বাবাকে দেখিয়ে দিতে, দেখো, আমিও দারুণ কিছু করে দেখাতে পারি। এক রাতে ইয়টে গেল বাবার সঙ্গে দেখা করতে। ওখানে উপস্থিত ছিল জন ব্রাউনের সুন্দরী দ্বিতীয় স্ত্রী। একটু বেশি ড্রিঙ্ক করে ফেলেছিল মডাক। ভড়ভড় করে বলে ফেলল অনেক কিছুই। পরে আমাকে বলেছিল, ওর একদম উচিত হয়নি মুখ খোলা। তবে যা করেছে, তা তো করেই ফেলেছে।’
চুপ করে থাকল রানা।
‘ভীষণ ভয় পেল মডাক,’ বলে চলল কেন্সিংটন। ‘ওর মনে হলো, ওই গুপ্তধনের খোঁজে এবার মাঠে নামবে জন ব্রাউন। সেজন্যেই সেদিন বলেছিল, ওর খারাপ কিছু হলে যেন লোকটার সঙ্গে আখেনাতেন প্রজেক্ট নিয়ে কথা না বলি।’
‘ভাল সিদ্ধান্ত।’
রানার দিকে তাকাল কেন্সিংটন। ‘কেমন লাগে?’
‘বুঝলাম না।
‘সৈনিক জীবন?’
‘পরে কখনও বলব। আগে একটু ঘুমিয়ে নিই।’
‘ও।’
কয়েক সেকেণ্ডের ভেতর গভীর ঘুমে তলিয়ে গেল রানা। কিন্তু হঠাৎ করেই বাহুতে ধাক্কা খেয়ে আবার সচেতন হলো। ওর মনে হলো, তিন সেকেণ্ডও ঘুমাতে পারেনি। প্রায় রানার গায়ে চেপে বসে জানালা দিয়ে বাইরে চেয়ে আছে কেন্সিংটন। ‘আমরা নেমে পড়েছি! এবার উঠে পড়ুন!’
‘নেমেই আবার অত ওঠা কীসের,’ বিড়বিড় করল রানা। মনে পড়ল গত কয়েক দিনের ভেতর দ্বিতীয়বার পা রাখছে কায়রো শহরে। তবে এবার হাতে মাত্র কয়েকটি দিন। সফল না হলে খুন হবে লিণ্ডা। জন ব্রাউনকে আরেকটু হলে বলে বসত রানা, আমি তোমার স্ত্রীর প্রতি দুর্বল নই। সুতরাং বোকার মত তাকে ব্যবহার করতে চেয়ে লাভ নেই। ব্ল্যাকমেইল করতে পারবে না। অবশ্য তখনই গুপ্তধনের কথা উঁকি দিল মনে। ওই মুহূর্তে আরেকটা কথা ভেবেছে রানা: বিশ্বাসঘাতকতার কারণে লিণ্ডাকে হয়তো খুন করবে চরম বেইমান ব্রাউন। কাজেই উপায় থাকলে ওর উচিত সেটা ঠেকানো।
ইমিগ্রেশন ও কাস্টম পেরিয়ে কেন্সিংটনকে সঙ্গে নিয়ে এয়ারপোর্টের কার হায়ার সেন্টারে গেল রানা। বেছে নিল কালো রঙের ফোর-হুইল-ড্রাইভ মিটসুবিশি ল্যাণ্ড রোভার। কাগজপত্র সই করে বিলটা দিল জন ব্রাউনের দেয়া টাকা থেকে। ওরা গাড়িতে উঠবে, এমন সময় বেজে উঠল রানার মোবাইল ফোন। কল রিসিভ করতেই ওদিক থেকে এল জন ব্রাউনের আনন্দিত কণ্ঠ: ‘ভাবছি কতটা এগোলে। আশা করি ভালই করছ। নইলে… জানোই তো।’
গাড়ি থেকে একটু সরে গেল রানা। কেন্সিংটনকে জিপে উঠতে ইশারা করে চাপা স্বরে বলল, ‘তুমি যে ফোন করবে, সেটা জানতাম।’
‘এখন কোথায় আছ, রানা?’
‘মিশরে,’ বলল রানা। ‘লিণ্ডা কোথায়?’
‘কাছেই আছে,’ বলল ব্রাউন। ‘চোখের আড়াল করছি না। তবে যতই চেষ্টা করো, খুঁজে বের করতে পারবে না।
‘আমি ওর সঙ্গে কথা বলতে চাই।’
‘ভুলে যেয়ো না, নিয়ম কিন্তু তুমি তৈরি করছ না।’
‘ও বেঁচে আছে কি না তা না জেনে খামোকা খাটাখাটনি করতে যাব কেন? কিডন্যাপ ও র‍্যানসামের ক্ষেত্রে প্রথম শর্তই হচ্ছে, জিম্মির সঙ্গে কথা বলতে দিতে হবে। নইলে কোনও ধরনের চুক্তি টিকবে না। সেক্ষেত্রে আমার প্রথম কাজ হবে তোমাকে খুঁজে বের করে খুন করা। বুঝতে পেরেছ?’
নীরব হয়ে গেছে লাইন। কয়েক সেকেণ্ড পর চাপা গোঙানির আওয়াজ পেল রানা। ধমক দিল কেউ। ডেকের কাঠের ওপর দিয়ে ছেঁচড়ে আনা হলো কাউকে। ফোন ধরিয়ে দেয়া হয়েছে তার হাতে।
‘রানা?’ আতঙ্কিত ও উদ্বেগে ভরা কণ্ঠ লিণ্ডার।
‘ভয় নেই, লি…’ বলতে শুরু করেছিল রানা। তবে ফোন কেড়ে নেয়া হয়েছে মেয়েটার কানের কাছ থেকে।
‘শুনলে তো। খুশি? বেঁচে আছে। এবার কাজে নামো। নইলে লিণ্ডার মাথাটা কেটে পৌঁছে দেব তোমার কাছে। আরও পুরো ছয় দিন হাতে পাচ্ছ।’
লোকটা লাইন কেটে দেয়ার আগেই বলল রানা, ‘একমিনিট, ব্রাউন। তোমার সঙ্গে জরুরি কিছু কথা আছে।’
.
সকাল নয়টায় নির্ধারিত জায়গায় পৌছুল রানা ও কেন্সিংটন। একটু দূরেই ইজিপশিয়ান মিউযিয়াম। প্রধান সড়কে সগর্জনে চলছে শত শত গাড়ি। ব্যস্ত এলাকা। চারপাশে ক্যাফে ও দোকান। হাজার মানুষের ব্যস্ততা। একটা ল্যাম্প পোস্টের পাশে থেমে হাতঘড়ি দেখল রানা। জন ব্রাউন তার কথা রাখলে যে-কোনও সময়ে ওদেরকে গাড়িতে তুলে নেবে হারামি লোকটার পরিচিত কন্ট্যাক্ট।
বারবার রানাকে দেখছে কেন্সিংটন। ভয় লাগছে বলে জিজ্ঞেস করল, ‘ওরা নিয়ে গিয়ে মেরে ফেলবে না তো?’
‘একদিন তো মরতেই হয়,’ উদাস সুরে বলল রানা।
প্রসঙ্গ পাল্টে ফেলল কেন্সিংটন। ‘একবার ভেবে দেখেছেন, কী পরিমাণ ধোঁয়া চারপাশে? শত্রুরা খুন না করলেও তো আমরা মারা যাব।’
‘না এলেও পারতেন, আমিও নিজের ব্যবস্থা করে নিতাম,’ বলল রানা। ‘এই শহরে যত বায়ু-দূষণ, তাতে প্রতিদিন ত্রিশটা সিগারেট খেলে যতটা ‘ক্ষতি হয়, সেই পরিমাণ বিষ ফুসফুসে টেনে নিচ্ছে সবাই।’
‘আমার ভাল লাগছে না,’ বিড়বিড় করল কেন্সিংটন। ‘এরা কারা? আমাদেরকে কোথায় নেবে? আমি তো জানতাম জন ব্রাউন আপনার শত্রু।’
‘চাইলে ফিরে যেতে পারেন নিজের দেশে,’ বলল রানা। ‘কেন্সিংটন ম্যানরে।’
মাথা নাড়ল ইতিহাসবিদ। ‘ভাল করেই জানেন, সেটা করতে পারব না।’
‘তো দেশে ফিরে উঠুন ভাল কোনও হোটেলে। কেউ জানবে না আপনি ওখানে আছেন।’
‘আমাকে নিয়ে ভাবতে হবে না,’ দীর্ঘশ্বাস ফেলল কেন্সিংটন। ‘নিজেকে নিয়ে ভাবুন।’
‘বেশ। ধরে নিলাম আপনি আমার সঙ্গে নেই।’
গোমড়া চেহারা করে দূরে চেয়ে রইল কেন্সিংটন।
নয়টা পাঁচ মিনিটে সারি সারি গাড়ির মিছিল থেকে বেরিয়ে সামনের মোড়ে থামল বড় একটা এসইউভি। গাড়িটা কুচকুচে কালো। জানালার কাঁচও অস্বচ্ছ। খুলে গেল গাড়ির পেছনের দরজা। ভেতরে তিনজন লোককে দেখল রানা। তাদের দু’জনের মাথার চুল কালো। মিশরীয়। তৃতীয় লোকটা ইউরোপিয়ান… সোনালি। কারও মুখে হাসি নেই।
‘উঠে আসুন,’ আরবিতে রানাকে বলল ইউরোপিয়ান।
যে সুরে কথা বলেছে, রানার ধারণা হলো লোকটা ইতালিয়ান।
এসইউভি-এর ভেতর তিন সারি সিট। পেছনের সিটে উঠল রানা ও কেন্সিংটন। ধুপ্ শব্দে দরজা বন্ধ করল ইউরোপিয়ান। দেরি না করে রওনা হলো গাড়ি। মিশে গেল হাজার গাড়ির ভিড়ে। রানা ও কেন্সিংটনের হাতে একটা করে কালো হুড দিল ইউরোপিয়ান। ‘এগুলো পরে নিন।’
ভয়ে ফ্যাকাসে হয়ে গেল ইতিহাসবিদের মুখ। ‘কেন পরতে হবে? আমি বাবা পরতে পারব না। ওই জিনিস পরিয়ে দেয়া হয় শুধু ফাঁসি দেয়ার আগে।’
‘পরে নিন,’ নিচু গলায় বলল রানা। ‘আর, বকবক বন্ধ করুন। নইলে আমি নিজেই আপনাকে…’
রানা পরার আগেই বস্তার মত জিনিসটা পরল কেন্সিংটন।
দীর্ঘক্ষণ চলল গাড়ি। টু শব্দ করছে না কেউ। যাত্রার পর থেকে প্রতিটি বাঁক ও মোড় মনে রাখতে চেষ্টা করেছে রানা। কিন্তু কয়েক মিনিটের মধ্যেই হারিয়ে ফেলেছে দিক। সিটে হেলান দিয়ে বসে আছে। টের পাচ্ছে, ভীষণ আতঙ্কে মৃদু কাঁপছে ইতিহাসবিদ। আবারও বামে বাঁক নিল ওরা। একটু লাফিয়ে উঠে একটা র‍্যাম্প বেয়ে নেমে গেল এসইউভি। কয়েক সেকেণ্ড পর থামল। বাইরে কয়েকজনের গলার আওয়াজ প্রতিধ্বনিত হচ্ছে। রানা বুঝে গেল, বদ্ধ কোনও জায়গায় থেমেছে ওরা। খটাং-খটাং আওয়াজে নামল স্টিলের সিকিউরিটি শাটার। খুলে দেয়া হয়েছে এসইউভির দরজা। থলের মত হুড কারা যেন খুলে নিল রানা ও কেন্সিংটনের মাথা থেকে।
কয়েকবার চোখ পিটপিট করে চারপাশে তাকাল রানা।
‘গাড়ি থেকে নামুন,’ নির্দেশ দিল ইউরোপিয়ান।
এসইউভি থেকে রানা ও কেন্সিংটন নামতেই ওদেরকে ঘিরে ধরল বেশ কয়েকজন।
ওরা আছে বিশাল এক পরিত্যক্ত ভবনের নিচে। গ্যারাজের মত জায়গাটায় অন্য কোনও গাড়ি নেই। ভবনের দেয়াল ও মেঝে কংক্রিটের তৈরি। মাথার ওপর ভারী স্টিলের গার্ডার। ছাত থেকে ঝুলন্ত শেকলের শেষে জ্বলছে টিউবের মত ফ্লুরেসেন্ট বাতি। প্রকাণ্ড ঘরের আরেক দিকে ইণ্ডাস্ট্রিয়াল সব শেলফ।
গাড়ির তিনজন তো আছেই, রানা ও কেন্সিংটনকে ঘিরে ধরেছে আরও তিনজন। সবার হাতে পিস্তল বা সাবমেশিন গান। রানার মনে হলো, আক্রমণ এলে গুলি করতে দেরি করবে না এরা। ওর সম্পর্কে ভাল ভাবেই সতর্ক করেছে জন ব্রাউন।
ওর বামে ছয় গজ দূরে লম্বা ইণ্ডাস্ট্রিয়াল ওঅর্কবেঞ্চ। ওটার ওপর নানান ধরনের পিস্তল ও সাবমেশিন গান।
লোকগুলোর দিকে ভয় নিয়ে চেয়ে আছে কেন্সিংটন। কয়েক সেকেণ্ড পর দেখল অস্ত্রের সমারোহ। ফিসফিস বলল, ‘বাপরে! এত অস্ত্র!’
চোখের ইশারায় তাকে চুপ থাকতে বলল রানা। লোকগুলোকে পাশ কাটিয়ে বেঞ্চের কাছে গিয়ে থামল। শীতল হাসি ফুটে উঠল ইতালিয়ানের পাতলা ঠোঁটে। নিজের সংগ্রহ দেখাতে পেরে খুশি।
জন ব্রাউনের এসব স্যাঙাৎ তার বেআইনী অস্ত্রের ব্যবসায় চুনোপুঁটি হলেও সংগ্রহ করেছে ভাল জিনিস। নানান ধরনের অস্ত্র। পিস্তল, সাবমেশিন গান, প্রমাণ আকারের অ্যাসল্ট রাইফেল থেকে শুরু করে আরপিজি লঞ্চার— বাদ পড়েনি কিছু। প্রতিটি জিনিস নতুন। তেল দেয়া। চকচক করছে উজ্জ্বল বাতির আলোয়। বেঞ্চের আরেক দিকে খোলা- কয়েক সারি ক্রেট। ভেতরে নানান অ্যামিউনিশন। শেষের ক্রেটের ভেতর একগাদা ৪০ এমএম গ্রেনেড। মেঝেতে মুখ খোলা বড় এক ক্যানভাস হোল্ডঅল।
‘যা দেখছেন, ভাল লাগছে?’ জানতে চাইল ইতালিয়ান।
জবাব দিল না রানা। জন ব্রাউনের মনে আছে কোন্ পিস্তল ওর প্রিয়। বেঞ্চে ওয়ালথার পি.পি. দেখে ওটা দেখাল রানা।
গুপ্তধন পাওয়ার জন্যে মুখিয়ে আছে জমির শেখ। তার লোকদের যেমন দেখেছে, তাতে শুধু পিস্তলে চলবে না ওর।
বেঞ্চের পাশ দিয়ে হাঁটতে শুরু করে অস্ত্র দেখছে রানা। জরুরি ফায়ার পাওয়ার চাইলেও কায়রোর জনবহুল এলাকায় সঙ্গে রাখতে পারবে না ফুল সাইযের মিলিটারি রাইফেল।
কয়েক সেকেণ্ড পর রানার চোখে পড়ল পছন্দমত অস্ত্ৰ। ওটার দিকে রানা চেয়ে আছে দেখে ইতালিয়ান গুণ্ডা বলল, ‘এফএন এফ২০০০ অ্যাসল্ট রাইফেল। ভাল অস্ত্র। ৫.৫৬ ন্যাটো। হাই-ক্যাপাসিটি ম্যাগাযিন। আল্ট্রা-কমপ্যাক্ট বুলপাপ ডিযাইন। ইনবিল্ট স্কোপ ও অন-বোর্ড ফায়ার সিস্টেম কমপিউটার। সঙ্গে লেযার রেঞ্জফাইণ্ডার। ব্যারেলের নিচে ৪০ এমএম গ্রেনেড লঞ্চার।’
‘আমাকে গাইড করতে হবে না,’ বলল রানা।
চুপ হয়ে গেল ইতালিয়ান।
বেঁটে-খাটো অ্যাসল্ট রাইফেলটা হাতে তুলল রানা। স্পেস এজ ডিযাইন। নানান জায়গায় ব্যবহার করা হয়েছে প্লাস্টিক। দেখতে যেমন ভয়ঙ্কর, কাজেও তার চেয়ে কম নয়। এই ধরনের জিনিসই খুঁজছিল রানা। ওর হাত থেকে অস্ত্রটা নিয়ে হোল্ডঅলে পিস্তলের পাশে রাখল এক মিশরীয়।
‘কাজ শেষ?’ জানতে চাইল কেন্সিংটন। কাঁপছে গলা। ‘এবার আমরা যেতে পারি?’
‘একটু দেরি হবে,’ বলল রানা। বেঞ্চের একমাথা থেকে ছোট, বেঁটে একটা .৩৮ রিভলভার নিল ও। অস্ত্রটা ধরিয়ে দিল ইতিহাসবিদের হাতে।
‘আমার অস্ত্র চাই না,’ চোখ বড় বড় করে আপত্তি তুলল লোকটা। ‘আমি এসব পছন্দ করি না।’
‘একটা অস্ত্র নিতেই হবে,’ বলল রানা। ‘ভুলে গেলেন, আমরা টিমমেট? আপনার জন্যে বেছে নিয়েছি রিভলভার। সহজে নিজের পা ফুটো করতে বা আমার গায়ে গুলি বেঁধাতে পারবেন না। বাচ্চারাও পারবে ওটা চালাতে।’
নীরবে ঠোঁট বাঁকা করে হাসছে কয়েকজন আর্মস্ ডিলার। কেন্সিংটনের হাত থেকে নিয়ে পাশের লোকটার হাতে রিভলভার দিল রানা। অস্ত্রটা গেল হোল্ডঅলে।
‘পিস্তল ও রিভলভারের জন্যে পঞ্চাশটা করে বুলেট,’ ইতালিয়ানকে বলল রানা। ‘রাইফেলের জন্যে দু’শ’। আর ৪০ এমএম গ্রেনেড নেব দশটা।’
‘আমার তো মনে হচ্ছে, আপনি ভাবছেন ছোটখাটো একটা যুদ্ধ বাধাবেন।’
‘সম্ভাবনা খুব বেশি।’
‘আরও কিছু লাগবে?’ কপট সরলতার সঙ্গে জানতে চাইল ইতালিয়ান আর্মস ডিলার।
‘আপাতত আর কিছু না,’ বলল রানা। ‘আপনি তো আগে থেকেই জানেন, কার কাছে বিল চাইতে হবে। আমাদের ঘনিষ্ঠ বন্ধু কর্নেল (অব.) জন ব্রাউন।’
.
সাত মিনিট পর আবারও হুড পরিয়ে এসইউভিতে তোলা হলো রানা ও কেন্সিংটনকে। কায়রোর দিকে চলল গাড়ি। ওদের দু’জনের মাঝে পায়ের কাছে পড়ে আছে অস্ত্রের হোল্ডঅল।
আধঘণ্টা পর থেমে গেল এসইউভি। ওদের মাথা থেকে খুলে ফেলা হলো হুড। চারপাশে চেয়ে রানা দেখল, ওদেরকে পৌঁছে দেয়া হয়েছে ইজিপশিয়ান মিউযিয়ামের কাছে।
ওরা নেমে পড়তেই গাড়ি ছেড়ে দিল ড্রাইভার। আর্মস্ ডিলারদেরকে নিয়ে মিলিয়ে গেল ভারী ট্রাফিকের ভেতর।
‘চমৎকার অভিজ্ঞতার জন্যে অসংখ্য ধন্যবাদ,’ তিক্ত সুরে বলল কেন্সিংটন। ‘খুব ভাল লেগেছে। মাথা ঢেকে রেখেছে বস্তা দিয়ে। সবার সঙ্গে আগ্নেয়াস্ত্র। আর এখন সঙ্গে সর্বক্ষণ থাকছে নানান জাতের পিস্তল আর রাইফেল। কিন্তু, রানা, আসলে কি এসবের কোনও প্রয়োজন ছিল?’
ভারী হোল্ডঅল কাঁধে তুলল রানা। ভাড়া নেয়া ফোর- হুইল-ড্রাইভ গাড়ির দিকে পা বাড়িয়ে বলল, ‘স্বাগতম আমার দুনিয়ায়, কেন্সিংটন।’
দুপুর বারোটা।
কায়রো শহর ত্যাগ করে নীল নদের পশ্চিম তীর ধরে দক্ষিণে চলেছে রানার শক্তিশালী, দ্রুতগামী ফোর-হুইল- ড্রাইভ। হাজার হাজার বছর ধরে মিশরের কৃষি ও পরিবহনে গুরুত্বপূর্ণ ভূমিকা রেখেছে এই নীল নদ। একপাশে সতেরো কিলোমিটার দীর্ঘ সরু বেল্টের মত সবুজ বনানী।
রানাকে দিক নির্দেশনা দিচ্ছে ইতিহাসবিদ উইলিয়াম কেন্সিংটন। ডানে বাঁক নিয়ে একটু এগোতেই ফুরিয়ে গেল পাকা সড়ক। সামনে বালিময় ধূ-ধূ মরুভূমি। কয়েক শ’ গজ যেতেই প্রাচীন ধ্বংসাবশেষের কাছে পৌঁছুল রানা ও কেন্সিংটন।
‘ব্যস, পৌঁছে গেছি সাহিরির পিরামিড কমপ্লেক্স আর মন্দিরের কাছে,’ বলল কেন্সিংটন। ‘দ্বিতীয় সূত্র থাকার কথা এখানে।’
হঠাৎ করে ল্যাণ্ড রোভার থামতেই চারপাশ থেকে ওটাকে ঘিরে ধরল উড়ন্ত বালি। গাড়ির ভেতরের শীতল এয়ার কণ্ডিশণ্ড পরিবেশ থেকে মাঝ দুপুরের আগুনে নেমে চমকে গেল কেন্সিংটন। কপালের ওপর হাত রেখে জ্বলজ্বলে বালির প্রান্তর ও প্রাচীন ধ্বংসাবশেষ দেখল রানা।
চারপাশে ভাঙাচোরা পাথরের টুকরো। একটু দূরে ধসে পড়া চারটে প্রাচীন পিরামিড যেন পাথর-বালির স্তূপ। ওগুলোর তুলনায় জ্যামিতিক ভাবে নিখুঁত গিযার পিরামিড হাজার গুণ সুন্দর। ভাবাই যায় না, একসময়ে এখানেও ছিল ঝকঝকে নতুন পিরামিড ও মন্দির। এগুলো দেখতে আসে না টুরিস্টরা। আশপাশে কেউ নেই। পশ্চিমে বুনো মরুভূমি গিয়ে মিশেছে লিবিয়া, আলজেরিয়া এবং শেষে সাহারার বালিময় পশ্চিম প্রান্তরে।
‘একজন টুরিস্টও নেই!’ মন্তব্য করল কেন্সিংটন। ‘সবাই যায় স্ফিঙ্কস্ দেখতে। ভাল। কেউ বিরক্ত করবে না। যতক্ষণ ইচ্ছে ঘুরে বেড়াতে পারব।’
‘আমরা কী খুঁজছি?’ জানতে চাইল রানা।
‘সম্পদ ও খ্যাতি,’ জবাবে বলল কেন্সিংটন। ‘আপনার জন্যে সম্পদ, আর আমার খ্যাতি।’
ল্যাণ্ড রোভার থেকে হোল্ডঅল নামিয়ে ওয়ালথার পি. পি. বের করল রানা। পিস্তলের ভেতর ম্যাগাযিন পুরল। অস্ত্রটা কক ও লক করে গুঁজে নিল জিন্সের প্যান্টের কোমরে।
‘ব্যাগে থাকলেই ভাল হতো না?’ বলল কেন্সিংটন। ‘এসব বাজে জিনিস দেখলেই নার্ভাস লাগে।’
‘পথ দেখান,’ বলল রানা।
ভাঙা পাথরের মাঝ দিয়ে এগিয়ে চলল ওরা। পেছনে নীল নদের তীরে সবুজ গাছপালা। মাথার ওপর নীল আকাশ। আগুন ঢালছে জ্বলন্ত, সাদা সূর্য। হঠাৎ করে চারপাশ দেখলে মনে হবে রুক্ষ জায়গাটা চাঁদের অংশ। শত শত গজ জুড়ে পাথরের খণ্ড। জায়গায় জায়গায় প্রকৃতির অত্যাচারে ক্ষয়ে যাওয়া খোদাই করা হাজার হাজার বছরের একটা-দুটো পিলার।
পিরামিডগুলোর দিকে আঙুল তাক করল কেন্সিংটন। ‘প্রতিটার ভেতর আছে সমাধি। এদিকেরটা নিউসেরের পিরামিড। ওদিকেরটা নেফেরিরকেয়ারের। তবে আমরা যাব উত্তর দিকের পিরামিডের কাছে। ওটাই সবচেয়ে পুরনো। ভেতরে রয়েছে সাহিরির সমাধি। মনে নেই, ওই যে: ‘সে এমন কেউ, যে কিনা রে-এর খুব কাছে।’ আমার গভীর বিশ্বাস, ওখানে আজ জরুরি কিছু পাব।’
পাথর খণ্ডের তৈরি সাগরে সাহিরির পিরামিডের দিকে চলল ওরা। প্রাচীন এক উঁচু রাস্তা ধরে খানিক যেতেই সামনে দু’পাশে পড়ল দাবার নৌকার মত দেখতে বৃত্তাকার দুই কলাম। রানা বুঝল, একসময় ও-দুটো ছিল সুন্দর কোনও খিলানের অংশ। ধ্বংসস্তূপের ভেতর প্রায় বোঝাই যায় না কোথায় ছিল বাড়িগুলো।
কাছে যেতেই পিরামিডটা যেন ঝুঁকে এল ওদের দিকে। রানার মনে হলো, ওটার আলগা পাথরগুলো যে-কোনও সময়ে খসে পড়বে। হাজার হাজার টন পাথরের ধস নামলে সেটা হয়তো দেখতে হবে এই পিরামিডের মতই। বালির মাঝ দিয়ে এগিয়ে ওটার কাছে চলে গেছে কেন্সিংটন। চেহারায় চিন্তার ছাপ। হাতের ইশারায় চারদিক দেখাল। ‘একসময়ে এই কমপ্লেক্সে ছিল সারি সারি ঘর, চেম্বার ও বিশাল দরবার। চারপাশে রঙিন পাথরের টাইল্স্ দিয়ে তৈরি ছবি: শিকার করছেন সাহিরি, বা মাছ ধরছেন। ওই যে, ওদিকে মন্দির।’ পায়ের কাছ থেকে একটা পাথর তুলল সে। ‘লাইমস্টোন। বোধহয় ছাত থেকে পড়েছে।’ কয়েক গজ বামে সরল কেন্সিংটন। ওখানে মেঝে লাল গ্র্যানেটের। ‘আর এখানে ছিল উৎসর্গ বা নৈবেদ্যের কক্ষ।’
কেন্সিংটন হাত দিয়ে যতই ঘর, চেম্বার বা দরবার দেখিয়ে বেড়াক, রানা শুধু দেখছে ভাঙাচোরা পাথর ও চারপাশের শূন্যতা।
ওই যে, ওখানে বিশাল নকল দরজা,’ উৎসাহের সঙ্গে বলে চলেছে কেন্সিংটন। ‘প্রাচীন মিশরীয়রা ভাবত, তাঁর জন্যে রাখা খাবার খেতে ওই দরজা দিয়ে প্রবেশ করবেন রাজা। সোনা দিয়ে মোড়া থাকত প্রতিটা বাটি বা বাসন। তবে বহু কাল আগেই সব চুরি করে নিয়ে গেছে লুঠেরার দল।’
প্রতিটা মুহূর্তে রানা বুঝছে, নষ্ট হচ্ছে মূল্যবান সময়। যথেষ্ট বিরক্তি মনে জমতেই অধৈর্য স্বরে বলল, ‘দরকারি কিছুই নেই এখানে। ভাঙা পিরামিড দেখে মনে হচ্ছে, আকাশ থেকে বাগদাদের ওপর বোমাবর্ষণ করেছে প্রেসিডেন্ট বুশের আমেরিকান এয়ারফোর্স।’
ওর কথা শুনতেই পায়নি কেন্সিংটন। গভীর চিন্তায় তলিয়ে গেছে। মাঝে মাঝে দেখছে চারপাশ। কয়েক মুহূর্ত পর বিড়বিড় করল, ‘ওটা এখানেই থাকবে। মডাক এখানেই পেয়েছে।’ দুই ঠোঁটের ওপর তর্জনী রাখল সে। রানার মনে হলো, গোপন কিছু বলবে ভাবছে লোকটা। ‘আমাদের বোধহয় সাহিরির পিরামিডের ভেতর ঢোকা উচিত। তারটা একমাত্র পিরামিড, যেটার গোপন কক্ষে এখনও পা রাখা যায়নি।’
কেন্সিংটনের পিছু নিয়ে পিরামিডের পাশ দিয়ে হাঁটতে লাগল রানা। একটু পর ওরা পৌঁছে গেল প্রায় ধসে পড়া একটা এন্ট্রান্সের সামনে। ধাপ বেয়ে উঠতে শুরু করে হঠাৎ হাঁটু গেড়ে বসল ইতিহাসবিদ। পরক্ষণে রানাকে অবাক করে দিয়ে হামাগুড়ির ভঙ্গি করল। ঢুকবে পিরামিডের সরু প্যাসেজের ভেতর।
‘এদিকে কিন্তু প্রচুর সাপ আছে,’ সতর্ক করল রানা।
‘বাজে কথা বাদ দিন,’ বলল কেন্সিংটন।
‘কাঁকড়া বিছেও কম নেই।’
‘আপনি আবার কবে এত ভিতু হলেন?’
‘সতর্কতা সবসময় জরুরি।’
‘গুড। কিন্তু আমি ভাল করেই জানি, এদিকে কোনও সাপ নেই।’
চুপ থাকল রানা। সরু প্যাসেজে ঢুকে পড়ল কেন্সিংটন। একটা মাঝারি বোল্ডারে হেলান দিয়ে দাঁড়াল রানা। থমথম করছে চারপাশ। আগুন ঝরাচ্ছে সূর্য। একফোঁটা বাতাস নেই। ইতিহাসবিদের জন্যে বাইরে দাঁড়িয়ে অপেক্ষায় থাকল রানা। বিশ মিনিট পর ফোঁস ফোঁস আওয়াজ পেয়ে পিরামিডের মাঝের ফাটলের দিকে তাকাল ও। হামাগুড়ি দিয়ে বেরিয়ে আসছে কেন্সিংটন। পোশাক ও সারাশরীরে ধুলো ও ঝুল। আড়ষ্ট ভঙ্গিতে উঠে দাঁড়িয়ে কোমরের বামদিক চেপে ধরল লোকটা। স্বাভাবিক করতে চাইছে শ্বাস।
‘কী পেলেন?’ জানতে চাইল রানা।
‘শালার কিছুই নেই,’ বিরক্ত সুরে বলল কেন্সিংটন। ‘পেলাম শুধু কোমরে ব্যথা।’
ঘুরে নিথর মরুভূমি ও ধ্বংসাবশেষ দেখল রানা। ধারণা করেছিল কিছুই পাবে না কেন্সিংটন, তবুও কেমন দমে গেল ওর মন। এক এক করে পেরিয়ে যাচ্ছে জরুরি মুহূর্ত। কিছুক্ষণ দাঁড়িয়ে থাকার পর গাড়ির দিকে পা বাড়াল ও।
‘কোথায় চললেন?’ পেছন থেকে ডাকল কেন্সিংটন।
‘এখানে কিছু পাব বলে মনে হচ্ছে না, তাই ফিরব কায়রোয়,’ হাঁটার গতি কমাল না রানা।
প্রাচীন রাস্তার উঁচু অংশে পৌছুতেই প্রায় ছুটে এসে পাশাপাশি হাঁটতে লাগল কেন্সিংটন। আপত্তির সুরে বলল, ‘ফিরে যাওয়া ঠিক হচ্ছে না। সূত্রটা এখানেই আছে। আমি জানি। এখানেই সূত্র পেয়েছিল মডাক। আমরাও সময় দিলে পেয়ে যাব।
দুই পিলারের কাছে পৌঁছে গেছে ওরা। ওখানে থমকে দাঁড়িয়ে ইতিহাসবিদের মুখোমুখি হলো রানা। ‘আপনি তো এটাও জানেন না যে, কী খুঁজতে হবে। এমনও হতে পারে, জরুরি কিছু পেয়েছে বলে ভেবেছে মডাক। অথবা, হয়তো সত্যি কিছুই পায়নি।’
বাম পিলারের গায়ে হেলান দিয়ে কপাল থেকে ঘাম মুছল কেন্সিংটন। ‘হায়, ঈশ্বর! এত গরম! মনে হচ্ছে নরকে পড়েছি!’
‘একদম নড়বেন না,’ সতর্ক সুরে বলল রানা।
বিস্মিত চোখে ওকে দেখল কেন্সিংটন। ‘কেন, কী হয়েছে?’
‘একতিল সরবেন না।’
‘সৈনিকদের প্র্যাকটিকাল কোনও জোক্ করছেন আমার সঙ্গে?’ রাগে লালচে হলো ইতিহাসবিদের মুখ।
পিলারের গোড়া পেঁচিয়ে বালির সঙ্গে গা মিশিয়ে পড়ে আছে বড় একটা সাপ। ভীত হয়ে উঠেছে চারপাশের কম্পনে। ওই জাতটাকে ভাল করেই চেনে রানা। ত্রিকোণ মাথা, দু’পাশে ছোট দুটো কালো চোখ। চোখের ওপরে দুটো শিং। হর্নড় ভাইপার বা শিংযুক্ত ভাইপার। আরব এলাকা এবং আফ্রিকার সবচেয়ে বিষাক্ত সাপ। ওটা দৈর্ঘ্যে অন্তত ছয় ফুট। পিলার থেকে পাক খুলে সরসর করে চলেছে কেন্সিংটনের পায়ের ওপর দিয়ে।
পায়ের ওপর দিয়ে ভারী কী যেন যাচ্ছে বুঝে নিচে তাকাল ইতিহাসবিদ। সাপটাকে দেখেই ভীষণ আতঙ্কে বিস্ফারিত হলো দুই চোখ। লালচে মুখ মুহূর্তে হলো মড়ার মুখের মত ফ্যাকাসে।
‘একদম নড়বেন না,’ নিচু গলায় বলল রানা। ‘চলে যাবে। বিরক্ত না করলে আক্রমণ করে না এই সাপ।’
কিন্তু এরই ভেতর পাগলা কুর্দন জুড়েছে কেন্সিংটন। হয়তো ভাবছে বুট দিয়ে মাড়িয়ে মেরে ফেলবে ছয় ফুটি সাপ!
হঠাৎ ভীষণ রেগে গিয়ে ফোঁস্ করে ফণা তুলল ভাইপার। হামলা করবে। পিছিয়ে গেল ত্রিকোণ মাথা। বেরিয়ে এসেছে বাঁকা, দীর্ঘ দুটো বিষদাঁত। ছোবল দেবে এখুনি।
কিন্তু কেন্সিংটনকে ছোবল দিল না সাপটা। ঝড়ের বেগে কোমর থেকে ওয়ালথার নিয়েই সাবলীল ভঙ্গিতে গুলি করল রানা। ভাইপারের মাথাটা বিস্ফোরিত হতেই বালির ওপর থপ করে পড়ল দেহটা। ছটফট করছে মুণ্ডহীন সাপ। এদিকে টানা করুণ আর্তনাদ জুড়েছে কেন্সিংটন। উদ্দাম নেচে চলেছে নরকের কোনও শ্বেতাঙ্গ পিশাচের মত। ধ্বংসাবশেষে বাড়ি খেয়ে প্রতিধ্বনি তুলছে গুলির আওয়াজ।
‘না, এখানে সাপ নেই,’ প্রাণীটাকে হত্যা করে বিরক্ত বোধ করছে রানা। নিথর দেহটা তুলে দূরে ছুঁড়ে ফেলবে, তাই ঝুঁকল। আর তখনই ওর চোখে পড়ল গুলির আঘাতে চটে গেছে কেন্সিংটনের পেছনের পাথুরে কলাম। পাথরের পাতলা স্তরের ভেতরে কিছু চিহ্ন। বোধহয় প্রাচীন ইতিহাসের অংশ।
মরা সাপ হাতে উঠে দাঁড়াল রানা। পরক্ষণে হাত থেকে মৃত সাপ ফেলে আবারও ঝুঁকে গেল পিলারের দিকে।
‘আমি তো মরেই গেছি! আপনি আবার কী করছেন?’ রানার দিকে তাকাল কেন্সিংটন।
জবাব না দিয়ে বয়সে ভারাক্রান্ত পাথরে হাত বোলাল রানা। গুলির আঘাতে কলামের নিচে যেসব কারুকাজ করা চিহ্ন দেখা যাচ্ছে, সেগুলো একেবারেই অন্যরকম।
‘আমার মনে হয় এটা আপনার দেখা উচিত,’ কেন্সিংটনকে বলল রানা।
‘কী দেখব?’
পাথরের দিকে আঙুল তাক করল রানা।
‘ও, ওটা,’ বলেই থমকে গেল কেন্সিংটন। পরক্ষণে বলল, ‘কিন্তু এটা তো…’
‘ওপরের দিকেরগুলো না,’ বলল রানা। ‘আরও নিচে। ভিত্তির কাছে।’
কয়েক সেকেণ্ড পর ওই জায়গায় চোখ পড়ল কেন্সিংটনের।
‘স্কটল্যাণ্ডের পাব-এ আপনার দেখানো সেই সিল,’ বলল রানা। ‘মন্দির ঘিরে রাখা পাম গাছ। ছাতের ওপর মুকুট পরা দাঁড়কাক।’
হাঁটু গেড়ে বসল কেন্সিংটন। ‘আরেহ্, তাই তো!’ আঙুল দিয়ে পিলারের ভিত্তির ওপর জমে থাকা বালু সরাল সে। পাথরের গায়ে চিহ্নগুলো দেখেই ঘুরে তাকাল রানার দিকে। উত্তেজিত হয়ে উঠেছে সে। ভুলে গেছে সাপের কথা। ‘আপনি ঠিকই বলেছেন, রানা! এটাই মানকাউয়ার সিল। এখানে এসেছিলেন তিনি। নিশ্চয়ই এটাই খুঁজে পায় মডাক।’
‘সিলের নিচে চিহ্নগুলো কীসের?’ জানতে চাইল রানা। পিলারের কাছে নাক নিল কেন্সিংটন। ‘হাজার হাজার বছর আগের পাথর। ক্ষয়ে গেছে। তবে মনে তো হচ্ছে হায়ারোগ্লি।’ আরও ভাল ভাবে দেখার জন্যে মোটা শরীরটা বালির ওপর থপ্ করে ফেলল সে। আঙুল বোলাল চিহ্নগুলোর ওপর। কী যেন দেখছে। কয়েক মুহূর্ত পর মুখ তুলে রানাকে দেখল। ‘এই গ্লিফ দিয়ে বোঝানো হয়েছে উঁচু আসন বা চেয়ার। কিন্তু চেয়ার দিয়ে কী বোঝাচ্ছে?’
‘আমার কাছে জানতে চাইছেন কেন,’ বলল রানা। ‘আপনি না এসবে এক্সপার্ট?’
এই জিনিস আরও থাকবে,’ বলল কেন্সিংটন। ‘আমাদের উচিত পুরো এলাকা তল্লাশী করা।’
‘আমার তো ধারণা সেই কাজই করছিলেন,’ বলল রানা। ‘এবার চলুন, ফেরা যাক। এখানে থেকে সময় নষ্ট করা ঠিক হচ্ছে না।’
‘কিন্তু…’
‘চলুন। শহরে ফিরব। আপনি যেহেতু এক্সপার্ট, আবিষ্কার করে নেবেন চেয়ার বা আসন দিয়ে কী বুঝিয়েছে।
রানার পিছু নিয়ে বিমর্ষ চেহারায় গাড়ির কাছে ফিরল কেন্সিংটন। কড়া রোদে ভীষণ গরম হয়েছে চামড়ার সিট। ওখানে বসেই দুই হাতে পশ্চাদ্দেশ ধরে হাউমাউ করে উঠল সে। জ্বলুনি সহ্য না করে উপায় নেই। গম্ভীর চেহারায় ইঞ্জিন চালু করে গাড়ি ঘুরিয়ে নিল রানা। বালির প্রান্তর পার করে পাকা সড়কে উঠতেই ঝড়ের বেগে চলল কায়রোর দিকে। দু’পাশে সবুজ মাঠ। একটু দূরেই নীল নদ।
‘আসন বা চেয়ার আসলে রূপক,’ বলল কেন্সিংটন।
‘তা-ই?’
‘এটা না হয়েই যায় না! সিম্বলের মাধ্যমে তথ্য দিতে চেয়েছেন মানকাউয়া। আর সেটা বুঝলেই যেতে হবে নির্দিষ্ট কোনও জায়গায়। আসন। চেয়ার।’ ভুরু কুঁচকে মাথার চাঁদিতে হাত বোলাচ্ছে ইতিহাসবিদ। ‘বুঝতে পেরেছি। ওই সিম্বল দিয়ে বুঝিয়ে দিয়েছে কর্তৃত্ব। যেমন সিট থাকে এমপি বা মন্ত্রীদের, তেমন।’
‘আন্দাজে খড়ের গাদায় সুঁই খুঁজছেন,’ মন্থর গতির একটা ট্রাক ওভারটেক করে বলল রানা। আবারও গতি তুলছে।
‘এর চেয়ে ভাল কোনও আইডিয়া আছে আপনার কাছে?’
‘আপাতত না। আপনি নিজেও খুব সুবিধা করতে পারছেন না। আমার অজানা ছিল যে প্রাচীন আমলের মিশরীয়রা রূপক ব্যবহার করত।’
‘ওরা রূপক ব্যবহার করত, সেটা এখনও জানে না অ্যাকাডেমিকরা,’ বলল কেন্সিংটন। ‘তবে আমি বুঝে গেছি। রূপক ছাড়া এটা আর কিছুই নয়। আমরা জানি, মানকাউয়া ছিলেন প্রধান পুরোহিত। ক্ষমতাশালী মানুষ। আখেনাতেন ক্ষমতায় বসে ধর্মের বারোটা বাজাতে শুরু করার আগে তিনি ছিলেন প্রায় রাজার মতই প্রভাবশালী। থিবসের কাছে ছিল তাঁর এস্টেট। আজকাল যে শহরের নাম দিয়েছে মানুষ লাক্সর। আমার ধারণা, মডাকও এটা জানত। আর সেজন্যেই ওখানে যেতে চেয়েছিল।’
‘আপনি কি বলতে চাইছেন, আমাদেরও যাওয়া উচিত ওখানে?’ জানতে চাইল রানা।
‘এ ছাড়া উপায় কী? ঘুরে দেখা দরকার মানকাউয়ার এস্টেট। বা যতটুকু আছে। ওখানে নিশ্চয়ই পাব পথের নির্দেশনা।’
‘সেটা কী ধরনের হতে পারে?
‘ওখানে না পৌঁছে কিছুই বলা অনুচিত, গম্ভীর কণ্ঠে বলল কেন্সিংটন।
‘আসন বা চেয়ার,’ বিড়বিড় করল রানা। তুমুল বেড়ে চলেছে গাড়ি। তবে হঠাৎ করেই কড়া ব্রেক কষল ও। কাত হয়ে পড়ে যেতে গিয়েও সামলে নিল ল্যাণ্ড রোভার। সিটবেল্ট বেঁধে না রাখলে সামনের দিকে ছিটকে পড়ত ইতিহাসবিদ। ফাঁকা রাস্তার মাঝে থেমে গেছে ওরা।
‘এ ধরনের পাগলামির মানেটা কী?’ খেপে গিয়ে জানতে চাইল কেন্সিংটন।
‘ওই সিম্বল দিয়ে জমি বা এস্টেট বোঝাতে যায়নি,’ বলল রানা। ‘জায়গার কথা উল্লেখ করেনি। ওটা আসলে কোনও রূপক নয়।’
‘তা হলে কী?’
‘সহজ অর্থকে জটিল করে তুলছেন আপনি। উত্তর খুব সহজ।’
‘তা হলে বলে ফেলুন না।’
‘একটা আসন। সত্যিকারের। সেটা চেয়ার বা রাজ সিংহাসনও হতে পারে।’
কয়েক মুহূর্ত কড়া চোখে রানাকে দেখল কেন্সিংটন, তারপর হো-হো করে হেসে ফেলল। ‘রাজ সিংহাসন? মানে যেগুলোতে বসত রাজারা? আপনি ভাবছেন চরম শত্রু, পাষণ্ড আখেনাতেনের সিংহাসনের ভেতর গোপন সূত্র রেখেছেন মানকাউয়া? এটা তো কোনও পাগলও ভাবতে পারবে না। অথচ, আপনি ভেবেছেন।
‘আরে, গাধা, তার নিজের আসনের কথা ভাবুন,’ বলল বিরক্ত রানা। ‘তিনি ছিলেন উচ্চপর্যায়ের পুরোহিত। গুরুত্বপূর্ণ ব্যক্তি। ইতিহাসে পড়েননি, ক্ষমতাশালী লোক বড় সব চেয়ারে বসতেন? নিজের চেয়ারে পছন্দমত জিনিস খোদাই করে নেয়ার জন্যে বহুত সময় পেয়েছেন মানকাউয়া। আমাদের এখন গিয়ে দেখা উচিত, কোন্ মন্দিরে পাত পেড়ে ভক্তদেরকে ঠকাতেন। বড়সড় আকারের চেয়ার হবে।’
থুতনি চুলকাতে শুরু করে ভাবছে উইলিয়াম কেন্সিংটন। কয়েক মুহূর্ত পর আনমনে বলল, ‘এখন তো মনে হচ্ছে আপনার কথাই ঠিক! দেখা দরকার ব্যাপারটা।’ রানার দিকে তাকাল সে। ‘তা হলে আমরা এখন কোথায় যাব?’
আবারও রওনা হলো রানা। ‘এমন এক জায়গায়, যেখানে ডাঁই দিয়ে রেখেছে পুরনো সব চেয়ার।’
বিকেল তিনটে।
দুপুরের খাবার সেরেই সময় নষ্ট না করে মিশরের প্রকাণ্ড মিউযিয়ামে হাজির হয়েছে রানা ও কেন্সিংটন।
এ দেশের আর্টিফ্যাক্টের সবচেয়ে বড় কালেকশন আছে এখানেই। নিয়ো-ক্লাসিকাল ফ্যাসেড পেরিয়ে সিঁড়ি বেয়ে উঠতে হয় চওড়া এন্ট্রান্সে। বাইরে ভীষণ রোদে পাম গাছ পুড়লেও ভবনের ভেতর শীতল পরিবেশ। মসজিদ, মন্দির বা চার্চের মতই নিস্তরঙ্গ, হৈ-হট্টগোলহীন।
এইট্রিয়ামে প্রতিধ্বনি তুলল রানা ও কেন্সিংটনের বুট জুতো। উঁচু ছাত পর্যন্ত প্রায় পৌঁছে গেছে দানবীয় সব মূর্তি। চারপাশে ইজিপ্টের প্রাচীন ঐতিহ্যের অদ্ভুত বিশাল প্রদর্শনী।
‘বহু দিন এখানে পা রাখিনি,’ চারপাশে চেয়ে ফিসফিস করল কেন্সিংটন। ‘ভুলেই গিয়েছি কী সুন্দর মিউযিয়াম এটা।’
কেন্সিংটনের কথা ঠিক, মনে মনে সায় দিল রানা। তখনই বুকের ভেতর কে যেন বলল, এখন এসব দেখার সময় নেই। তুই ব্যর্থ হলেই ভয়ঙ্কর ভাবে খুন হবে একজন।
মেইন ডেস্কে থামল রানা। ওদিকে বসে আছেন শান্ত চেহারার চিকন, মাঝবয়সী এক ভদ্রলোক। টাক পড়ছে মাথায়। রানাকে বিদেশি ধরে নিয়ে নরম কণ্ঠে বললেন, ‘আমি কি কোনও সাহায্যে আসতে পারি?’
‘আমি আসলে প্রাচীন সব আনুষ্ঠানিক চেয়ারের ব্যাপারে আগ্রহী,’ বলল রানা। ‘যেমন রাজ সিংহাসন। আপনাদের এখানে সে ধরনের বিশেষ কোনও প্রদর্শনী আছে?’
অদ্ভুত অনুরোধ শুনে ঠোঁট মুড়ে ভাবতে লাগলেন অ্যাটেণ্ডেণ্ট। কয়েক মুহূর্ত পর বললেন, ‘আমাদের মিউযিয়ামে সব মিলে আছে এক লাখ বিশ হাজার আর্টিফ্যাক্ট। সেগুলোর ভেতর আছে অনেক রাজ সিংহাসন আর আনুষ্ঠানিক চেয়ার। ওপরতলায় রয়েছে তুতেনখামেনের প্রদর্শনী। ওটা পাবেন পুব আর উত্তরের উইঙে। সেখানেই আছে তাঁর রাজ সিংহাসন। আপনার হয়তো ভাল লাগবে।’
‘ধন্যবাদ,’ বলল রানা। তবে তুতেনখামেন নয়,
আমি খুঁজছি আরও কিছু বছর আগে এক প্রধান পুরোহিতের আসন। তাঁর নাম ছিল মানকাউয়া।
আবারও কয়েক মুহূর্ত কী যেন ভাবলেন অ্যাটেন্ডেন্ট। ‘এখানে আছে রানি হেতেফেয়ারেসের প্রায় সব আসবাবপত্র এবং রাজ সিংহাসন।’
‘সেটাও ঠিক খুঁজছি না।’
‘তা হলে বলতে বাধ্য হচ্ছি, আমার পক্ষে আপনাকে সাহায্য করা সম্ভব নয়, একটু রেগে গিয়েই বললেন ভদ্রলোক। ‘আপনি যেটা খুঁজছেন, ওটা হয়তো আছে অন্য কোথাও।
ডেস্কের কাছ থেকে সরে এল রানা।
কিছুটা দূরে ঘাড় কাত করে উত্তেজিত চেহারায় নানান নিদর্শন দেখছে উইলিয়াম কেন্সিংটন।
তাকে রেখে মিউযিয়ামের নিচতলা ঘুরে দেখতে লাগল রানা। চিন্তিত। আর্কিওলজিকাল আর্টিফ্যাক্টের দিকে খেয়াল নেই।
এবার কোথায় যাবে?
হাতে মাত্র একটা সূত্র, কিন্তু ওটা নিয়ে এগোবার কোনও পথ খোলা নেই!
ঘরের পেছনে পৌঁছে হঠাৎ করেই রানা বুঝল, ও দাঁড়িয়ে আছে আখেনাতেনের সেই শাসনকালের আমারনা থেকে সংগৃহীত সব নিদর্শনের মধ্যে। সামনেই পাষণ্ড ‘ফেরাউনের পাথুরে মূর্তি। বাঁকা ‘ দুই চোখ। ঝুঁকে পড়া দীর্ঘ মুখ। অস্বাভাবিক লম্বা খুলি। যেন এলিয়েনদের করোটি। কেন্সিংটনের কথা মনে পড়ল রানার। রাজার দৈহিক গড়ন ছিল অস্বাভাবিক ও বিকৃত। মানুষ হিসেবে কেমন ছিলেন, বা কীভাবে এত মানুষের ঘৃণা ও ভয় অর্জন করেছেন, তা সম্পর্কে *খুব কম তথ্যই দিতে পেরেছে ইতিহাসবিদরা। তাঁর দেশের মানুষই চেয়েছে ইতিহাসের বই থেকে তাঁকে উপড়ে ফেলতে। অদ্ভুত মূর্তি আরও ভালভাবে দেখতে গিয়ে রানা খেয়াল করেনি, পেছনে এসে থেমেছে আরেক মিউযিয়াম অ্যাটেণ্ডেন্ট। এর বয়স বড়জোর ত্রিশ। মুখে বন্ধুত্বপূর্ণ হাসি।
‘এক্সকিউয মি, স্যর, আমার কলিগের সঙ্গে আপনার কথাগুলো কানে এসেছে। তাই ভাবলাম, আমি হয়তো আপনাকে সাহায্য করতে পারব।’
ঘুরে মৃদু মাথা দোলাল রানা। ‘আমি খুঁজছি আখেনাতেনের আমলের প্রধান পুরোহিত মানকাউয়ার আসন।
দুঃখজনক যে আমাদের কালেকশনে নেই ওটা,’ বলল অ্যাটেন্ডেন্ট। ‘ঠিকই বলেছেন আমার কলিগ। তবে মিশর, ইউরোপ আর আমেরিকায় রয়েছেন শত শত প্রাইভেট কালেক্টর। আপনি যেটা খুঁজছেন, ওটা হয়তো আছে তাঁদের কারও কাছে।’
‘এ ধরনের কালেক্টরদের ডিরেক্টরি আছে না আপনাদের কাছে? অথবা দিতে পারবেন কোনও লিস্ট, কী ধরনের জিনিস আছে তাঁদের কার হাতে?
‘কিউরেটরের সঙ্গে আলাপ করে দেখতে পারি,’ বলল অ্যাটেণ্ডেণ্ট। ‘তবে তিনি ব্যস্ত মানুষ। তাঁর সঙ্গে আলাপ করতে চাইলে সময় লাগবে। অবশ্য আমার মনে হচ্ছে, এসবের ভেতর না গিয়ে অনেক কম ঝামেলায় জবাব পেয়ে যাবেন। আমি এক ভদ্রলোককে চিনি, তিনি বোধহয় জানাতে পারবেন এ ধরনের তথ্য। তিনি এমন এক মানুষ, যিনি জানেন না এমন কোনও অ্যান্টিকুইটি পৃথিবীতে নেই। তিনি হয়তো বলে দিতে পারবেন কোথায় আছে সেই আসন।’
ক্ষীণ আশা জেগে উঠল রানার মনে। ‘নাম কী তাঁর?’
‘তাঁর নাম ইউডন ভাদিম,’ জানাল অ্যাটেণ্ডেণ্ট।
‘বলতে পারেন কোথায় পাব তাঁকে? মানকাউয়ার আসনের ব্যাপারে তথ্য পাওয়া আমার জন্যে খুব জরুরি।’
মৃদু হাসল অ্যাটেণ্ডেণ্ট। ‘আমার সঙ্গে আসুন। আমার অফিসে তাঁর ফোন নাম্বার আছে।’
.
যখন তখন খুন হবে ভাবতে গিয়ে অসুস্থ হয়ে গেছে ইউডন ভাদিম। এখন চুপ করে বসে আছে ডেস্কের পেছনে। আপাতত আর কেউ নেই ভিলায়। আট পেগ ব্র্যাণ্ডি খাওয়ার পরেও মন থেকে দুশ্চিন্তা দূর করতে পারছে না ভাদিম। যে- কোনও দিন আবারও হাজির হবে জমির শেখ। আর তারপর হয়তো খুব কষ্ট দিয়ে মারবে ওকে। হঠাৎ সচেতন হলো সে। ডেস্কের কোণে থরথর করে কাঁপছে সাইলেন্ট করা মোবাইল ফোনটা।
কল রিসিভ করতে ইচ্ছে হলো না ভাদিমের।
পালিশ করা ডেস্ক থেকে পড়ে যাক মোবাইল ফোন! চুরমার হয়ে যাক!
যে হারামজাদা ফোন করেছে, সে যে জমির শেখ, তাতে সন্দেহ নেই!
আর কারও ঠেকা পড়েনি ওকে কল করবে।
ভাদিমের আজকাল মনে হয়, একসময়ে যে দুর্দান্ত ব্যবসা ছিল, সেসব বোধহয় সুদূর অতীতের কল্পনা। প্রতি দিন আসত দারুণ সব সুসংবাদ।
আর আজ?
বহু দিন মন ভরে দেখে না নীল আকাশ।
দেখা হয়ে ওঠে না সূর্যোদয়।
কত হাজার বছর আগে শেষবার দেখেছিল চমৎকার কোনও শিল্প?
আর অপেরায় গিয়ে মধুর বাজনা শোনা?
সেসব তো ভুলেই গেছে সে!
কত দিন হলো সুন্দরী কোনও মেয়ের কাছে যায়নি সে?
কতকাল হলো ঘুমাতে পারে না?
ক্রমাগত আতঙ্কের ভেতর বাস করতে গিয়ে বেঁচে থেকেও যেন মরে গেছে সে।
আসলে মরে যাওয়াও এর চেয়ে ভাল ছিল!
আবারও মোবাইল ফোন থরথর করে কাঁপছে দেখে হঠাৎ মনে পড়ল ভাদিমের, এই লোক জমির শেখ হতে পারে না। ওই হারামজাদা বলে গেছে, জরুরি ব্যবসার কাজে কয়েক দিনের জন্যে কায়রোর বাইরে যাচ্ছে। গোপনে কী যেন করছে হিংস্র পশুটা। নিশ্চয়ই সর্বনাশ করবে একদল মানুষের। জানোয়ারটা কী করবে, সেটা জানতেও চায়নি ভাদিম।
আজকাল মনে হয়, ওকে জোর করে মরুভূমিতে ধরে নিয়ে যাবে জমির।
ওর মাথার ভেতর একটা বুলেট গেঁথে দিয়ে চলে যাবে নিজের কাজে।
শকুন ছিঁড়ে খাবে ওর লাশ!
পলকের জন্যে ভাবল ভাদিম, লোকটা কি ওকে সহজ কোনও মৃত্যু দিতে পারে না?
সেটাও বোধহয় তিলে তিলে কষ্ট পেয়ে মরার চেয়ে ভাল!
নীরবে থরথর করে কাঁপছে মোবাইল ফোন
হঠাৎ করেই মনের কোণে একতিল কৌতূহল জাগল ভাদিমের। হাত বাড়িয়ে তুলে নিল যন্ত্রটা। রিসিভ বাটন টিপে কানে ঠেকিয়ে বলল, ‘হ্যালো?’
‘আপনি কি ইউডন ভাদিম?’ ওদিক থেকে জানতে চাইল পুরুষকণ্ঠ।
এই লোক অপরিচিত। চোখ সরু করে বলল ভাদিম, ‘হ্যাঁ, বলছি। আপনি কে?
‘আপনি আমাকে চিনবেন না। আমার নাম মাসুদ রানা। আপনি বিরক্ত না হলে কিছু কথা বলতাম।’
মাসুদ রানার নাম শুনে মনে মনে হোঁচট খেয়েছে ভাদিম। এই লোকই ভয় পাইয়ে দিয়েছিল জমির শেখকে। তারপর থেকে ভীষণ খেপে আছে জঙ্গি-নেতা। মাসুদ রানা অচেনা সেই বিদেশি, যে কিনা বহু কিছু জানে মর্ডাক ব্রাউনের প্রজেক্টের ব্যাপারে। আশার আলো দেখছে ভাদিম। বিস্ময় লুকিয়ে নকল ভদ্রতা দেখাল। ‘না-না, বিরক্তির কী আছে। নিশ্চয়ই সময় নেবেন। বলুন, আপনাকে কী ভাবে সাহায্য করতে পারি?’
‘আমি একজন অখ্যাত লেখক। রিসার্চ করছি বই লেখার জন্যে। আমাকে বলা হয়েছে, ইজিপশিয়ান অ্যান্টিকুইটির বিষয়ে কিছু জানতে চাইলে যেন আপনার সাহায্য নেয়ার চেষ্টা করি।’
ঠিক কী খুঁজছে খুলে বলল অখ্যাত লেখক।
মাসুদ রানার মিথ্যা বক্তব্য শুনতে শুনতে বহু দিন পর হাসল ভাদিম। আনমনে ভাবল: প্রায় অচেনা এক প্ৰধান পুরোহিতের আসন নিয়ে এত উঠে পড়ে লেগেছে কেন এই লোক? আরও তথ্য চাই। নইলে কিছুই বোঝা যাচ্ছে না! ‘সম্ভব হলে অবশ্যই সাহায্য করব। আপনি চলে আসুন আমার বাড়িতে। দেখা যাক কাজে লাগতে পারি কি না। …জী, হ্যাঁ, আমি এখন ফ্রি আছি। বলে দিচ্ছি কীভাবে পৌছুতে হবে। আপনি ঠিকানা লিখে নিন।’
.
ফুলেল বাগানঘেরা বিশাল ভিলা। সামনেই ক্লাসিকাল ফ্যাসেড। উঠানে কারুকাজ করা ফোয়ারা থেকে ছিটকে উঠছে জল। একটু দূরে রোদের ভেতর ঝলমল করছে লাল একটা ফেরারি স্পোর্টস্কার।
নুড়িপাথরে কড়মড় আওয়াজ তুলে থেমে গেল ল্যাণ্ড রোভারের চওড়া চার চাকা। গাড়ি থেকে নামার আগে একবার রানার দিকে তাকাল কেন্সিংটন। বিড়বিড় করল, ‘দারুণ সুন্দর বাড়ি!’
‘ওই লোক বোধহয় শুধু অ্যান্টিকুইটির এক্সপার্ট নন, ওসবের ডিলার,’ বলল রানা।
গাড়ির আওয়াজ পেয়ে দরজা খুলে বেরিয়ে এসেছে অভিজাত চেহারার লম্বা এক লোক। মুখটা রোদে পোড়া হলেও তাকে ইউরোপিয়ান বলেই মনে হলো রানার। তার পরনে বেইজ চিনো ও গাঢ় নীল সিল্কের শার্ট। সিঁড়ি বেয়ে নেমে আসছে সাবলীল ভঙ্গিতে। হাসিটা আন্তরিক। রানা ও কেন্সিংটন গাড়ি থেকে নেমে পড়তেই হাত বাড়িয়ে দিল রানার দিকে। ‘আপনিই বোধহয় মিস্টার রানা? আমি ইউডন ভাদিম। খুশি হলাম পরিচিত হয়ে।
করমর্দন করল রানা ও ভাদিম।
‘আর ইনি আমার রিসার্চ অ্যাসিস্ট্যান্ট উইলিয়াম কেন্সিংটন,’ বলল রানা।
‘ইয়ে… হ্যাঁ… ডক্টর উইলিয়াম কেন্সিংটন,’ চট্ করে রানাকে একবার দেখে নিল ইতিহাসবিদ।
ভদ্রতা দেখিয়ে হাতের ইশারায় রানা ও কেন্সিংটনকে বিলাসবহুল রিসেপশন রুমে নিল ভাদিম। দেরি হলো না ড্রিঙ্ক হাজির করতে। দামি হোয়াইট ওয়াইনে চুমুক দিয়ে মিশরীয় অ্যান্টিকুইটির সমঝদার হিসেবে নিজেকে প্রমাণ করার কাজে নামল রানা। মুখ সামান্য হাঁ করে ওর ডাহা মিথ্যা বোলচাল শুনতে লাগল কেন্সিংটন।
কিছুক্ষণ শোনার পর মিষ্টি হেসে ভাদিম বলল, ‘মিস্টার রানা, লেখার জন্যে যে সাবজেক্ট বেছে নিয়েছেন, আমার তো মনে হচ্ছে দারুণ কাটতি হবে আপনার বইয়ের!’
কেন মানকাউয়ার ওপর রিসার্চ করছে, তা নিয়ে গম্ভীর চেহারায় আরও সব মিথ্যা বলতে লাগল রানা। শেষে যোগ করল, ‘আমার কেন যেন মনে হয়েছে, সেই আমলের ইতিহাসকে ঠিকভাবে তুলে ধরা হয়নি। আর সেজন্যেই আমার বইয়ে ফুটিয়ে তুলতে চাই সত্যিকারের সেই পরিবেশ। একগাদা মিথ্যা বলে মনে মনে জিভ কাটল রানা। ভাবছে, ব্যাটা আবার চাপাবাজি ধরে ফেলল না তো?
নাহ্, মনে হচ্ছে গুরুত্বের সঙ্গেই নিয়েছে।
বরফের মত ঠাণ্ডা ওয়াইনে রানার গ্লাস ভরে দিল ভাদিম। কিছুক্ষণ চিন্তিত চেহারায় মাথা দোলাবার পর জানাল, কাদের কাছে রানা পাবে আখেনাতেনের আমলের আর্টিফ্যাক্ট। তাঁরা প্রত্যেকেই প্রতিষ্ঠিত কালেক্টর।
‘আপনার সময় আর নষ্ট করব না,’ বলল রানা। ‘আপনার কি জানা আছে কার কাছে আছে মানকাউয়ার আসন?’
জবাব দিতে গিয়ে রানার খালি গ্লাসের ওপর চোখ পড়ল ভাদিমের। বলল, ‘কী দুঃখজনক! আপনাকে যে আরেকটু ওয়াইন দেব, সে-উপায় নেই। ফুরিয়ে গেছে। একটু অপেক্ষা করুন। ফ্লোর থেকে নিয়ে আসি।’
‘ধন্যবাদ,’ বলতে গিয়েও মাথা নাড়ল রানা। ‘না-না, আর লাগবে না।’
এই গরমে ভাল লাগবে,’ আন্তরিক স্বরে বলল ভাদিম। ‘প্লিয, নিন। আমি খুশি হব। পাঁচ মিনিটের ভেতর ফিরছি।’
ইউডন ভাদিম ঘর ছেড়ে যেতেই রানার কানের কাছে মুখ নিল কেন্সিংটন, ‘ভাল লোক বলেই তো মনে হচ্ছে।’
জবাব দিল না রানা।
পাঁচ মিনিট পর আবারও দরজায় হাজির হলো ভাদিম। হাতে ওয়াইনের বোতল নেই, বদলে আছে একেএস অটোমেটিক ওয়েপন!
এ মুহূর্তে লিবিয়ার ট্রিপোলি শহরে জরুরি মিটিঙে ব্যস্ত জঙ্গি- নেতা জমির শেখ। হলদে রঙ করা এক ঘরে বসে আছে সে। টেবিলের ওদিকে তিন ইউরোপিয়ান লোক। তবে তাদের কাউকেই চেনে না জমির। এমন এক সুরে ইংরেজি বলে এরা, যা আগে শোনেনি সে। বুঝতে দেরি হয়নি, ভয়ঙ্কর সাপের মতই বিপজ্জনক এরা।
এদের ভেতর যার বয়স বেশি, সে-ই দলনেতা। চওড়া কাঁধ। পরনে দামি সুট। মাথাভরা সাদা চুল। মুখ কঠোর। বোতামের মত ছোট চোখদুটো দেখেছে ভয়ানক সব দৃশ্য। তার চাহনিতে যে কঠোরতা, জীবনে প্রথমবারের মত চোখ নিচু করে নিয়েছে জমির। দলনেতার সামনে পড়ে আছে বন্ধ একটা ফোল্ডার।
এখানে এসে তাচ্ছিল্যের পাত্র হয়ে এখন নিজেকে ঘৃণা করছে জমির। অন্য কোথাও কেউ এমন বাড়াবাড়ি করলে সঙ্গে সঙ্গে খুন করত। কিন্তু এদেরকে চটিয়ে দিতে পারবে না। এদের সঙ্গে একবার দেখা করবে বলে বহু দিন অধৈর্য হয়ে অপেক্ষা করেছে সে। আজই নির্ধারিত হবে কোন্ পথে চলবে তার জীবন। হয়তো এজন্যে চিরকালের জন্যে কুখ্যাত বা বিখ্যাত হয়ে উঠবে। বদলে যাবে সব।
দাঁত দিয়ে ঠোঁট কামড়ে মনে মনে নিজেকে সান্ত্বনা দেয়ার ফাঁকে উপযুক্ত সম্মান দেখিয়ে চলেছে জমির। তার সঙ্গে দেখা করতেই বহু দূর থেকে এসেছে এরা। চাইলেই তাদের সঙ্গে সাক্ষাৎ করা অসম্ভব। মুখোমুখি হওয়ার সৌভাগ্য সবার হয় না। তবে দেখা হলেই নিতে হবে ভয়ঙ্কর ঝুঁকি। যে-কোনও সময়ে আসবে মৃত্যু।
সব বুঝেই এই পথ বেছে নিয়েছে জমির।
‘কোথায় টাকা,’ বলল দলনেতা। বাড়তি কথার লোক নয় সে। গলার আওয়াজ ভারী। গুমগুম করে ওঠে।
‘আপাতত দিতে পারব এক মিলিয়ন আমেরিকান ডলার,’ বলল জমির। ‘ক্যাশ বা ব্যাঙ্কের মাধ্যমে। আপনারা যেটা চান।’
‘আমরা চেয়েছি পঁচিশ মিলিয়ন ডলার, ‘ ডানদিকের লোকটা জানাল। কুঁচকে গেছে ভুরু। চিকন গড়নের লোক সে। বয়স কম। করোটির সঙ্গে সেঁটে আছে তেল দেয়া চুল। ডান চোখের চারপাশ ক্ষত-বিক্ষত। হয়তো তারকাঁটা দিয়ে চোখ উপড়ে নিতে চেয়েছিল কেউ। ‘নগদ ডলার চাই না। আমার তো ধারণা ছিল, আগেই এসব কথা বলা হয়েছে আপনাকে।’
‘আমার মনে হচ্ছে আমাদের সময় নষ্ট করতে এসেছেন আপনি, মিস্টার শেখ,’ বামের লোকটা জানাল। টোকা দিল টেবিলের ওপর রাখা ব্রিফকেসে।
চুপচাপ তীব্র দৃষ্টিতে জমিরকে দেখছে দলনেতা। টেবিলের ওপর ছড়িয়ে রাখল কড়া ভরা দুই হাতের আঙুল।
চোখ সরিয়ে নিল জমির। ‘টাকার ব্যবস্থা হবে।’
‘কখন?’
এই প্রশ্নের জবাব জানা নেই জমিরের। ক্রমেই আরও চিন্তিত হয়ে উঠছে সে। মাসের পর মাস পেরিয়ে গেছে, এখনও পাওয়া গেল না গুপ্তধন। শুয়োরের বাচ্চা ইউডন ভাদিম এজন্যে খুব কষ্ট পেয়ে মরবে।
‘কিছু দিনের ভেতর,’ বলল জমির। ‘বড়জোর একমাস।’
‘আপনি নিশ্চয়ই বুঝতে পারছেন, আমরা এভাবে ব্যবসা করি না?’ ডানদিকের লোকটা বলল। ‘দেরিতে পাওনা পরিশোধ করা হলে জরিমানা দিতে হয়। সেটা আরও পাঁচ মিলিয়ন ডলার। নির্দিষ্ট সময়ের ভেতর চাহিদা মত টাকা না দিলে পরে এক পয়সাও ফেরত দেয়া হয় না। মনে আছে চুক্তির শর্তগুলো?’
সবই মনে আছে জমিরের। নগদ টাকা নয়, ঠিক সময়ে চুক্তিমত সুইস ব্যাঙ্কের নাম্বার্ড অ্যাকাউন্টে টাকা পৌছে না দিলে আর কখনও বিক্রেতার দেখা পাবে না। সবই জেনে এক মিলিয়ন ডলার হারাবার ঝুঁকি নিয়েছে জমির। এ মুহূর্তে সামনে একটা ফোল্ডার। ভেতরের জিনিসটা দেখিয়ে শর্ত নমনীয় করতে পারবে বলেই মনে হয়েছে তার।
ফোল্ডার থেকে ডকুমেন্ট নিয়ে সেদিকে তাকাল জমির শেখ। সাদা-কালো ছবি। সঙ্গে রয়েছে এ-ফোর কাগজে সোভিয়েত আমলের পাঁচটা পারমাণবিক রকেট ও ওঅরহেডের টেকনিকাল স্পেসিফিকেশন। দেশ ভেঙে গেলে রাশান মিলিটারি ওই পাঁচটা বোমা খুঁজে পায়নি কাযাকস্তানে।
ছবির দিকে চেয়ে উত্তেজিত হয়ে উঠল জমির শেখ। পারমাণবিক বোমাবাহী আন্তঃমহাদেশীয় মিসাইল হাতে পেলে চালু হবে ওর কার্যক্রম। প্রথমেই ধ্বংস করবে ও সৌদি আরবের রাজধানী রিয়াদ। রিয়াদ বিধ্বস্ত হলে সর্বশক্তি নিয়ে ঝাঁপিয়ে পড়বে ওরা… যুদ্ধ লেগে যাবে ইরানের সঙ্গে। জড়িয়ে পড়বে বন্ধু আমেরিকা ও ইজরায়েল। ঠিক তখনই বোমা ফাটবে ওয়াশিংটন ডিসি ও তেল আবিবে। কোনও সন্দেহ নেই, দোষ পড়বে ইরানেরই ঘাড়ে। কিন্তু ওরা কিছু করার আগেই তেহরান উড়িয়ে দেবে সে। ইংল্যাণ্ড এবার আমেরিকার দিকে বাড়িয়ে দেবে সাহায্যের হাত। ঠিক তখনই নিশ্চিহ্ন হয়ে যাবে লণ্ডন শহর।
‘বুঝতেই পারছেন, আমরাও কোথাও না কোথাও বাস করি। কাজেই মিসাইল নিয়ে কী করবেন, তা খুলে বলতে হবে,’ গম্ভীর কণ্ঠে বলল দলনেতা। ঠোঁটে ফুটে উঠল এক টুকরো নিষ্ঠুর হাসি।
‘আপনার কথা বুঝতে পেরেছি,’ বলল জমির শেখ। ‘নিশ্চিন্তে থাকুন। আপনাদের কারও সঙ্গে আমার ব্যক্তিগত কোনও শত্রুতা নেই।’
‘তা হলে আপনার টার্গেট কারা?’
মুচকি হেসে ফেলল জমির। ‘রকেট ফেলব রিয়াদ, ওয়াশিংটন, তেল আবিব, তেহরান ও লণ্ডনে।’ জ্যাকেটের ভেতর পকেট থেকে ভাঁজ করা কাগজ নিয়ে দলনেতার দিকে এগিয়ে দিল। বুক পকেট থেকে পুরু কাঁচের চশমা বের করে নাকের ওপর বসিয়ে নিল বয়স্ক লোকটা। গম্ভীর চেহারায় পড়তে লাগল বোল্ড করে ছাপা কালো রঙের অক্ষরগুলো।
কাগজে সহজ একটা তালিকা।
পাঁচটা শহরের নাম।
কায়রো। ধনীদের এলাকা হাইড পার্ক।
শান্ত বিকেলে থমথম করছে চারপাশ।
বাড়ির ভেতর আওয়াজ বলতে শুধু ইউডন ভাদিমের পদশব্দ। ধীরে ধীরে রানা ও কেন্সিংটনের দিকে আসছে সে। হাতে অ্যাসল্ট ওয়েপন। ‘দয়া করে সিট থেকে উঠবেন না। তা হলে বাধ্য হব গুলি করতে।’
এদিক ওদিক নড়ছে অস্ত্রের নল, রানা বুঝে গেল এই লোক গোলাগুলিতে অভ্যস্ত নয়। তবে সে থেমেছে অন্তত দশ ফুট দূরে। চাইলেই হাই-পাওয়ারের অ্যাসল্ট রাইফেলটা ছোঁ দিয়ে কেড়ে নিতে পারবে না রানা।
ভীষণ ভয় পেয়ে চেয়ারের হাতল খামচে ধরেছে কেন্সিংটন। ফ্যাকাসে হয়েছে মুখ।
আরেক পা সামনে বেড়ে রানার দিকে তাকাল ভাদিম। ‘মিস্টার রানা, জানেন না, আপনি কে তা ভাল করেই জানি আমি।’
‘তা-ই বুঝি?’ বলল রানা।
‘জমির শেখ নামে একজন আপনার সম্পর্কে সবই বলেছে আমাকে।’
নীরব হলো ঘর। কী করবে ভাবতে গিয়ে রানা বুঝল, আপাতত কিছু করার নেই ওর। ভাদিম আরও পাঁচ পা এগোলে আর্মচেয়ার থেকে ঝাঁপিয়ে পড়ত তার ওপর। হয়তো সরিয়ে দেয়া যেত অস্ত্রের নল। সেক্ষেত্রে মেঝেতে ভাদিমকে ফেলে কাবু করতে পারত। কিন্তু সমস্যা হচ্ছে, আর একটুও এগোচ্ছে না লোকটা।
এত দূর থেকে ঝাঁপ দেয়া মানেই আত্মহত্যা করা।
‘তো এখন কী করতে চান?’ জানতে চাইল রানা। ‘খুন করতে চাইলে অনেক আগেই সেটা করতেন। এটা থেকে বুঝতে পারছি, অন্য কোনও মতলব আছে আপনার।’
‘আমি হয়তো চাই না আসবাবপত্রে রক্ত লেগে যাক?’ বলল ভাদিম।
সেক্ষেত্রে এখানে আমাদেরকে আনতেনই না। বেছে নিতেন উপযুক্ত কোনও জায়গা। সেখানে গুলির আওয়াজ শুনত না প্রতিবেশীরা। …কাজেই বলে ফেলুন, আসলে কী চান আপনি।’
চুপ করে কী যেন ভাবছে ভাদিম। তার চোখে চিন্তার ছাপ দেখছে রানা। ওর মনে হলো লোকটা নিজেই আছে ভীষণ চাপের ভেতর। যে-কোনও সময় ভেঙে পড়বে। থরথর করে কাঁপছে এএকেএস রাইফেলের নল। অস্ত্রের ওজনের কারণে এমন হওয়ার কথা নয়।
রানার বুক বরাবর রাইফেলের মাযল তাক করে অদ্ভুত কাণ্ড করল ভাদিম। বড় করে শ্বাস নিয়ে করুণ সুরে বলল, ‘প্লিয, আমাকে সাহায্য করুন, মিস্টার রানা।’
আবারও নীরবতা নামল ঘরে।
হতভম্ব রানা ও কেন্সিংটনকে পালা করে দেখছে ভাদিম।
রাইফেল দেখাল রানা। ‘সাহায্য চাওয়ার দারুণ পদ্ধতি আবিষ্কার করেছেন মনে হচ্ছে!’
‘নামিয়ে রেখে দেব,’ বলল ভাদিম। ‘তবে ভয় লাগছে আপনি আবার কী না কী করে বসেন।’
‘আপনার ধারণা, অস্ত্র রেখে দিলেই আপনার ওপর ঝাঁপিয়ে পড়ব?’
‘হতেও তো পারে।’
‘ভুল ভাবছেন। আপনি আমাকে কৌতূহলী করে তুলেছেন। খুন করলেও আগে জেনে নিতাম কী বলার আছে আপনার।’
দাঁত দিয়ে ঠোঁট কামড়ে দ্বিধা করছে ভাদিম। কয়েক সেকেণ্ড পর বলল, ‘আমি চাই আমার হয়ে জমির শেখকে আপনি সরিয়ে দেবেন।’
‘পৃথিবী থেকে?’
‘তা হলে খুব ভাল হয়।’
এই অদ্ভুত অনুরোধের কারণটা কী?’
‘আমার জীবনটা বিষিয়ে দিয়েছে সে। খুলে বললে সবই বুঝতে পারবেন।
‘আপনার হাতে অস্ত্র। যা খুশি তাই বলতে পারেন।’
‘রাইফেল নামিয়ে রাখলে খুশি হবেন?’
‘সাধারণত তা-ই হওয়ার কথা।’
‘কোনও চালাকি করবেন না তো?’
‘মনে হয় না।’
রাইফেলটা পায়ের কাছে নামিয়ে রাখল ভাদিম।
‘আমি হলে আগে সেফটি ক্যাচটা অন করতাম,’ পরামর্শ দিল রানা। ‘ডানহাতের বুড়ো আঙুলের কাছে স্টিলের ছোট্ট লিভার। ওটা টিপে দিলে ক্লিক আওয়াজ হবে।’
কাজটা শেষ করে দ্বিধা নিয়ে আবারও মেঝেতে অস্ত্র নামিয়ে রাখল ইউডন ভাদিম।
‘এবার বলুন কী বলবেন,’ বলল রানা।
পরের দশ মিনিটে পেটের সব কথা উগরে দিল ভাদিম। রানা ও কেন্সিংটন জানল, মরুভূমিতে প্রথমবারের মত জমির শেখের সঙ্গে দেখা হওয়ার পর থেকে কীভাবে মুঠোর ভেতর প্রাণ নিয়ে বেঁচে আছে সে। বিপুল ধনরত্ন পেলে তাকে কোটি ডলার দেবে, সেই লোভ দেখিয়েছে জমির।
‘সত্যিই, কাছেই ছিল অল্পকিছু গুপ্তধন,’ দীর্ঘশ্বাস ফেলল ভাদিম। ‘পালিয়ে যাওয়ার আগে ধরা পড়ার ভয়ে ওগুলো লুকিয়ে রেখেছিল মানকাউয়া।’ দুঃখ নিয়ে মাথা নাড়ল সে। ‘পশ্চিম মরুভূমিতে কপাল জোরে ওটা পেয়েছিল জমির। তখনই বুঝে যায়, কোটি কোটি ডলারের গুপ্তধন লুকিয়ে রাখা হয়েছে অন্য কোথাও।’ কী করে জমিরের সঙ্গে জড়িয়ে গেল, সেটা আরও বিস্তারিত ভাবে ব্যাখ্যা করল ভাদিম। ‘ভয়ঙ্কর খুনি। বেপরোয়া। খুন করতে পারলে খুশি হয়। আমার জীবন নিয়ে খেলছে সে। আর কাউকে কখনও তার মত এতটা ঘৃণা করিনি। ভয়ও পাই ভীষণ। ভাল করেই জানি, যে-কোনও দিন খুন হব তার হাতে।’
‘কে এই লোক?’
‘জানি না,’ বলল ভাদিম। ‘তবে এটা জেনেছি, সে চরমপন্থী মুসলিম। টেরোরিস্ট। জমির শেখ আর তার দলের লোক আমার ওয়াইন সেলারে রেখেছে গাদাগাদা অস্ত্র আর গুলি। সঙ্গে আছে কয়েক বাক্স ভরা পিপি-০১।’ মেঝের রাইফেল দেখাল সে। ‘বুঝলেন না, কোথা থেকে এনেছি? নইলে আমার বাড়িতে এসব থাকত? মারাত্মক কী যেন করবে বলে, পরিকল্পনা করেছে। মাঝে মাঝে দলের লোকদের সঙ্গে বসে আলাপ করে। কিন্তু বড় কিছু করতে হলে অনেক টাকা চাই। সেজন্যেই ওর দরকার ওই গুপ্তধন।’
মর্ডাকের ফ্ল্যাটে জমির শেখের বলা কথাগুলো মনে পড়ল রানার। ‘শীঘ্রিই সব জানবে,’ বলেছিল লোকটা, ‘সবাই জানবে। সময় ঘনিয়ে এসেছে।’
‘কী ধরনের পরিকল্পনা?’ জানতে চাইল রানা।
মাথা নাড়ল ভাদিম। ‘আমাকে কিছু খুলে বলেনি। তবে আড়াল থেকে যা শুনেছি, দলের লোকদের বলেছিল হামলা করবে তারা। ভীষণ খারাপ কিছু।
‘সেজন্যে আপনি চান আমি যেন আপনাকে সাহায্য করি? জানতে চাইল রানা।
‘সেটা তো আছেই,’ বলল ভাদিম। ‘তবে তার চেয়েও বড় কথা, আবারও স্বাধীন মানুষের মত বাঁচতে চাই। ওই লোকটা ক্যান্সারের মত। তার কারণে মনে মনে মরে যাচ্ছি। এর চেয়ে খুন হওয়াও ভাল ছিল।’
কয়েক মুহূর্ত ভাবার পর বলল রানা, ‘বুঝতে পারছি আপনার অবস্থা। আমি নিজেও আছি বেশ চাপের মুখে। কিন্তু কী কারণে এত ঝুঁকি নিয়ে আপনাকে বাঁচাতে যাব?’
কপাল থেকে ঘাম মুছল ভাদিম। ‘সাহায্য করবেন, কারণ জমির শেখের মত ওই একই জিনিস খুঁজছেন আপনিও। তা ছাড়া, মানকাউয়ার ওই চেয়ার খুঁজতে আপনাকে সাহায্য করতে পারব। আমি জানি ওটা কোথায় আছে।’
‘এটা তো দারুণ সুসংবাদ,’ বলে উঠল কেন্সিংটন।
তাকে পাত্তা দিল না রানা। ‘কী কারণে আমাকে সাহায্য করবেন, ভাদিম? আমি তো আপনার প্রতিপক্ষ। আপনি নিজেও তো খুঁজছেন ওই গুপ্তধন।’
‘এখন আর ওই গুপ্তধন চাই না। ছারখার হয়ে গেছে আমার জীবন। কোটি ডলার দিয়ে কী হবে, যদি মনেই কোনও শান্তি না থাকে? কয়েক মাস আগেও চমৎকার ব্যবসা ছিল। কোনও চিন্তা ছিল না মনে। তারপর জমির শেখের পাল্লায় পড়ে পলে পলে মরতে লাগলাম। আমি আর ওই গুপ্তধন চাই না। শুধু এটাই চাই, যেন স্বাভাবিক হয় আমার জীবন। সেজন্যেই সাহায্য চেয়েছি আপনার কাছে। পৃথিবী থেকে সরিয়ে দিন জমির শেখকে। আপনি রাজি হলে চুক্তি করব আমরা। মুক্ত করে দেবেন আমাকে, আর তখন আমি বলে দেব কোথায় আছে পুরোহিতের সেই চেয়ার।’ সরাসরি রানার চোখে তাকাল ভাদিম। দৃষ্টিতে আকুতি। ‘বলুন, রানা, সাহায্য করবেন না আমাকে? কাজটা তো সহজেই করতে পারেন আপনি।’
‘মানে খুন করব লোকটাকে?’
অস্বস্তি নিয়ে মাথা দোলাল ভাদিম।
‘সাহায্য করতে আপত্তি নেই,’ বলল রানা। ‘তবে আগে সদিচ্ছার নিদর্শন হিসাবে আমাকে সাহায্য করতে হবে মানকাউয়ার চেয়ার খুঁজে বের করার কাজে।
কয়েকবার মাথা দোলাল ভাদিম। উজ্জ্বল হয়ে উঠেছে চোখ-মুখ। রানার মনে হলো, অন্তত পাঁচ বছর কমে গেছে লোকটার বয়স। ‘তা হলে চুক্তি হয়ে যাক?’
‘আমার কোনও আপত্তি নেই,’ বলল রানা। ‘তবে আমার হাতে সময় খুব কম। দেরি না করে বলে ফেলুন কোথায় আছে ওই চেয়ার।
‘ওটা আছে জিম স্প্যাডেরো নামের এক লোকের কাছে। আগে কখনও শুনেছেন তার নাম?’
‘না। কে সে? কোথায় তাকে পাব?’
‘খুঁজে নেয়া সহজ,’ বলল ভাদিম, ‘ওই লোক ইউএস অ্যাম্বাসেডর। কায়রোতেই তার বাসভবন। মিলিয়নেয়ার। সুযোগ পেলেই প্রাচীন আমলের আর্টিফ্যাক্ট সংগ্রহ করে।’
‘আপনি জানলেন কী করে যে ওই চেয়ার তার কাছেই আছে?’
‘কারণ, তার বাড়িতে দেখেছি আমি ওটা। এম্বেসিতে তার ব্যক্তিগত অ্যাপার্টমেন্টে রেখেছে নিজের কালেকশন। সেগুলোর ভেতর আছে ওই চেয়ার। এ-ও জানি, আজ রাতে বড় পার্টি দিচ্ছে সে। চাইলে হয়তো কৌশলে ঢুকে পড়তে পারবেন ওখানে।’
‘আপনার কথা শুনে মনে হচ্ছে ভাল করেই চেনেন জিম স্প্যাডেরোকে,’ বলল রানা। ‘সেক্ষেত্রে ফোন করে বলে দিন, যেন এম্বেসির পার্টিতে আমরা যেতে পারি।’
দুঃখ ভরে মাথা নাড়ল ইউডন ভাদিম। ‘আসলে তাকে চিনি না। চিনি তার স্ত্রীকে। একটু বেশি করেই। আর সেজন্যেই স্প্যাডেরোর সঙ্গে আপনাদেরকে পরিচয় করিয়ে দিতে পারব না। ওই লোকই ওর বউয়ের সঙ্গে আমাকে বিছানায় ধরে ফেলেছিল। তারপর শালা যে নিষ্ঠুর খচ্চরে লাথি দিয়েছিল, এখনও হাড় কাঁপানো শীতের ভোরে ডান কোমরে টনটনে ব্যথা হয়। কাজেই বুঝতে পারছেন, ওই বাড়ির ধারে কাছে গেলে আমার দুই টেংরি ভেঙে দেবে সে। তার ওখানে যাওয়া মানেই আমার ভয়াবহ, করুণ মৃত্যু।’
‘পা থাকুক বা না থাকুক, আমি ওই পার্টিতে যাব,’ সিদ্ধান্ত নিয়ে ফেলল রানা।
‘কী করে?’ চিন্তিত চোখে ওকে দেখল কেন্সিংটন। ‘আমরা অচেনা মানুষ। চাইলেই তো আর এম্বেসির পার্টিতে হাজির হতে পারব না। দূরে থাক মহামূল্যবান চেয়ার খুঁটিয়ে দেখা।’
‘ঠিক করে ফেলেছি কী করব,’ বলল রানা। ‘হনহন করে হেঁটে সদর দরজা দিয়ে ঢুকব ভেতরে। সেজন্যে কারও অনুমতিও নেব না।’
‘আপনি কি পাগল হলেন?’ বলল কেন্সিংটন। ‘আপনার কি অসুখ হয়েছে? প্রলাপ বকছেন? এম্বেসির পার্টিতে ঢুকে পড়া কি এতই সহজ কাজ? চারপাশে থাকবে কঠোর সিকিউরিটি।’
‘সেটাই তো চাই,’ বলে ভাদিমের দিকে তাকাল রানা। ‘এম্বেসি ভবনের একটা প্ল্যান জোগাড় করে দিতে পারবেন?’
‘আমি ভাল করেই চিনি কোথায় যেতে হবে,’ জবাবে বলল ভাদিম। ‘প্রতি সপ্তাহে অন্তত দু’বার ওই পথে গিয়ে দেখা করতাম সুন্দরী ইলা স্প্যাডেরোর সঙ্গে।’
‘গুড,’ গম্ভীর চেহারায় বলল রানা। ‘তা হলে, ভাদিম, আপনার সঙ্গে এখানে থাকুক কেন্সিংটন। আমি যাচ্ছি কিছু ব্যবস্থা নিতে।’
‘কী করবেন?’ ভুরু কপালে তুলল কেন্সিংটন।
‘যা করব, সেটা আপাতত কাউকে জানাব না,’ বলল রানা। ‘তবে চলে যাওয়ার আগে একবার যাব ভাদিমের সেলারে।
সন্দেহ নিয়ে ওকে দেখল ভাদিম। ‘ওখানে কী করবেন? আরও ওয়াইন লাগবে?’
‘আপনার কাছে খুব ভাল ওয়াইন আছে, ভাদিম,’ বলল রানা। ‘তবে আমার চাই তার চেয়ে আরও বেশি দরকারি জিনিস— পিপি-০১।’একটু আগে সন্ধ্যা নেমেছে।
কায়রোর আরেক অভিজাত এলাকা: গার্ডেন সিটি।
বেশ কয়েক বছর আগেও এই এলাকা ছিল শহরতলী। বাস করত মিশরের নামি-দামি পরিবারের বিখ্যাত ও কুখ্যাত মানুষগুলো। তবে আজকাল এই এলাকা দখল করে নিয়েছে ব্রিটিশ, ইউএস ও নানান দেশের এম্বেসি, আমেরিকান ইউনিভার্সিটি ও বিশাল কয়েকটি আবাসিক আধুনিক, বিলাসবহুল হোটেল।
সন্ধ্যা সাড়ে সাতটায় নাইল হিল্টনের লবি থেকে বেরোল মাসুদ রানা ও উইলিয়াম কেন্সিংটন। পরনে কালো টুক্সেডো। রানারটা এসেছে ইউডন ভাদিমের নিজস্ব ওয়ার্ডোব থেকে। চমৎকার ভাবে ফিট করেছে ওর দেহে। কেন্সিংটনের পোশাক ভাড়া নেয়া হয়েছে নাম করা এক টেইলার্সের দোকান থেকে।
দু’দিকে পামগাছের মাঝ দিয়ে গেছে রাস্তা। রানার সঙ্গে হাঁটতে হাঁটতে নালিশ জানাল কেন্সিংটন, ‘এসব পরে কেমন যেন অস্বস্তি লাগছে। হয় আমার শরীরের শেপ ভাল না, নইলে টুক্সেডোটা বাজেভাবে ফিট করেছে। বলুন তো, কেমন লাগছে আমাকে দেখতে?’
‘ডাকাত মনে হচ্ছে। আরমানির দোকান লুঠ করে যা · পেয়েছেন, তাতেই সন্তুষ্ট হয়ে পালিয়ে এসেছেন। তবে তাতে চিন্তার কিছু নেই। কেউ দেখবে না।’
‘পার্টিতে যাচ্ছি, আর দেখবে না?’ মাথা নাড়ল কেন্সিংটন। ‘আমার বোধহয় না যাওয়াই ভাল ছিল।’
‘তাতে পরে সমস্যা হবে,’ বলল রানা।
ওদেরকে পাশ কাটিয়ে ইউএস এম্বেসির পার্টিতে গেস্টকে নামাতে মৃদু আওয়াজে গেল রুপালি এক রোল্স রয়েস। কয়েক সেকেণ্ড পর কালো একটা বেন্টলি।
‘পুঁজিবাদী হারামজাদা সব!’ বিড়বিড় করল কেন্সিংটন।
‘কেন্সিংটন ম্যানরের মালিকের ছেলের মুখে এসব বোল- চাল মানায় না,’ বলল রানা। ‘তার ওপর আবার সে খুঁজে বেড়াচ্ছে লাখ কোটি ডলারের গুপ্তধন!’
রানার কথার জবাব দিল না কেন্সিংটন। ‘একটা কথা শুনবেন? টুক্সেডোর জন্যে অতটা অস্বস্তি লাগছে না। আসলে ভয় পাচ্ছি পার্টিতে যেতে। যখন তখন ধরা পড়ব। তখন পোঁদে দুটো লাথি মেরে ছিটকে ফেলে দেবে এম্বেসির এরিয়ার বাইরে। মনে হচ্ছে না ভাল কোনও পরিকল্পনা আপনি করেছেন। আপনার অন্তত আমাকে জানানো উচিত ওখানে পৌছে আমরা কী করব।’
জবাব দিল না রানা। একটু দূরেই ইউএস এম্বেসি ভবন। অন্ধকার রাতে বাইরে ও ভেতরে ঝলমল করছে শত শত ফ্লাড লাইট। দুই রাস্তার কোণে পোস্ট কলোনিয়াল ম্যানশন। বাগানের এদিকে লোহার তৈরি উঁচু গেট। ওটার ওপর থেকে চারপাশে চোখ রেখেছে একগাদা সার্ভেইলেন্স ক্যামেরা। সুন্দর ভাবে সাজানো বাগানে দীর্ঘ ছায়া ফেলেছে পাম গাছ। মৃদুমন্দ হাওয়ায় দুলছে পাতাগুলো।
ম্যানশনের বাইরে গ্র্যাণ্ড এন্ট্রান্স। ওখানে টানটান হয়ে দাঁড়িয়ে রাইফেল হাতে তৈরি একদল ইউএস মেরিন সৈনিক। গেটের এদিকে নির্দিষ্ট জায়গায় থামছে একের পর এক দামি গাড়ি ও লিমাযিন। সবার হাতে দাওয়াতপত্র। ওগুলো দেখে নেয়ার পর অতিথিদেরকে ভেতরে ঢুকতে দিচ্ছে একদল সশস্ত্র সিকিউরিটি গার্ড।
গেটের প্রায় কাছে পৌঁছে গেছে রানা আর কেন্সিংটন। মাত্র বিশ ফুট দূরেই ইউএস মেরিন সৈনিকরা।
‘আচরণ স্বাভাবিক রাখুন,’ বলল রানা, ‘ঠাণ্ডা রাখতে হবে মাথা।’
‘ওরা কোনও ভাবেই ঢুকতে দেবে না,’ বলল কেন্সিংটন। ‘খামোকা এলাম।’
চট্ করে এম্বেসির দেয়ালের একটু দূরে তাকাল রানা। ওখানে ছায়াভরা এক গাছের নিচে লাল এক পেরোজেও গাড়ি। ওটার পাশেই থেমেছে সিকিউরিটি টিমের দুই সদস্য। জানালা দিয়ে ভেতরে তাকাল তারা। কয়েক সেকেণ্ড পর খুলে দিল বাঘের মত দুই জার্মান শেফার্ডের বেল্টের ফিতা। আশপাশে সন্দেহজনক গন্ধ পেলে সতর্ক করবে কুকুরগুলো।
‘দেখলেন তো কেমন কড়া সিকিউরিটি?’ বিরক্ত হয়ে বলল কেন্সিংটন। সাংবাদিক ও অতিথিদের পেছনে দাঁড়িয়ে পড়ল ওরা। লো কাট ইভনিং ড্রেস পরেছে হাস্যরতা এক সুন্দরী মহিলা। কেন্সিংটনকে ঘেঁষে এগোল সে। ওপর থেকে সুডৌল স্তন দেখতে পেয়ে আঙুলের ওপর ভর দিয়ে আরেকটু উঁচু হওয়ার চেষ্টা করল ইতিহাসবিদ।
চুপ করে আছে রানা। চোখ কুকুরের ওপর। কয়েক সেকেণ্ড পর মালিকের কাছে ফিরল ওগুলো। পেরোজেও গাড়ির ব্যাপারে আগ্রহ হারিয়ে ফেলল সিকিউরিটির দুই লোক। কুকুরের বেল্টে ফিতে আটকে ঝলমলে আলোকিত দেয়ালের কোণ লক্ষ্য করে চলল তারা। গাড়িটা থেকে তারা বিশ গজ দূরে যেতেই নিজের মোবাইল ফোন বের করল রানা।
‘কাকে ফোন দেবেন?’ জানতে চাইল কেন্সিংটন, ‘আমার কথার জবাব দিচ্ছেন না কেন? বিরক্তি এসে গেছে আপনার রহস্যময় আচরণ দেখে। যত্তোসব পাগলামি!’
স্ক্রল করে মোবাইল ফোনের অ্যাড্রেস বুক থেকে প্রিসেট এন্ট্রি অনুযায়ী স্পিড ডায়াল করল রানা।
বিপ-বিপ আওয়াজে অটোমেটিকালি মেমোরিতে রাখা নাম্বারে কল দিল ফোন। আর তখনই কানের কাছে বিকট শব্দে বিস্ফোরিত হলো শক্তিশালী বোমা। বাজ পড়া আওয়াজে থরথর করে কেঁপে উঠেছে এম্বেসির চারপাশ। এক সেকেণ্ড পর চরকির মত ঘুরে তাকাল স্তম্ভিত মানুষগুলো। শুরু হলো প্রাণপণ আর্তচিৎকার ও ভীত ছুটোছুটি। নানাদিকে পালিয়ে যেতে চাইছে তারা। সিকিউরিটির লোক চিৎকার করে কথা বলছে রেডিয়োতে। তাদের সবার হাতে বেরিয়ে এসেছে পিস্তল। লাল পেরোজেওর পেট থেকে গলগল করে বেরোনো ধোঁয়া আঁধার করে দিয়েছে চারপাশ। এম্বেসি ভবন থেকে ছুটে বেরিয়ে গেট পেরোল একদল ইউএস মেরিন সৈনিক। সবার হাতে উদ্যত রাইফেল। তাদের চেহারা দেখে যে-কেউ বুঝবে, এটা ড্রিল নয়। সত্যিই হামলা হয়েছে এম্বেসিতে।
ভীত, সন্ত্রস্ত, ছুটন্ত মানুষগুলোকে নিয়ন্ত্রণে আনতে চাইছে সিকিউরিটির লোকগুলো। পিংপং বলের মত চোখ বড় করে রানাকে দেখল কেন্সিংটন। ‘এটা কী হলো?’
‘জঙ্গিরা হামলা করেছে!’ গলা ফাটিয়ে জবাব দিল রানা। ওকে ধাক্কা দিয়ে পাশ কাটিয়ে রেডিয়ো হাতে ছুটল সিকিউরিটির এক লোক। দূর থেকে এল সাইরেনের আওয়াজ। পেরোজেও গাড়ির আগুন নেভাতে ফায়ার এক্সটিংগুইশার ব্যবহার করছে মেরিন সৈনিকরা। কেন্সিংটনের বাহু ধরে শ’ দুয়েক মানুষের হৈ-হল্লা আর দৌড়াদৌড়ির ভেতর দিয়ে দ্রুত এগোল রানা। ইতিহাসবিদের কানের কাছে জোর গলায় বলল, ‘সঙ্গে থাকুন! হারিয়ে যাবেন না!’
কয়েক সেকেণ্ড হতভম্ব হয়ে রানাকে দেখল ইতিহাসবিদ। তারপর হঠাৎই সব বুঝে গেল। ‘ওহ্? হায়, যিশু! আপনার কাণ্ড?’
শক্তহাতে কেন্সিংটনের বাহু ধরে গেট পার করিয়ে দিল রানা। পরিস্থিতি কতটা খারাপ, তা বুঝতে চাইছে সিকিউরিটি পারসোনেল ও সৈনিকরা। কারও চোখে পড়ল না বাগানে ঢুকেছে দুই লোক। ছায়াময় উঠান পেরিয়ে একদিকের সরু এক এন্ট্রান্স দিয়ে ঢুকে পড়ল ওরা ভবনে।
কিচেনের পেছন অংশে আছে রানা ও কেন্সিংটন। আশপাশে কেউ নেই। গোটা ভবনে তীক্ষ্ণ আওয়াজে বাজছে অ্যালার্ম। নানাদিকে ছুটছে কারা যেন, বুটের আওয়াজ শুনল রানা। ওর ভুল না হলে এরই ভেতর অ্যাম্বাসেডর ও তার সুন্দরী দ্বিচারিণী স্ত্রীকে তুলে দেয়া হয়েছে দ্রুতগামী লিমোতে। কনভয় পাহারা দিয়ে নিয়ে যাওয়া হচ্ছে শহরের নিরাপদ কোথাও।
‘আমাকে কি একটু খুলে বলবেন বাইরে ওটা কী হলো?’ যে-কোনও সময়ে ধরা পড়বে, সেই ভয়ে হাঁফাতে শুরু করেছে কেন্সিংটন।
‘তেমন কিছুই না,’ বলল রানা। ‘ফাটিয়ে দিয়েছি এক আউন্স পিপি-০১। সার্বরা বলে সি-৪ প্লাস্টিক এক্সপ্লোসিভ। বিকট আওয়াজ হলেও কারও কোনও ক্ষতি হয়নি।’
‘আপনি কি আসলেই বদ্ধ উন্মাদ?’
‘আমার তা মনে হয় না,’ বলল রানা। ‘নিশ্চয়ই বুঝতে পেরেছেন, এরা যতটা ভাবে, ততটা ভাল নয় সিকিউরিটি। ওদের উপকার করলাম। সুযোগ পেল সতর্ক হওয়ার। আগামী কয়েক সপ্তাহ কাজ পেল সিআইএ। ওদের তো খুশি হওয়া উচিত।’
‘ওদের সঙ্গে তো ট্রেইণ্ড কুকুর ছিল। কী করে কাজটা করলেন?’
‘শুকনো পাকা মরিচের গুঁড়ো ভরা ঠোঙা নাকের কাছে থাকলে বেচারা কুকুরের কী দোষ?’ তাড়া দিল রানা, ‘এবার চলুন। হাতে বেশি সময় নেই।’
ইউডন ভাদিম যেভাবে বলে দিয়েছে, ঠিক সেভাবেই বিশাল এম্বেসির ভেতর দিয়ে অ্যাম্বাসেডরের ব্যক্তিগত অ্যাপার্টমেন্টের দিকে চলল রানা ও কেন্সিংটন। কেউ নেই যে দেখবে। লাল কার্পেট বিছানো হলওয়ে ও করিডোর ধরে গিয়ে পেছনদিকে সিঁড়ি পেল ওরা। তিনতলায় উঠে বুঝল, এদিকটায় অ্যালার্মের আর্তনাদ অনেক কম।
সিঁড়ি বেয়ে দৌড়ে উঠে হাঁফাচ্ছে কেন্সিংটন। বিড়বিড় করল, ‘মনে হয় হার্ট অ্যাটাক হবে!’
‘ডানদিকের চতুর্থ দরজা,’ বলল রানা। ‘আমার সঙ্গে আসুন।’
অ্যালার্ম বাজছে। ভাদিমের বলে দেয়া সেই চতুর্থ দরজার সামনে থামল রানা। পিছিয়ে গেল কয়েক পা, তারপর ছুটে গিয়ে প্রচণ্ড এক লাথি দিল কবাটের ওপর। মড়াৎ শব্দে ভেঙে গেল দরজা। ঘরের ভেতরের দেয়ালে গিয়ে লাগল। ফেটে গেছে চৌকাঠ। দেরি না করে ঘরে ঢুকল রানা। বাহু ধরে সঙ্গে টেনে এনেছে কেন্সিংটনকে। বাতি জ্বালতেই চোখে পড়ল চারপাশের ডিসপ্লে।
‘এটা তো দারুণ এক মিউযিয়াম,’ হাঁ হয়ে গেছে কেন্সিংটন। ভুলে গেছে হার্ট অ্যাটাকের কথা।
বিশাল ঘর। দেয়ালে লাইনিং দেয়া রক্তের মত টুকটুকে লাল ভেলভেট। ওপর থেকে ঝলমলে আলো দিচ্ছে ক্রিস্টালের ঝাড়বাতি। দারুণ সুন্দর দেখাল অ্যাম্বাসেডর জিম স্প্যাডেরোর দুর্মূল্য সব মিশরীয় আর্টিফ্যাক্ট। পাঁচ হাজার বছর আগের মূর্তির পাশে দেয়ালে লেখা ওটার ইতিহাস। কাঁচের কেবিনেটের ডিসপ্লেতে প্রাচীন ফুলদানী, পটারি, অ্যালাবাস্টার জার, ভাস্কর্য, মুখোশ, প্যাপাইরি ও কিছু কারুকাজ করা পর্দা। মার্বেলের বিশাল এক মঞ্চে বসিয়ে রাখা হয়েছে রঙচঙে পোশাক পরা মিশরীয় কয়েকজন ফেরাউনকে।
‘ব্যক্তিগত সংগ্রাহকরা এসব নিজেদের কাছে রেখে দেবে এটা উচিত নয়,’ বিড়বিড় করল কেন্সিংটন। ‘এগুলো থাকবে মিউযিয়ামে। লাখ লাখ মানুষ দেখবে।’
কথাগুলো পাত্তা দিল না রানা। মাত্র একটা জিনিসের প্রতিই ওর আগ্রহ। এরই ভেতর দেখেছে, একদিকে রয়েছে জিম স্প্যাডেরোর সংগ্রহ করা বেশ কয়েকটা চেয়ার। একেকটা একেক রকম। কোনওটা ছোট, আবার কোনও-কোনওটা প্রকাণ্ড। ‘কেন্সিংটন, এবার সাহায্য লাগবে,’ বলে বড় একটা চেয়ারের সামনে থামল রানা। ওটা বাঁশের তৈরি আধুনিক চেয়ারের মতই। যে-কেউ বলবে, তৈরি করা হয়েছে কিছু দিন আগে। ‘এটাই কি না, দেখুন।
‘না, এটা না, বলল কেন্সিংটন। ‘আমরা খুঁজছি রাজকীয় কোনও চেয়ার।’
‘ওই যে একটা, ওটা?’ ডানদিকের একটা চেয়ার দেখাল রানা।
‘ওটা হতেও পারে।’
রঙ করা এক কফিনের আড়ালে কাঠের তৈরি শক্তপোক্ত, কারুকাজ করা রঙিন এক চেয়ার। ওটার চওড়া সিট ও উঁচু পিঠ পুরু চামড়া দিয়ে মোড়া। চারকোনা ফ্রেম। শক্ত করতে ব্যবহার করা হয়েছে নিচে কোনাকুনি দুটো কাঠের দণ্ড। চেয়ারটাকে একদম নতুন মনে হলো রানার। চকচক করছে। মসৃণ। যেন গতকাল তৈরি করেছে দুনিয়ার সেরা কাঠমিস্ত্রি।
চেয়ারের সামনে হাঁটু গেড়ে বসে পড়ল কেন্সিংটন। কারুকাজ করা খোদাইগুলো দেখছে গভীর মনোযোগে। রঙিন জায়গাগুলোতে বেশ কিছু সিম্বল। ‘হ্যাঁ, এটাই মানকাউয়ার চেয়ার,’ শ্বাস আটকে বলল সে।
‘কোনও সূত্র দেখছেন?’ জানতে চাইল রানা।
‘একটু সময় দিন,’ ঘেউ করে উঠল কেন্সিংটন। ‘ভাল করে দেখতে হবে।’
‘বেশি সময় নেই,’ বলল রানা। শুনতে পাচ্ছে, নিচে এখনও তারস্বরে বাজছে অ্যালার্ম। তবে কিছুক্ষণ পর গোটা এম্বেসি সার্চ করতে শুরু করবে সিকিউরিটির লোক। বাদ পড়বে না কোনও ঘর।
‘আমি তো কিছুই দেখছি না,’ বলল কেন্সিংটন।
টেনেহিঁচড়ে ভারী চেয়ারটাকে ঘরের মাঝে নিল অধৈর্য রানা। ‘দেখি, আমাকে দেখতে দিন।’
‘সাবধান! ওটার বয়স কিন্তু সাড়ে তিন হাজার বছর।’
‘চিন্তা করবেন না, বহু দিন জাদুঘরের জিনিসপত্র ভাঙি না।’ ঝুঁকে পড়ে চেয়ারে চোখ বোলাতে লাগল রানা। আঙুল দিয়ে স্পর্শ করছে কাঠের প্রতিটা জোড়া। সিটের চামড়াটা এখনও চমৎকার। অবশ্য খানিকটা শক্ত হয়েছে। ফাটলও ধরেছে কিছু জায়গায়। মাঝের অংশ এখনও নরম। সিটের প্রতিটা ইঞ্চি পরখ করে দেখল রানা। একটু সরে আবারও দেখল ডিযাইনগুলো। চিন্তায় পড়ে গেছে।
‘আমি তো কিছুই দেখছি না,’ আবারও বলল কেন্সিংটন, ‘এটা বোধহয় অন্য কোনও চেয়ার।’
নিচে থেমে গেল অ্যালার্ম। হঠাৎ করেই চারপাশে নেমেছে নিস্তব্ধতা। অর্থাৎ, নিয়ন্ত্রণে এসেছে নিচের পরিস্থিতি। কান পাতল রানা। দূরে কথার আওয়াজ। বোধহয় দোতলায় বা একতলায়। ধুম্ করে বন্ধ বা খোলা হলো একটা দরজা। খড়- খড় আওয়াজ তুলল রেডিয়ো। একটু পর হাজির হবে সিকিউরিটির লোক। আগের চেয়ে দ্রুত চলছে রানার হৃৎপিণ্ডের স্পন্দন।
‘চামড়ার ওপর যেসব ডিযাইন দেখছেন, সেগুলো থেকে কিছু বুঝতে পারলেন?’ জানতে চাইল রানা।
‘সবই আতেনিস্ট সিম্বল,’ প্রায় নালিশের সুরে বলল কেন্সিংটন। আঙুল তুলে দেখাল আখেনাতেনের সূর্যের পবিত্র গোলক।
মাথা দোলাল রানা। ‘তো এসব থেকে কী বুঝলেন?’
‘এটা বুঝলাম যে সরিয়ে নেয়া হয়েছে সত্যিকারের আর্টওঅর্ক। বা ওটার ওপর লেপে দেয়া হয়েছে নতুন রঙ।’
‘তার মানে, আসল তথ্য গোপন করতে কৌশল করেছেন মানকাউয়া?’
দীর্ঘশ্বাস ফেলল কেন্সিংটন। ‘তাই তো মনে হচ্ছে। প্রাচীন আমলের ধর্মের পুরোহিতের চেয়ার ছিনতাই করে নিয়ে গিয়েছিল সূর্য পূজারীরা।’ কাঁধের ওপর দিয়ে ভাঙা দরজার দিকে তাকাল সে। ‘আমাদের বোধহয় বেরিয়ে যাওয়া উচিত। কোনও লাভ হলো না এখানে এসে। মাঝখান থেকে যে- কোনও সময়ে গ্রেফতার হব।’
জবাব দিল না রানা। চিন্তিত চেহারায় বসে পড়েছে রাজকীয় চেয়ারের সামনে।
‘আমার কথা শুনতে পেয়েছেন?’ বলল কেন্সিংটন। ‘চলুন, পালিয়ে যাই। একবার ধরে ফেললে মাসের পর মাস মিশরের জেলখানায় থাকতে হবে। এত কী ভাবছেন?’
‘ভাবছি, কে জিতল, আর হারল কে। কোথায় গেল সেই গুপ্তধন?’
‘এখন এসব ভাবার সময় আছে?’ রানার দিকে চেয়ে আছে কেন্সিংটন। ‘যখন তখন খুন হব!’
‘ফেরাউনের লোকের কাছে তো মানকাউয়া বড় ধরনের বেইমান। সত্যিই এই চেয়ার হাইজ্যাক করে রঙ দিয়ে ডিযাইন লেপে দিলে সিটের পিঠে মানকাউয়ারই সিল কেন?’
ঢোক গিলল কেন্সিংটন। দ্রুত ভাবছে।
‘হিসেব তো মেলে না,’ বলল রানা। ‘এই চেয়ার তো আছাড় মেরে ভেঙে ফেলার কথা। আপনি তো ইতিহাসবিদ। ভেবে দেখুন। খ্রিস্টানদের হাত থেকে যখন জেরুজালেম কেড়ে নিল মুর জাতি, ওই এলাকায় একটা ক্রুশ আস্ত ছিল? প্রতিটি জায়গায় ঝুলিয়ে দেয়া হয়েছিল অর্ধচন্দ্রের প্রতীক। আবার ক্রুসেডাররা যখন তাদের কাছ থেকে কেড়ে নিল জেরুজালেম, চুরমার করে দিল মুরদের সমস্ত প্রতীক। যুদ্ধের নিয়মই এমন। নতুন শক্তির কাছে পরাজিত হবে পুরনো শক্তি। সবই দখল করে নেবে বিজয়ীরা। কোনও ধরনের সমঝোতা করা হবে না। এ থেকে কী বুঝলেন?’
একতলায় বেশ কয়েকজনের কণ্ঠস্বর। একটু পর সার্চ করতে করতে উঠে আসবে লোকগুলো।
‘কখনও হার মেনে নেননি মানকাউয়া,’ বলল রানা, ‘নতুন ধর্ম এলেও ত্যাগ করেননি পুরনো ধর্ম। আতেনিস্টদের প্রতীক সূর্যের ডিস্ক তিনি মেনে নেবেন কেন? সেরকম হলে হৈ-হৈ করে উঠত ফেরাউনের দলের সবাই। আমরা কিন্তু তেমন কিছু শুনিনি বা পড়িনি।’
‘আপনি আসলে কী বলতে চান?’ জানতে চাইল কেন্সিংটন।
এসব. থেকে মাত্র একটা কথাই বেরিয়ে আসে। মানকাউয়ার চেয়ার দখল করেছিল বিজয়ী আতেনিস্টদের কোনও দল। তারা মুছে দেয়নি প্রধান পুরোহিতের সিম্বল। আবার মানকাউয়ার সিম্বল তারা আঁকতেও যায়নি। নিজেই মানকাউয়া এঁকেছেন এসব সিম্বল।’ চামড়ার সিটে চাপড় দিল রানা। ‘বোকা বানিয়ে দেন শত্রুদেরকে। আমার ধারণা নিজেই নিজের চেয়ারে এঁকে নেন আতেনিস্ট সিম্বল। এটা করেন, যাতে চেয়ারটা ধ্বংস না করে ফেরাউনের লোক। মাত্র একটা কারণেই সেটা করে থাকতে পারেন তিনি— চেয়ারের ভেতর গোপনে রেখেছেন কিছু। সাধারণ কৌশল। চেয়ারের ভেতর দিয়েছেন আরেকটা সূত্র। এখন জেনে নিতে হবে ওটা কী।’
উজ্জ্বল হয়ে উঠল কেন্সিংটনের মুখ। ‘এখন তো তা-ই মনে হচ্ছে! আপনি ঠিকই বলেছেন, রানা!’
‘চামড়াটা ধরে দেখুন,’ বলল রানা। ‘নরম। বোধহয় ভেড়ার চামড়া। তবে একেবারে গরুর চামড়ার মত পুরু। এই সিট তৈরি করতে ব্যবহার করা হয়েছে অন্তত পাঁচটা ভেড়ার চামড়া। আমার ধারণা, ওটার নিচেই পাব জরুরি কোনও সূত্র।’
পকেট থেকে রানাকে ছোট একটা পেন নাইফ বের করতে দেখে হাঁ হয়ে গেল কেন্সিংটন। ‘কিন্তু…. আপনি চামড়া কাটতে পারেন না!’
‘কে বলেছে পারি না। করে দেখাচ্ছি।’
‘কিন্তু এটা তো অমূল্য আর্টিফ্যাক্ট।’
‘গুপ্তধন পেলে ক্ষতিপূরণ দিয়ে দেব, সাবধানে চামড়ার ওপরের প্রথম স্তর কাটতে লাগল রানা। মনে মনে প্রার্থনা করছে, ভেতরের সব চামড়া যেন একসঙ্গে সেলাই করা না থাকে।
ওপরের স্তর সরাতেই নিচের চামড়ায় পরিষ্কার দেখা গেল চন্দ্রদেবতা থোথ, আইসিস, বেস্টেট ও আনুবিসের রঙিন ছবি।.. ‘পুরনো আমলের দেব-দেবী,’ বলল কেন্সিংটন। ‘এই জিনিস দেখলে খেপে যেতেন আখেনাতেন।’
চামড়ার কোথাও কোনও সূত্র দেখতে না পেয়ে আরেকটা স্তর কাটল রানা। তৃতীয় স্তরে রয়েছে পুরু চামড়া। ফাটল ধরেছে বয়সের ভারে।
আর কিছুই নেই।
হাল ছেড়ে দেবে রানা, এমন সময় ওর চোখে পড়ল দুই স্তরের মাঝে স্যাণ্ডউইচের মত কী যেন। প্রায় দেখাই যাচ্ছে না। ওর মনে হলো, ওটা হলদে হওয়া প্যাপাইরাসের কোনা। একপাশে সরে বসল রানা। এটা দেখুন তো।’
উত্তেজিত হয়ে প্যাপাইরাসটা দেখল কেন্সিংটন। প্রায় ফিসফিস করে বলল, ‘খুব সাবধানে বের করতে হবে। আঙুলের একটু চাপ লাগলেই কিন্তু গুঁড়ো হবে।’
খুব ধীরে, অতি সাবধানে চামড়ার দুই স্তর আলাদা করল রানা। একটু পর পেল আস্ত প্যাপাইরাস। হাতে নিয়ে তালুর ওপর সাবধানে ওটা মেলে রাখল কেন্সিংটন। তার ভাব দেখে রানার মনে হলো, লোকটা ভাবছে যে-কোনও সময়ে জিনিসটা উধাও হবে।
পাশাপাশি দাঁড়িয়ে প্রাচীন প্যাপাইরাসটা দেখল ওরা। ওপরের কোণে মানকাউয়ার সিল। মন্দির, পামগাছ, মুকুট পরা দাঁড়কাক। নিচে যত্নের সঙ্গে আঁকা রঙিন হায়ারোগ্লিফ্। ওগুলোর অর্থ জানে না রানা। তবে ঠিকই বুঝে গেল, প্যাপাইরাসের মাঝের ছবিটা কী।
‘মানচিত্র,’ শ্বাস আটকে বলল কেন্সিংটন। ‘আমরা পেয়ে গেছি!
তিলতিল করে বিপদের দিকে চলেছে ওরা। যে-কোনও সময়ে চারতলায় উঠবে সিকিউরিটির লোক। মোবাইল ফোন বের করে চট্ করে প্যাপাইরাসের কয়েকটা ছবি নিল রানা। একতলা নিচ থেকে এল বেশ কয়েকজনের কথাবার্তার আওয়াজ।
‘এই মানচিত্র সত্যিই অকল্পনীয়,’ বিড়বিড় করল কেন্সিংটন। ‘পড়তে শুরু করে সবই বুঝতে পারছি।’ আরও ভাল করে দেখার জন্যে নাক নিল হায়ারোগ্লিফসের কাছে।
‘এবার বিদায় নিতে হবে,’ কেন্সিংটনের হাত থেকে প্যাপাইরাসটা নিতে চাইল রানা। হাত সরিয়ে বাধা দিল ইতিহাসবিদ। কিন্তু তার আঙুলের সামান্য চাপে মুহূর্তে মিহি ধুলো হয়ে মেঝের দিকে রওনা হলো প্যাপাইরাস।
‘গেল!’ কাতরে উঠল কেন্সিংটন। ‘ওটা ছিল মিশরের ইতিহাসে সবচেয়ে প্রাচীন মানচিত্র!’ মেঝেতে ধপ করে বসে পড়েছে সে।
‘অথচ, ইতিহাসবিদরা ওটার খবরও জানত না,’ বলল রানা। ‘যেটা জানত না, সেটা আর না জানলেই বা কী!’ টান দিয়ে কেন্সিংটনকে দাঁড় করিয়ে দিল ও। ‘যথেষ্ট হয়েছে। চলুন, বেরিয়ে যেতে হবে।’
‘কোথায় যাব?’ অসহায় চোখে রানাকে দেখল কেন্সিংটন। ‘বাড়ির ভেতর গিজগিজ করছে সিকিউরিটির লোক।’
জানালার কাছে গেল রানা। ভারী পর্দা সরাতেই দেখল, সামনে খোলা একটা ফ্রেঞ্চ ডোর। ওদিকে পাথরের মেঝের ছোট এক ব্যালকনি। রেলিঙের পাশে গিয়ে নিচে তাকাল রানা। ‘এই পথে, কেন্সিংটন।
‘অসম্ভব!’ আপত্তি তুলল ইতিহাসবিদ। ‘আমি দেয়াল বেয়ে নামতে পারব না। চারতলা নিচে সিমেন্টের চাতাল। একবার পড়লে…’
‘সেক্ষেত্রে আগের মতই সামনের গেট দিয়ে বেরোতে হবে।’
‘ধরা পড়ে যাব।’
বারান্দা থেকে ঘরে ঢুকে কেন্সিংটনের সামনে থামল রানা। নরম কণ্ঠে বলল, ‘ফেরাউন তুতেনখামেনের মূর্তির মত থুতনি উঁচু করে শক্ত হয়ে দাঁড়ান।
ভীষণ ভয়ে চারদিকে তাকাচ্ছে ইতিহাসবিদ। ‘এবার কী হবে?’
‘কী আর হবে, একদম নড়বেন না। খুব বেশি ব্যথা দেব না।’
কথা শুনে চমকে গিয়ে কী যেন বলতে হাঁ মেলল কেন্সিংটন, কিন্তু তখনই তার থুতনির ওপর পড়ল রানার বাঘা এক ঘুষি। এত জোরে মারেনি যে হাড় ভাঙবে। তবে মাপা জিনিস, অন্তত আধঘণ্টা মহাশূন্যে ঘুরতে গেছে ইতিহাসবিদ। লোকটা কাত হয়ে পড়ার আগেই দু’হাতে তাকে ধরে ফেলল বিসিআই এজেন্ট। দেরি না করে দেহটা তুলে নিল কাঁধে। কোমর লচকে যেতে চাইল। একবার গুঙিয়ে উঠল রানা। বিড়বিড় করল, ‘ব্যাটা পাথর খায় নাকি!’
ভারী ওজন কাঁধে দরজার কাছে থেমে দু’দিক দেখল রানা। ধারেকাছে কেউ নেই। করিডোরে বেরিয়ে চলে এল প্যাচানো সিঁড়ির সামনে। ইতিহাসবিদের পা ব্যবহার করে ফায়ার ডোর খুলে নেমে এল একতলা নিচে। এই করিডোরে সারি সারি অফিস ঘর। এক জায়গার দরজায় লেখা: জেন্টলমেন।
বামে বাঁক নিয়েছে করিডোর। ওদিক থেকে আসছে কয়েকটা পদশব্দ। কাঁধ থেকে নামিয়ে কেন্সিংটনকে মেঝেতে শুইয়ে দিল রানা। লাথি মেরে খুলল টয়লেটের দরজা। অচেতন দেহটা টেনে নিয়ে রাখল টয়লেট ও করিডোরের মাঝে। পা করিডোরে, কোমরের ওপরের দিক টয়লেটের ভেতর। কেন্সিংটনের পাশে বসে দু’হাতে জোরে জোরে বুক পাম্প করতে লাগল রানা।
করিডোরের পদশব্দ এসে থামল টয়লেটের দরজার সামনে। মুখ তুলে অসহায় চোখে তাকাল রানা। ‘সিকিউরিটি!’
দরজার কাছে থেমেছে কালো পোশাক পরা এম্বেসির দুই সিকিউরিটি গার্ড। কানে রেডিয়ো ইয়ারপিস, হাতে পিস্তল। ‘এখানে কী হয়েছে?’ জানতে চাইল ডানদিকের লোকটা। ‘বিল্ডিং থেকে তো সবাইকে বের করে দিয়েছি আমরা।’
‘আমি একজন ডাক্তার, ব্যস্ত গলায় বলল রানা। ‘এই লোকের হার্ট অ্যাটাক হয়েছে। প্লিয, অ্যাম্বুলেন্সের জন্যে ফোন দিন।’
.
মাত্র বিশ মিনিট পর জ্ঞান ফিরল উইলিয়াম কেন্সিংটনের। টের পেল, দোলনার মত দুলছে দু’দিকে। হাসপাতালের দিকে ছুটে চলেছে অ্যাম্বুলেন্স। ছাতের ওপর ওয়াও-ওয়াও আওয়াজে কাঁদছে সাইরেন। আস্তে করে চোখ মেলে তাকাল সে। বাংলা সিনেমার স্টাইলে দুর্বল স্বরে বলল, ‘আমি কোথায়? কী হয়েছে আমার?’
‘চুপ করে শুয়ে থাকুন, আপনি একটু পরেই মারা যাচ্ছেন, জানিয়ে দিল গম্ভীর রানা।
ব্যথা লাগতেই চোয়াল ও থুতনিতে হাত দিল কেন্সিংটন। তখনই মনে পড়ল সব। ঘাড় কাত করে রানাকে দেখল সে। ‘আপনি আমার চোয়াল ভেঙে দিয়েছেন! হায়, ঈশ্বর! আমি মরে গেছি!’
‘আপনি তো আর অভিনয় করবেন না, তাই আর কোনও উপায় না পেয়ে ঘুম পাড়িয়ে দিয়েছিলাম,’ বলল রানা।
চাপা একটা গোঙানির আওয়াজ শুনে বামে ঘাড় কাত করল কেন্সিংটন। বড় বড় চোখে তাকেই দেখছে এক যুবক মেডিক। স্যালাইনের লাইন ছিঁড়ে আচ্ছামত বেঁধে রাখা হয়েছে তার হাত-পা।
‘ভাল ছেলে, পিস্তল বাগিয়ে ধরে অনুরোধ করতেই দুই হাত বাড়িয়ে দিল,’ বলল রানা। ‘আর এখানে জায়গা খুব কম বলে আগেই ওর সঙ্গীকে পাঠিয়েছি ড্রাইভারের ক্যাবে।’
‘এবার আমরা কী করব?’ বোকা-বোকা কণ্ঠে জিজ্ঞেস করল কেন্সিংটন।
‘সামনের কোনও জ্যামে নেমে পড়ব,’ বলল রানা।
চোয়াল ও থুতনি ডলতে ডলতে বিড়বিড় করল ইতিহাসবিদ, ‘আপনি একটা নিষ্ঠুর জানোয়ার!’
রাত সোয়া দশটায় আবারও ইউডন ভাদিমের ভিলায় পৌঁছে গেল রানা ও কেন্সিংটন। কলিং বেল দিতেই সদর দরজা খুলে দিল ফ্রেঞ্চ আর্কিওলজিস্ট। ওরা ভেতরে ঢুকতেই গলা বের করে চারদিক দেখে নিল সে। ভয় পাচ্ছে, যে-কোনও সময়ে আবারও হাজির হবে জমির শেখ। দরজা বন্ধ করে রানার দিকে তাকাল ভাদিম। ‘পেলেন ওটা?’
‘পেয়েছি,’ বলল রানা। ‘এবার ম্যাপ দেখে বুঝতে হবে কোথায় আছে গুপ্তধন।
ওদেরকে নিজের স্টাডিতে নিয়ে গেল ভাদিম। চারদিকের দেয়ালের তাকে তাকে রয়েছে অজস্র বই। এ ছাড়া ঘরে আছে মস্তবড় ডেস্ক, তিন-চারটে আরামদায়ক চেয়ার ও একটা সোফা। মাত্র কয়েক সেকেণ্ডে মোবাইল ফোনের ইমেজ ভাদিমের ল্যাপটপে পাচার করল রানা। কমপিউটারের সঙ্গে যুক্ত করা হলো দেয়ালে ঝুলন্ত বড় এক টিভির স্ক্রিন। হাই ডেফিনিশনের কারণে ঝকমক করতে লাগল প্রাচীন মানচিত্র
‘আসলটা কই?’ জানতে চাইল ভাদিম।
‘ওটার কথা আর বলবেন না, বুক ভেঙে যায়,’ আস্তে করে মাথা নাড়ল কেন্সিংটন।
গভীর মনোযোগে ম্যাপটা দেখল ওরা। ‘এই একই হায়ারোগ্লি ছিল কূপের ভেতর ওই প্রথম মূর্তির চেম্বারে,’ একটা সিম্বল দেখাল ভাদিম। ‘এই গ্লিফের অংশে লেখা আমেনহোটেপের নাম।’
মাথা নাড়ল কেন্সিংটন। ‘কথা ঠিক। তবে ওটার আরেকটা অর্থ: ‘আমুন এখন শান্তিতে আছে।’ অথবা, ‘আমুন এখন সন্তুষ্ট।’ ওই গ্লিফ দিয়ে প্রতিশব্দ তৈরি করা যায়। কী বলতে চেয়েছে, সেটা আজ আর জানার উপায় নেই।’
‘পুরো গ্লিফের ভেতর বলা হয়েছিল: ‘আমুন এখন সন্তুষ্ট। অগ্রাহ্য করা হবে আমারনার ধর্মদ্রোহী পাষণ্ডকে। উপযুক্ত সঠিক স্থানে ফিরিয়ে দেয়া হবে সমস্ত ধনদৌলত,’’ বলল ভাদিম। ‘কাজেই আমার মনে হয় না যে দ্বিধার কোনও উপায় আছে। কংগ্র্যাচুলেশন্স! নিজেদের কাজে আপনারা সফল হয়েছেন।
‘তা বুঝলাম,’ বলল রানা। ‘তবে এবার জেনে নিতে হবে কোথায় আছে ওই গুপ্তধন।’
পরের একটা ঘণ্টা প্যাপাইরাসের ইমেজ দেখে নানান নোট নিল কেন্সিংটন ও ভাদিম। মাঝে মাঝে েেদখল হায়ারোগ্লিফসের ডিকশনারি। আলাপের মাধ্যমে স্থির করল, আসলে কী লেখা হয়েছে মানচিত্রের গ্লিফে। কাজটা শেষ হতেই ডেস্ক ছেড়ে সোফায় গিয়ে বসল কেন্সিংটন। ভুরু ও কপাল থেকে ঘাম ঝেড়ে হাতে নিল নোটবুক। গম্ভীর চেহারায় বলল, ‘এবার শোনা যাক আমরা কী জানতে পেরেছি। প্রথম থেকে সংক্ষেপে বলছি: ‘কুশের রাজ্য থেকে বেরিয়ে পাল তুলে অনুসরণ করতে হবে সাহ্-এর পথ। তা হলেই পৌঁছুবে গন্তব্যে। বারো ঘণ্টা জোর কদমে হেঁটে গেলে পাবে দিগন্ত। তারপর সোবেকের দাঁতের ভেতর দিয়ে এগিয়ে গেলেই আছে সব। তাতেই অগ্রাহ্য করা হবে আমারনার ধর্মদ্রোহী পাষণ্ডকে।’
আগামাথা কিছুই বুঝতে না পেরে চুপ থাকল রানা।
‘কোথায় যেতে হবে, সেটা পরিষ্কার করে লিখেছেন,’ হাসল ভাদিম। ‘প্রথম থেকে দেখা যাক। কুশ ছিল খ্রিস্টপূর্ব দুই হাজার বছর আগের প্রাচীন এক সভ্যতা। বা আরও আগের। সেসময়ে বলা হতো নুবিয়াদের দেশ। নীল নদের দেশ ইজিপ্টের দক্ষিণে ছিল সেই এলাকা। ইজিপশিয়ানদের অনুকরণ করত নুবিয়ার লোকেরা। মানকাউয়ার সময়ে বা আরও আগেই ধ্বংস হয় ওই রাজ্য। তবে জ্ঞানীরা বলে মানকাউয়া ভাল করেই জানতেন, এক সময়ে ওই দেশের রাজধানী ছিল বিশাল এক নগরী। ওটার নাম ছিল কারমা। ওই নগরী ছিল নীল নদের তৃতীয় শাখা নদের তীরে। ওটা হচ্ছে যাত্রার প্রথম স্তর।’
‘ওখান থেকে পাল তুলে যেতে হবে সাহ্-এর পথে,’ তথ্য জোগাল কেন্সিংটন। ‘শুনলে যেমন জটিল লাগে, কোথায় যেতে হবে জানা থাকলে ব্যাপারটা অত কঠিন মনে হয় না। প্রাচীন ইজিপ্টের দেবতা সাহ্-এর আরেকটা নাম: ‘ওসাইরিসের জ্বলজ্বলে বিবেক’। মিশরে জ্যোতির্বিজ্ঞানের সিম্বলের মাধ্যমে যে নক্ষত্রমণ্ডল দেখানো হয়েছিল, সেটা দেবতার নামেই পরিচিত ছিল। আজকাল আমরা বলি ওরিয়ন।’
‘আকাশের নক্ষত্র দেখেই নিজেদের গন্তব্য স্থির করত প্রাচীন মিশরীয়রা,’ বলল ভাদিম। ‘এ থেকে আমরা বুঝতে পারছি, ওরিয়ন যেখানে ডুবে যাবে, সেখানেই ছিল সাহ্-এর রাজ্য।’
‘তার মানে পশ্চিমে,’ বলল রানা।
‘ঠিক।’
‘কাজেই প্রাচীন নগরী কারমা থেকে বেরিয়ে পশ্চিমে যেতে হবে,’ ভুরু কুঁচকে গেছে রানার। ‘কিন্তু কতটা দূরে সেই গন্তব্য? নীল নদ থেকে বারো ঘণ্টা জোর কদমে হাঁটলে আসলে কোথায় যাব? নির্দিষ্ট কোনও দূরত্বের কথা লেখেননি। ওই এলাকা তো বিশাল।’
মাথা নাড়ল কেন্সিংটন। ‘নির্দিষ্ট মাপের কথাই বলেছেন। প্রাচীন মিশরীয়রা একঘণ্টা বলতে বোঝাত একুশ হাজার রাজকীয় কিউবিট। একেকটা রাজকীয় কিউবিট ছিল প্রায় বারো ইঞ্চি। ওই হিসাব ব্যবহার করেই তৈরি করা হয়েছে মিশরীয় রাস্তা-ঘাট আর বিশাল সব পিরামিড।’
চট করে হিসাব কষল রানা। ‘তা হলে একঘণ্টা মানে প্রায় এগারো কিলোমিটার। সেক্ষেত্রে প্যাপাইরাস থেকে আমরা জানলাম, কারমা থেকে বেরিয়ে পশ্চিমে যেতে হবে প্রায় এক শত ত্রিশ কিলোমিটার।’ হাত বাড়িয়ে ভাদিমের ডেস্ক থেকে ভারী একটা ভলিউম নিয়ে খুলল রানা। বইটা প্রাচীন মানচিত্রের। পাতা ওল্টাতে শুরু করে পেয়ে গেল নীল নদের গতিপথ। দক্ষিণের গিজা থেকে শুরু করে থিস্। তারপর আরও গিয়ে পেরিয়ে গেল আসওয়ান। নদ ঢুকে পড়েছে প্রাচীন রাজ্য নুবিয়ার ভেতর। কারমা নগরী থেকে ভাটির দিকে ওটা পশ্চিমে, অনেক দূরে। নুবিয়ার বুক চিরে যাওয়া নদের ওপর আঙুল রাখল রানা। ওদিকে আছে রুক্ষ মরুভূমি, পাথরের প্রান্তর ও পাহাড়। হাজার বছরেও বদলে যায়নি ওই এলাকা।
রানা কী ভাবছে সেটা বুঝতে পেরেছে ভাদিম। ‘আমার অবাক লাগছে, বর্ণনার ভেতর কোথাও মানকাউয়া কোনও ল্যাণ্ডস্কেপ ব্যবহার করেননি। আমাদেরকে পরিষ্কার জানিয়ে দিয়েছেন : ‘বারো ঘণ্টা জোর কদমে হেঁটে গেলে পাবে দিগন্ত।’’ এটা আমার কাছে খুব আবছা বর্ণনা মনে হয়েছে।’
‘দিগন্তের গ্লিফটা আমাকে দেখান,’ বলল রানা।
টিভি স্ক্রিনে আঙুল তাক করে দেখিয়ে দিল ভাদিম। ‘এই যে। ইংরেজি U-এর মত অক্ষর। পাথুরে টিলার ওদিকে সূর্যাস্ত হচ্ছে, এমন একটা ভাব প্রকাশ করে।’
কয়েক মুহূর্ত ভেবে বলল রানা, ‘দ্বিমুখী অর্থ প্রকাশ করতে পারে। সত্যি হয়তো কোনও জায়গার কথা লিখেছেন মানকাউয়া।
কথাটা মনের ভেতর নেড়েচেড়ে নিয়ে বলল ভাদিম, ‘সেই দিগন্তটা কী ধরনের হবে ভাবছেন?’
‘পাথুরে কোথাও ইউ আকৃতির ক্লিফ, হায়ারোগ্লিফসের নির্দিষ্ট অক্ষর দেখাল রানা। ‘সন্ধ্যায় ওই ক্লিফের ওদিকে তলিয়ে যায় সূর্য।’
‘হতে পারে,’ বলল কেন্সিংটন। ‘অস্বাভাবিক নয়।’
‘তবে ওখানে না পৌঁছে কিছুই বুঝবেন না,’ বলল ভাদিম। ‘এবার থাকল সোবেকের দাঁত,’ বলল রানা। ‘কে বা কী এই সোবেক?’
‘কুমিরের মাথাওয়ালা জলদেবতা হচ্ছে সোবেক।’ কাঁধ ঝাঁকাল ভাদিম। ‘তারপর সোবেকের দাঁতের ভেতর দিয়ে এগিয়ে গেলেই আছে সব।’ এ বিষয়টা পরিষ্কার করেননি মানকাউয়া।’
‘আমার যা কপাল, এই ম্যাপ ধরে গেলে হয়তো গিয়ে পড়ব কুমিরে ভরা কোনও নদীতে,’ শিউরে উঠল কেন্সিংটন।
তিক্ত হাসল ভাদিম। ‘ম্যাপ ঠিক কি না তা জানতে হলে- একমাত্র উপায় ওখানে গিয়ে দেখা, নইলে কিছুই বুঝবেন না।’
‘এ তো দারুণ সুসংবাদ,’ বলল কেন্সিংটন। ‘আফ্রিকার যুদ্ধক্ষেত্র, মানুষখেকো কুমির, মরুভূমি, পাথুরে পাহাড়— অর্থাৎ নিশ্চিত মৃত্যু। খুবই সহজ ব্যাপার।’
কেন্সিংটনকে পাত্তা না দিয়ে ভাদিমের কাছে জানতে চাইল রানা, ‘কীভাবে অত দূরে গুপ্তধন নিলেন মানকাউয়া?’
‘এটা অস্বাভাবিক নয়,’ বলল ভাদিম, ‘প্রাচীনকাল থেকেই বহু দূরে গেছে মিশরীয়রা। যা ভাবা হয়েছিল, তার চেয়েও মরুভূমির অনেক গভীরে গিয়েছিল। অভ্যস্ত ছিল নদীপথে চলাচলে। মানকাউয়া আর তাঁর অনুচররা বহু দূরে নিয়েছেন ভারী সব জিনিসপত্র— এতে অবাক হওয়ার কিছু নেই। আমাদের মনে রাখতে হবে, আজ থেকে সাড়ে তিন হাজার বছর আগেই পালের ব্যবহার জানত মিশরীয়রা।’
‘ওই দু’জনকে দেখুন,’ স্ক্রিনের দুটো মূর্তি দেখাল কেন্সিংটন। ‘ওরা দুই দেবতা। একজন ওসাইরিস। অন্যজন হ্যাপি। সৌভাগ্যবান হওয়ার জন্যে তাঁদেরকে সঙ্গে নেন মানকাউয়া। গুপ্তধন উদ্ধার করার সময়েও সাহায্য করবেন তাঁরা। হ্যাপি নীল নদের দেবতা। আর নদে কতটা পানি থাকবে, সেটা নির্ধারণ করেন ওসাইরিস। আমার ধারণা, নীল নদ যখন পানিতে ভরা, সেসময়ে সোনাদানা সহ নৌকায় করে আফ্রিকার গভীরে অনুচরদের পাঠান মানকাউয়া।
‘কার্গো শিপ,’ মন্তব্য করল রানা।
মাথা দোলাল ভাদিম। ‘একেকটা বড় বজরায় নিতে পারত শত শত টন ট্রেয়ার।’
‘গন্তব্যে পৌঁছুতে লেগেছে বড়জোর কয়েক সপ্তাহ,’ বলল কেন্সিংটন।
‘আমরা ঘুরে আসব কয়েক দিনের ভেতর,’ বলল গম্ভীর রানা।
‘সুদানের পরিস্থিতি খুব খারাপ,’ সতর্ক করে দেয়ার সুরে বলল ভাদিম। ‘দেশ চালায় মিলিটারি জান্তা। জিপ গাড়ি নিয়ে সীমান্ত পাহারা দেয় সৈনিকেরা। প্রত্যেকে সশস্ত্র। গুলি করে পরে পরিচয় জানতে চায়। তার ওপর সুদানের উত্তর দিকে রয়েছে বিদ্রোহীদের কয়েকটা সশস্ত্র দল। তাদের এলাকায় পেলেই অচেনা যে-কারও সব কেড়ে নেয়। কখনও কিডন্যাপ করে নিয়ে যায় নিজেদের আস্তানায়। মুক্তিপণ দেয়া হলেও জিম্মিরা আর প্রাণ নিয়ে ফিরতে পারে না। আইন মেনে সীমান্ত পেরোলেও ওদিকে যাওয়া মানেই দুঃস্বপ্নের ভেতর পড়ে যাওয়া। কায়রো থেকে ট্রেনে উঠে পৌঁছুতে পারবেন আসওয়ানে। ওখানে চব্বিশ ঘণ্টা চালু থাকে ফেরি। ওটার কল্যাণে লেক নাসের পার হয়ে যাবেন ওয়াদি হালফায়। সীমান্তে গিজগিজ করছে পুলিশ। সব ধরনের কাগজপত্র না থাকলে ঢুকতে দেবে না তারা। এরপর হয়তো গেলেন দেশের গভীরে। সেক্ষেত্রে যে-কোনও সময়ে মরবেন হলদে জ্বরে, টাইফয়েড বা এমন কলেরায়, যেটার কোনও টিকা নেই।’
কথা শুনতে শুনতে প্রায় একই সময়ে দুটো চিন্তা এসেছে রানার মনে। প্রথমত, দ্রুত ফুরিয়ে আসছে সময়। দ্বিতীয়ত, উদ্ধার করে নিরাপদ কোথাও সরিয়ে দিতে হবে লিণ্ডাকে। এরপর দেখবে কোথায় যায় জন ব্রাউন। ‘সুদানের ঘুষখোর কর্মকর্তা দশ দিন পর ভিসা দেবে, সেজন্যে বসে থাকব না। কোনও চেকপয়েন্ট দিয়ে ঢুকব না আমি।’
‘ব্যাপারটা কী, অত আমি আমি করছেন কেন?’ বলল কেন্সিংটন। ‘আমরা না একই দলের লোক?’
কড়া চোখে কেন্সিংটনকে দেখল রানা। ‘আপনার দায়িত্ব আপনি পালন করেছেন। সুদানে আপনাকে সঙ্গে নেব না। একাই যাব।’
‘যা খুশি বললেই হলো?’ রেগে উঠল কেন্সিংটন, ‘আমিও যাব!’
‘ভেবে দেখুন, কী ঘটতে পারে শত্রু এলাকায়। চারপাশে দশ লাখ একর মরুভূমি ও জঙ্গল। হয়তো ধাওয়া করবে সীমান্ত রক্ষীরা। আরও আছে জঙ্গি বেদুঈনের দল। যখন তখন হামলা করবে তারা।’
মস্তবড় ঢোক গিলল কেন্সিংটন। ‘তবুও যাব।’
‘অনুচিত হবে,’ বোঝাতে চাইল রানা। ‘পাহাড়ে উঠতে গিয়ে হয়তো হার্ট অ্যাটাক করবেন।’
‘কিন্তু আমাকে যদি দরকার পড়ে, তখন? যদি ডিসাইফার করতে হয় নতুন কোনও সূত্র?’
‘মিস্টার কেন্সিংটন ঠিকই বলেছেন,’ বলল ভাদিম, ‘আপনি আগে থেকে কিছুই জানেন না, ওখানে কী আছে।’
চুপ করে কিছুক্ষণ ভাবল রানা। তারপর শ্রাগ করে বলল, ‘বুঝতে পারছি, কেন্সিংটনের বিষয়ে আমার আর কিছুই বলার নেই। তবে একটা কথা, যত দ্রুত সম্ভব রওনা হব।’
‘আমিও সঙ্গে যাব?’ জানতে চাইল ভাদিম।
‘আসতে চান সঙ্গে?’
‘ঠিক তা নয়,’ বলল ভাদিম, ‘আমি চাই গোটা ব্যাপারটা থেকে দূরে থাকতে। অনেক কষ্ট সহ্য করেছি। চাই জমির শেখ বিদায় হোক আমার জীবন থেকে। আপনি বলেছিলেন তার ব্যবস্থা নেবেন।’
‘তা করব,’ বলল রানা। ‘তবে প্রথমে খুঁজে বের করব ধন-রত্ন। তারপর আপনার হয়ে মোকাবিলা করব জমির শেখের।
‘আপনি কবে আসবেন, সেজন্যে কতদিন অপেক্ষা করব?’ জানতে চাইল ভাদিম। ‘এর ভেতর সে এসে আমাকে মেরে ফেললে?’
‘কায়রোয় এমন কোনও বন্ধু আছে, যার স্ত্রীর সঙ্গে আপনি বিছানায় যাননি?’ জানতে চাইল রানা। ‘আমি হলে তেমন কারও বাড়িতে উঠতাম। অথবা, দরকারে চলে যেতাম এই দেশ ছেড়ে। ছুটি নিন কিছু দিনের জন্যে। মোদ্দা কথা, এই বাড়িতে থাকবেন না।’
কিছুক্ষণ ভেবে নিয়ে বলল ভাদিম, ‘ঠিক আছে। ঘুরে আসব ফ্রান্স থেকে। লিয়নে আমার বোন থাকে। আগামীকাল ভোরেই প্লেনে উঠব। চাইলে আমার বাড়িতে রাতটা কাটিয়ে যেতে পারেন।’
মাথা নাড়ল রানা। ‘না। আমরা গিয়ে উঠব রাতের আসওয়ানগামী ট্রেনে। এরপর গাড়ি নিয়ে দক্ষিণের মরুভূমি পার হয়ে যাব আবু সিমবেল। পার হব সুদান সীমান্ত। একবার ওটা পেরোলে, আর রাস্তা মাঝারি মানের হলে জায়গামত পৌঁছুব পাঁচ বা ছয় ঘণ্টায়।’
‘আবারও গাড়ি?’ গুঙিয়ে উঠল কেন্সিংটন। ‘ভাল হতো না সকালে গিয়ে বিমানে উঠে আবু সিমবেলে নেমে পড়লে? সহজ কাজ।’
অস্ত্রে ভরা হোল্ডঅলে পা দিয়ে খোঁচা দিল রানা। ‘এটা সঙ্গে নিয়ে কাস্টম্স পার করে বিমানে উঠতে পারব না।’
মাসুদ রানা আর উইলিয়াম কেন্সিংটনের গাড়িটার পেছনের লাল বাতি দূরে গিয়ে মিলিয়ে যেতেই বাড়ির ভেতর ঢুকল ভাদিম। গ্লাসে দামি শ্যাম্পেইন ঢেলে নিয়ে বসল লিভিংরুমের সোফায়। ফুরফুর করছে মন। আর বেশি দিন নেই, আবারও মুক্ত হবে সে।
রাত প্রায় একটা বাজছে, এমন সময় ফুরিয়ে গেল বোতল। অথচ, এখনও নেশা হয়নি তার। আনমনে ভাবল, ট্রেনে কি উঠতে পেরেছে মাসুদ রানা? তা যদি পেরে থাকে, সকাল নয়টার দিকে পৌঁছুবে আসওয়ানে।
নিজের কপাল দেখে নিজেই খুশি ভাদিম। ভাগ্যিস মাসুদ রানার সঙ্গে দেখা হয়েছে! জমির শেখকে একফোঁটা ভয় পায় না লোকটা। আর ক’টা দিন, তারপর কবরে যাবে জমির শালা। ওর নিজের জীবনটা হয়ে উঠবে সহজ। এরপর হয়তো আর দেখতে হবে না দুঃস্বপ্ন। একদিন হয়তো ছেড়েই দেবে অ্যান্টিকুইটি চুরির ব্যবসাটা। মস্তবড় শিক্ষা পেয়েছে। এমন মানুষ নয় যে বিয়ে করে সংসার করবে। তবে কে ওকে বাধা দেবে মিশরের সুন্দরী মহিলাদেরকে আনন্দ দিতে?
সোফা ছেড়ে ঘরের ভেতর পায়চারি করতে লাগল ভাদিম। মনের ভেতর টগবগ করছে উত্তেজনা। আপাতত পালিয়ে যেতে হচ্ছে বটে, তবে তা বেশি দিনের জন্যে নয়।
ভোরেই বিমানবন্দরে গিয়ে ফ্রান্সগামী বিমানে উঠবে সে।
কিছুক্ষণ পায়চারির পর মনটা বলে উঠল, রাতেই বা এখানে থাকার দরকার কী?
রাতেই তো ফ্রান্সের বিমানে উঠতে পারে সে!
গুনগুন করে গান গাইতে গাইতে ওপরতলায় উঠে বেডরুমে ঢুকল ভাদিম। বিখ্যাত কোম্পানির তৈরি দুটো সুটকেস টেনে তুলল বিছানার ওপর। ঢাকনি খুলে ঝড়ের বেগে ওগুলোর ভেতর ওয়ার্ডোব থেকে নিয়ে ভরতে লাগল দামি সব পোশাক। বিশ মিনিট পর দুই হাতে দুই সুটকেস নিয়ে নেমে এল নিচে। কিচেন থেকে নিল দুটো চাবি। একটা বাড়ির সদর দরজা লক করার, অন্যটা ফেরারি গাড়ির। ভারী দুই সুটকেস হাতে মার্বেলের হলওয়ে পার করে প্রায় পৌঁছে গেল দরজার কাছে। কবাট মাত্র দু’ফুট দূরে, মেঝেতে একটা সুটকেস রেখে ডোরনব ধরার জন্যে হাত বাড়াল ভাদিম। আর তখনই দেখল ঘুরছে ডোরনব।
দেহের সমস্ত রক্ত যেন জমে গেল তার। হাত বাড়ানো অবস্থায় স্থির হয়ে গেল শরীর।
খুলে গেল দরজা।
‘তা যাচ্ছ কোথায়?’ হাসিমুখে জানতে চাইল জমির শেখ। দরজার পাশে চৌকাঠে ঠেস দিয়ে দাঁড়াল সে। হাতদুটো বেঁধেছে বুকে। হাসিটা অতি মধুর। ভিলার বাইরে চাঁদের আলোয় ঝকঝক করছে সাদা ভ্যান। সামনের সিটে বসে আছে জমিরের দুই লোক। তাদের একজন কাদের। অন্যজন কখনও কথা বলে না। নাম তাবির।
সুটকেস হাতে কোথায় যাচ্ছে, তার উপযুক্ত ব্যাখ্যা খুঁজতে লাগল ভাদিম। কয়েক মুহূর্ত পর তুতলে উঠে জানাল, ‘আ… আমি… ড্রাই ক্লিনারের কাছে যাচ্ছিলাম… আমার কয়েকটা সুট…’
‘মাঝরাতে লণ্ডিতে?’
চুপ করে থাকল ভাদিম।
হাসিটা ম্লান হলো না জমির শেখের। বাড়ির ভেতরে পা রেখে ক্লিক আওয়াজে আটকে দিল দরজা। ‘লন্ড্রিতে না হয় পরেই গেলে? এসো, ড্রিঙ্ক নেবে।’ আদর করে ভাদিমের কাঁধ চাপড়ে দিল জমির। ‘দারুণ সুসংবাদ আছে। শেয়ার করব তোমার সঙ্গে।’
দীর্ঘশ্বাস ফেলে সুটকেস মেঝেতে নামিয়ে জমিরের পিছু নিল ভাদিম। ভীষণ ভয় লাগছে তার। হলওয়ে থেকে বেরিয়ে লম্বা ডাবল ডোর ঠেলে লিভিংরুমে ঢুকল ওরা।
হাসতে হাসতে বাতির সুইচ টিপল জমির। আলো জ্বলে উঠতেই কাশ্মিরী কার্পেট মাড়িয়ে চলে গেল ড্রিঙ্ক কেবিনেটের সামনে। ভাদিমকে বলল, ‘তুমিও তো দেখি ফুর্তি করছিলে।’ আরেকবার দেখল, টেবিলের ওপর খালি শ্যাম্পেইনের বোতল ও গ্লাস। ‘এমন কি হতে পারে, ভাদিম, আমরা একই খুশিতে ফুর্তি করছি?’
নার্ভাস হাসল ভাদিম। ‘শুয়ে পড়ার আগে এক ঢোক শ্যাম্পেইন নিয়েছি।’
ড্রিঙ্ক কেবিনেটের দরজা ঠাস্ করে খুলল জমির। হাতে নিল দুটো স্ফটিকের ব্র্যাণ্ডি গ্লাস। ক্রিস্টালের ডিক্যান্টারের মুখ খুলে কানায় কানায় ভরল দুই গ্লাসে ভিন্টেজ কনিয়াক। ‘বোসো, ভাদিম। ড্রিঙ্ক করো আমার সঙ্গে।’
আপত্তি থাকলেও জমিরের হাত থেকে গ্লাস নিল ভাদিম। আড়ষ্ট ভঙ্গিতে বসল চেয়ারে। নার্ভাস ভঙ্গিতে হালকা চুমুক দিল ব্র্যাণ্ডির গ্লাসে। টের পাচ্ছে, অ্যাসিডের কারণে পুড়ছে স্টমাক ওয়াল। তবে দুই ধরনের মদ পেটে গেছে বলে এমনটা হচ্ছে না। হঠাৎ করেই তার মনে পড়েছে আবদুল হাসানের মৃত মুখটা।
জমির শেখ ড্রিঙ্ক দেয়ার পর এই একই চেয়ারে বসে মৃত্যুযন্ত্রণা সহ্য করেছে বেচারা!
একটু একটু করে কাঁপছে ভাদিমের হাত।
দেয়ালে পিঠ ঠেকিয়ে ওকে দেখছে জমির। চোখে গভীর দৃষ্টি। ‘আজ এত নার্ভাস কেন তুমি, বন্ধু?’
‘নার্ভাস? না তো!’ কাঁপা হাসি দিল ভাদিম। ‘নার্ভাস হওয়ার কী আছে?’
‘আমার তো মনে হলো, বলার মত কিছু আছে তোমার।’ ঢোক গিলল ভাদিম। ‘না তো! কী বলব?’
‘হয়তো বলবে নতুন কোনও সূত্র পেয়েছ?’ বলল জমির। ‘তোমার মনে আছে আমাদের ওই প্রজেক্টের কথা, ভাদিম? আমরা না সহযোগী? গুপ্তধন পেলে বড়লোক হব আমরা।’
‘জানি, আজ হোক বা কাল, ওই গুপ্তধন আমরা পাব।’
‘আমারও তা-ই ধারণা,’ বলল জমির।
‘এবার গিয়ে শুয়ে পড়ব,’ একটু কেঁপে গেল ভাদিমের কণ্ঠ। টের পেল, দরদর করে ঘাম নেমে আসছে ভুরু বেয়ে চোখে।
‘তুমি কি জানো, কী কারণে আমি এতটা আত্মবিশ্বাসী?’ জানতে চাইল জমির।
চুপ করে থাকল ভাদিম।
‘জানতে চাইবে না, কেন আমি এত খুশি?’
ভুরু কুঁচকে ফেলল ভাদিম। ‘কেন?’
নিষেধের ভঙ্গিতে তর্জনী নেড়ে মুচকি হাসল জমির। ‘ভাদিম… ভাদিম… আমার বন্ধু…’ চোখে বরফের মত শীতল দৃষ্টি।
ভাদিমের মনে হলো বেঁচে থেকেও মরে গেছে সে।
ম্যান্টলপিসের সামনে গেল জমির। কনুই রাখল ওটার ওপর। চুমুক দিল ব্র্যাণ্ডির গ্লাসে। কয়েক মুহূর্ত পর গ্লাস ওখানে রেখে হাত বোলাল ফায়ারপ্লেসের ওপরে রাখা গম্বুজের মত অ্যান্টিক ঘড়ির ওপর। ‘এই ঘড়িটা সবসময় ভাল লেগেছে আমার। কী যেন নাম বলো তুমি এটার?’
আরেকবার ঢোক গিলে বলল ভাদিম, ‘দুর্মূল্য চাইমিং স্কেলিটন ক্লক। জেম্স কণ্ডলিফ তৈরি করেছেন আঠারো শত ষাট সালে।’ জমির ঘড়ির ওপর হাত বোলাচ্ছে দেখে আবারও বলল ভাদিম, ‘খুব দামি জিনিস।
ফরাসি আর্কিওলজিস্টের চোখে চোখ রাখল জমির। আবারও হাসল। কিন্তু পরক্ষণে বিকৃত হলো মুখ প্রচণ্ড রাগে। ম্যান্টলপিস থেকে নিয়ে ঘড়িটা মেঝেতে আছড়ে ফেলল সে। হাজার টুকরো হলো জিনিসটা।
ভয় পেয়ে লাফিয়ে উঠে দাঁড়াল ভাদিম। মেঝেতে ঘড়ির অসংখ্য টুকরো দেখে হাঁ হয়ে গেছে। নিজেকে নিয়ন্ত্রণ করতে না পেরে রাগী গলায় জানতে চাইল, ‘এটা কী করলে?’
কিন্তু এক সেকেণ্ড পর হৃৎপিণ্ড থমকে গেল ওর।
ঘড়ির যন্ত্রাংশের ভেতর এমন একটা জিনিস আছে, যেটা ওখানে থাকার কথা নয়!
ঘড়ি নির্মাতা আঠারো শ’ ষাট সালে ওই জিনিস ওখানে রাখতেই পারেন না!
ঝুঁকে ডিভাইসটা তুলল জমির। আস্তে করে ছুঁড়ে দিল ভাদিমের দিকে। ওটা লুফে নিল ফরাসি কবর-লুঠেরা। হাতের তালুতে রেখে দেখল ছোট্ট সার্ভেইলেন্স ডিভাইসটা। ভাদিমের মনে হলো হাঁটুতে আর শক্তি নেই। যে-কোনও সময়ে ধুপ করে মেঝেতে পড়ে যাবে সে।
‘এই সাফল্যের জন্যেই মদ গিলে ফুর্তি করছি,’ বলল জমির শেখ। ‘কী কপাল, সবাই এখন আমরা জানি কোথায় আছে গুপ্তধন। হ্যাঁ, তুমি জানো, জানে তোমার নতুন বন্ধুরাও।’ এক পা সামনে বাড়ল সে। বুটের নিচে কুড়মুড় করে ভাঙছে কাঁচ। ‘মরুভূমিতে প্রথমবারের মত দেখা হলে চুক্তি করেছি। মনে নেই, ভাদিম? আমি এককথার মানুষ। তুমি যদি আমাকে সাহায্য করো, বদলে দশ পার্সেন্ট পাবে। কিন্তু বেইমানি করলে তার ফলাফল হবে খুব খারাপ। মনে নেই, ভাদিম?’
কয়েক পা পিছিয়ে গেছে ভাদিম।
পায়ে পায়ে তার দিকে এগোল জমির। ‘ব্যবসার কাজ শেষে ফেরার সময় জানলাম, তুমি বেইমানি করেছ আমার সঙ্গে। ষড়যন্ত্র করেছ। অথচ, প্রথম থেকেই আমার কোনও কাজেই আসোনি। তার ওপর, এখন এই কাণ্ড। কাজেই এবার ভেবে বের করতে হবে, কী করা যায় তোমাকে নিয়ে। কী মনে হয়, কী ধরনের মৃত্যু তোমার প্রাপ্য, ভাদিম?’
‘জমির… একমিনিট… আমি সব বুঝিয়ে বলতে পারব…’ তুতলে উঠে বলল ভাদিম। মাফ চাওয়ার ভঙ্গিতে বুকের কাছে তুলেছে দু’হাত। ‘ওই মাসুদ রানা এসে আমাকে হুমকি দিয়েছে। আমার আর কোনও উপায় ছিল না।’
‘তোর প্রতিটা কথা শুনেছি,’ দাঁতে দাঁত পিষল জমির। ‘তোর বাড়ির প্রতিটা ঘরে আছে আমার আড়ি পাতার যন্ত্র। সর্বক্ষণ তোকে দেখেছে অন্তত পনেরোটা মিনি ওয়েবক্যাম। তুই কি আমাকে এতই গাধা ভাবিস, ভাদিম? এসব না বুঝে পার করে দিয়েছি জীবনের এতগুলো বছর?’
দ্রুত পিছিয়ে যাচ্ছে ভাদিম। কাঁধের ওপর দিয়ে তাকাল হলওয়ের দিকে। বুঝে গেছে, এখনই বাড়ি থেকে দৌড়ে বেরিয়ে যাওয়া উচিত। গলা ফাটিয়ে সাহায্য চাইলে হয়তো শুনবে কেউ।
‘এবার মরবি, ভাদাইমা,’ কর্কশ হাসল জমির।
ভীষণ ভয়ে পাগল হয়ে গেল ফরাসি কবর-লুঠেরা। ঘুরে দৌড় দিতেই পায়ের নিচে পিছলে যেতে চাইল মসৃণ মার্বেল। উড়ে চলেছে সে দরজার দিকে। খপ্ করে ধরল ডোরনব। হ্যাঁচকা টানে খুলে ফেলল দরজা।
চাঁদের আলোয় চুপ করে দাঁড়িয়ে আছে আখলাক ও তাবির। পথ আটকে রেখেছে তারা!
আখলাকের হাতে সাইলেন্সারওয়ালা দীর্ঘ পিস্তল।
মারাত্মক আতঙ্কে গুঙিয়ে উঠেই ঘুরে সিঁড়ির দিকে ছুটল ভাদিম। তার পিছু নিয়েছে জমির শেখ। মাত্র কয়েক সেকেণ্ডে মুঠো করে ধরল পলায়নরত লোকটার কলার। হ্যাঁচকা টান খেয়ে হাঁটু গেড়ে বসল ভাদিম। আরেক টানে চিত করে ওকে মেঝেতে ফেলল জমির। কষে চড় দিতে লাগল ভাদিমের দুই গালে। মাত্র কয়েক সেকেণ্ডে রক্তে লাল হয়ে গেল জমিরের হাতের এপিঠ-ওপিঠ।
‘মাফ… মাফ… মা…’ ফাটা ঠোঁটের ওদিক থেকে এল ঘড়ঘড়ে কণ্ঠ। ‘মাফ করে দাও, জমির! পা ধরি! ভাই… মাফ…
জমির শেখের চোখে কোনও অনুভূতি নেই। বেল্ট থেকে টেনে বের করল দু’দিকে ধার দেয়া কমব্যাট নাইফ। করুণ এক আর্তনাদ ছাড়ল ভাদিম। ‘মাফ… মাফ… করে দা…
পরের একমিনিট জীবনের সবচেয়ে কষ্টের সময় কাটাল ইউডন ভাদিম। কখনও ভাবেনি এত যন্ত্রণা পেতে হবে। ও জবাই হয়ে যাওয়ায় রক্তে ভেসে গেছে মেঝে। কিছু রক্ত ছিটকে এসে লেগেছে জমিরের চোখে-মুখে।
উঠে দাঁড়িয়ে রক্তাক্ত মুখ আস্তিনে মুছল জমির শেখ। চকচকে দুই চোখে তৃপ্তি।
হলওয়েতে দাঁড়িয়ে আছে আখলাক ও তাবির।
তাদের দিকে চেয়ে সহজ সুরে বলল জমির, ‘সবাইকে জড় করো। তৈরি রাখো গাড়ি আর অস্ত্র। আমরা যাচ্ছি ট্রেন ধরতে।’
একঘণ্টা আগে কায়রো ছেড়ে আসওয়ানের উদ্দেশে রওনা হয়েছে রেলগাড়ি। রাতের আঁধার চিরে এগিয়ে চলেছে। একদিকে নীল নদ, অন্যদিকে ঊষর মরুভূমি— মাঝে বাঁকা রেললাইন। ডাবল স্লিপার কম্পার্টমেন্টে ওপরের বাঙ্কে বসে আছে মাসুদ রানা। পরনে সেই টুক্সেডো। নিচের বাঙ্ক থেকে আসছে নাক ডাকার মৃদু, মোলায়েম আওয়াজ। ওটার সঙ্গে মিশে যাচ্ছে ট্রেনের ঝিকঝিক ঝিকঝিক শব্দ। চোখ ভেঙে ঘুম এলেও রানাকে রেহাই দিচ্ছে না দুশ্চিন্তা। খুব দ্রুত বইছে সময়। যে কাজটা হাতে নিয়েছে, সেটা শেষ করার জন্যে পাবে মাত্র সাত দিন। আর কয়েক ঘণ্টা পর শুরু হবে ওই সাত দিনের তৃতীয় দিন। জানা নেই শেষ পর্যন্ত হাতে আসবে কি না আখেনাতেনের সেই গুপ্তধন।
মনে পড়ছে লিণ্ডার আকুতি ভরা চোখ। নীরবে যেন বলছে: পারবে তো? বাঁচাতে পারবে তো আমাকে, রানা?
ভিড় করছে গত কয়েক দিনের স্মৃতি। বহু দূর পথ পাড়ি দিয়েছে। উৎরে এসেছে নানান বিপদ। সামনে কী, জানা নেই। নিজে প্রাণে বেঁচে ফিরতে পারবে কি না, তা-ও অনিশ্চিত। হঠাৎ খুব বিরক্তি এল রানার মনে। এসব ভেবে মনটাকে ভারী করে লাভ কী?
মানিব্যাগ হাতে বাঙ্কের মই বেয়ে নেমে পড়ল রানা, কম্পার্টমেন্ট থেকে বেরিয়ে এল সরু নিয়ন বাতির করিডোরে। বামে একের পর এক কম্পার্টমেন্ট। একটু দূরে ইউনিফর্ম পরা এক গার্ড। তার সঙ্গে কথা বলছে সাদা পোশাকের এক লোক। তাকে পুলিশ বলেই মনে হলো রানার। ওর চোখ স্থির হলো লোকটার কোমরের একপাশে। একটু ফুলে আছে পিস্তল বা রিভলভার। ওর ধারণা ভুল না হলে, রেলগাড়ির সামনে আলাদা একটা সিকিউরিটি বগিতে জেগে আছে চার-পাঁচজন সাদা পোশাকের ডিটেকটিভ। জঙ্গিদের হামলা থেকে টুরিস্টদের বাঁচাতে বহু দিন ধরেই এই নিয়ম চলছে মিশরে।
করিডোর ধরে আরও কয়েক পা এগোবার পর রানার পকেটে থরথর করে কেঁপে উঠল মোবাইল ফোন।
ডিভাইসটা বের করে স্ক্রিন দেখল রানা।
জন ব্রাউন।
কল রিসিভ করতেই সরাসরি কাজের কথায় এল লোকটা, ‘পেলে ওগুলো?’
‘জেনেছি কোথায় আছে,’ নিচু গলায় বলল রানা।
‘গুড। ভালই দেখাচ্ছ। জানতাম, আমাকে ডুবিয়ে দেবে না।’
‘সত্যি ওখানে গত সাড়ে তিন হাজার বছর ধরে যদি থাকেও, সুদানিয মিলিশিয়া আর বেদুঈনদের চোখ এড়িয়ে বের করে আনা খুব কঠিন কাজ হবে।’
‘ওসব নিয়ে তোমাকে ভাবতে হবে না। তুমি শুধু খুঁজে বের করো।’ মৃদু হাসল ব্রাউন। ‘বুঝতেই পারছ, খালি হাতে ফিরলে তোমার কাছে পাঠিয়ে দেব একটা চারকোনা বাক্স। ভেতরে থাকবে লিণ্ডার কাটা মাথা।’
চুপ করে থাকল রানা।
‘ওখান থেকে প্রমাণ হিসেবে একটা দুটো জিনিস আমার কাছে আনবে। আরও দেবে কো-অর্ডিনেটস। বাকি যা করার করব আমিই।’
‘সোনা ভরা ট্রাক নিয়ে রওনা হলে সবার চোখে পড়বে,’ মন্তব্য করল রানা।
আবারও হাসল জন ব্রাউন। ‘গোপনে জিনিস সরিয়ে নেয়া বা পৌঁছে দেয়াই আমার ব্যবসা। ভুলে গেলে, রানা, আমি এসএএসের কর্নেল ছিলাম?’
‘প্রমাণ পেলে লিণ্ডাকে ছেড়ে দেবে?’ জানতে চাইল রানা।
‘নিজের কথা রক্ষা করো। আমারটা আমি রক্ষা করব।’
‘তুমি সত্যিকারের ভদ্রলোক,’ টিটকারির সুরে বলল রানা। ‘ব্রিটিশ মিলিটারির উজ্জ্বল উদাহরণ।
রেগে গেল জন ব্রাউন। ‘বেশি বাড়াবাড়ি করবে না, রানা। নইলে ফলাফল ভাল হবে না। আশা করি দু’এক দিনের ভেতর যোগাযোগ করবে। মনে রেখো, সাত দিন ফুরিয়ে গেলে মরবে লিণ্ডা।’ কল কেটে দিল সে।
ফোন পকেটে রেখে দুলন্ত করিডোর ধরে রেস্টুরেন্টের দিকে চলল রানা। বেচা-বিক্রি বন্ধ হয়ে গেছে ওখানে। তবে সারারাত খোলা থাকে পাশের বার।
কায়রোর স্টেশনে মাত্র কয়েকজন যাত্রীকে রাতের এই ট্রেনে উঠতে দেখেছে রানা। বার-এ টুরিস্টদের কাউকে না দেখে বিস্মিত হলো না। সাদা জ্যাকেট পরা অ্যাটেণ্ডেন্টের চোখের নিচে কালো দুটো থলি। অর্ডার দিতেই কাউন্টারের ওপর রাখল ডাবল স্কচ উইস্কি। সোনালি তরলে হালকা চুমুক দিয়ে চুপ করে বসে থাকল রানা। একটু পর পেছনে আওয়াজ পেয়ে ঘাড় কাত করে দেখল, বার-এ ঢুকেছে আরেক যাত্রী। লোকটার বয়স হবে পঁয়ত্রিশ। পরনে ডেনিম শার্ট ও ইস্ত্রি করা জিন্স প্যান্ট। রানার পাশের টুলে বসে বিয়ার চাইল। ইংরেজি উচ্চারণ শুনে রানা বুঝল, সে কানাডিয়ান। বোধহয় বাস করে টরোন্টো শহরে। রানার মনে পড়ল, এর সঙ্গে আছে স্ত্রী এবং ছোট্ট একটা ছেলে।
যাত্রীদের ভেতর যেমন সাধারণ বিষয় নিয়ে আলাপ হয়, একটু পর কানাডিয়ানের সঙ্গেও টুকটাক কথা শুরু হলো রানার। লোকটার নাম রনি ফিশার্স। কমপিউটার সেলসম্যান। মিশরে ঘুরতে এসেছে স্ত্রী মেরি আর একমাত্র ছেলে নিকিকে সঙ্গে নিয়ে। নিকির বয়স এখন সাত। আলাপ করার সময় রানা জানাল, ও ফ্রিল্যান্সার ট্র্যাভেল জার্নালিস্ট। কায়রো টু আসওয়ান রেলরোডের ওপর আর্টিকেল লিখছে এক ম্যাগাযিনের জন্যে।
ড্রিঙ্ক শেষ হওয়ায় পরস্পরের কাছ থেকে বিদায় নিল ওরা দু’জন। নিজের স্লিপার কম্পার্টমেন্টের দিকে চলল রানা। এক বগি থেকে পরের বগিতে যাওয়ার সময় টের পেল, ক্রমেই কমছে রেলগাড়ির গতি। কিছুক্ষণ পর প্রায় থেমেই গেল। করিডোরে ওদিক থেকে সেই গার্ডকে আসতে দেখল রানা। এখন তার সঙ্গে সাদা পোশাকের দুই গোয়েন্দা পুলিশ।
‘ট্রেনের কোনও সমস্যা?’ পাশ কাটাবার সময় জানতে চাইল রানা।
‘চিন্তার কিছু নেই, স্যর,’ বলল ইউনিফর্ম পরা গার্ড। ‘ইঞ্জিনে সামান্য সমস্যা। পরের স্টেশনে ইঞ্জিনিয়াররা অপেক্ষা করছেন। আশা করি ঘণ্টাখানেকের ভেতর স্বাভাবিক গতি পাব আমরা।
নিজের কম্পার্টমেন্টে ফিরে রানা দেখল, নিচের বাঙ্কে গভীর ঘুমে তলিয়ে আছে কেন্সিংটন। নিঃশব্দে ওপরের বাঙ্কে উঠে সরু ম্যাট্রেসে শুয়ে পড়ল ও। বিরক্তি বোধ করছে গতি কমে যাওয়ায়। ধীরে ধীরে ঘুরতে লাগল ঘড়ির লিউমিনাস কাঁটা। পেরোচ্ছে এক এক করে মিনিট। রানার মনে হলো, পরের স্টেশনে যেতে অনন্তকাল নিচ্ছে ট্রেন। আরও অনেকক্ষণ পর বাইরে কয়েকজনের কণ্ঠস্বর শুনল। ঠং-ঠাং আওয়াজে যন্ত্রপাতি ব্যবহার করছে ইঞ্জিনিয়াররা। একটু পর আবারও ফোঁস আওয়াজ ছাড়ল ডিযেল ইঞ্জিন। ঝাঁকি খেল বগি। আবারও গতি তুলছে রেলগাড়ি। চুপ করে শুয়ে অন্ধকার শূন্যে চেয়ে রইল রানা। মৃদু কাঁপছে পাশের প্লাইউডের দেয়াল।
চুপ করে শুয়ে থাকল রানা। ঘুম আর এল না। তারপর আকাশে প্রথম ভোরের আলো ফুটতেই বুজে গেল চোখ। মনে হলো কোথায় যেন ভেসে চলেছে ও। রেলগাড়ির সঙ্গে মৃদু দুলছে ওর দেহ। তারপর কখন যেন হালকা ঘুমে তলিয়ে গেল রানা। স্বপ্নের ভেতর বুঝল, ও আছে কোনও ইয়টে। নাকে নোনা গন্ধ। ঝিরঝির করে বইছে শীতল হাওয়া। ঝলমল করছে সূর্য। রোদ এসে পড়ল মুখে। নীল-সবজেটে জল আস্তে করে হাত বোলাচ্ছে ইয়টের খোলে।
কার যেন কণ্ঠ শুনল রানা। ধীরে ধীরে ঘুরে তাকাল আওয়াজের দিকে।
ডেকের শেষপ্রান্তে দাঁড়িয়ে আছে জন ব্রাউন। পেছনে দিগন্ত ছুঁয়েছে বিশাল সাগর। ব্রিটিশ লোকটার মুখে বন্ধুত্বপূর্ণ হাসি। পরনে কঙ্গোর সেই ইউনিফর্ম।
ব্রাউনের বুকে পিঠ ঠেকিয়ে দাঁড়িয়ে আছে রাফেলা বার্ড। ঘুমের ভেতর সামান্য মাথা নাড়ল রানা। রাফেলা বার্ড নয়, ওই মেয়ে লিণ্ডা। শক্ত হাতে পেছন থেকে ওর গলা পেঁচিয়ে ধরেছে জন ব্রাউন। মেয়েটার চোখে নিখাদ আতঙ্ক। আরেক হাতে পিস্তলের নল লিণ্ডার মাথার তালুতে ঠেকিয়ে দিল লোকটা। এবার মেরে ফেলবে মেয়েটাকে!
ছুটে গেল রানা ওদিকে। চিৎকার করল, ‘না! ছেড়ে দাও ওকে!’ কিন্তু ওর কণ্ঠস্বর বুজে এসেছে। আরও জোরে দৌড়াতে চাইল রানা। অবাক হয়ে দেখল, এত ছুটেও মাঝের দূরত্ব কমাতে পারছে না। রয়েই যাচ্ছে ব্যবধান। ইয়টের ডেক হয়েছে শত শত গজ লম্বা।
সামনে ওপরে উঠেছে ডেক। দূর থেকে দূরে যাচ্ছে লিণ্ডা আর জন ব্রাউন। ধাওয়া করে এগোতে গিয়ে ঢালু ডেকে পিছলে গেল রানা। নেমে যাচ্ছে নিচের দিকে। ‘না! গুলি কোরো না!’ প্রাণপণে চিৎকার করল রানা। ট্রিগারে চেপে বসেছে জন ব্রাউনের তর্জনী।
হঠাৎ করেই গুলির বিকট আওয়াজে ঝটকা দিয়ে বাঙ্কে উঠে বসল রানা। কম্পার্টমেন্টের নিচু ছাতে ঠুকে গেছে মাথা। অলস মগজে ভাবল, আসলে ওটা দুঃস্বপ্ন। কিন্তু এক সেকেণ্ড পর বুঝল, কানে ভুল শোনেনি গুলির আওয়াজ। নিচের বাঙ্কে করুণ আর্তচিৎকার জুড়েছে কেন্সিংটন। তখনই আবারও চালু হলো অটোমেটিক অস্ত্রের গুলি। বগির দেয়াল ভেদ করে উল্টোদিক দিয়ে বেরিয়ে গেল অনেকগুলো গুলি। ফুটোগুলো দিয়ে এল সোনালি রোদ।
ধড়মড় করে বাঙ্ক থেকে নেমে পড়ল রানা। এখনও ঘোর কাটেনি দুঃস্বপ্নের। টলতে টলতে গিয়ে সরিয়ে দিল জানালার ব্লাইণ্ড। রেললাইন থেকে সত্তর গজ দূরে মরুভূমিতে নাচতে নাচতে চলেছে দ্রুতগামী চারটে জিপ। পেছনে বালির মেঘ। ট্রেনের সমান গতি তুলে চলেছে গাড়ি। ওগুলোর ভেতরে আটজনকে দেখল রানা। তারা টুরিস্ট নয়। সামনের কালো নিসান পেট্রলের সঙ্গে আছে স্পট ল্যাম্প ও বুলবার। পেছনেই জং ধরা এক ডজ এসইউভি। অন্যদুটোকে আর্মিতে বলা হয় ‘টেকনিকাস্’। অফ-রোড পিকআপের ক্যাবের পেছনে খোলা পিঠে .৫০ ক্যালিবারের হেভি মেশিন গান। দুই মারণাস্ত্র চালাচ্ছে মুখোশ ও কালো সানগ্লাস পরা দুই লোক। মেশিন গানের নল আবারও তাক করছে ট্রেনের দিকে। দুই সেকেণ্ড পর দুই মাযল থেকে কমলা আগুন ঝলসে উঠতে দেখল রানা। প্রায় একই সময়ে মেঝেতে শুয়ে পড়ল ও।
বগির পাতলা লোহার পাত ভেদ করে নানাদিকে বিধল একরাশ গুলি। বিস্ফোরিত হয়ে ভেতরের দিকে ছিটকে পড়ল ভাঙা কাঁচ। সঙ্গে সঙ্গে কম্পার্টমেন্টের ভেতরে সগর্জনে ঢুকল বালি ভরা ঝোড়ো হাওয়া।
মেঝেতে শুয়ে পড়েছে কেন্সিংটন। মুখ থেকে বেরোচ্ছে চাপা গোঙানি। প্রায় লাফ দিয়ে উঠে তার বাহু চেপে ধরল রানা। আরেক হাতে হ্যাঁচকা টানে খুলল স্লিপার ডোর। জোর এক ঠেলা দিয়ে ইতিহাসবিদকে ফেলল করিডোরের মেঝেতে। রানাকে ক্রল করতে দেখে কয়েক সেকেণ্ড পর অনুকরণ করল কেন্সিংটন। বগির ভেতরে তুলকালাম কাণ্ড করছে শত শত গুলি। রানা ও কেন্সিংটনের চারপাশে ছিটকে পড়ছে ভাঙা – লোহার টুকরো ও জঞ্জাল।
করিডোরের ওদিকে সামনের বগির দরজা খোলা। ওদিকে আর্তচিৎকার শুনল রানা। ভীষণ ভয়ে নানাদিকে পালিয়ে যেতে চাইছে যাত্রীরা। দুই বগির মাঝের স্টিলের ব্রিজের ওপর বসে পড়েছে সাদা পোশাকের এক পুলিশ। হাতে এমপি ফাইভ। একটা জানালা দিয়ে গুলি পাঠাল আক্রমণকারীদের দিকে।
রানা খেয়াল করল, হামলাকারীদের উদ্দেশে গুলি পাঠাচ্ছে রেলগাড়ি থেকে আরও কয়েকটা আগ্নেয়াস্ত্র। বেশ কয়েকটা গুলি বুকে বিঁধতেই মেঝেতে পড়ল সাদা পোশাকের পুলিশ অফিসার। রক্তের ছিটা লেগে ভিজে গেছে পেছনের দেয়াল। মেঝেতে পড়ে গেছে লোকটার হাতের এমপি ফাইভ!
উঠে দাঁড়িয়ে আবারও দৌড়ে ওর কম্পার্টমেন্টে ঢুকল রানা। র‍্যাক থেকে টান দিয়ে নিল হোল্ডঅল। ভাঙা জানালা দিয়ে পলকের জন্যে দেখল, কালো নিসানের সামনের সিটের যাত্রীকে। এক সেকেণ্ডের জন্যে চোখে চোখ পড়ল পরস্পরের।
জমির শেখ!
নিসান জিপ আর ট্রেনের মাঝে হাজির হলো একটা পিকআপ। জমির শেখকে আর দেখতে পেল না রানা। অন্য একটা দৃশ্য দেখে চমকে গেছে। লাফ দিতে দিতে ট্রেনের সঙ্গে একই গতিতে চলছে পিকআপ। পেছনের পাটাতনে এক লোক। তার কাঁধে সোভিয়েত আমলের আরপিজি-৭ অ্যান্টি- ট্যাঙ্ক ওয়েপন। ওটার বৃত্তাকার মুখ তাক করেছে ট্রেনের পেটের দিকে। যে-কোনও সময়ে পেছনে সাদা ধোঁয়া ছড়িয়ে টার্গেটে পৌঁছুবে হাই-এক্সপ্লোসিভ মিসাইল।
টান দিয়ে হোল্ডঅলের চেইন খুলল রানা। ভেতর থেকে নিল এফএন রাইফেল। ঝড়ের বেগে মোটা ব্যারেলের নিচে লঞ্চার টিউবে লোড করল একটা ৪০ এমএম গ্রেনেড।
ওর প্রতিটা পেশিকে বারবার নির্দেশ দিচ্ছে মস্তিষ্ক: পালাও! রানা, পালাও!!
কিন্তু কিছুই পাত্তা দিল না রানা। ভাঙা জানালা দিয়ে ষাট মাইল বেগের বালিঝড়ের ভেতর বের করল রাইফেলের ব্যারেল। ঝরঝর করে খসে পড়ল জানালার ফ্রেমের ভাঙা কাঁচের টুকরো। এক সেকেণ্ড পর সাইটে পেল দ্রুতগামী পিকআপ। স্কোপের ভেতর দিয়ে গানারের চেহারা পরিষ্কার দেখল রানা। সম্পূর্ণ মনোযোগ দিয়েছে বলে বিকৃত দেখাচ্ছে লোকটার চেহারা। তৈরি সে আরপিজি-৭ দাগতে।
পাশাপাশি ছুটে চলা দুটো যন্ত্রদানব থেকে মুখোমুখি হয়েছে রানা এবং ওই লোক। বাঁচবে কেবল একজন। যে আগে ফায়ার করবে, বাঁচার সম্ভাবনা তারই বেশি। এক মিলিসেকেণ্ডে এফএন রাইফেলের লেযার রেঞ্জফাইণ্ডার পাঠাল ফায়ার কন্ট্রোল সিস্টেম কমপিউটারের কাছে ডেটা। এলএসডি ডিসপ্লেতে ফুটল টার্গেটের স্পষ্ট ছবি। সাইট রেটিকলে দেখা গেল এলিভেশন ডায়োড এখনও লাল। রানা কয়েক ডিগ্রি ওপরে মাযল তুলতেই ডায়োড হলো সবুজ। এবার দেরি না করেই ট্রিগার টিপে দিল ও।
এফএন রাইফেল থেকে ছিটকে বেরোল আগুন। সেই সঙ্গে ধুপ আওয়াজ। আরপিজি থেকে মিসাইল রওনা হওয়ার আগেই লক্ষ্যভেদ করল ৪০ এমএম গ্রেনেড। লাফিয়ে উঠেই আবারও বালিতে পড়ে একের পর এক ডিগবাজি দিতে লাগল পিকআপ। রানার মনে হলো ওটা লাল আগুনের মস্তবড় এক ফুটবল। শেষ আরেকটা ডিগবাজি দিয়ে চিত হলো পিকআপ। একরাশ বালি চারপাশে ছড়িয়ে পিছলে গিয়ে থামল খানিক দূরে। এখনও বনবন ঘুরছে চার চাকা। দ্রুত একপাশে সরে গেছে জমির শেখের নিসান। মুহূর্তের জন্যে রানার মনে হলো, ধুলো ও ধোঁয়ার ভেতর দিয়ে দেখতে পেয়েছে ভীষণ ঘৃণা নিয়ে ওর দিকে চেয়ে আছে লোকটা।
দৌড়ে করিডোরে বেরোল রানা। আবারও কমে যাচ্ছে ট্রেনের গতি। হয় মারা গেছে ট্রেন চালক, নইলে ভীষণ ভয়ে মাথা ঠিক নেই তার। পরের বগিতে প্রাণপণে, আর্তচিৎকার করছে সাধারণ যাত্রীরা। সাহসী এক পুলিশ অফিসার চেঁচিয়ে শান্ত করতে চাইছে অন্যদেরকে। হট্টগোলের ভেতর চেনা একটা মুখ দেখল রানা। রনি ফিশার্স। পাশেই তার স্ত্রী। আতঙ্কে সাদা হয়েছে মহিলার মুখ। বুকের কাছে ছেলেটাকে আঁকড়ে ধরে আড়াল করেছে ফিশার্স। রানার হাতে রাইফেল দেখে ভীত চোখে ওকে দেখল। চিৎকার করে সবাইকে মেঝেতে শুয়ে পড়তে নির্দেশ দিল রানা। দৌড়ে এগিয়ে গেল করিডোরে পড়ে থাকা মৃত পুলিশ অফিসারের দিকে। বাহু ধরে সঙ্গে টেনে নিয়ে চলেছে কেন্সিংটনকে।
ভাঙা জানালা দিয়ে বাইরে চেয়ে চমকে গেল রানা। জানা নেই এবার কী করবে।
ট্রেন থেকে ষাট গজ দূরে একই গতি তুলে চলেছে কালো নিসান। ওটার পেছনে এক ডাকাতের কাঁধের ওপর আরপিজি সেভেন। জানালা দিয়ে বের করেছে অস্ত্রটা।
ওটার পেছনে সাদা ধোঁয়া দেখল রানা।
ট্রেনের এই কম্পার্টমেন্টের দিকেই আসছে মিসাইল!
দশ মিটারের পরিবৃত্ত পেরোতেই চালু হলো মিসাইলের রকেট মোটর। এঁকেবেঁকে সাপের মত এল হাই এক্সপ্লোসিভ রাউণ্ড। পেছনে রেখে আসছে সাদা ধোঁয়া। দ্রুত ব্যবধান কমছে ওটার সঙ্গে ট্রেনের।
চেয়ে থাকা ছাড়া আর কিছুই করার নেই রানার
এক সেকেণ্ডের পাঁচ ভাগের এক ভাগ সময়ে বগির ভেতর ঢুকে বিস্ফোরিত হলো প্রচণ্ড শক্তিশালী বোমা।
বগির ভেতর আরপিজি সেভেনের বিস্ফোরণের গতিপথে যেটাই পড়ল, ছিন্নভিন্ন হলো সব। চারপাশে ছিটিয়ে গেল হাজার হাজার শ্যাপনেল ও আগুনের কমলা হলকা।
চারপাশে ভীষণ তাপ ও বিকট আওয়াজ। মুহূর্তের জন্যে রানা টের পেল, অস্ত্রের ব্যাগ পড়ে গেল কাঁধ থেকে, শূন্যে ভেসে উড়ে চলেছে ও। তারপর কামানের গোলার মত পিঠ দিয়ে গিয়ে পড়ল শক্ত কিছুর ওপর। ধুপ করে পড়ল মেঝেতে। ওর ওপর দিয়ে গেল আগুনের লাল-হলদে স্রোত। প্রচণ্ড ঝাঁকি খেয়েছে রেলগাড়ি। খুব ধীর গতি তুলে স্লো মোশন ছায়াছবির দৃশ্যের মত রেললাইন উপড়ে নিয়ে কাত হলো বগি। শুরু হলো একের পর এক কর্কশ ধাতব আওয়াজ। সেইসঙ্গে হাড় ভাঙা ঝাঁকি। চল্লিশ মাইল বেগে মাটি, বালি ও পাথরের ঢেউ তুলে এগিয়ে চলেছে লোহার বগি। দুমড়ে-মুচড়ে ফাটল ধরে ভেঙে পড়ছে সব। রানা শুধু আবছাভাবে বুঝেছে, ওপরে উঠে বিকট একটা আওয়াজ তুলে কাত হয়েছে সামনের বগি। প্রচণ্ড আরেক ধাক্কা খেয়ে ছিটকে পড়ল ডানদিকে 1 পেরিয়ে গেল কয়েক মুহূর্ত। টের পেল, ধুপধাপ লাফ দিচ্ছে ওর হৃৎপিণ্ড। কানের ভেতর দ্রুতগতি রক্ত চলাচলের আওয়াজ।
বাতাসে ভাসছে শ্বাস আটকে দেয়া ঘন ধুলোবালি। এল আহতদের করুণ চিৎকার ও গোঙানির শব্দ। টলমল করে উঠে দাঁড়াল রানা। এখনও চাকার ওপর ভর করে সোজা আছে ওদের বগি। পেছনের দিক থেকে আসছে ঘন ধোঁয়া। ওখানে আগুনের লকলকে জিভ দেখল রানা। ছাত চাটতে চাটতে দ্রুত এগোচ্ছে লেলিহান কমলা শিখা।
রানার পাশেই চোখ বুজে শুয়ে আছে কেন্সিংটন। ‘আপনি ঠিক আছেন? তার বাহু ধরে নাড়া দিল রানা।
চোখ মেলে ওকে দেখল ইতিহাসবিদ। ফ্যাকাসে হয়েছে ধুলোবালি মাখা মুখ। কোঁৎ করে ঢোক গিলে কোলা ব্যাঙের স্বরে বলল, ‘বেঁচে আছি… মনে হয়।’
চারপাশের ধ্বংসস্তূপে চোখ বোলাল রানা। একটু আগে যে গার্ড শান্ত করতে চেয়েছে যাত্রীদেরকে, খানিকটা দূরেই তার লাশ। মৃতদেহ থেকে দূরে ভাঙা কাঁচের ভেতর অজ্ঞান হয়ে পড়ে আছে রনি ফিশার্স। ডান ভুরুর ক্ষত থেকে টপটপ করে পড়ছে রক্ত। পুড়ে গেছে পোশাকের একাংশ। উঠে দাঁড়িয়ে টলমল করছে মেরি ফিশার্স। ফুঁপিয়ে ফুঁপিয়ে কাঁদছে। কেটে গেছে গাল। এক সেকেণ্ড পর কাঁপা গলায় সাহায্য চাইল রানার কাছে: ‘ওকে বাঁচান! প্লিয!’ আঙুল তাক করে দেখাচ্ছে ঘন কালো ধোয়ার দিকে T
রানা চট্ করে বুঝে গেল কী বলছে মহিলা। ছিটকে পড়ার সময় হারিয়ে গেছে তার সন্তান। বেচারা এখন আছে বগির জ্বলন্ত অংশে।
হাতের রাইফেল কাঁধে ঝুলিয়ে নিয়ে দৌড়ে গিয়ে ধোঁয়ার ভেতর ঢুকল রানা। গনগনে আগুনের তাপ অনুভব করছে ওর দুই পায়ে। বগির পেছনদিক কয়েকটা ভাঁজ খেয়ে বিদঘুটে দেখাচ্ছে। ভাঙা প্লাইউডের পার্টিশন, নানান ফিটিংস্ আর তুবড়ে যাওয়া বাঙ্ক মিলে তৈরি হয়েছে স্তূপ। দাউ-দাউ আগুন ছড়িয়ে পড়ছে চারপাশে। লাথি মেরে আবর্জনা ও প্লাইউডের পার্টিশন সরিয়ে বাচ্চা ছেলেটাকে খুঁজছে রানা। আগের চেয়েও দ্রুত বগির ভেতর ছড়াচ্ছে আগুন। ঘন ধোঁয়া। পোড়া বাজে গন্ধ। বেশি দূর চোখ চলছে না রানার। কিন্তু সামনে থেকে প্লাইউডের ভাঙা একটা পার্টিশন সরাতেই মেঝেতে ছেলেটাকে দেখল। গুটিসুটি মেরে পড়ে আছে। একটু একটু নড়ছে ডানহাত।
ঝুঁকে জঞ্জালের ভেতর থেকে ছেলেটাকে তুলল রানা। ধুলোবালি ও ছাই মেখে কালো হয়ে গেছে বাচ্চার মুখ। তবে হাত-পায়ে কোথাও পোড়া দাগ বা ক্ষত নেই। ছিঁড়ে যায়নি ধুলোভরা পোশাক। ওকে বুকে চেপে ধরে ধোঁয়া ও আগুনের মাঝ দিয়ে কয়েক লাফে পৌঁছুল বগির নিরাপদ অংশে। রানা দু’হাতে বাড়িয়ে দিতেই প্রায় ছোঁ দিয়ে বাচ্চাটাকে নিল মেরি ফিশার্স। মা-ছেলে ফুঁপিয়ে কাঁদছে। জ্ঞান ফিরছে রনি ফিশার্সের। গুঙিয়ে উঠল। আস্তে করে উঠে বসল।
এত বড় বিপদেও ভাগ্য ভাল ওদের তিনজনের, ভাবল রানা। বগির যেদিক ভেঙেচুরে ঢুকেছে আরপিজি, সেই এবড়োখেবড়ো বড় গর্তটা দেখাল রানা। ‘এবার নামতে হবে ট্রেন থেকে।’ ধোঁয়া ভরা গর্তের ওদিক থেকে সোনালি রোদ আসছে বগির ভেতর। সামান্য দূরেই বিশাল সব ধূসর পাথরের বোল্ডার। পায়ের কাছে রুপালি বালিমাটিতে রোদে পোড়া দুবলা ঘাসের চাপড়া। রনি ফিশার্সকে উঠে দাঁড়াতে সাহায্য করল রানা। ছোট একটা দল তৈরি করে নেমে পড়ল মাটিতে। চুরমার হওয়া বগির মাঝ পর্যন্ত পৌঁছে গেছে আগুন। পাথরের বোল্ডার দেখাল রানা। ‘ওগুলোর আড়ালে চলে যান সবাই।’
বালিমাটির ওপর ছেঁড়া নেকলেসের মত এলিয়ে আছে রেলগাড়ি। যে যেভাবে পারছে বগি থেকে বেরিয়ে আসছে যাত্রীরা। বিধ্বস্ত চেহারা। কেউ কেউ রক্তাক্ত। একে অপরকে সাহায্য করছে সবাই। চুরমার হয়ে উল্টে যাওয়া বগি দুটোর দিকে তাকাল রানা। এত জোরে সংঘর্ষ হয়েছে, একটা আরেকটার সঙ্গে জড়িয়ে পেঁচিয়ে গেছে। জানালাগুলো দিয়ে লকলক করে বেরোচ্ছে আগুন। ভেতরে কেউ থাকলেও এখন আর নামতে পারবে না। জমির শেখের চরম নিষ্ঠুরতা দেখে রাগে মুঠো পাকিয়ে গেল রানার দুই হাত।
‘ওরা আসছে,’ কাঁপা স্বরে বলল কেন্সিংটন।
আকাশে উঠছে জঙ্গিদের বিধ্বস্ত, জ্বলন্ত পিকআপের কালো ধোঁয়া। অনেক সরে গিয়েছিল অন্য পিকআপ, কালো নিসান জিপ আর এসইউভি। এখন আবারও দ্রুত আসছে যাত্রীদের দিকে। পেছনে উড়ছে ধুলোর মেঘ। কালো নিসানের দিকে তাকাল রানা। মুহূর্তে বুঝে গেল, এবার কী করবে জমির শেখ।
যাত্রীদের একজনকেও বাঁচতে দেবে না লোকটা। বাদ পড়বে না মহিলা বা শিশুরাও। ট্রেনে হামলা করেছে শুধু ওকে খতম করার জন্যেই।
আরও নিরীহ মানুষ খুন হোক, চায় না রানা। ডাইভ দিয়ে আবারও ঢুকল জ্বলন্ত বগির ভেতর। ধোঁয়ার ভেতর দিয়ে পৌছে গেল কেন্সিংটন আর ওর কম্পার্টমেন্টে। জঞ্জালের ভেতর পড়ে আছে হোল্ডঅল। হ্যাঁচকা টান দিয়ে আবর্জনার তলা থেকে ওটা বের করল রানা। ব্যাগের ভেতর থেকে নিল আরেকটা গ্রেনেড।
বালির প্রান্তরে গর্জন ছাড়তে ছাড়তে আসছে তিন গাড়ি। বামে নিসান, ড়ানে ডজ আর মাঝে .৫০ ক্যালিবারের মেশিন গান সহ পিকআপ। আগুন উগরে দিল মেশিন গান। শত শত গুলি লাগছে বিধ্বস্ত রেলগাড়ির গায়ে।
জীবিত যাত্রীদের উদ্দেশে চিৎকার করে বলল রানা, ‘পাথরের আড়ালে সরে যান সবাই!’
গুলির আওয়াজে ভীষণ ভয় পেয়েছে মানুষগুলো। বালিতে বিধছে বুলেট। বিযনেস সুট পরা মাঝবয়সী এক লোক দৌড়ে গিয়ে বোল্ডারের ওদিকে যেতে চাইল। শক্ত হাতে ধরেছে অ্যাটাশে কেস। কিন্তু পেছনে খ্যাট-খ্যাট আওয়াজে গর্জে উঠেছে মেশিন গান। কয়েকটা গুলি ছিটকে এগিয়ে দিল মানুষটাকে। একবার মাথার ওপরে হাত তুলল, তারপর মাটিতে পড়ে গেল বেচারা মুখ থুবড়ে। গুলিতে ছিন্নভিন্ন অ্যাটাশে কেস থেকে নানাদিকে ছিটিয়ে গেল কাগজ।
এফএন রাইফেলের ফায়ার কন্ট্রোল সিস্টেমের ডায়োড সবুজ হতেই পিকআপের ওপর লক হলো রানার সাইট। ছিটকে বেরোল গ্রেনেড। তিন সেকেণ্ড পর বিস্ফোরিত হয়ে উল্টে পড়ল পিকআপ। ওটার গতিপথ থেকে সরে গেল অন্য দুই গাড়ি।
লঞ্চারে আরেকটা গ্রেনেড পুরল রানা। জমির শেখের নিসানের দিকে মাযল তাক করেই টিপে দিল ট্রিগার। কিন্তু একেবারে শেষ সময়ে বাঁক নিয়ে লাইন অভ ফায়ার থেকে সরল ড্রাইভার। গ্রেনেড গিয়ে লাগল জং ধরা ডজ গাড়িতে। ওটা যেন বাচ্চাদের খেলনা, আছাড় দেয়া হয়েছে খুব জোরে। তার ওপর বিস্ফোরিত হলো ফিউয়েল ট্যাঙ্ক। হাজার টুকরো হয়ে চারপাশে ছড়িয়ে গেল জঙ্গিদের গাড়ি।
রয়ে গেছে শুধু জমির শেখের গাড়ি। তীরবেগে বাঁক নিল ড্রাইভার। মরুভূমির ভেতর দ্রুত গতি তুলতে গিয়ে গর্জে উঠল জিপের ইঞ্জিন। তুমুল বেগে ঘুরছে চার চাকা। পালিয়ে যাচ্ছে লোকগুলো। নিসানের দিকে গেল রানার হাতের এফএন রাইফেলের একরাশ গুলি। মাত্র কয়েক সেকেণ্ডে খালি হলো ম্যাগাযিন। হতাশ হয়ে রানা দেখল, দূর থেকে দূরে গিয়ে সকালের ধোঁয়াশার মাঝে হারিয়ে গেল কালো নিসান জিপ।
এসেছিল আটজন। ফিরছে জমির শেখ সহ তিনজন। আপাতত আর হামলা করতে আসবে না মিশরীয় জঙ্গি রাইফেল নামিয়ে নিল রানা। দ্রুত পায়ে গেল পাথরগুলোর মাঝে আশ্রয় নেয়া ভীত মানুষগুলোর কাছে। ফ্যাকাসে মুখে ওকে দেখছে সবাই। চোখে অশ্রু।
‘ওরা কি আবারও আসবে?’ জানতে চাইল এক মহিলা।
‘না,’ বলল রানা। ‘আর আসবে না।’
হঠাৎ করেই শুরু হলো নানান প্রশ্ন:
‘আমার স্ত্রীকে খুঁজে পাচ্ছি না।’
‘এখন আমাদের কী হবে?’
‘আমরা আসওয়ান থেকে কতটা দূরে?’
সবার ভেতর থেকে উঠে দাঁড়ালেন পঞ্চাশোর্ধ্ব এক মিশরীয় ভদ্রলোক। পরনে ধুলোভরা কোঁচকানো সুট। সরু চোখে উদাস দৃষ্টি। ওটা যেন বলে দিচ্ছে, সারাজীবন মানুষের কষ্ট দেখেছেন তিনি। বেঁচে থাকলে দেখবেন আরও অনেক। গম্ভীর কণ্ঠে বললেন, ‘আমি ডাক্তার। আমাকে সাহায্য করতে দিন।
গার্ডের বগি থেকে ফার্স্ট এইড বক্স সংগ্রহ করল রানা, পরের দশ মিনিটে আহতদেরকে চিকিৎসা দিলেন ডাক্তার। সুস্থরা রেলগাড়ি থেকে জোগাড় করল খাবার পানি। সব সরিয়ে রাখা হলো পাথরের বোল্ডারের ছায়ায়। এক নিহত পুলিশের রেডিয়ো ব্যবহার করে কায়রো পুলিশে যোগাযোগ করল রানা। জানিয়ে দিল, হামলা হয়েছে রাতের ট্রেনে। ওদিক থেকে ওকে জানিয়ে দেয়া হলো, এখনই রওনা হচ্ছে ইমার্জেন্সি টিমগুলো। রাইফেল ও হোল্ডঅল কেন্সিংটনের জিম্মায় রেখে একটার পর একটা দরজা খুলে পুরো ট্রেনে সার্চ করতে লাগল রানা। বাদ পড়ল না করিডোর ও স্লিপার কম্পার্টমেন্টগুলো। প্রথম যে বগি সার্চ করল রানা, সামনের বগির ওপর উঠে গেছে ওটা। ভেতরে ঢালু মেঝেতে অতিবৃদ্ধ এক লোককে পেল ও। ঘাড় ভেঙে গেছে তাঁর। ঘুমিয়ে ছিলেন, সেই সময়ে দুর্ঘটনা ঘটে। বাঙ্ক থেকে ছিটকে পড়েন নিচের ওয়াশবেসিনের ওপর। করুণ দৃশ্যটা দেখে প্রচণ্ড রাগে তিক্ত হয়ে গেল রানার মন। সাবধানে ট্রেন থেকে নেমে বৃদ্ধের লাশ মাটিতে শুইয়ে দিল।
পরবর্তী বিশ মিনিটে বিধ্বস্ত ট্রেনে পেল আহত আরও চারজনকে। তাদের তিনজন কষ্ট হলেও হাঁটতে পারবে। আরেকজন মাথায় আঘাত পেয়ে অজ্ঞান। তাকে কাঁধে তুলে ট্রেন থেকে নামল রানা। অন্য তিনজনকে দেখিয়ে দিল, পাথরের ওদিকে কোথায় আশ্রয় নিতে হবে। ওই চারজনকে ডাক্তারের কাছে পৌছে দিয়ে আবারও তল্লাশীর কাজে নামল রানা। রেলগাড়ির ভেতরে আহতদের চেয়ে বেশি মৃতরা। কন্ট্রোলের সামনে বসে গুলি খেয়েছে রেলগাড়ির ড্রাইভার। আরপিজির বিস্ফোরণে এ্যাপনেলের আঘাতে কাটা পড়েছে কাছের গার্ড। অন্যজন বগি কাত হয়ে পড়ার সময় মাথা ভেঙে মারা গেছে। গুলি খেয়ে মরেছে সাদা পোশাকের তিন পুলিশ। তাদের একজন মাঝখান থেকে দু’টুকরো হয়েছে মেশিন গানের গুলিতে। বাঙ্কে বসে থাকার সময় ওই একই গুলিবর্ষণে খুন হয়েছে যুবা বয়সী এক দম্পতি।
জ্বলন্ত দুই বগির ভেতর পুড়ছে লাশ। কিছু করার নেই। উল্টে গেছে বেশ কয়েকটা বগি। ওখানে বেঁচে নেই কেউ। লাশ উদ্ধার করতে গিয়ে মন খারাপ হবে প্যারামেডিক আর দমকলের কর্মীদের। রানা নিজে অন্যান্য বগি থেকে বের করল এগারোটা মৃতদেহ।
রেলগাড়ি থেকে সামান্য দূরে মাটিতে সারি দিয়ে মৃতদের শুইয়ে দেয়া হলো। এক মহিলা যাত্রী পেশায় নার্স। চাদর ও কম্বল দিয়ে লাশ ঢাকতে সাহায্য করল সে। যেন সরে না যায় চাদর এবং কম্বল, তাই ওগুলোর ওপর চাপিয়ে দেয়া হলো কিছু পাথর। চুরি হতে পারে সেজন্যে সংগ্রহ করা হলো তিন পুলিশের অস্ত্র। যেসব বগিতে পুরোপুরি আগুন ধরে যায়নি, গার্ডের বগি থেকে ফায়ার এক্সটিংগুইশার নিয়ে শিখাগুলো নিভিয়ে ফেলল রানা।
যাত্রীরা নিরাপদ এটা নিশ্চিত হওয়ার পর নিজেদের স্লিপার কম্পার্টমেন্টে ফিরল রানা। কপাল ভাল, এপর্যন্ত পৌঁছায়নি আগুন। ভাঙা কাঁচ ও জঞ্জালের ভেতর থেকে রানা খুঁজে নিল ওর মোবাইল ফোন, নগদ টাকা আর মানকাউয়ার ম্যাপের ল্যামিনেটেড ফোটোকপি। শেষের জিনিসটা তৈরি করে দিয়েছে ইউডন ভাদিম।
জিনিসগুলো খোঁজার সময় রানা ভেবেছে: কীভাবে ওদের খোঁজ পেল জমির শেখ? নিশ্চয়ই ভাদিমের মুখ খুলিয়েছে সে? সেক্ষেত্রে বোধহয় মারা গেছে ফরাসি আর্কিওলজিস্ট। এখন আর তার জন্যে কিছুই করার নেই ওর।
জমির শেখ যেহেতু ট্রেনে হামলা করেছে, এ থেকে অন্য একটা বিষয় বেরিয়ে আসে। ওই লোক জানে কোথায় আছে মানকাউয়ার গুপ্তধন। আর সেজন্যেই খতম করতে এসেছিল প্রতিপক্ষকে। ধরে নেয়া যায় এখানে আর হামলা করবে না সে। রানা নিজে হলে এরই ভেতর দলবল নিয়ে রওনা হতো সুদানের উদ্দেশে। ওর মন বলছে, ওই একই কাজ করেছে লোকটা। এখন জমির শেখের সঙ্গে ওর প্রতিযোগিতা হবে, কে আগে পৌঁছুতে পারে গুপ্তধনের কাছে।
আকাশের অনেকটা ওপরে উঠেছে সূর্য। বাড়ছে উত্তাপ। বোল্ডারের কাছে ফিরে রানা দেখল, হাত কাটা পড়া এক মহিলাকে চিকিৎসা দিচ্ছেন ডাক্তার ও নার্স মিলে। তাদের পাশে পৌঁছে বর্তমান পরিস্থিতি খুলে জানাল রানা। শেষে যোগ করল, ‘বেশিক্ষণ লাগবে না ইমার্জেন্সি টিম আসতে। আপাতত সমস্ত দায়িত্ব নিতে হবে আপনাদের দু’জনকে।’
‘আপনি কোথায় যাচ্ছেন?’ জানতে চাইলেন ডাক্তার।
‘আমাদের একটু তাড়া আছে,’ বলল রানা।
ক্লান্ত হাসলেন ডাক্তার। ‘জানি না আপনি কে বা কী করেন, তবে আমরা কেউ বাঁচতাম না আপনি না থাকলে। আপনার প্রতি কৃতজ্ঞতা প্রকাশ করার ভাষা আমার নেই।’
‘আমার সাধ্য থাকলে আগেই ঠেকিয়ে দিতাম হামলা, বলল গম্ভীর রানা। ওর ভাল লাগছে না বিদায় নিতে, তবে আশা করা যায় বাকি কাজ সামলে নেবেন ডাক্তার ও নার্স।
দিগন্তের দিকে তাকাল রানা। এখন আর কয়েক মাইলের ভেতর নেই নীল নদ। মিশরে বসতি ও সবুজের দেখা পাওয়া যায় শুধু ওই জলধারার আশপাশে। সামনের কোনও গ্রামে যেতে হবে ওকে। ওখান থেকে কিনবে জিপগাড়ি। তা সম্ভব না হলে চুরি করবে। পথ একটা না একটা বেরোবেই।
কেন্সিংটনের উদ্দেশে বলল রানা, ‘এবার রওনা হব।’মাইলের পর মাইল হেঁটে চলেছে ঘর্মাক্ত রানা ও কেন্সিংটন। রানার কাঁধে ভারী হোল্ডঅল। পিছু নিয়ে টলতে টলতে তাল মেলাতে চাইছে কেন্সিংটন। পায়ের নিচের বালি একসময়ে হয়ে গেল বেলেমাটি। একটু পর হলদে হয়ে যাওয়া ঘাসের চাপড়া হলো সবুজ ও ঘন। একটা ঢাল বেয়ে ওঠার পর নিচে বাড়িঘরের ছাত ও আঁকাবাঁকা রাস্তা দেখল ওরা। সামনেই ছোট একটা গ্রাম। জনবসতি ছাড়িয়ে দেখা যাচ্ছে পাম গাছের সারি ও নীল নদের নীল জল। নদে ভাসছে ছোটবড় নৌকা ও বার্জ।
পরিশ্রমের ধকলে নীরব হয়েছে কেন্সিংটন। সেজন্যে অন্তর থেকে খুশি রানা। কিছুক্ষণ পর ঢাল বেয়ে নেমে প্রথম সারির বাড়িগুলোর কাছে পৌঁছল ওরা। এবার কাজে নামতে হবে ভেবেচিন্তে। প্রায় এক শ’ মাইল রুক্ষ, ঊষর মরুভূমির মাঝ দিয়ে ড্রাইভ করতে হলে চাই নিখুঁত প্ল্যান। রানা ভেবেছিল আসওয়ান থেকে সংগ্রহ করবে সাপ্লাই। তবে ওখানে সিকিউরিটি কঠোর হবে বলে তা আর এখন সম্ভব নয়। সুতরাং এ গ্রাম থেকেই জোগাড় করতে হবে প্রয়োজনীয় সমস্ত মালামাল।
বাড়িঘর ও দালানের মাঝ দিয়ে এঁকেবেঁকে গেছে ধুলোময় রাস্তা। কিছু বাড়ি সেই প্রাচীন আমলের। বাদামি ত্বকের রানার সঙ্গে ফর্সা কেন্সিংটনকে দেখে কৌতূহলী চোখে খেয়াল করছে কেউ কেউ। গ্রামের মাঝে চারকোনা বড় একটা স্কয়্যার। ওখানেই বসেছে বাজার। মার্কেট বলতে কয়েক সারিতে কিছু দোকান। পুরুষদের পরনে সাদা, বাদামি ও বেগুনি জোব্বা। মাথায় মরুভূমিতে চলার উপযুক্ত উষ্ণীষ। উট, দুম্বা ও ছাগল বিক্রি করতে হাজির হয়েছে বিক্রেতারা। পুরনো একটা ট্রেইলার থেকে ফোর্ক ব্যবহার করে নিচে ফেলা হয়েছে একগাদা খড়। ওই স্তূপ থেকে নিয়ে মুখে শুকনো খাবার পুরছে এক পাল খচ্চর। গ্রামের ব্যবসাকেন্দ্রে দরদাম নিয়ে চলছে বিক্রেতা ও ক্রেতার তুমুল বিতর্ক। চারপাশে হৈচৈ। সেসবের সঙ্গে যোগ দিয়েছে উট ও গাধার ডাক। মাঝে মাঝে একটা দুটো ট্রাক পাশ কাটিয়ে না গেলে বা বাজারের পাশে কয়েকটা মোটরসাইকেল না থাকলে, যে-কেউ ভেবে নিতে পারবে, সে ফিরে গেছে হাজার দুয়েক বছর আগে।
ভিড়ের ভেতর দিয়ে এগোল রানা ও কেন্সিংটন। বিশেষ করে শ্বেতাঙ্গ দেখে পিছু নিয়েছে একদঙ্গল কিশোর। বিক্রির জন্যে সবার হাতে কোনও না কোনও জিনিস। বারবার ছেলেগুলোর দিকে তাকাচ্ছে কেন্সিংটন। রানা বুঝতে পারছে, ইতিহাসবিদের মনে হচ্ছে সে হঠাৎ করে হাজির হয়েছে অন্য কোনও গ্রহে। পাশ দিয়ে যাওয়ার সময় দড়ি দিয়ে বাঁধা একটা উটের পেছনে চাপড় দিতেই ঘুরে কেন্সিংটনের চোখে-মুখে একগাদা থুতু ছিটিয়ে দিল জন্তুটা। আরবি ভাষায় ইতিহাসবিদের বাপ-মার চোদ্দগুষ্টি উদ্ধার করল উটের মালিক।
কেন্সিংটনের বাহু চেপে ধরে তাকে সরিয়ে নিল রানা। সহজ সুরে বলল, ‘উট বা গাধাকে বিরক্ত করলে লাথি মেরে বুক-পেট সমান করে দেবে।’
‘আমিও ওদের ওপর খুব বিরক্ত, শার্টের আস্তিন দিয়ে থুতু ভরা মুখ মুছল কেন্সিংটন।
তার হাত ধরে সাপ্লাইয়ের দোকান লক্ষ্য করে চলল রানা। একটু দূরেই বড় মুদি দোকান। ওটাই আবার জেনারেল স্টোর। দোকানদারের কাছ থেকে বড় এক জার মধু, আধ কেজি চা, বড় একটা ব্যাগ ভরা ছাগলের শুকনো মাংসের ফালি, বাদাম ও শুকনো ফল কিনল রানা। কেন্সিংটনকে বলল, ‘মরুভূমিতে খুব দ্রুত পচে যায় তাজা খাবার।’
মধুর দিকে চেয়ে আছে কেন্সিংটন। কী কারণে ওটা কেনা হলো জানতে চাইবে, এমন সময় দোকানের মালিকের সঙ্গে আরবিতে আলাপ জুড়ল রানা। ওর কথা শুনে হেসে ঝড়ের বেগে জবাব দিল লোকটা।
কথা শেষে দোকান থেকে বেরিয়ে গ্রামের অন্যদিকে চলল রানা। জানতে চাইল কেন্সিংটন, ‘এত কী বলল লোকটা?’
‘বলেছি মরুভূমিতে ভালভাবে চলবে এমন একটা গাড়ি কিনতে চাই,’ বলল রানা। ‘জবাবে বলল, গ্রামের ওদিকে গ্যারাজ খুলেছে তার চাচাতো ভাই উমর।’
‘আমরা আসলে কোথায় আছি?’
‘যে-কোনও শহর থেকে হাঁটা পথে অন্তত তিন দিন দূরে। কাজেই আগের চেয়ে দ্রুত পা চালান।
একঘণ্টা পর অফিসের পেছনের ছাউনির নিচে বসে নতুন বন্ধু উমরের সঙ্গে লেবুর শরবতে চুমুক দিল রানা। এইমাত্র বুঝিয়ে দিয়েছে একতোড়া মিশরীয় পাউণ্ড। বিক্রির জন্যে তিনটে অফ-রোড ভেহিকেল রেখেছিল উমর। সেগুলোর ভেতর থেকে লিবিয়ার পুরনো একটা মিলিটারি টয়োটা জিপ বেছে নিয়েছে রানা। গাড়িটা ধরতে গেলে প্রাচীনই। গাঢ় সবুজ রঙের। তুবড়ে যাওয়া বডিতে নানান ধরনের ক্ষত। কিন্তু মরুভূমিতে চলার জন্যে ওটার আছে উঁচু সাসপেনশন, বালির উপযুক্ত নতুন চাকা, বনেটের নিচে বাড়তি একটা চাকা, যন্ত্রপাতি ভরা টুলবক্স, ভাঁজ করা মিলিটারি কোদাল আর ধাতব আটটা বড় আকারের জেরিক্যান। মরুভূমিতে অকটেনের অভাব হলে কোথাও রিফিউয়েলিং স্টেশন পাবে না, কাজেই উমরের কাছ থেকে ফিউয়েল নিয়ে রানা জিপের ট্যাঙ্ক তো কানায় কানায় ভরেইছে, তার ওপর অকটেন দিয়ে ভরেছে আট জেরিক্যান।
আরও একঘণ্টা রানা ব্যয় করল নানান সাপ্লাই সংগ্রহে। সেগুলোর ভেতর থাকল প্লাস্টিকের এক লিটারের বারাকা মিনারেল ওঅটরের ষোলোটা বোতল, বেল্টে ঝোলানো যায় এমন দুটো ক্যান্টিন, কমপাস, ম্যাচ, লাইটার, কমপ্যাক্ট সলিড ফিউয়েল স্টোভ, দুটো ছোট অ্যালিউমিনিয়ামের কড়াই, টিনের দুটো মগ এবং মরুভূমিতে রাতের শীত ঠেকাবার জন্যে উপযুক্ত ছাগলের চামড়া দিয়ে তৈরি কম্বল। এক মসলা ব্যবসায়ীর কাছ থেকে নিল ছোট কয়েক কৌটা জেরেনিয়াম ও ল্যাভেণ্ডার তেল। ওগুলো কাজে আসবে মশা ও অন্যান্য পতঙ্গ তাড়াতে। সব কেনা প্রায় শেষ। তবে রয়ে গেছে জরুরি দুটো জিনিস। এবার ঢিলা করে তৈরি সুতির দুটো টিউনিক আর দুটো বেদুঈন হেডস্কার্ফ কিনল রানা।
ওগুলো পরলে আমাকে গাধার মত দেখাবে,’ নালিশের সুরে বলল কেন্সিংটন।
‘এমনিতেই ওরকম লাগছে,’ জবাবে বলল রানা। ‘মরুভূমির সূর্য থেকে মাথা না ঢাকলে স্রেফ মরবেন।’ পিকআপ জিপের পেছনে শেষ কয়েকটা জিনিস তুলল ও। ধুম্ করে বন্ধ করল টেইলগেট।
‘বরফের মত ঠাণ্ডা এক পাইন্ট বিয়ারের বদলে যে কাউকে খুন করতে রাজি আছি,’ দুঃখ করে বলল কেন্সিংটন।
‘এই গ্রাম মুসলিমদের। কোথাও বার পাবেন না। তা ছাড়া, এই গরমে অ্যালকোহল গিললে একঘণ্টার ভেতর শুকিয়ে যাবে শরীরের সব পানি। ফলে কষ্ট পেয়ে মরবেন। হিশুর সময় খেয়াল রাখবেন। বেশি হলদে হলে বুঝবেন এখনই পানি খেতে হবে। নইলেই বিপদ। আরেকটা কথা মনের ভেতর ভাল করে গেঁথে নিন, আপনি অসুস্থ হলে কোনও শহরে নিতে পারব না। যেখানে হুমড়ি খেয়ে পড়বেন, সেখানেই শেষবারের মত দেখা হবে আমাদের। এরপর আপনার লাশ নিয়ে মহাভোজে মেতে উঠবে মরুর মাকড়সা।’
‘এতগুলো ভাল কথা বলার জন্যে ধন্যবাদ, বন্ধু, খুব গম্ভীর হয়ে গেছে কেন্সিংটন।
‘এখানে আসার সিদ্ধান্ত নিয়েছেন, কাজেই নিজের দেখভাল নিজেই করবেন,’ টয়োটার ড্রাইভিং সিটে উঠে দরজা আটকে নিল রানা। চালু করল ইঞ্জিন। প্যাসেঞ্জার সিটে চেপে বসল কেন্সিংটন। সে ভালভাবে দরজা আটকে নেয়ার আগেই রওনা হলো রানা।
মরুভূমিতে দুপুরে বের হওয়া মানেই নরকে গিয়ে পড়া। সুযোগ থাকলে আরও চারঘণ্টা পর সন্ধ্যায় রওনা হতো রানা। কিন্তু সেই উপায় ওর নেই। এরই মধ্যে ওর চেয়ে ঢের এগিয়ে আছে জমির শেখ।
দক্ষিণ-পশ্চিমে টয়োটার নাক তাক করেছে রানা। কিছুক্ষণের ভেতর অনেক পেছনে পড়ল নীল নদের তীরের সবুজের রেখা। সামনে ধূ-ধূ বালির সাগর, তার মাঝ দিয়ে গেছে পাকা সড়ক। জানালা খুলে রেখেছে ওরা। যে দমকা হাওয়া ঢুকছে, একেবারেই উনুনের আঁচের মত তপ্ত। ল্যামিনেটেড মানচিত্র দিয়ে নিজেকে বাতাস দিচ্ছে কেন্সিংটন। ক্লান্তিতে এলিয়ে বসেছে সিটে। মাথার চুলের গোড়ায় জমছে ঘামের বিন্দু। কিছুক্ষণ পর ঘুমিয়ে পড়ল সে। ড্রাইভিঙে পূর্ণ মনোযোগ দিল রানা।
প্রথম ঘণ্টায় কোথাও কোথাও দেখল বিশাল আকারের ট্রাকের বহর। অন্য কোনও গাড়ি চোখে পড়ল না। সাবধানে কয়েকটা মিলিটারি পেট্রল পাশ কাটাল রানা। পথ রোধ করল না কেউ।
পরের ষাট মিনিট ঘুমের ঘোরে থাকল কেন্সিংটন। ইঞ্জিনের পুরো গতি তুলল রানা। কিন্তু বিকেলের দিকে পাকা সড়ক ফুরিয়ে গেল, শুরু হলো সরু কাঁচা রাস্তা। ওদের চারপাশে থাকল শুধু বালির প্রান্তর। ফিউয়েলের খরচ কমিয়ে আনার জন্যে গাড়ির গতি কমিয়ে দিল রানা। ঝিম মেরে পড়ে থাকল কেন্সিংটন। মাঝে মাঝে দু’একটা কথা হলো দু’জনের। পরের ঘণ্টায় সামনে থেকে এল মাত্র তিনটে গাড়ি। বিছানো চাদরের মতই মসৃণ মরুভূমির বালি। বহু দূরে গিয়ে মিশেছে দিগন্তে। সাগরে জাহাজ ন্যাভিগেট করার মতই হয়ে উঠল গাড়ি চালনা। কোথাও কোনও দৃশ্যমান ল্যাণ্ডমার্ক নেই। সহজেই পথ হারাতে পারে। বারবার কমপাস দেখে দক্ষিণ- পশ্চিমে চলেছে রানা।
একটু পর বহু দূরে দিগন্তের কাছে দেখল ছোট্ট একটা বিন্দু। ধীরে ধীরে বড় হয়ে উঠল জিনিসটা। উত্তপ্ত সূর্যের ঝিলমিলে আলো ভেদ করে রানা দেখল, ওটা একটা আর্মড ল্যাণ্ড রোভার। হেডলাইট জ্বেলে ওদেরকে থামতে বলা হলো। গাড়ি থেকে নেমে পড়েছে কয়েকজন সৈনিক। কোমরের কাছ থেকে ধরেছে সাবমেশিন গান।
‘কারা এরা?’ ভীত কণ্ঠে জানতে চাইল কেন্সিংটন।
‘ইজিপশিয়ান আর্মি,’ বলল রানা।
‘আমাদেরকে থামাচ্ছে কেন? গ্রেফতার করবে?’
‘হয়তো।
‘আমরা তা হলে কী করব?’
চুপ করে থাকল রানা। থামিয়ে ফেলেছে টয়োটা।
ধীর পায়ে এসে রানার দরজার সিলে ঠেস দিয়ে দাঁড়াল সৈনিকদের দলনেতা। সে অফিসার। চোখে রে-ব্যান সানগ্লাস। গম্ভীর কণ্ঠে বলল, ‘আসসালামু আলাইকুম।
‘ওয়ালাইকুম সালাম,’ মাথা দুলিয়ে সম্মান দেখাল রানা।
মৃদু হাসল অফিসার। ‘কোথা থেকে এসেছেন?’
‘আমি বাংলাদেশ থেকে, আর আমার বন্ধু ব্রিটেন থেকে, বলল রানা। ‘টুরিস্ট।’
‘উত্তর দিকে জঙ্গিদের সঙ্গে আমাদের ঝামেলা হচ্ছে। মরুভূমির ভেতর বিদেশি লোক পেলে খুন করবে। আমরা কি আপনাদেরকে কাছের শহরে এস্কোর্ট করে পৌঁছে দেব?’
‘লাগবে না, আপনার কথা শোনার পর ভুলেও উত্তর দিকে যাব না,’ নরম স্বরে বলল রানা।
কাঁধ ঝাঁকাল অফিসার। হাতের ইশারা করল সৈনিকদের উদ্দেশে। তিন মিনিট পর ল্যাণ্ড রোভারে উঠে পড়ল সবাই। জিপগাড়িটা দূরে চলে যেতেই দীর্ঘশ্বাস ফেলল রানা।
‘আরেকটু হলে ধরা পড়তাম,’ একবার পেছনে রাখা অস্ত্র ও গুলি ভরা হোল্ডঅলের দিকে তাকাল কেন্সিংটন।
‘এর পরের বিপদটা হয়তো আরও গুরুতর হবে,’ বলল রানা।
আবারও এগিয়ে চলল টয়োটা পিকআপ জিপ দক্ষিণ- পশ্চিমে। আকাশে জ্বলন্ত সাদা বলের মত ঝলমলে সূর্য। নানান কৌশলে মেতেছে খেয়ালি আলো। সামনে গভীর গর্ত বা খাদ আছে কি না, বোঝার উপায় নেই। বিশাল বালির ঢিবির রাজ্যে ঢুকে সমতল জমিন ভেবে আরেকটু হলে খাড়া দেয়ালের মত বালির ঢিবিতে ঢুশ দিতে গিয়েও সামলে নিল রানা। কয়েক মিনিট পর কেন্সিংটন নিশ্চিত হলো, দূরে ওটা গ্রাম। যদিও কিছুক্ষণ পর ওরা দেখল, আশি গজ দূরের জিনিসটা খালি একটা জেরিক্যান।
নরম, ভুসভুসে বালির ঢিবিগুলো হয়ে উঠল ছোটখাটো পাহাড়ের মত। পিছলে যেতে লাগল জিপের চাকা। ঢাল বেয়ে ওঠার সময় যে-কোনও মুহূর্তে রানা ও কেন্সিংটন সহ কাত হয়ে পড়বে গাড়ি। সেক্ষেত্রে প্রাণে বাঁচলে নিচে খাদ তৈরি করে ঠেলা-ধাক্কা দিয়ে আবারও হয়তো জিপটা সিধে করবে ওরা। আর কপাল মন্দ হলে, সূর্যের খর তাপে পুড়ে ধীরে ধীরে বরণ করবে কষ্টকর, করুণ মৃত্যু।
ক্রমেই পাথুরে হলো জমিন। সামনে স্যাণ্ডস্টোনের একের পর এক রিজ। তার ভেতর দিয়ে গেছে এবড়োখেবড়ো গভীর নালার মত ট্র্যাক। কয়েক ফুট পর পর পাথুরে মাটির সঙ্গে ধুম্‌ করে লাগছে গাড়ির সাসপেনশন। ছিটকে পড়তে গিয়েও সামলে নিচ্ছে ওরা। নীরবে ড্রাইভ করছে রানা। সিট দু’হাতে চেপে ধরে টিকে আছে কেন্সিংটন। উঁচু জমিতে গুঁতো খেয়ে বা গভীর নালায় পড়ে গুঙিয়ে উঠছে ওরা। ঠিক এই ধরনের জমির জন্যেই তৈরি টয়োটা জিপ। নিষ্ঠুরের মত গাড়িটাকে প্রচণ্ড পরিশ্রম করাচ্ছে রানা। ভাল করেই জানে, নীরবে অত্যাচার সহ্য করবে মিলিটারি ভেহিকেল।
ওদের গতি মন্থর। তিলতিল করে হাত ফস্কে বেরিয়ে যাচ্ছে মূল্যবান সময়। সাদা থেকে সোনালি হলো সূর্যটা। টুপ করে ডুবল দিগন্তে। দ্রুত কমছে জ্বলন্ত মরুভূমির তাপ। সন্ধ্যা নামতেই টয়োটা জিপ থামাল রানা। মাটিতে নেমে আড়মোড়া ভেঙে নিল ওরা। বেল্টে ঝুলন্ত ক্যান্টিন থেকে বড় কয়েক ঢোক পানি খাওয়ার পর রানা টের পেল, স্বাভাবিক হয়ে উঠছে শুকনো মুখ ও গলার ভেতরটা। ‘আজ রাতের মত এখানেই থামব,’ বলল কেন্সিংটনকে। ভাল হতো সারারাত এগোতে পারলে, কিন্তু চিরকালই অভিযাত্রীরা বলে এসেছেন— ভুলেও মরুভূমিতে রাতে চলবে না কেউ। তা ছাড়া, বড় ক্লান্ত রানা। ওর বিশ্রাম দরকার।
‘কী করে যে এত দ্রুত ঠাণ্ডা নামে,’ বলল কেন্সিংটন, ‘আমার তো মনে হচ্ছে চরম শীতে হঠাৎ করেই বন্ধ করে দেয়া হয়েছে হিটার।’
চামড়ার ঝুলি থেকে ছাগলের শুকনো মাংস ও ফল নিয়ে গাড়ি থেকে একটু দূরে বসল ওরা। নীরবে খাবার সেরে নিতে গিয়ে শুনল মরুভূমির থমথমে নীরবতা। কবরে হয়তো এমনই পরিবেশ। সর্বক্ষণ হাতের কাছে এফএন রাইফেল রেখেছে রানা। আরও নামছে তাপমাত্রা। সলিড ফিউয়েল স্টোভ জ্বেলে টিনের মগে চা তৈরি করল রানা। বলার মত কিছু নেই কেন্সিংটনের। চা শেষে সামনে পেছনে দুলতে লাগল সে। ভাল করে গায়ে ছাগলের চামড়ার কম্বল জড়িয়ে শুয়ে পড়ল। সময় লাগল না ঘুমিয়ে পড়তে।
আরও দু’ঘণ্টা পর ঘুম এল রানার। আকাশে সূর্যের লাল ও সোনালি রশ্মি চোখে পড়তেই আবারও জেগে উঠল। উঁচু ঢিবিগুলোর মাঝে কালো সব ছায়া। নেমেছে প্রচণ্ড ঠাণ্ডা। সীমিত পানি থেকে সামান্য খরচ করে মুখ-হাত ধুয়ে নেয়ার সময় রীতিমত হি-হি করে কাঁপল রানা। কেন্সিংটনের কোমরে গুঁতো দিতেই জেগে গেল সে। কাত হয়ে আড়মোড়া ভেঙে রানার দিকে তাকাল।
‘আপনাকে একটা জিনিস শিখতে হবে,’ বলল রানা।
‘কী সেটা?’
কেন্সিংটনের কম্বলের পাশে .৩৮ ক্যালিবারের রিভলভার ফেলল রানা। ‘শিখে নেবেন কীভাবে গুলি করতে হয়।’
উঠে দাঁড়িয়ে আপত্তির দৃষ্টিতে রানাকে দেখল ইতিহাস- বিদ। কুঁচকে গেছে ভুরু। ‘আপনাকে না বলেছি, আমি গোলাগুলি পছন্দ করি না?’
‘আপনাকে গোলাগুলির জন্যে তৈরি থাকতে হবে,’ বলল রানা। ‘আমরা এখানে দুধভাত খেলতে আসিনি। হয় শিখে নেবেন গুলি করা, নইলে রিভলভারটা দিয়ে গুলি করব আপনার নিতম্বে।’
চোখ সরু হয়ে গেল কেন্সিংটনের। পড়ে গেছে দ্বিধার ভেতর। ‘সত্যিই আপনি গুলি করবেন?’
‘হয়তো। আবার গুলি না-ও করতে পারি।’ পানির একটা খালি বোতল নিয়ে কয়েক গজ দূরে বালির ভেতর ফেলল রানা। তর্জনী দিয়ে দেখাল বোতলটা। ‘এবার ওটাকে গুলি করুন।’
‘আমার আপত্তি আছে,’ বিড়বিড় করলেও ছোট্ট রিভলভার তুলে নিল ইতিহাসবিদ। ‘ভীষণ আপত্তি।’ চোখ বুজে আন্দাজে বোতলের দিকে রিভলভারের নল তাক করল সে।
‘এক চোখ খুলে টার্গেট দেখুন,’ বলল রানা।
ডান চোখ খুলে বোতলের দিকে রিভলভার ঘোরাল কেন্সিংটন। কাঁপা গলায় বলল, ‘জানব কী করে এটার ভেতর গুলি আছে?’
‘সিলিণ্ডার আর ফ্রেমের মাঝ দিয়ে দেখুন। ওই যে দেখা যাচ্ছে তামার কার্ট্রিজের রিম। দেখতে পেয়েছেন? গুড। এবার বোতলের দিকে নল তাক করে ট্রিগার টিপে দিন। হ্যামার বা সেফটির বালাই নেই। টান দিন ট্রিগারে। পারবেন। এমন কী, যে উটটা থুতু মেরেছিল আপনার দিকে, সে-ও পারবে।’
চোখে আগুন নিয়ে রানাকে দেখল কেন্সিংটন। মুখ বিকৃত করে নল তাক করল সে পানির বোতলের দিকে। মনোযোগ দিতে গিয়ে বের করেছে আধ হাত জিভ। তারপর গায়ের জোরে টিপে দিল ট্রিগার।
নীরবতা ভেঙে কড়াৎ আওয়াজে গর্জে উঠেছে রিভলভার। গলার কাছে লাগতেই একদিকে ছিটকে গেল বোতল। লাফিয়ে কয়েক পা পিছিয়ে গেছে কেন্সিংটন। হাতে আলগা ভাবে ধরেছে রিভলভার। তার মনে হয়েছে, মুঠোর ভেতর কামড়ে দিয়েছে জিনিসটা। ‘হায়, যিশু! আরেকটু হলে মরে যেতাম!’
‘সামান্য রিকয়েল, কেন্সিংটন। সিলিণ্ডারের ভেতর আরও চারটে গুলি আছে। ঠিকমত তাক করে বোতলে লাগান।’
আরও চারবার ট্রিগার টিপল কেন্সিংটন। বাম হাতের আঙুল গুঁজে দিয়েছে কানের ফুটোর ভেতর। দ্বিতীয় ও তৃতীয় গুলি লাগল না বোতলে। চতুর্থ গুলি খানিকটা সরিয়ে দিল বোতলটাকে। পঞ্চমটা ফুটো করল বোতলের পেট।
‘খারাপ নয়,’ বলল রানা। ‘জমির শেখ স্থির দাঁড়িয়ে থাকলে ভয় পেতে হবে তাকে।’
‘মানুষকে গুলি করব, এ কথা শুনতেও চাই না,’ বলল কেন্সিংটন।
তার হাত থেকে রিভলভারটা নিয়ে সিলিণ্ডার খুলল রানা। বের করল পাঁচটা গুলির খালি খোসা। ওগুলো পকেটে রেখে আবারও রিভলভারে ভরল পাঁচটা তাজা গুলি। সিলিণ্ডার ক্লিক আওয়াজে আটকে অস্ত্রটা আবার ধরিয়ে দিল কেন্সিংটনের হাতে। নিজের ঊরুর পকেটের ওপর চাপড় দিয়ে বলল, ‘সবসময় সঙ্গে রাখবেন। আমিও তা-ই করেছি।’
‘সামনে জমির শেখের সঙ্গে দেখা হবে, তাই না?’ নার্ভাস সুরে জানতে চাইল কেন্সিংটন।
‘যে-কোনও সময়ে,’ বলে জিপের দিকে পা বাড়াল রানা। ‘বোতলটা কুড়িয়ে নিন। আমরা এখানে এসেছি, তার প্রমাণ রাখা উচিত নয়। জলদি করুন। এবার রওনা হব।’
আকাশ বেয়ে অনেক ওপরে উঠেছে সূর্য। নতুন করে ফিরেছে নরকের প্রচণ্ড তাপ। খিদে না লাগলেও দৈহিক শক্তি ধরে রাখতে শুকনো ফল ও শুষ্ক মাংস খেল রানা ও কেন্সিংটন। তিনঘণ্টা পর বিশ্রামের জন্যে থামল একগাদা পাথরের খণ্ড ও কাঁটাঝোপের মাঝে। ছায়া খুঁজে নিয়ে বসে মৃদু উষ্ণ পানি দিয়ে গলা ভেজাতে গিয়ে বুঝল, ওই পানি আসলে স্বর্গের সুধা। রোদ থেকে বাঁচতে মাথার চারপাশে বেদুঈন স্কার্ফ জড়িয়ে নিয়েছে রানা। ওকে অনুকরণ করেছে কেন্সিংটন। চুপচাপ মানচিত্রে চোখ বোলাল বিসিআই এজেন্ট। এরপর ফোনের জিপিএস লোকেটর ব্যবহার করে কষে নিল কিছু হিসাব।
‘আমরা তা হলে এখন কোথায়?’ জানতে চাইল কেন্সিংটন।
‘লেক নাসের পেছনে ফেলে চলেছি দক্ষিণ-পশ্চিমে। আশপাশেই কোথাও আছে আবু সিমবেল।’
‘আবু সিমবেল,’ আউড়াল কেন্সিংটন। ‘ওখানেই আছে দ্বিতীয় রামসেসের বিশাল মন্দির।’
মৃদু মাথা দোলাল রানা। ‘তার চেয়েও জরুরি তথ্য হচ্ছে, পৌছে গেছি সুদানিয সীমান্তের কাছে। এরপর আরও সতর্ক হতে হবে। সীমান্ত রক্ষীদের গুলিতে না মরলেও বিপদ আসতে পারে বিদ্রোহীদের তরফ থেকে। একবার কিডন্যাপ হলে, ধরে নেবেন খুন হয়ে গেছি আমরা। মুক্তিপণ পেলেও জিম্মিকে প্রাণে বাঁচতে দেয় না ওরা।’
ফ্যাকাসে হলো কেন্সিংটনের মুখ। টু শব্দ করল না। ল্যামিনেটেড মানচিত্র হাতে উঠে দাঁড়াল রানা। উত্তর থেকে বইছে মৃদু হাওয়া। বেদুঈন স্কার্ফ সরাতেই ওই ঝিরঝিরে বাতাসে একটু ঠাণ্ডা হলো মাথার তালু। ঢালু অথচ সমতল একটা পাথরের চাতালে উঠে সামনের জমিন দেখল রানা। এলাকাটা রুক্ষতার দিক থেকে প্রায় মঙ্গল গ্রহের মত। সবুজের চিহ্ন নেই। ফাঁকা পড়ে আছে মাইলের পর মাইল। জমির শেখের কথা মনে পড়ল ওর। অন্তত পাঁচ ঘণ্টা এগিয়ে আছে লোকটা। হয়তো এরই মধ্যে সঠিক এলাকায় পৌঁছে খুঁজছে গুপ্তধন। রানার মনের আয়নায় দেখা দিল রূপসী লিণ্ডা। অদ্ভুত মিষ্টি হাসিটা এখন কেমন যেন ম্লান।
টয়োটার কাছ থেকে আর্তচিৎকার শুনে চটকা ভাঙল রানার। ঝট্ করে ঘুরে দেখল, দুই হাঁটুর মাঝে ডানহাত রেখে দুলে দুলে নেচে চলেছে কেন্সিংটন। ব্যথায় লাল হয়েছে মুখ।
ঢালু চাতাল বেয়ে দৌড়ে নেমে তার কাছে পৌঁছুল রানা। ‘কী হয়েছে?’
ফ্যাকাসে চেহারায় ডানহাত দেখাল কেন্সিংটন। হাতটা থরথর করে কাঁপছে। রক্তাক্ত।
‘সাপ?’ জানতে চাইল রানা।
চোর-চোর চেহারা করল কেন্সিংটন। ‘কাঁটা বিঁধেছে।’
‘বসে পড়ন।’
ইতিহাসবিদ থপ করে বসতেই তার হাতের তালু পরীক্ষা করল রানা। কয়েক সেকেণ্ড পর বলল, ‘শক্ত হয়ে বসুন। ব্যথা লাগবে।’ কাঁটার ওপরের দিক শক্ত করে ধরল রানা, তারপর হ্যাঁচকা টানে তুলে নিল মাংসের গভীর থেকে।
করুণ আর্তনাদ ছাড়ল কেন্সিংটন। কাঁটাটা কাছ থেকে দেখল রানা। দৈর্ঘ্যে ওটা কমপক্ষে এক ইঞ্চি। কাঁটা দূরে ফেলে রক্তাক্ত ফুটো পরীক্ষা করে দেখল রানা।
ব্যথায় হাত টেনে নিতে চাইল ইতিহাসবিদ। ‘বাদ দিন! ঠিক হয়ে যাবে! কাপড় দিয়ে মুড়িয়ে রাখলেই…’
মাথা নাড়ল রানা। ‘মরুভূমির পরিবেশে সামান্য ক্ষতও খুব দ্রুত পচতে শুরু করে।’
‘কিছুই তো করার নেই। আপনি তো আর ওষুধ কেনেননি।’
‘কিনেছি,’ টয়োটার পাশে গেল রানা। কী যেন খুঁজছে চামড়ার ঝুলির ভেতর। একটু পর ফিরল মধুর জার হাতে।
‘আপনি আমার হাতটা পাউরুটি ভেবেছেন যে মধু মাখিয়ে নিয়ে চিবিয়ে খাবেন?’ বিরক্ত হয়ে বলল কেন্সিংটন। ‘মধু দিয়ে কী হবে?’
জারের ঢাকনি খুলে ভেতরে তর্জনী ঢোকাল রানা, তারপর মধু মাখা আঙুলটা বোলাল কেন্সিংটনের ক্ষতের ওপর। বলল, ‘তা হলে দেখছি আমাদের মিস্টার লেকচারার প্রাচীন মিশর সম্পর্কে সবকিছু জানেন না।’
‘ঠাট্টা বাদ দিন তো!’
‘পেনিসিলিন নয়, মানুষের আবিষ্কার করা সেরা অ্যান্টিব্যাকটেরিয়াল ওষুধ হচ্ছে মধু,’ বলল রানা। ‘সেটা হাজার হাজার বছর আগেই জানত মিশরীয়রা।’ জারের ঢাকনি আটকে নিল ও। ‘এবার কাপড় দিয়ে ব্যাণ্ডেজ বেঁধে দেব। এরপর কাঁটা নিয়ে আর খেলতে যাবেন না।
একটু পর আবার শুরু হলো দীর্ঘ যাত্রা। শেষ বিকেলে ওরা পেরোল অনির্ধারিত সীমান্ত। দু’জন এখন হয়ে গেছে সুদানে অবৈধ অনুপ্রবেশকারী। আশপাশে কোথাও দেখা গেল না আর্মি পেট্রল। আছে শুধু দিগন্ত জুড়ে বালির সাগর ও ছোটবড় পাথরের দ্বীপ। মাথার ওপর আগুন ঢালছে সাদা সূর্য। যেন শেষ নেই এই দীর্ঘ যাত্রার। নাচতে নাচতে, দুলতে দুলতে, লাফ দিতে দিতে এগিয়ে চলল ওরা। পিৎযার অভেনের মত গরম টয়োটার ভেতরটা, ধীরে ধীরে একেকজন হয়ে উঠল প্রায় সেদ্ধ মানবমূর্তি। সন্ধ্যা নেমে যাওয়ার পর আবারও এল বরফের মত ঠাণ্ডা রাত। পাথুরে উপত্যকাগুলো থেকে এল পালকে পাল শেয়ালের হুক্কা হুক্কা।
পরের ভোর থেকে শুরু হলো আবারও এগিয়ে চলা। পেরোল আরেকটা দিন। মাঝে গাড়ি থামিয়ে খাবারের জন্যে বা বিশ্রামের সময় বারবার মোবাইল ফোনের জিপিএস মিলিয়ে দেখল রানা। নতুন করে ঠিক করে নিল হিসাব। মানকাউয়ার অভিযাত্রা ছিল প্রথমে দক্ষিণে, তারপর পশ্চিমে। কিন্তু আড়াআড়ি ভাবে এগিয়েছে রানা। এভাবে জ্যামিতি অনুযায়ী নির্দিষ্ট জায়গায় পৌছুনো খুব কঠিন। তবে প্রাচীন মানচিত্রের কো-অর্ডিনেট্স-এর কারণে রানা বুঝল, ওরা প্রায় পৌঁছে গেছে সঠিক এলাকায়। খুব কাছেই কোথাও আছে ওই গুপ্তধন। মনে মনে উত্তেজিত হয়ে উঠেছে রানা।
কিন্তু আসলে কোথায় লুকিয়ে রেখেছেন মানকাউয়া তাঁর সাধের ধন?
শেষ বিকেলে শুকনো এক নদীর খাতে ঢুকল ওদের টয়োটা। এই খাত হয়তো এমনই আছে লাখ লাখ বছর ধরে। এঁকেবেঁকে গেছে শুকনো নদী। ক্রমেই ওপরে উঠেছে দু’দিকের পাথুরে পাড়। আরও কিছুক্ষণ যাওয়ার পর নদী খাত হলো সরু, গভীর ক্যানিয়ন। এখন আর ঘুরে অন্যদিকে যাওয়া অনর্থক। চরম বিরক্তি নিয়ে এগিয়ে চলল রানা। সামনে বাঁক নিয়েছে ক্যানিয়ন। জিপ নিয়ে ওদিকে পৌঁছেই ব্রেক কষে থামল ও।
ঘুমের ঘোরে ঝিমাচ্ছে উইলিয়াম কেন্সিংটন। গাড়ি থেমেছে টের পেতেই জড়ানো কণ্ঠে জানতে চাইল, ‘কী হলো?’
জবাব দিল না রানা।
ক্যানিয়নের সাড়ে তিন শ’ গজ দূরে আকাশে মাথা তুলেছে পাথুরে, উঁচু এক কালো রিজ। ওটার কোনও চূড়া নেই, মাথা সমতল ও মসৃণ। তবে রিজের মাঝে ভি আকৃতির বিশাল এক ফাটল। ওদিক দিয়ে চোখে পড়ে বহু দূরের দিগন্ত। কয়েক মুহূর্ত চুপচাপ দৃশ্যটা দেখল রানা। তারপর কপালের ওপর হাত রেখে তাকাল সোনালি বলের মত সূর্যের দিকে। সন্ধ্যা ঘনিয়ে এসেছে বলে দ্রুত নেমে আসছে সুয্যি মামা সরাসরি ফাটলের দিকে। বড়জোর দশ মিনিট পর ঢুকে পড়বে ইউ আকৃতির খাঁজের মাঝে।
প্রাচীন আমলে দিগন্ত বোঝাতে যে হায়ারোগ্লিফ ব্যবহার করেছেন মিশরীয় প্রধান পুরোহিত মানকাউয়া, ওই খাঁজ বা ফাটল দেখতে ঠিক তেমন!
রানার মনে পড়ল, সে-রাতে ভাদিমের স্টাডিরুমে ঠিক এ কথাই বলেছিল ও। সাধারণ কোনও সিম্বল বোঝাতে চাননি মানকাউয়া। আক্ষরিক অর্থে দেখাতে চেয়েছেন, ঠিক কোথায় পাওয়া যাবে আখেনাতেনের কাছ থেকে সরিয়ে নেয়া সম্পদ।
‘কেন্সিংটন, আমরা বোধহয় পৌঁছে গেছি।’
‘কী? কোথায়?’
‘সামনে দেখুন।
দূরে তাকিয়ে ভুরু কুঁচকাল ইতিহাসবিদ। এক সেকেণ্ড পর বুঝল সব। ‘হায়, আমার পবিত্র যিশু! আপনি ঠিকই বলেছেন, রানা! আমরা পৌছে গেছি সঠিক জায়গায়!’ সূর্যের সোনালি গোলক আর ইউ আকৃতির ফাটলের দিক থেকে চোখ সরাতে পারল না সে। তবে কয়েক মুহূর্ত পর দরজা খুলে লাফ দিয়ে নামল গাড়ি থেকে। ‘হ্যাঁ, এটাই তো সেই ল্যাণ্ডমার্ক! এখানেই আছে ধর্মদ্রোহী ফেরাউনের চুরি যাওয়া গুপ্তধন! ওই রিজের ভেতর বা নিচে পাব সব! ওখানে নিশ্চয়ই কোনও গুহা বা সুড়ঙ্গ আছে!’
রিজের দৃশ্যটার দিকে চেয়ে মোহাবিষ্ট মানুষের মত পা বাড়াল কেন্সিংটন।
‘থামুন,’ পেছন থেকে ডাক দিল রানা, ‘অপেক্ষা করুন।’
‘কেন?’ স্বপ্নালু কণ্ঠে বলল ইতিহাসবিদ।
ষাট ফুট দূরে বালির মেঝেতে আঙুল তাক করল রানা, ‘ওদিকটা দেখুন।’
রিজের দিকে যাওয়ার পথে পড়বে জায়গাটা। ওখানে বালিতে একটা গর্ত। পাশে মরুভূমির প্রাণী ফেনেক শেয়ালের লাশ। বোধহয় মারা পড়েছে গতকাল। ছিন্নভিন্ন দেহ। পচতে শুরু করেছে মাংস। তার চারপাশে মেঘের মত ঘন হয়ে ভনভন করে উড়ছে অসংখ্য মাছি। ছড়িয়ে পড়া বালি ও পাথরের সঙ্গে মিশে আছে টুকরো টুকরো কালো ধাতু।
‘ল্যাণ্ড মাইন,’ মন্তব্যের সুরে বলল রানা।
‘ল্যাণ্ড মাইন?’
‘বছরের পর বছর এই এলাকা ছিল রণক্ষেত্র। মাইন পুঁতে রাখলেও পরে আর সরিয়ে নেয়নি কেউ।’
ঘুরেই পা টিপে টিপে আবারও গাড়ির পাশে পৌঁছুল কেন্সিংটন। জিপে উঠে ধুম্ করে আটকে নিল দরজা। হাঁফাচ্ছে এক শ’ মাইল দৌড়ে আসা ম্যারাথনের প্রতিযোগীর মত। ‘হায়, যিশু! আরেকটু হলে খুন হয়ে যাচ্ছিলাম! এ তো ভয়ঙ্কর ব্যাপার!’
‘আফ্রিকা এমনই,’ বলল রানা।
‘কোথায় থাকতে পারে এসব মাইন?’
‘যে-কোনও জায়গায়,’ বলল রানা। ‘কেউ বলতে পারে না আমাদের চারপাশে নেই। পা দেয়ার আগে বোঝার উপায় থাকবে না।’
‘তা-ই? তা হলে এখন কী করতে হবে?’
‘সেটাও কি খুলে বলতে হবে?’
‘তা হলে এটা কী হলো,’ করুণ সুরে বলল কেন্সিংটন। ‘এত দূর এসে শেষে ফিরে যাব? দেখতে পাব না আখেনাতেনের গুপ্তধন?’ হঠাৎ মাথা নাড়ল সে। ‘ক্যানিয়নের একদিকের দেয়াল ধরে এগিয়ে গেলে?’
মাথা নাড়ল রানা। ‘দু’দিকের দেয়াল অনেক খাড়া। পাশ দিয়ে যেতে পারে যে-কেউ, তাই ওসব জায়গায় মাইন পুঁতে রাখার কথা ভাববে যে-কোনও দক্ষ সৈনিক। বাকি থাকল মাত্র একটা কাজ।’
‘সেটা কী? ফিরে যাব? নাহ্! সেটা হতে পারে না।’ প্রায় কেঁদে ফেলল কেন্সিংটন।
‘এক এক করে মাইন খুঁড়ে তুলতে হবে,’ বলল রানা। ‘মনে মনে প্রার্থনা করতে হবে, বড় কোনও মাইনে যেন পা না পড়ে।’
হাঁ হয়ে গেল কেন্সিংটন। ঢোক গিলল। ‘বড়ও আছে?’
‘ওগুলো পঁচিশ কিলোগ্রামের হাই-এক্সপ্লোসিভ, সলিড ধাতুর কেসিঙের ভেতর থাকে,’ বলল রানা। ‘ফস্কা বালি থেকে তুলে আনা খুব কঠিন। তা ছাড়া, কয়েক বছর পড়ে থাকার পর এর মতিগতি হয়ে ওঠে দুর্বোধ্য। ওগুলোর বিশ্রী একটা বদভ্যাস হচ্ছে সামান্য কারণে যখন তখন আচমকা বিস্ফোরিত হওয়া।’
কথা শুনে গাল কুঁচকে ফেলল কেন্সিংটন। ‘এ তো ভাবাই যায় না! তা হলে তো মরেই যাব!’
রানা কিছু বলার আগেই ক্যানিয়ন ভরে গেল ইঞ্জিনের আওয়াজে। কারা যেন গুলি করছে ‘কড়াৎ! কড়াৎ!’ শব্দে। দেরি না করে টয়োটা জিপ থেকে নেমে বড় একটা পাথরের বোল্ডারের আড়াল নিল রানা ও কেন্সিংটন।
পেছনের বাঁক ঘুরে এইমাত্র হাজির হয়েছে দুটো অফ-রোড ট্রেইল মোটরসাইকেল। পরক্ষণে এল তৃতীয়টা। বিন্দুমাত্র গতি না কমিয়ে এবড়োখেবড়ো জমিতে ঝড়ের বেগে চলেছে তিন চালক। টু-স্ট্রোক ইঞ্জিনের ফ্যাট-ফ্যাট আওয়াজ জোর প্রতিধ্বনি তুলছে ক্যানিয়নের দেয়ালে বাড়ি খেয়ে। গতি আরও বাড়াচ্ছে তিন চালক। দুই মোটরসাইকেলের পেছনে বেদুঈনদের পোশাক পরা একজন করে আরোহী। শরীর মুচড়ে একহাতে উযি সাবমেশিন গান থেকে গুলি করছে পেছনের কাদেরকে যেন লক্ষ্য করে।
ওয়ালথার হাতে পাথরের বোল্ডারের আড়াল থেকে রানা দেখল, এইমাত্র ওদেরকে পাশ কাটিয়ে তীর বেগে রিজের দিকে গেল তিন মোটরসাইকেল। ছোট ইঞ্জিনের ফ্যাট-ফ্যাট শব্দের ওপর দিয়ে এল অন্য আওয়াজ। ওটা একবার শুনলে ভুলবে না কেউ। তীক্ষ্ণ, উঁচু সার্বক্ষণিক ক্যাঁচক্যাঁচ শব্দ। অনেক দিন ওটা শোনে না রানা। আড়ষ্ট হয়েছে দেহের প্রতিটি পেশি। অনিবার্য হামলার জন্যে পেছনের বাঁকের দিকে চুপ করে চেয়ে রইল রানা।
বাঁক ঘুরে হাজির হলো মস্ত এক ট্যাঙ্ক। ওটা যেন ধূসর- সবুজ রঙের ইস্পাতের তৈরি কোনও ডাইনোসর। ক্যাচক্যাচ আওয়াজে ঘুরছে ক্যাটারপিলার। ক্যানিয়নের ভেতর প্রতিধ্বনি তুলছে প্রচণ্ড শক্তিশালী ইঞ্জিনের গর্জন। যন্ত্রদানবটার ওজন ছেচল্লিশ টন। না থেমে অনায়াসেই ভেঙে গুঁড়িয়ে দিতে পারে তিন ফুট চওড়া কংক্রিটের দেয়াল। প্রস্থে বারো ফুট। দৈর্ঘ্যে বিশ ফুটেরও বেশি। এগোবার পথে প্রচণ্ড চাপ দিয়ে মুহূর্তে গুঁড়ো করছে ক্যানিয়নের মেঝেতে পড়ে থাকা পাথরগুলোকে। এদিক ওদিক ঘুরছে ট্যাঙ্কের ১০৫ এমএম স্বয়ংক্রিয় কামানের বিকটদর্শন নল। রানার মনে হলো, ওটা যেন চারপাশ দেখে নিচ্ছে। পরক্ষণে গর্জে উঠল কামান।
বুম্‌ম্‌ম্! আওয়াজে থরথর করে কেঁপে উঠল ক্যানিয়নের দু’পাশের দেয়াল। চোখে দেখা না গেলেও এক্সপ্রেস ট্রেনের মত ‘হুইশ’ আওয়াজে ক্যানিয়নের মাঝ দিয়ে গেল হাই- এক্সপ্লোসিভ শেল। ওটা ফাটল নিরেট পাথরের দেয়ালে লেগে। চারপাশে ছিটকে গেল ধোঁয়া ও আগুন। গভীর গর্ত থেকে হুড়মুড় করে নিচে নামল ছোটবড় পাথরের খণ্ড। বিস্ফোরণের ধাক্কায় আকাশে ভেসে উঠল পেছনের মোটরসাইকেল। দুমড়ে-মুচড়ে কয়েক পাক খেয়ে দূরে গিয়ে পড়ল। চালক ও আরোহী আছড়ে পড়েছে পাথরের দেয়ালের ওপর।
রানার পায়ের কাছে চিত হয়ে শুয়ে পড়েছে কেন্সিংটন। দু’হাতে চেপে ধরেছে দুই কান। ভীষণ ভয়ে বিকৃত হয়েছে চেহারা। ওপর থেকে ওদের দেহে ঝরঝর করে নামল পাথরের কুচি, বালি ও ধুলো। অসহায় রানা দেখল, এইমাত্র লাফিয়ে উঠে দাঁড়িয়ে মৃত চালকের কাছ থেকে সরে গেল মোটরসাইকেলের আরোহী। হাতে উষি। ওটা দিয়ে গুলি করল ট্যাঙ্কের দিকে। জবাবে খ্যাট-খ্যাট আওয়াজে গর্জে উঠল যন্ত্রদানবের হেভি মেশিন গান। ছুটতে গিয়েও মাঝ থেকে দু’টুকরো হলো মোটরসাইকেল আরোহী। মুহূর্তে সাদা জোব্বার জায়গায় জায়গায় দেখা দিল লাল ছোপ।
কী ঘটছে, বুঝে গেল রানা। বেদুঈন মিলিশিয়া বিদ্রোহী আর সুদানিয মিলিটারির যুদ্ধের মাঝে পড়েছে ওরা। তবে এবার ভারসাম্য নেই দুই পক্ষের। হাসতে হাসতে শত্রুপক্ষকে শেষ করছে আর্মি।
ক্যানিয়নের দূরে ঝড়ের বেগে পালিয়ে যাচ্ছে অন্য দুই মোটরসাইকেল। সামনের দ্বিচক্রযান হঠাৎ করেই উড়ে গেল। ভাঙা জঞ্জাল ও মানুষের দেহের ছিন্নভিন্ন টুকরো বৃষ্টির মত ঝরল ক্যানিয়নের মেঝেতে। এদিক থেকে গুলি হয়নি, ওই মোটরসাইকেলের চাকার নিচে বিস্ফোরিত হয়েছে কোনও পুঁতে রাখা মাইন।
আবারও গর্জন ছাড়ল কামান। মাথার ওপর দিয়ে গিয়ে ক্যানিয়নের এক দেয়ালে লেগে বিস্ফোরিত হলো শেল। ওই ভাঙাচোরা জায়গাটা ঢেকে গেল ধুলো, বালি ও ধোঁয়ায়।
রিজের দিকে ছুটল অবশিষ্ট মোটরসাইকেলের চালক। ফাটলের মাঝে নেমে এসেছে সূর্য। ঠিক যেমন লেখা হয়েছে মানকাউয়ার মানচিত্রের গ্লিফে।
ক্যানিয়নের মাঝ দিয়ে তুমুল বেগে চলেছে ট্যাঙ্ক। টার্গেটে লক্ষ্যস্থির করতে গিয়ে খ্যার-খ্যার আওয়াজে ঘুরছে টারেট। আবারও কান ফাটানো শব্দে গর্জে উঠল কামান। মোটর- সাইকেলের কয়েক ফুট সামনে রিজের গায়ে লাগল শেল। ভীষণ দুলে উঠল দ্বিচক্রযান। তবে কীভাবে যেন সামলে নিল চালক। গতি না কমিয়ে ভেগে যেতে চাইছে। আবারও গর্জন ছাড়ল মেশিন ক্যানন। এবার মোটরসাইকেল থেকে উড়াল দিয়ে রক্তাক্ত পুতুলের মত চালক গিয়ে পড়ল ক্যানিয়নের দূরের মেঝেতে। কাত হয়েছে মোটরসাইকেল। ছেঁচড়ে গিয়ে আগুনের ফুলকি তুলে কয়েক পটকান খেয়ে থামল।
অপ্রতিরোধ্য ভাবে চলেছে ট্যাঙ্ক। মাত্র কয়েক মুহূর্তে পৌঁছুল টয়োটা পিকআপের পেছনে। রানা বুঝল, ওটাকে পাত্তা দেবে না ট্যাঙ্কের ড্রাইভার। সত্যিই কমল না গতি। বারো ফুট চওড়া শরীর নিয়ে জিপের ওপর চেপে বসল ক্যাটারপিলার ট্র্যাক। কাত হয়ে ওপরে উঠল ছেচল্লিশ টনি ট্যাঙ্কের বামদিক, তারপর সামনের ভঙ্গুর ডিমের মত বাধা পিষে এগোল। ট্যাঙ্কের চালক পাত্তাই দেয়নি জিপগাড়িটা। রানা দেখল, চেপ্টে যাওয়া মোচড়ানো ধাতু ছাড়া ওখানে আর কিছুই নেই!
ভীষণ আতঙ্ক নিয়ে রানার দিকে তাকাল কেন্সিংটন। ট্যাঙ্কের ইঞ্জিন ও ক্যাটারপিলারের আওয়াজের ওপর দিয়ে চেঁচিয়ে উঠল, ‘শেষ হয়ে গেলাম আমরা!’
রানা কিছু করার আগে পকেট থেকে .৩৮ রিভলভার বের করেই ট্যাঙ্কের দিকে তাক করল ইতিহাসবিদ।
গুলি করা হলে কী ঘটবে, ভাল করেই জানে রানা। পিস্তল হাতে কেউ ট্যাঙ্কের সঙ্গে লড়তে গেলে সেটা হবে গুলতি দিয়ে খেপা ষাঁড় ঠেকানোর চেষ্টার মত। পুরু আর্মার প্লেটে লেগেই পিছলে অন্যদিকে যাবে .৩৮ ক্যালিবারের বুলেট। আঁচড়ও পড়বে না ট্যাঙ্কের গায়ে। কিন্তু ভেতরের ক্রুরা ঠিকই শুনবে ওই আওয়াজ। কী ঘটছে দেখতে থামাবে ট্যাঙ্ক। রানা ও কেন্সিংটনের দিকে ঘুরবে টারেট। আর তারপর মাত্র দুই সেকেণ্ডে মেশিন গানের শত শত গুলিতে খতম হবে ওরা।
কিন্তু অসম্ভবও সম্ভব হয় কখনও কখনও। কেন্সিংটন ট্রিগার টিপে দিতেই গান টারেটের ধুলো ওড়াল .৩৮ রাউণ্ড। আর ঠিক একই সময়ে বিশাল আগুনের কুণ্ড তৈরি করে বিস্ফোরিত হলো দানবীয় ট্যাঙ্ক। কর্কশ ধাতব আওয়াজে ওটার গা থেকে উপড়ে নানাদিকে ছিটকে পড়ল ভারী আর্মার প্লেট।
প্রাণভয়ে পাথরের বোল্ডারের আড়ালে লুকিয়ে পড়ল রানা ও কেন্সিংটন। থরথর করে কাঁপছে জমিন। নানাদিকে ছিটকে গেল শ্যাপনেল, বিচ্ছিন্ন ক্যাটারপিলার ট্র্যাক ও শত শত পাথর। ঠাস্ করে খুলে গেছে টারেটের হ্যাচ। নিচের গর্ত থেকে বেরোল কমলা রঙের আগুনের হলকা ও কালো ধোঁয়া। হ্যাচে উঠতে গিয়েও প্রচণ্ড যন্ত্রণায় দু’হাত দু’দিকে ছড়িয়ে আবারও ট্যাঙ্কের ভেতর পড়ল জ্বলন্ত এক সৈনিক। দ্বিতীয় বিস্ফোরণে মাউন্ট থেকে ছিঁড়ে পড়ল টারেট। মৃত্যুর আগমুহূর্তে ক্যানিয়নের বালির মেঝেতে ডেবে গেল যান্ত্রিক দানবটা।
‘এক গুলিতে খতম করেছি শালাদের!’ খুশিতে রিভলভার বাতাসে নাচাল কেন্সিংটন।
কয়েক মুহূর্ত পাথরের মত থম মেরে থেকে রানা বুঝে নিল, আসলে কী ঘটেছে। ইতিহাসবিদের দিকে চেয়ে বলল, ‘আপনার মন খারাপ হবে, কিন্তু ওই ট্যাঙ্ক ধসিয়ে দিয়েছে বড় ধরনের ল্যাণ্ড মাইন।’ ওর ধারণা, ওটার ভেতর ছিল অন্তত পঞ্চাশ কেজি হাই-এক্সপ্লোসিভ। ওরা দু’জন টয়োটা নিয়ে আর একটু এগোলে মুহূর্তে মিলিয়ে যেত বাতাসে। কপাল জোরে বেঁচে গেছে ওরা। আস্তে করে শ্বাস ফেলল রানা।
‘ঘটনা যা-ই হোক, ভাবতে ভাল লাগছে আমার গুলিতেই এতবড় গাড়ি নষ্ট হয়েছে,’ বলল কেন্সিংটন। পাথরের বোল্ডারে উঠে দাঁড়াতে গেল সে, তবে বাহু ধরে তাকে বাধা দিল রানা।
‘একমিনিট। আরেকটু হলে খুন হতাম। আবার কী করে বসবেন, তার ঠিক নেই। রিভলভারটা ফেরত দিন।’ লোকটার হাত থেকে অস্ত্রটা প্রায় কেড়েই নিল রানা।
চুপচাপ বসে দু’মিনিট অপেক্ষা করল ওরা। তারপর পেরিয়ে গেল তৃতীয় মিনিট। জ্বলন্ত ট্যাঙ্কের লকলকে আগুনের পত-পত আওয়াজ ছাড়া মরুভূমি একদম নীরব। একটু পর রানা নিশ্চিত হলো, আশপাশে নেই সুদানি আর্মার্ড ডিভিশনের আরও ট্যাঙ্ক, আর্মার্ড ভেহিকেল বা সৈনিকবাহী লরি।
চতুর্থ মিনিট পেরোবার পর বুঝল, জীবিত মানুষ বলতে বিশাল এ এলাকায় রয়ে গেছে ওরা মাত্র দু’জন। পাথরের বোল্ডারের ওদিক থেকে বেরিয়ে ধোঁয়া ভরা রণক্ষেত্র দেখল রানা। একটু দূরে চিঁড়ে চ্যাপ্টা হয়েছে টয়োটা। ওটা থেকে এমন কিছু নেই যেটা সংগ্রহ করতে পারবে। অস্ত্র, গুলি ও দরকারি সব ইকুইপমেন্ট… সব গেছে। ক্যানিয়নের বালির মেঝেতে কালচে ছোট ছোট দাগ। ওখানে পড়েছে বোতলের সব পানি। একটু পর সব শুষে নেবে তপ্ত বালি। কোথাও যাবে, সে সাধ্য নেই ওদের। কারণ কোনও ভেহিকেল নেই। বেল্টে ঝুলন্ত ক্যান্টিনে আছে অতি সামান্য পানি। ওটা একবার ফুরিয়ে গেলে নিদারুণ তৃষ্ণা নিয়ে ধুঁকে ধুঁকে মরতে হবে।
সকালে মরুভূমির মত বুক-গলা শুকিয়ে গেলে তখন ভাববে কী করা যায়, স্থির করল রানা। আপাতত রাতের আঁধার নামার আগেই খুঁজে নিতে হবে নিরাপদ কোনও আশ্রয়। নিশ্চয়ই ধারেকাছে কোথাও আছে জমির শেখ। ব্যস্ত হয়ে খুঁজছে গুপ্তধন। ওরও উচিত একই কাজ করা।
চোখ-মুখ থেকে ধুলো ঝাড়ল রানা। কেন্সিংটনের উদ্দেশে বলল, ‘চলুন, যাওয়া যাক।’ ক্যানিয়নের মেঝেতে নেমে রিজের দিকে চলল ওরা। ষাট গজ যাওয়ার পর পৌঁছুল এক মোটরসাইক্লিস্টের পাশে। মৃত বেদুঈনের একে-৪৭ রাইফেলের ফিতা কেটে দিয়েছে মেশিন গানের একটা বুলেট। অস্ত্রটা পড়ে আছে কয়েক ফুট দূরে। সামনে বেড়ে ওটা তুলে নিল রানা। বাঁটে লোহার পিনের কারুকাজের ভেতর বসিয়ে নেয়া হয়েছিল ছোট কিছু মুক্তা। শাপনেলের আঘাতে বাঁকা হয়েছে ব্যারেল। কাজে লাগবে না অস্ত্রটা।
মূল্যহীন অস্ত্র ক্যানিয়নের মেঝেতে ফেলে তিক্ত মনে এগোল রানা।
রিজের ফাটলের নিচে তলিয়ে যাচ্ছে সূর্য। কাঁপতে কাঁপতে ঝিলমিল করছে সোনালি গোলকের ওপরের অংশ। সরাসরি সামনে থেকে কড়া রশ্মি আসছে না বলে আকাশছোঁয়া পাথুরে টিলার রুক্ষ দেহ স্পষ্ট দেখল রানা।
আর দেখল বলেই হঠাৎ করে থমকে দাঁড়িয়ে গেল।
কিছুক্ষণ আগেও রিজের গোড়ায় কালো ওই গুহামুখ ছিল না। ট্যাঙ্কের শেষ গোলার আঘাতে উড়ে গেছে সামনের অংশ। দেখা যাচ্ছে এবড়োখেবড়ো কালো গভীর একটা গর্ত। বহুকাল আগে পাথর ধসে বা বালিঝড়ে ঢাকা পড়েছিল ওটা।
রানার মত কেন্সিংটনও দেখতে পেয়েছে গুহামুখ। পরস্পরের দিকে তাকাল ওরা। পরক্ষণে ছুটে গেল গুহার দিকে। পায়ের নিচে ফস্কা বালি ও আলগা পাথর। কিছুই পাত্তা না দিয়ে ঢালু জায়গাটা বেয়ে গুহামুখের দিকে উঠল ওরা। আগে ওখানে পৌঁছুল রানা। সাবধানে উঁকি দিল ওদিকের অন্ধকারে।
‘একটা টর্চ দরকার,’ হাঁফাতে হাঁফাতে বলল কেন্সিংটন।
ঢালু জায়গা বেয়ে দৌড়ে নেমে গেল রানা। থামল গিয়ে মোটরসাইক্লিস্টের লাশের পাশে।
পেছন থেকে জানতে চাইল কেন্সিংটন, ‘ওখানে কী করছেন?’
জবাব না দিয়ে বালি থেকে নষ্ট একে-৪৭ রাইফেল নিল রানা। দেরি হলো না লাশের জোব্বার একটা অংশ ছিঁড়তে। কাপড়টা দীর্ঘ ফালি করে দশটা টুকরো করল রানা। পকেটে গুঁজল নয়টা ফিতা। অন্য কাপড়টা জড়িয়ে নিল রাইফেলের নলে। আবারও চলে গেল গুহামুখে কেন্সিংটনের সামনে। প্যান্টের পকেট থেকে লাইটার নিয়ে আগুন দিল রাইফেলের নলে জড়ানো ফালি করা কাপড়ে। জ্বলে উঠতেই মিটমিটে আলো ছড়াল ওর তৈরি মশালটা। পাথুরে গুহায় ঢুকে সাবধানে এগোল ওরা। একটু পর বুঝল, সাধারণ গুহা নয়। সামনে গেছে আঁকাবাঁকা দীর্ঘ সুড়ঙ্গ।
‘আমরা নিচের দিকে নেমে যাচ্ছি,’ মন্তব্য করল কেন্সিংটন।
মাথা দোলাল রানা। ভূগর্ভে নেমেছে সুড়ঙ্গ। ফুরিয়ে এল কাপড়ের ফালি দিয়ে তৈরি সলতে। আরেকটা কাপড় রাইফেলের নলে পেঁচিয়ে আবারও আগুন জ্বেলে নিল রানা। নীরবে হেঁটে চলেছে ওরা।
পাথুরে সুড়ঙ্গের অনেক গভীর থেকে এল দীর্ঘ, নিচু গুমগুম আওয়াজ। ওপরের ছাত থেকে ঝরঝর করে ঝরল ধুলো ও বেশ কিছু ছোট পাথর। থমকে দাঁড়িয়ে গেল রানা। পাহাড়ি ধস হবে সেই ভয় পাচ্ছে।
পেরিয়ে গেল ভীতিকর কয়েক মুহূর্ত। থেমে গেল ধুলোবালির পতন। আবারও স্বাভাবিক হলো রানার শ্বাস- প্রশ্বাস। বিড়বিড় করে বলল, ‘মনে হচ্ছে ট্যাঙ্কের শেলের আঘাতে ওপরের রিজের ক্ষতি হয়েছে।’
এঁকেবেঁকে নিচে গেছে সুড়ঙ্গ। প্রাকৃতিক ভাবেই তৈরি। তবে রানা খেয়াল করল, কোথাও কোথাও যন্ত্রপাতি ব্যবহার করে চওড়া করা হয়েছে সুড়ঙ্গ। ওর মনে হলো, রিজের নিচে এক্সপিডিশন করেন প্রধান পুরোহিত মানকাউয়া। সেসময়ে বিশ্বস্ত অনুচরদেরকে দিয়ে আরও ভেতরে কোথাও লুকিয়ে ফেলেন গুপ্তধন। ভাল করেই জানতেন, যতই চেষ্টা করুন ধর্মদ্রোহী ফেরাউন, কখনও এই সুড়ঙ্গের হদিস পাবেন না তিনি।
‘আমার মনে হচ্ছে চিরকাল ধরে হাঁটছি,’ ফিসফিস করে বলল কেন্সিংটন।
‘সামনেই বাঁক,’ জানাল রানা।
কয়েক গজ যেতেই অবসান হলো সংকীর্ণ সুড়ঙ্গের। সামনে চওড়া জায়গা। নিভু নিভু মশালে আরেক ফালি কাপড় জড়িয়ে নিল রানা। আগের চেয়ে বেশি আলো দিল আগুনের শিখা। মাথার ওপর রাইফেল তুলে ধরতেই চমকে গেল ওরা।
‘হায়, যিশু! দেখুন কাণ্ড,’ বিড়বিড় করল কেন্সিংটন।
চুপ করে ওপরের দিকে চেয়ে রইল রানা।
বিশাল গুহার ছাত বহু ওপরে। আগুনের টিমটিমে আলোয় অবিশ্বাস্য, শ্বাসরুদ্ধকর দৃশ্য দেখছে ওরা। জায়গাটা দুনিয়ার সবচেয়ে বড় ক্যাথেড্রালের চেয়েও বড়। কমলা শিখা পড়ে ঝিকমিক করছে নানা রঙের পাথুরে অপূর্ব সব শিল্প। তবে মানুষ তৈরি করেনি ওগুলো।
‘অকল্পনীয়,’ কয়েক পা সামনে বাড়ল কেন্সিংটন।
‘সাবধান,’ বাহু ধরে তাকে থামিয়ে দিল রানা। নিচের দিকে তাক করল রাইফেলের মশাল। একটু দূরেই শেষ হয়েছে মেঝে। ওখান থেকেই শুরু গভীর খাদ।
ওদিকে চেয়ে শ্বাস আটকে ফেলল কেন্সিংটন। ‘ওরেব্বাপরে!’
ওদের কয়েক ফুট দূরের গভীর খাদের নিচে ঘুটঘুটে আঁধার। তলা থেকে উঠেছে স্ট্যাল্যাগমাইট, একেকটা তীক্ষ্ণধার তলোয়ারের মত। একবার ওপর থেকে ওখানে পড়লে সঙ্গে সঙ্গে খুন হবে যে-কেউ। রাইফেলের মশাল ওপরে তুলল রানা। মৃদু শিখার কমলা আলোয় ওরা দেখল, ছাতেও একই ধরনের বর্শার সারি। এদের বলে স্ট্যাল্যাকটাইট।
‘ওগুলো যেন প্রকাণ্ড কোনও দানবের দাঁত,’ ভীত কণ্ঠে ফিসফিস করল কেন্সিংটন। ‘জায়গাটা অনেকটা হাঙরের মুখের মত।’
‘হাঙর না, কুমির,’ মন্তব্য করল রানা। ‘আপনি দেখছেন জলদেবতা কুমির সোবেকের দাঁত। মনে নেই, ‘বারো ঘণ্টা জোর কদমে হেঁটে গেলে পাবে দিগন্ত। তারপর সোবেকের দাঁতের ভেতর দিয়ে এগিয়ে গেলেই আছে সব। তাতেই অগ্রাহ্য করা হবে আমারনার ধর্মদ্রোহী পাষণ্ডকে।’’
রানার কথা বুঝতে পেরে চমকে গেল কেন্সিংটন। দূরে আঙুল তাক করল। ‘কিন্তু এই ফাটল তো অনেক চওড়া। পেরোব কী করে?’
কয়েক পা এগিয়ে খাদের কিনারায় থামল রানা। মশালের আবছা আলোয় ওর চোখে পড়ল, সামনে কী যেন। খেয়াল করতেই দেখল, অন্ধকার, গভীর খাদের ওপর দিয়ে গেছে দড়ির ঝুলন্ত সেতু। একটু সরে শক্ত হাতে পুরু দড়ি চেপে ধরল রানা। জিনিসটা শুকনো। মনে হলো না আচমকা ছিঁড়বে। ‘চলুন, যাওয়া যাক,’ বলল রানা।
‘জীবনেও না,’ আঁৎকে উঠল কেন্সিংটন। ‘দড়িটা তো হাজার হাজার বছর আগের। আমাদের ওজন নিতে পারবে না।
সেতুর ওপর রানা পা রাখতেই মড়মড় করে উঠল মেঝের কাঠের সরু খণ্ড। বয়সের কারণে ধূসর। গুহার ভেতর বিশ্রী কড়কড় আওয়াজ ছাড়ল প্রাচীন দড়ি। তবে ঠিকই ওজন নিচ্ছে রানার। আরেক পা এগোল ও। ঝুলছে খাদের ওপর। কেন্সিংটনের দিকে ঘুরে তাকাল রানা। ‘আপনি কি আসছেন?’
দ্বিধার ভেতর পড়ল ইতিহাসবিদ।
আরেক পা এগোল রানা। ‘তা হলে একাই গিয়ে আবিষ্কার করি গুপ্তধন।’
‘জীবনেও না!’ সব ভয় ভুলে দড়ির সেতুর কাঠের খণ্ডে পা রাখল কেন্সিংটন। মড়মড় আওয়াজ ছাড়ল সেতু। অন্ধকারে দুলছে এদিক ওদিক।
পেছনে ক্যাথেড্রালের মত জায়গাটা থেকে এল ভারী গুমগুম আওয়াজ। রানা ও কেন্সিংটনের মাথার ওপর ঝুলছে লাখ লাখ টন পাথর। একবার এবড়োখেবড়ো ছাতের দিকে তাকাল রানা। ভয় লেগে উঠল ওর। খারাপ কিছু হয়েছে হাজার হাজার বছরের গুহার ছাতের। ট্যাঙ্কের শেলের প্রচণ্ড আঘাত নড়িয়ে বা সরিয়ে দিয়েছে কাঠামো ধরে রাখা কিছু পাথর। তাতে হয়তো বড় কোনও ক্ষতি হবে না। অথবা, যে- কোনও সময় নামবে পাথর-ধস। সেক্ষেত্রে চিরকালের জন্যে এখানেই সমাধি হবে ওদের। ঘটনা যাই হোক, আসলে কী ঘটবে তা এই মুহূর্তে বোঝার উপায় নেই। সুতরাং, কাপুরুষের মত পালিয়ে না গিয়ে ওর উচিত এগিয়ে যাওয়া।
‘আমার মনে হচ্ছে হেঁটে চলেছি নরকের দিকে,’ কাঁপা গলায় জানাল কেন্সিংটন।
‘সত্যিই হয়তো তা-ই,’ বলল রানা।
ওপর থেকে এল পাথরের ঘর্ষণের গুমগুম আওয়াজ। ছাত থেকে খসে পড়ল ছোট কিছু পাথর। সেগুলোর একটা ফাটিয়ে দিল নিচের একটা স্ট্যাল্যাগমাইটের বরফ। অন্যগুলো হারিয়ে গেছে বহু নিচের গহ্বরে। তলা থেকে কোনও আওয়াজ এল না।
অবশ্য কয়েক সেকেণ্ড পর কানে এল অন্যরকম আওয়াজ। দূরে বয়ে চলেছে উচ্ছল জলধারা। রানার মনে পড়ল, সাহারা মরুভূমি যখন সবুজ স্বর্গের মত ছিল, সেসময়ে ওটার তলা দিয়ে বয়ে যেত পাতাল নদী।
দড়ির সেতু পেরুনো যেন হয়ে উঠল অনন্তযাত্রা। শেষ নেই এর। তবে কিছুক্ষণ এক পা এক পা করে এগোবার পর ওরা প্রায় পৌঁছুল ওদিকের পাড়ের কাছে। শেষ কয়েক কদম দৌড়ে এগোল কেন্সিংটন। মশালের আলোয় রানা দেখল, দরদর করে ঘামছে লোকটা। বড় একটা হাঁফ ছেড়ে বলল, ‘শেষপর্যন্ত পার হতে পেরেছি! অনেক ধন্যবাদ, যিশু!’
‘এখনই এত ধন্যবাদ না দিয়ে ফেরার পর দেবেন,’ বলল বেরসিক রানা।
‘এ কথা মনে না করিয়ে দিলেও পারতেন!’
জবাব না দিয়ে সামনের সুড়ঙ্গে ঢুকল রানা। রাইফেলের নলে আবারও আরেক ফালি কাপড় জড়িয়ে আগুন জ্বেলে নিল।
সামনের পথ প্রাকৃতিক সুড়ঙ্গ নয়। নিরেট পাথর কেটে তৈরি দীর্ঘ করিডোর। দু’পাশের দেয়ালে ফিকে হওয়া অদ্ভুত সব চিত্র মিশরীয় বলে মনে হলো না রানার।
‘জানি না কারা খুঁড়েছে এই প্যাসেজ,’ বলল কেন্সিংটন। ‘তবে কাজটা মানকাউয়ার নয়।’
‘আপনি শিয়োর?’
‘হ্যাঁ, একদম। ইমেজগুলো দেখুন। আগে কখনও এ ধরনের চিত্র দেখিনি। কোনও স্কলার দেখেনি। বহুকাল আগের
কোনও সভ্যতা তৈরি করেছিল। এই সুড়ঙ্গ। নুবিয়ান বা অন্য কোনও জাতি। তাদের সম্পর্কে আমরা কিছুই জানি না, আর জানবও না। তবে কী করে এই জায়গা খুঁজে বের করলেন মানকাউয়া, ভাবতে গিয়ে অবাক লাগছে।’
জোর একটা গুমগুম আওয়াজের প্রতিধ্বনি শুনে ঝট্ করে ঘুরে তাকাল ওরা। ওদের বামের দেয়ালে খুব ধীরে তৈরি হচ্ছে লম্বাটে একটা ফাটল। নষ্ট হয়ে গেল অনেকগুলো চিত্র।
‘ব্যাপারটা ভাল লাগছে না,’ বিড়বিড় করল কেন্সিংটন। ‘ধসে পড়ছে গোটা পাহাড়।’
আরও চল্লিশ গজ যাওয়ার পর থামল প্যাসেজ। সামনে নিরেট পাথরের দেয়াল। চারপাশে প্রাচীন আমলের মাকড়সার ঝুল ও ধুলোবালি।
‘এটা ধরুন,’ রাইফেলের মশাল কেন্সিংটনের হাতে ধরিয়ে দিল রানা। সরাতে লাগল ফুটবলের মত বালি ভরা ঝুল। একটু পর ওর চোখে পড়ল পাথরের চাপড়ার মাঝে সামান্য ফাটল। ‘এদিকে আরও কিছু ছবি আছে। মনে হচ্ছে, এগুলো ইজিপশিয়ান।’
কেন্সিংটন সামনে বেড়ে চোখ সরু করে আগুনের আলোয় দেখল খোদাই করা কিছু হায়ারোগ্লিস্ ও চিত্র।
‘হায়ারোগ্লিফ্ পড়তে পারছেন?’ জানতে চাইল রানা। চোয়াল ঝুলে গেছে ইতিহাসবিদের। ‘হায়, ঈশ্বর!’
‘ঈশ্বরের সঙ্গে পরে কথা বলবেন, কী বুঝলেন সেটা বলুন,’ অধৈর্য সুরে বলল রানা।
ঘুরে ওকে দেখল কেন্সিংটন। ‘পরিষ্কার লিখে দিয়েছে: ‘আমুন এখন সন্তুষ্ট। অগ্রাহ্য করা হবে আমারনার ধর্মদ্রোহী পাষণ্ডকে। উপযুক্ত সঠিক স্থানে ফিরিয়ে দেয়া হবে সমস্ত ধনদৌলত।’ আমরা পেয়েছি গুপ্তধন! দেয়ালের ওদিকেই আছে!’
‘চলুন, নিজ চোখে দেখা যাক।’
‘কিন্তু ওদিকে ঢুকব কী করে?’
‘দেয়াল ফুটো করে,’ বলল রানা। কেন্সিংটনের হাত থেকে জ্বলন্ত রাইফেলটা নিয়ে ওটার বাঁট দিয়ে গায়ের জোরে দেয়ালে ঘা দিল ও। শক্ত কাঠের সঙ্গে পাথরের সংঘর্ষে ভারী আওয়াজ উঠল সুড়ঙ্গের ভেতর। এক ইঞ্চির দশ ভাগের এক ভাগ সরে গেছে পাথরের একটা চাপড়া। আবারও ওখানে রাইফেলের বাঁট নামাল রানা। তাতে নিভে গেল সাধের মশাল। চারপাশে নামল ঘুটঘুটে অন্ধকার। ‘পিছিয়ে দাঁড়ান, কেন্সিংটন,’ সতর্ক করল রানা। না দেখেও গায়ের জোরে আঘাত হানল দেয়ালের আগের জায়গায়। ঝরঝর করে খসে পড়ল কী যেন। পাগলের মত একের পর এক ঘা দিচ্ছে রানা। মড়াৎ শব্দে রাইফেলের বাঁট ভেঙে খসে পড়ল মেঝেতে। প্যান্টের পকেট থেকে আরেক ফালি কাপড় নিল রানা। জড়িয়ে নিল রাইফেলের নলের মুখে। লাইটার দিয়ে আবারও জ্বেলে নিল কাপড়।
মৃদু আলোয় যা দেখল, না হেসে পারল না। পাশের দেয়ালের নিচে তৈরি হয়েছে গর্ত। ওদিক দিয়ে ক্রল করে এগোতে পারবে মাঝারি আকারের লোক। নিচু হয়ে বসতেই রানা অনুভব করল, ভেতরের চেম্বার থেকে বেরোচ্ছে উষ্ণ হাওয়া। মশালের আলোয় ভাসছে লক্ষ-কোটি সূক্ষ্ম ধূলি-কণা।
‘এবার বোধহয় বড়লোক না হয়ে উপায় থাকল না,’ বলল কেন্সিংটন। ‘হুররে!’
বড় করে দম নিয়ে ক্রল করে গর্তের ওদিকের অন্ধকারে ঢুকল রানা। সোজা হয়ে বসে মশালের আলোয় দেখল চারপাশে ভাসছে কুয়াশার মত মিহি ধুলো।
হাঁসফাঁস করে গর্তের ভেতর দিয়ে এপাশে চলে এল কেন্সিংটন। লাফিয়ে উঠে দাঁড়িয়ে ফিসফিস করল, ‘কী দেখলেন, রানা?’
‘কিছুই দেখলাম না,’ গম্ভীর কণ্ঠে বলল রানা।
কিন্তু ধুলো থিতু হতেই চারপাশের সবই চোখে পড়ল ওদের।
কুয়াশার মত আবছা দৃশ্য ধীরে ধীরে পরিষ্কার হয়েছে। ছায়ার ভেতর অদ্ভুত সব প্রাণীর মূর্তি। ওপরে মশাল ধরে ঘরের আরও ভেতরে এগোল রানা। অবশ্য ক’পা গিয়েই থমকে গেল। আটকে ফেলেছে দম। চোখ পিটপিট করে আবারও দেখল, অন্ধকার এই বিশাল কক্ষে বৃত্ত তৈরি করে বসে আছে কিছু মূর্তি। ঘোলাটে আলোয় নিখুঁত সেগুলোর অভিব্যক্তি। ঝিকঝিক করছে সোনার অঙ্গ। এসব মূর্তি মানুষের নয়, তারা নানান পশু-দেবতা। তাদের ভেতর আছে বাজপাখির মত চঞ্চুবিশিষ্ট রা দেবতা। আছে বেড়াল দেবী বেস্টেট। দাঁত-মুখ খিঁচিয়ে রেখেছে কুমিরের মত দেখতে জলদেবতা সোবেক। সারসের মত দেখতে দেবতা থোথ-এর মাথা। অত্যাচারী ফেরাউন আখেনাতেনের ভয়ে দূর দেশের এই কক্ষে অন্ধকারে আশ্রয় নিয়েছে পলাতক দেব-দেবীরা।
তাদের পায়ের কাছে অন্তত দশ ফুট উঁচু হাজার হাজার অমূল্য আর্টিফ্যাক্টের স্তূপ। অনায়াসেই ভরে যাবে বিশালায়তন কোনও মিউযিয়াম। একটা স্তম্ভমূলের ওপর দাঁড়িয়ে তীক্ষ্ণদৃষ্টি মেলে রানা ও কেন্সিংটনের মতলব বোঝার চেষ্টা করছে সোনার তৈরি প্রমাণ সাইযের এক শেয়াল। চারপাশে সোনার কারুকাজ করা ডালা, ফুলদানী, অদ্ভুত সুন্দর সব কাপ, রঙিন দেব-দেবীর ছবি আঁকা পাথরের শবাধার, ভেতরে ঝিলিক মারা সোনার কয়েন, নানান ধরনের রত্ন, স্বর্ণের কবচ, দুল, আঙটি, কাঁকন ও মুকুট ছাড়াও রানা দেখল সোনার বাজপাখি, অ্যাস্ ও সোনার ঢাল। যেদিকে চোখ গেল, ঝিকঝিক করছে সোনার তৈরি অপূর্ব সুন্দর শৈল্পিক সব নিদর্শন। কয়েক হাজার বছরের ভেতর এগুলো স্পর্শ করেনি কেউ।
কর্কশ আওয়াজ বেরোল কেন্সিংটনের গলা চিরে। দৌড়ে গিয়ে সোনার তৈরি জিনিসপত্রে ভরা একটা ডালার ভেতর : ভরল হাত। দুই মুঠোয় তুলল বেশ কিছু আর্টিফ্যাক্ট। ওগুলো ঘষছে নাকে-মুখে আর বলছে, ‘পেয়েছি! পেয়েছি! আমি পেয়েছি! বড়লোক হয়ে গেছি!’ ডামবেলের মত ভারী, মস্ত এক সোনার বালা নিয়ে ওটার দিকে মোহ ভরা চোখে চেয়ে রইল। ওটা রেখে খপ করে ধরল সোনার একটা নেকলেস। গলায় ধরে বুঝতে চাইল তাকে মানাবে কি না। নেকলেস রেখে সোনার চকচকে কয়েনের ভেতর ডুবিয়ে দিল কনুই পর্যন্ত। মুঠো ভরে প্রাচীন মুদ্রা তুলে চোখের সামনে নিয়ে দেখতে লাগল। একেবারে বিহ্বল। আঙুলের ফাঁক দিয়ে ঝনঝন করে ‘এত! পড়তে দিল কয়েনগুলোকে। ফিসফিস করল, অবিশ্বাস্য! সব তোমার, কেন্সিংটন!’
নিভু নিভু মশালের আলোয় রানা দেখল, মস্তবড় কক্ষের এক কোণ থেকে আরেক কোণে পাগলের মত ছুটে বেড়াচ্ছে ইতিহাসবিদ। এটা স্পর্শ করছে, তো পরমুহূর্তে ওটা। ভুলেই গেছে ওরা আটকা পড়েছে মরুভূমির ভেতর একটা টিলার গভীরে। অস্ত্র বলতে কিছুই নেই। সভ্য জগতে ফেরার মত যানবাহন নেই। ক্যান্টিনের ভেতর রয়েছে সামান্য পানি। আগামীকাল চরম তৃষ্ণায় ফেটে যেতে চাইবে বুক। এদিকে এরই ভেতর হয়তো সুড়ঙ্গের মুখে পৌঁছে গেছে সুদানিয আর্মির শত শত সৈনিক ও অফিসার। অথবা হাজির হয়েছে বিদ্রোহী বেদুঈন মিলিশিয়াদের কোনও দল। কাউকে কিছু বলে লাভ হবে না। প্রাণ নিয়ে এখান থেকে রানা ও কেন্সিংটনকে বেরোতে দেবে না তারা।
সোনার বড় একটা মূর্তির গায়ে ঠেস দিয়ে মশাল রাখল রানা। পকেট থেকে মোবাইল ফোন নিয়ে তুলতে লাগল চারপাশের ছবি। কাজটা শেষ হতেই ব্যবহার করল ভিডিয়ো ক্যামেরা মোড। কক্ষের মাঝ দিয়ে হাঁটতে হাঁটতে তুলছে ছবি। পুরো তিন শ’ ষাট ডিগ্রির ভিডিয়ো করল ও।
একরাশ আর্টিফ্যাক্ট থেকে লোভী চোখ তুলে জানতে চাইল কেন্সিংটন, ‘এসব করে কী হবে?’
‘প্রমাণ,’ বলেই সোনার একটা ভাণ্ডের ওপর থেকে একফুট দৈর্ঘ্যের সোনার একটা বাজপাখির দেব-মূর্তি নিল রানা। ওটা গুঁজে রাখল বেল্টে। ‘এবার পাহাড় ধসে পড়ার আগেই, চলুন, বেরিয়ে পড়ি।’
ভুরু কুঁচকে ফেলল কেন্সিংটন। ‘কিন্তু এগুলো? এসব ধনদৌলত…’
‘আমরা ওগুলো নিতে আসিনি,’ বলল রানা। ‘শুধু খুঁজে বের করতে এসেছি। জিনিসগুলো আমাদের নয়।’
‘আপনি কি বদ্ধ পাগল?’ বিস্মিত চোখে ওকে দেখল কেন্সিংটন। ‘হাতের মুঠোয় সব পেয়েও ছেড়ে দেবেন?’ রেগে গিয়ে ভুরু কুঁচকে বিসিআই এজেন্টকে দেখছে সে।
যে কাজে এসেছি, সেটা শেষ, এবার চলুন,’ গম্ভীর হয়ে গেছে রানা।
‘কীসের এত কাজ? এসব ফেলে চলে যাব? আমি কি আপনার মত উন্মাদ নাকি?’
গম্ভীর গুমগুম শব্দে থরথর করে কেঁপে উঠল ছাত, মেঝে ও দেয়াল। আবারও থেমে গেল আওয়াজটা।
‘আমরা বরং বেরিয়ে গিয়ে আলাপ করি,’ বলল রানা। ‘নাকি আপনি চান লাখ লাখ টন পাথরের নিচে চাপা পড়তে?’
‘আমি বলি কী, পাহাড় ধস হওয়ার আগেই আমাদের উচিত যত বেশি সম্ভব আর্টিফ্যাক্ট নিয়ে বেরিয়ে যাওয়া।’
‘সোনার কয়েন বা অন্যকিছু পকেট পুরতে এখানে আসিনি,’ বলল রানা। ‘জলদি চলুন।’ নলের মুখে আরেক ফালি কাপড় জড়িয়ে নিল ও। কাঁপা কাঁপা আবছা আলোয় দেখল দুঃখে একদম ফ্যাকাসে হয়ে গেছে ইতিহাসবিদ।
দেয়ালের গর্তের মাঝ দিয়ে ক্রল করে প্যাসেজে বেরিয়ে এল ওরা। ফিরে চলল দড়ির সেতুর দিকে। সোবেকের দাঁতের জায়গাটা পেরোবার সময় রানা দেখল, বাকশক্তি হারিয়ে ফেলেছে কেন্সিংটন। খাদ পার হয়ে ওদিকে পৌঁছে সুড়ঙ্গ- মুখের দিকে চলল রানা। একেবারেই পাত্তা দিচ্ছে না কেন্সিংটনকে। মনের ভেতর ঘুরছে অন্য চিন্তা।
কীভাবে পাড়ি দেবে নিষ্ঠুর মরুভূমি!
যোগাযোগ করতে হবে জন ব্রাউনের সঙ্গে।
জানিয়ে দিতে হবে ওরা পেয়েছে আখেনাতেনের গুপ্তধন।
আরও কিছু কাজ সেরে নিতে হবে ওকে।
ঢালু পথ বেয়ে ওপরে চলেছে রানা। পেছনে নাক দিয়ে ফোঁস-ফোঁস শব্দ তুলে আসছে কেন্সিংটন। এরই ভেতর পেছনে পড়ে গেছে সে। একটু পর সুড়ঙ্গ-মুখের কাছে মৃদু ঢালু জায়গাটায় পৌছে গেল রানা। এদিকের বাতাস তাজা ও শীতল। ওদের পাতাল অভিযানের ফাঁকে কখন যেন নেমেছে রাত। একটু দূরে সুড়ঙ্গ-মুখে পড়েছে চাঁদের রুপালি আলো।
থমকে দাঁড়িয়ে কেন্সিংটনের জন্যে অপেক্ষা করল রানা। তিন মিনিট পর লোকটা পৌঁছুতেই পকেট থেকে ৩৮ ক্যালিবারের রিভলভার বের করে তার হাতে দিল ও। ‘এটা নিজের কাছেই রেখে দিন। মনে কোনও কষ্ট নেবেন না। ঠিক আছে?’ সুড়ঙ্গ-মুখের দিকে এগোল রানা।
পেছন থেকে. অদ্ভুত কর্কশ স্বরে বলে উঠল কেন্সিংটন, ‘ওখানেই থামুন, রানা!
আরও কয়েক পা হেঁটে থেমে গেল রানা। খুব ধীরে ঘুরে দাঁড়াল। চোখে কৌতূহল।
আগের জায়গায় পাথরের মূর্তির মত দাঁড়িয়ে গেছে, কেন্সিংটন। হাতে উদ্যত রিভলভার। নল তাক করেছে রানার কপালের দিকে।
‘কী করছেন?’ বিস্মিত কণ্ঠে জানতে চাইল রানা।
‘পিস্তলটা বের করে মেঝেতে রাখুন,’ চাপা স্বরে নির্দেশ দিল কেন্সিংটন। ‘খুব ধীরে। চালাকি করলে সঙ্গে সঙ্গে খুন হবেন।’
দ্বিধায় পড়ল রানা। তারপর সাবধানে তর্জনী ও বুড়ো আঙুল ব্যবহার করে কোমরে গোঁজা ওয়ালথার নিল। নামিয়ে রাখল পায়ের কাছে।
‘ভাল, এবার পাশে মোবাইল ফোনটাও রাখুন,’ মৃদু হাসল লোভী ইতিহাসবিদ। ‘পরে ওটা আমার কাজে লাগবে।’
পিস্তলের পাশে ঠাঁই পেল মোবাইল ফোন।
‘দেব-মূর্তি দিয়েই বা কী করবেন? ওটাও থাকুক ওগুলোর সঙ্গে,’ রানার বেল্টে গুঁজে রাখা সোনার মূর্তির দিকে চক্‌চকে চোখে চেয়ে আছে লোকটা।
বেল্ট থেকে মূর্তিটা নিল রানা। আর্টিফ্যাক্টটা মেঝেতে নামাতেই ভারী একটা ঠুং আওয়াজ হলো।
‘এবার সরে যান ওগুলো থেকে।’
কয়েক পা সরল রানা। ‘আপনি কিন্তু মস্তবড় ভুল করছেন।
‘যা করার ভেবেচিন্তেই করছি। দুঃখিত। তবে গুপ্তধনের খোঁজ কাউকে দেবেন, তা হতে দেব না। এসব শুধুই আমার।’
চুপ করে থাকল রানা।
‘ভাবলেন কীভাবে এত কষ্ট করেছি শুধু খ্যাতির জন্যে?’ মাথা নাড়ল কেন্সিংটন। ‘আপনার ধারণা, ওই খ্যাতি পাওয়ার জন্যে এসেছি আমি? না, রানা, খুব ভুল ভেবেছেন। মডাক বা আমি অ্যাকাডেমিক জার্নালে নাম তুলতে চাইনি। আপনার মত তো বুদ্ধ নই আমি যে…!’
‘বুঝলাম, ভুল করে আপনাকে ভালমানুষ ভেবেছি।’
‘আমি ভালমানুষ তাতে কোনও ভুল নেই। তবে নিজের স্বার্থ বুঝব না, এত বড় গাধাও নই। কাজেই এবার চিরবিদায় নেবেন আপনি। সত্যি, আমি সরি, রানা!’
‘মনে হচ্ছে না আপনি দুঃখিত। কেন মিথ্যা বলছেন?’ কাঁধ ঝাঁকাল মোটা ইতিহাসবিদ। ‘ঠিকই বলেছেন। কোনও দুঃখ নেই আমার মনে।’
‘কিন্তু এদিকে যে দুটো ঝামেলা হয়ে গেল?’ বলল রানা। ‘মরুভূমির ভেতর আটকা পড়েছেন। এখান থেকে প্রাণ নিয়ে বেরোবেন কী করে?’
‘জীবনটাই নানান চান্সের সমন্বয়। একটা না একটা পথ বের করে নেব। পরের সমস্যাটা কী, বলুন তো দেখি, রানা?’
‘ওটা আপনাকেই বুঝে নিতে হবে।’
‘ঠিক আছে। পরে বুঝে নেব। রানা, মারা যাওয়ার আগে প্রার্থনা করতে চান ঈশ্বরের কাছে?’
‘না, আপাতত নয়,’ বলল রানা।
মাথা দোলাল কেন্সিংটন। ‘বেশ। পরপারে ভাল থাকুন, রানা। গুড বাই। বড়লোক করে দিলেন বলে ধন্যবাদ।’
এবার চোখ বুজে নেয়নি সে, হাসতে হাসতে টিপল ট্রিগার। টার্গেট এতই কাছে, গুলি ফস্কে যাওয়ার উপায় নেই। রানা দেখল ঘুরছে রিভলভারের সিলিণ্ডার। ওপরে উঠছে ইণ্টারনাল হ্যামার। বুলেটের প্রাইমারের ওপর খট্ শব্দে পড়ল ফায়ারিং পিন।
সংকীর্ণ সুড়ঙ্গ-মুখে জোরাল শোনাল আওয়াজটা। খট্!
রিভলভারের দিকে ঝট করে তাকাল কেন্সিংটন। আবারও টিপে দিল ট্রিগার। সিলিণ্ডার ঘুরে যাওয়ায় আবারও উঠল খট্ আওয়াজ।
চুপচাপ কেন্সিংটনের দিকে চেয়ে আছে রানা। চোখে-মুখে ভয়ের লেশমাত্র নেই। ‘আমি তো দেখছি এখনও বেঁচে আছি, বলল ও মৃদু কণ্ঠে। ‘দ্বিতীয় সমস্যাটা কী, সেটা কি বুঝতে পেরেছ, কেন্সিংটন?’
পর পর কয়েকবার ট্রিগার টিপে শুধু ‘খট্’ ‘খট্’ ‘খট্’ আওয়াজ পেল মোটা ইতিহাসবিদ। আতঙ্ক নিয়ে দেখল রিভলভারটা।
‘ট্রিগার টিপে লাভ হবে না, কেন্সিংটন,’ প্যান্টের পকেটে হাত ভরে কী যেন বের করল রানা। মুঠো খুলে দেখাল। ওখানে তামার কয়েকটা কার্ট্রিজ। ‘এটাই ছিল তোমার দ্বিতীয় সমস্যা। আগেই খালি করেছি রিভলভার।’
পিংপং বলের মত বড় হয়ে উঠল লোকটার দুই চোখ।
‘তোমাকে ভাল লোক ভেবেছিলাম, আসলে তুমি তা নও, বলল রানা, ‘আগেই বুঝেছি, গুপ্তধন পেলে যে-কোনও সময়ে চোখ উল্টে নেবে। যতই বড়লোকদের ওপর ঝাল ঝাড়ো, আমার চোখে পড়েছে, ভাদিমের ভিলা বা ফেরারির দিকে কোন্ দৃষ্টিতে চেয়েছিলে। এটাও মনে হয়নি খ্যাতির জন্যে এত কষ্ট করে আফ্রিকায় এসেছ। কাজেই সতর্ক না হয়ে পারিনি। নিজের স্বার্থেই শিখিয়ে দিয়েছি কীভাবে রিভলভার চালাতে হয়। এ-ও শিখিয়েছি, সিলিণ্ডার আর ফ্রেমের মাঝে তাকালে দেখা যায় গুলির রিম। ওতে বোঝা যায় অস্ত্রে গুলি আছে। কিন্তু তোমাকে এ কথাটা বলিনি, খালি গুলির খোসাও দেখতে আসল গুলির মতই দেখায়। খালি গুলির খোসা পাওয়ার জন্যে তোমাকে দিয়ে কয়েকটা গুলি করিয়ে নিয়েছি। আর এই সুযোগে গুলি করা প্র্যাকটিস করলে তুমি। ভাবলে, ঠিক সময়ে খতম করবে আমাকে। যাক্ গে, আমার কথাই ঠিক হলো। তুমি পড়লে সহজ এক ফাঁদে। মাথায় ঢুকছে আমার কথা, কেন্সিংটন?’
মুখ-চোখ কুঁচকে জবাব খুঁজছে ইতিহাসবিদ। কয়েক সেকেণ্ড পর তুতলে উঠে বলল, ‘আ…আমি মজা করেছি। আগেই তো জানি ভেতরে গুলি নেই।’
‘তা-ই?’
‘না… হ্যাঁ। আমি মনে করেছি…..
কড়াৎ শব্দে গর্জে উঠল রাইফেল। কেন্সিংটনের মাথার তালুর ওপরের অংশটা উড়ে গেল মুড়ি রাখার টিনের ঢাকনির মত। সুড়ঙ্গের দেয়ালে ছলাৎ করে লাগল একরাশ রক্ত। হাঁটু ভেঙে ধুপ্ করে মেঝেতে পড়ল বিশ্বাসঘাতক ইতিহাসবিদ। মেঝেতে পড়ে ঠং-ঠনাৎ শব্দে দূরে সরে গেল রিভলভার।
চমকে গিয়ে ঘুরে দাঁড়াল রানা।
সুড়ঙ্গের মুখে চাঁদের আলোয় দাঁড়িয়ে আছে তিনজন লোক। তাদের একজনের হাতে একেএস অটোমেটিক ওয়েপন। ওটার মাযল থেকে এঁকেবেঁকে ওপরে উঠছে ধোঁয়া।
লোক তিনজনের মুখ দেখতে পাচ্ছে না রানা। মাঝের জনের দিকে তাকাল। এক মুহূর্ত পর বুঝল, লোকটা জঙ্গি– নেতা জমির শেখ!
নিঃশব্দে হাসল জমির শেখ। ‘যাক, আবারও দেখা হলো।’ মেঝেতে চাঁদের আলোয় পড়ে থাকা সোনার মূর্তির ওপর স্থির হলো তার চোখ। সামনে বেড়ে ছোঁ দিয়ে মূর্তিটা তুলল। চোখে বিজয়ীর দৃষ্টি। ‘তুমি দেখছি সবসময় এক পা এগিয়ে থাক।’ মৃদু হাসল। ‘জীবনে বহুত মানুষ খুন করেছ। আমার সত্যিকারের উপযুক্ত প্রতিযোগী। আজকাল খুব কমই পাওয়া যায় এ ধরনের লোক।’ হাতের ইশারায় উইলিয়াম কেন্সিংটনকে দেখাল জমির। ‘আর সেজন্যেই চাইনি ওই হোঁৎকা গাধাটা তোমাকে খুন করুক। ওই আনন্দ শুধু আমার প্রাপ্য।’
‘তোমার হাতে খুন হব শুনে খুব সম্মানিত বোধ করছি,’ শুকনো গলায় বলল রানা।
মুঠোর ভেতর শক্ত করে মূর্তিটা ধরল জমির। ‘তবে এত সম্মান পাওয়ার আগে, তুমি দেখিয়ে দেবে কোথা থেকে এল এই জিনিস।’
‘গুপ্তধন দেখালেও মরব, না দেখালেও, তা-ই না?’ বলল রানা। ‘সেক্ষেত্রে জায়গাটা চিনিয়ে আমার কী লাভ? তার চেয়ে মন দিয়ে শোনো আমার কথা। সাহায্য চাইলে একটা চুক্তি করো।’
‘মানুষ মরবে, তবে কীভাবে, তার ভেতর অনেক ভেদ আছে,’ বলল জমির শেখ। ‘কোনও কোনও মৃত্যু খুব সহজ। আবার এমনও আছে, যন্ত্রণা হবে সহ্যের অতীত। আশা করি আমার কথা বুঝতে পেরেছ?’
জবাব দিল না রানা। দু’ধরনের মৃত্যু থেকে যে-কোনও একটা বেছে নিতে বলা হয়েছে। এখন রাজি না হলে ধীরে ধীরে কষ্ট পেয়ে মরবে। অথবা, আদায় করতে পারবে সামান্য বাড়তি সময়। কপাল ভাল হলে সুযোগও জুটতে পারে বাঁচার। সিদ্ধান্ত নিতে দেরি করল না রানা। ‘ঠিক আছে, জমির। দেখিয়ে দেব কোথায় আছে গুপ্তধন।’
মাথার ইশারা করতেই জমিরের হাতে ধরিয়ে দেয়া হলো দুটো কালো, মোটা ম্যাগলাইট ফ্ল্যাশলাইট। তার একটা রানার দিকে ছুঁড়ল জমির শেখ। ‘পথ দেখাও।’
খপ্ করে টর্চ ধরল রানা।
‘তাবির, চোখ রাখবি এই শুয়োরের বাচ্চার ওপর। কাদের, আমার পিছু নাও।’
চাঁদের আলোয় চিকচিক করছে মেঝেতে জড় হওয়া রক্তের পুকুর। কেন্সিংটনের লাশ টপকে আবারও সুড়ঙ্গের গভীরে চলল রানা। এখন ওর হাতে শক্তিশালী টর্চ। দেখছে সুড়ঙ্গের অনেক দূর পর্যন্ত। ওর পিঠে একেএস রাইফেলের নল ঠেকিয়ে পিছু নিয়েছে তাবির। বয়স তার পঁচিশের মত। পেশিবহুল শরীর। তাবিরের পেছনে আসছে জমির। তাকে অনুসরণ করছে কালো রঙের ছোটখাটো কাদের।
চুপচাপ হাঁটছে সবাই। সুড়ঙ্গের প্রতিটা খাঁজ-ভাঁজ দেখছে টর্চের উজ্জ্বল সাদা আলোয়। রানার পিঠে খোঁচা দিচ্ছে অ্যাসল্ট রাইফেলের মাযল।
সুড়ঙ্গের ভেতর গমগম করে উঠল জমিরের কণ্ঠ: ‘জানো, রানা, ওই গুপ্তধন পেলে চিরকালের জন্যে পাল্টে দেব আমি এই দুনিয়া? ঠেকাতে পারবে না কেউ।’
‘ট্রেনে হামলা করে তো খুন করলে নিরীহ অনেক মানুষ। সাধারণ জঙ্গিদের মত খুন করে আর পোষাচ্ছে না তোমার?’
‘আমি যেটা করব, সেটা দেখে যেতে পারবে না তুমি, ‘ বলল জমির। ‘তবে যারা দেখবে, বাকি জীবনেও ভুলবে না।’
‘কালাশনিকভ রাইফেল আর সেমটেক্স কিনতে গিয়ে বিক্রি করবে চুরি করা আর্টিফ্যাক্ট,’ বলল রানা। ‘এটা নতুন কিছু নয়। ধরে নেয়ার কোনও কারণ নেই যে এতে বদলে যাবে পৃথিবী। শেষ পর্যন্ত পালাতে হবে তোমাকে। ঢুকবে গিয়ে ছুঁচোর গর্তে। আর মরবেও ওখানে।’
‘কালাশনিকভ বা সেমটেক্স বাচ্চাদের খেলনা, রানা,’ বলল জমির। ‘আমি অন্য কিছু করব। শুনবে?’
‘আমাকে না বললে পেটের ভাত হজম হচ্ছে না তোমার?’
কর্কশ হাসল জমির। ‘কেমন হয় রিয়াদ, ওয়াশিংটন, তেল আবিব, তেহরান আর লণ্ডন শহর আণবিক বোমার আঘাতে গুঁড়িয়ে দিলে?’
গড়গড় করে বলতে লাগল জমির, কীভাবে সংগ্রহ করবে আণবিক মিসাইল আর তারপর কী করবে ওগুলো দিয়ে।
হাঁটতে গিয়ে একবার হালকা হোঁচট খেল রানা। চুপ করে আছে।
কথা ফুরিয়ে আসতেই খুশি খুশি স্বরে বলল জমির, ‘এবার তো বুঝতে পারলে, কার সঙ্গে লাগতে এসেছিলে?’
‘আমার মনে হয় না সফল হবে তুমি,’ বলল রানা।
‘কেন সফল হব না? কে পাহারা দেবে রিয়াদ? ওটা ধুলোয় মিশে গেলে ইরানের বিরুদ্ধে যুদ্ধ ঘোষণা করবে না সৌদি আরব? আমেরিকা আর ইজরায়েল এগিয়ে আসবে না তাদের পরম মিত্র বাদশাজাদাকে সাহায্য করার ছলে প্রাণের শত্রু অবাধ্য ইরানকে ধ্বংস করার মহান ব্রত নিয়ে? ঠিক তখনই ওয়াশিংটন ডিসি ও তেল আবিবে বোমা পড়লে কার দোষ হবে শুনি? ইরানের না? কাজেই তেহরানে ফাটবে চতুর্থ বোমা। প্রভুভক্ত ইংল্যাণ্ড ছুটে যাবে যুক্তরাষ্ট্রের সাহায্যে। ঠিক তখনই মাটির সঙ্গে মিশিয়ে দেব আমি লণ্ডন শহর। কী বুঝলে?
চুপচাপ হাঁটছে রানা। মনে মনে বলল, ‘তুমি সফল হবে না, জমির। কারণ তোমাকে সফল হতে দেব না আমি কিছুতেই। এসবের আগেই আমার হাতে মরবে তুমি।’
‘চুপ করে কী ভাবছ?’ জানতে চাইল জমির।
‘নিজের দেশ ছাড়া আর কোনও দেশের কথা ভাবছি না, বলল রানা। ‘দুর্নীতিপরায়ণ রাজনীতিক, আমলা, ব্যবসায়ী; মাথানষ্ট ইসলামি, হিন্দু, বৌদ্ধ বা খ্রিস্টান জঙ্গি— কারও প্রতি আমার কোনও সহানুভূতি নেই। তবে কোটি কোটি সাধারণ নিরীহ মানুষের সর্বনাশ করে দেবে তোমার মত একটা ইঁদুরের হাগু, সেটা আমি হতে দেব না।’
‘তুমি কি জানো, এসব বলছ বলে এখনই তোমাকে খুন করতে পারি?’ থমথমে কণ্ঠে বলল জমির।
‘তা হলে সামনের জটিল সুড়ঙ্গে ঢুকে ঘোরাঘুরিই সার হবে, বাকি জীবনেও খুঁজে পাবে না আখেনাতেনের গুপ্তধন,’ গম্ভীর স্বরে জানিয়ে দিল রানা। ওদিকে আছে শত শত নকল দরজা আর প্যাসেজ।’ ভাবার জন্যে সময় লাগবে ওর। খুঁজে বের করতে হবে কীভাবে রক্ষা পাবে জমিরের খপ্পর থেকে। এক বছরেও আসল সুড়ঙ্গ চিনবে না। খুন করো আমাকে, তারপর বাকি জীবন কেঁদে বেড়াও ব্যর্থতার গ্লানি নিয়ে।’
প্রচণ্ড রেগে গেলেও চাপা স্বরে বলল জমির, ‘তুই মরবি, মাসুদ রানা! চুপ করে হাঁটতে থাক!’
ভাবছ তোমাকে ভয় পাই?’ মৃদু হাসল রানা। ‘আমি মরলে বাদুড়ের বমিও খুঁজে পাবে না। আর গুপ্তধন পাবে না বলেই তোমাকে পাত্তা দেবে না রাশান আণবিক মিসাইল বিক্রেতারা। আর কখনও যোগাযোগই করতে পারবে না তাদের সঙ্গে। তারপরও বেশি বাড়াবাড়ি করলে ব্যবস্থা নেবে তারা। মরার আগে ভয়ের চোটে তোমার নোংরা পাতলুনের ভেতর ছ্যার-ছ্যার করে প্রস্রাব করে দেবে তুমি।’
জবাব দিতে মুখ খুলল জমির, কিন্তু তখনই এল গুমগুম আওয়াজ। থরথর করে কেঁপে উঠেই আবার স্থির হলো মেঝে। পরক্ষণে সুড়ঙ্গের গভীর থেকে এল বজ্রপাতের মত বিকট কড়াৎ আওয়াজ। টর্চের উজ্জ্বল সাদা আলোয় রানা দেখল, মেঝেতে তৈরি হচ্ছে বুড়ো আঙুলের সমান মোটা একটা ফাটল। ওটা চলে গেছে বহু দূরে। ছাত থেকে ঝরঝর করে পড়ছে ধুলো, বালি ও ছোট ছোট পাথর।
‘কী হচ্ছে এসব?’ এক সেকেণ্ডের জন্যে আত্মবিশ্বাসী ভাবটা উধাও হয়েছে জমিরের কণ্ঠ থেকে।
‘একটা কথা বলতে মনে ছিল না,’ ছোট পাথরের টুকরোগুলোর মাঝ দিয়ে হাঁটতে হাঁটতে বলল রানা, ‘ট্যাঙ্কের কামান দাগার ফলে নড়বড়ে হয়ে গেছে গোটা পাহাড়। যখন তখন মাথার ওপর ধসে পড়বে ছাতটা। শেষে হয়তো পৌঁছুতেই পারবে না গুপ্তধন পর্যন্ত।’ এবার মিথ্যা বলেনি ও।
নিজেকে সামলে নিয়েছে জমির। তিক্ত হাসল। ‘তা হলে তো হাতে বেশি সময় নেই। আরও জোরে হাঁটো।’
তাড়া দেয়ার জন্যে রানার কোমরে রাইফেলের মাসলের খোঁচা দিল তাবির। সুড়ঙ্গে বাঁক নিল ওরা। টর্চের আলোয় পরিষ্কার দেখল সামনেই চওড়া ফাটল। এদিক থেকে ওদিকে যেতে হলে পার হতে হবে দড়ির পলকা সেতু।
‘এগোতে থাকো,’ বলল জমির।
ছাত থেকে ঠুস-ঠাস করে চারপাশে পড়ছে পাথর। আরও অস্থিতিশীল হয়েছে চারপাশ। নানাদিকে দেখা দিয়েছে ফাটল। ধীরে ধীরে চওড়া হচ্ছে ওগুলো। যে-কোনও সময়ে এখন বিশাল সব পাথর নিয়ে মাথার ওপর নামবে আস্ত টিলা।
কোমরে জোর একটা খোঁচা খেয়ে দড়ির সেতুর ওপর পা রাখল রানা। সত্যি কথাই বলল, ‘জানি না চারজনের ওজন নেবে কি না।’
‘তুই সামনে এগো,’ ধমকে উঠল জমির।
চুপচাপ পা বাড়াল রানা।
তাবিরের বাড়তি ওজনে কট-কট আওয়াজ ছাড়ল দুলন্ত দড়ি। সেতুতে উঠেছে জমির। তার পেছনে কাদের।
এগোতে গিয়ে শ্বাস আটকে ফেলেছে রানা। এদিক ওদিক যাচ্ছে ওর টর্চের আলো। দূরে শুধু গাঢ় অন্ধকার।
গভীর খাদের ওপর দিয়ে দুলতে দুলতে চলেছে ওরা। নিচে ছোরার ডগার মত তীক্ষ্ণ সব স্ট্যাল্যাগমাইট। রানার পিঠে রাইফেলের নল। লড়তে হবে সশস্ত্র তিনজন জঙ্গির সঙ্গে। উপায় নেই যে অন্ধকারে লুকিয়ে পড়বে কোথাও। আগে কখনও এমন ধরনের বিপদে পড়েছে কি না, মনে পড়ল না রানার। আরেক পা যেতেই মাথার ওপরে শুনল জোরালো কর্কশ ঘর্ষণের আওয়াজ। টর্চের আলো ওপরে তাক করতেই দেখল, ওদের দিকে সাঁই করে নেমে আসছে কালো রঙের বিশাল কী যেন!
স্ট্যাল্যাকটাইট!
চুনা পাথরের নিরেট একটা খণ্ড!
একদিক ছোরার ডগার মত তীক্ষ্ণ। অপর দিক শতবর্ষী ওক গাছের গুঁড়ির মত বিশাল মোটা!
দৈর্ঘ্যে চোদ্দ ফুট!
সেতুর কয়েক ইঞ্চি দূর দিয়ে গহ্বরে নামল ওটা। দুই সেকেণ্ড পর নিচ থেকে এল ওটা স্ট্যাল্যাগমাইটের উপর আছড়ে পড়ার বিকট আওয়াজ। থরথর করে কেঁপে উঠল চারপাশ। ভীষণ দুলতে লাগল দড়ির সেতু। দু’হাতে দড়ি ধরে নিজেকে সামলে নিতে চাইল রানা। আরবি ভাষায় কার যেন মা তুলে গালি দিল কাদের। গলা কাঁপছে ভয়ে।
আবারও ছাত থেকে নামল আরেকটা ভারী পাথর। আকারে জিপগাড়ির চেয়েও বড়। চার ফুট দূর দিয়ে যাওয়ার সময় ওটার তৈরি বাতাসের ঝাপটা লাগল রানার গায়ে। নিচ থেকে এল শক্তিশালী বোমার মত বুক কাঁপানো প্রচণ্ড আওয়াজ। তীক্ষ্ণ সব স্ট্যাল্যাগমাইটের ওপর পড়ে কোটি টুকরো হয়েছে পাথরের বোল্ডার। ছাত থেকে মাঝারি, শিলাবৃষ্টির মত ঝরঝর করে ঝরছে ছোটবড় পাথরের খণ্ড আর ধুলো। রানা ও তাবিরের মাঝে পা রাখার সরু সব কাঠের খণ্ডের ওপর পড়ল কামানের গোলার মত এক পাথর। ভারসাম্য হারিয়ে ফেলেছে তাবির। হাত থেকে খসে পড়েছে অস্ত্র। সোজা হয়ে দাঁড়াতে গিয়ে টলমল করছে সে।
ওই আঘাতে ভীষণ দুলছে গোটা সেতু। নিচে তাকাল রানা। আবছা আলোয় দেখল, খুলে যেতে শুরু করেছে প্রাচীন আমলের পাকানো দড়ি। ভারী ওজনের চাপে ঘুরতে ঘুরতে ফাটছে বাইরের দিকের সুতলিগুচ্ছ। নিচের সুতলির ওপর চাপ পড়ছে আরও অনেক বেশি
ওরা সেতু পেরোতে পারবে না, বুঝে গেল রানা।
কড়াৎ!
ছাতের দিকে তাকাল সবাই।
আর্তচিৎকার ছাড়ল কাদের।
ছাত থেকে সরাসরি সেতুর ওপর পড়ছে আরও একটা বিশাল স্ট্যাল্যাকটাইট। ওটার রুক্ষ, এবড়োখেবড়ো চোখা ডগা ঝড়ের বেগে নামতে দেখল রানা। পরক্ষণে বেল্টে ম্যাগলাইট গুঁজেই কনুইয়ের সঙ্গে জড়িয়ে নিল রেলিঙের দড়িটা। আড়ষ্ট হয়ে দাঁড়িয়ে আছে সেতুর মাঝে।
মস্ত একটা হাঁ করে ছাতের দিকে চেয়ে আছে কাদের। তার মুখের ওপর নামল পাথরের দানবীয় গজাল। প্রথম আঘাতে খুলে গেল চোয়ালের হাড়। বুক, পেট ও নিতম্ব চিরে দেহটা দুই টুকরো করে দিয়ে স্ট্যাল্যাকটাইট পড়ল সেতুর মেঝেতে। পাতলা সুতোর মত পট্ করে ছিঁড়ল দড়ির সেতু।
শুরু হলো পতন। কানের পাশে ঝড়ের মত শোঁ-শোঁ আওয়াজ। প্রাণপণে ধরেছে দড়ি। কিছু ভাবার সময় নেই। মাত্র কয়েক সেকেণ্ড পর প্রচণ্ড বেগে গহ্বরের একদিকের দেয়ালে গিয়ে বাড়ি খেল ছেঁড়া সেতু। বুক থেকে সব বাতাস বেরিয়ে গেল রানার। শুধু মনে থাকল, শক্ত করে ধরে রাখতে হবে দড়ি। ঝুলছে গহ্বরের ভেতর। কিছুক্ষণ চোখ পিটপিট করে পরিষ্কার করতে চাইল মাথা। সারাশরীরে ভীষণ টনটনে ব্যথা।
বেল্ট থেকে টর্চ নিয়ে ওপরে আলো তাক করল রানা। ডানহাতের কনুইয়ে দড়ি পেঁচিয়ে ঝুলছে ও। ছেঁড়া সেতু হয়ে উঠেছে দোদুল্যমান দড়ির বিপজ্জনক মই। রানা যেন বড়শিতে আটকা পড়া মাছ।
নিচে টর্চের আলো ফেলতেই ধক করে উঠল ওর হৃৎপিণ্ড।
দাঁত-মুখ খিঁচিয়ে ওকে দেখছে জমির শেখ। রানার মতই সেতুর দড়ি ধরে টিকে গেছে জঙ্গি-নেতা। এখন উঠে আসছে ওর দিকেই। দু’জনের মাঝে জড়িয়ে পেঁচিয়ে ঝুলছে তাবির। দেয়ালে সেতু আছড়ে পড়ার সময় চুরমার হয়েছে মাথার খুলি। অতল গহ্বরে হারিয়ে গেছে তার অস্ত্র।
একহাতে ঝুলতে ঝুলতে মৃত জঙ্গির বেল্ট ধরে হ্যাঁচকা টান দিল জমির শেখ। দড়ির প্যাচ খুলে ডিগবাজি খেয়ে অন্ধকারে হারিয়ে গেল তাবির। কয়েক সেকেণ্ড পর রানার কানে এল থ্যাচাৎ আওয়াজ। চোখা কোনও স্ট্যাল্যাগমাইটের ডগায় গেঁথে গেছে যুবকের লাশ।
তীব্র ঘৃণা নিয়ে দাঁত খিঁচিয়ে রানার দিকে উঠছে জমির শেখ। ধাপ বেয়ে ওঠার গতি অবিশ্বাস্য। দুই হাত যেন গাড়ির পিস্টন। কয়েক সেকেণ্ড পর খপ করে ধরতে গেল রানার গোড়ালি। তবে ডান পায়ে তার মুখে লাথি দিতে চাইল রানা। মাথা সরিয়ে নিয়েছে লোকটা। হাত চলে গেল বেল্টে, একটানে বের করল ধারাল কমব্যাট নাইফ। রানার পায়ে পৌঁচ বসাতে চাইল। কিন্তু মাংসে ফলা বসার আগেই ঝট করে পা গুটিয়ে নিল রানা। পরক্ষণে লাথি মারল জমিরের কাঁধে। পিছলে সেতুর কয়েক ধাপ নিচে নেমে গেল লোকটা। গর্জে উঠেছে প্রচণ্ড রাগ ও ব্যথায়। ওপরে ছুঁড়েই আবার খপ্ করে ধরল ছোরা। ঝিলিক দিয়ে উঠল ওটা। বুড়ো আঙুল, তর্জনী ও মধ্যমা দিয়ে ধরেছে অস্ত্রটার ডগা। পেছনের দিকে নিল কনুই। পরক্ষণে সরাসরি ছোরা ছুঁড়ল রানাকে লক্ষ্য করে।
বাতাসে ঘুরতে ঘুরতে রানার দিকে এল ছোরা। মুখোমুখি হয়ে অস্ত্রটা ছুঁড়লে তীব্র বেগে ঢুকত ওর বুকে। কিন্তু নিচ থেকে উঠতে গিয়ে হারিয়ে গেল ওটার বেশিরভাগ গতি। একপাশে সরে ছোরা এড়িয়ে গেল রানা। ওর মাথার এক ইঞ্চি দূরে কালো পাথরে লেগে ফুলকি তুলে ডিগবাজি দিয়ে ওটা হারিয়ে গেল নিচের অন্ধকারে। দুলতে দুলতে উঠে এসে রানার বুক-পেটে বামহাতে ঘুষি বসাল জমির। তার হাতের কবজির ওপর গায়ের জোরে ভারী ম্যাগলাইটের বাড়ি দিল রানা। ব্যথা পেয়ে ক্রুদ্ধ গর্জন ছাড়ল লোকটা। লড়তে চাইছে হিংস্র জানোয়ারের মত। গভীর গহ্বরের ভেতর পরস্পরের দিকে ঘুষি ছুঁড়ছে ওরা।
কিন্তু তখনই পট্ আওয়াজে ছিঁড়ে গেল দড়ি।
পরস্পরকে জড়িয়ে ধরে শুরু হলো দু’জনের পতন। কানের পাশে আবারও ঝোড়ো হাওয়ার শোঁ-শোঁ আওয়াজ।
চট্ করে পেরোল দুটো সেকেণ্ড। পেরোল তৃতীয় সেকেণ্ড… চতুর্থ… তারপর রানা টের পেল আছড়ে পড়েছে একটা স্ট্যাল্যাগমাইটের ওপর। কপাল ভাল, ওটার চোখা ডগায় পড়েনি। ত্রিকোণ পাথর বেয়ে পিছলে নেমে যেতে লাগল ও। ত্বক ও মাংসে কামড় বসাচ্ছে রুক্ষ পাথর। রানাকে একহাতে জড়িয়ে ধরেছে জমির, অন্যহাতে এখনও ঘুষি মেরে চলেছে পাগলের মত। খেয়াল নেই দু’জনেই ওরা সাঁই-সাঁই করে নামছে সাক্ষাৎ মৃত্যুর দিকে!
তারপর আছড়ে পড়ল ওরা গহ্বরের নিচে।
জোর এক ঝপাৎ আওয়াজে পানির গভীরে তলিয়ে গেল রানা। ওপর থেকে পানিতে পড়ে প্রায় অবশ হয়েছে দেহ। কিন্তু এক ঢোক শীতল পানি গিলে প্রাণপণে সাঁতার কেটে ভেসে উঠতে চাইল। কয়েক সেকেণ্ডের জন্যে ভীষণ ভয় চেপে ধরল ওকে। কালো পানিতে সাঁতার তো কাটছে, ওপরের দিকে উঠছে, নাকি চলেছে নিচের দিকে? পঞ্চম সেকেণ্ডে বুঝল, হাতে এখনও ম্যাগলাইট। ওটার আলো পৌঁছে গেছে জল সমতলে। দ্বিগুণ উৎসাহে দুই পা ও ডানহাতের স্ট্রোকে উঠতে লাগল রানা। মাত্র কয়েক মুহূর্ত পর পানি ভেদ করে ভেসে উঠল ওর মাথা ও কাঁধ।
কয়েক ফুট দূরেই ভেসে উঠেছে জমির শেখ। সাঁতরে এসে দু’হাতে চেপে ধরল রানার গলা। ভেসে থাকার জন্যে প্রাণপণে দু’পা নাড়ছে বিসিআই এজেন্ট। গায়ের জোরে জমিরের নাকের ওপর ঠাস্ করে নামাল ভারী টর্চ। ভীষণ ব্যথা পেয়ে কাতরে উঠল লোকটা। এবার তার মাথার ওপর প্রচণ্ড জোরে নামল রানার হাতের ভারী টর্চ।
দু’জনকে টেনে নিয়ে চলেছে পাতাল নদীর খরস্রোত। লড়তে লড়তে ভেসে চলেছে ওরা। গুহার ছাত থেকে কাছেই পড়ল পাথরের মস্তবড় আরেক চাঁই। জোরালো ঝপাস্ শব্দে চারপাশে ছিটকে গেল পানি। ভারী পাথরের তৈরি উঁচু ঢেউয়ের ধাক্কায় নাক-মুখ তলিয়ে গেল রানা ও জমির শেখের। জলমগ্ন রুক্ষ পাথরে লেগে ছড়ে যাচ্ছে হাত-পা। প্রচণ্ড স্রোত দু’জনকে নিয়ে গেল সংকীর্ণ আরেক সুড়ঙ্গে। তলিয়ে গিয়েও কয়েক সেকেণ্ড পর ভেসে উঠল রানা। নতুন করে বাতাস নিল বুক ভরে। ম্যাগলাইট ঘুরিয়ে আলো ফেলল চারপাশে।
সাঁতরে হাঁচড়েপাঁচড়ে ওর দিকেই আসছে জমির, হাতে সোনালি কী যেন। ওটা দিয়ে গায়ের জোরে বাড়ি মারল রানার কাঁধে। আঘাতটা এক ইঞ্চি দূরে পড়লে সঙ্গে সঙ্গে ভাঙত রানার কলারবোন। হাতের অস্ত্রটা আবারও ওপরে তুলল জমির। ওটা সোনার তৈরি সেই বাজপাখির মূর্তি। সরাসরি নামল রানার মাথা লক্ষ্য করে। বামহাতে ব্লক করল রানা, পরক্ষণে ডানহাতে জমিরের কবজি মুচড়ে কেড়ে নিল দুর্মূল্য আর্টিফ্যাক্ট। ওটা দিয়েই জোরাল গুঁতো লাগিয়ে দিল জঙ্গি- নেতার পাঁজরে। ছিটকে পিছিয়ে গেল লোকটা। বড় একটা হাঁ মেলেছে ভীষণ ব্যথা পেয়ে।
এদিকে বহু গুণ বেড়ে গেছে পাতাল নদীর তলস্রোত। রানাকে যেন টেনে তলায় নিতে চাইছে ভয়ঙ্কর কোনও জলদানব। গায়ের সমস্ত শক্তি খাটিয়ে ভাসতে চাইছে ও। কিন্তু একহাতে ফ্ল্যাশলাইট, অন্য হাতে মূর্তি। সাঁতার কাটা কঠিন। টর্চ ছেড়ে দিলে চারপাশে নামবে ঘুটঘুটে অন্ধকার। ওদিকে সোনার মূর্তিটা চাই প্রমাণ হিসেবে। বিশ্বাসঘাতক জন ব্রাউনকে ওটা না দেখালে মুক্ত করতে পারবে না ও লিণ্ডাকে।
তলিয়ে যাচ্ছে রানা, এমন সময় পায়ের নিচে ঠেকল কর্কশ পাথুরে মেঝে। একটু দূরেই ওপরে উঠেছে চোখা একটা পাথর। দুই কনুই দিয়ে ওটা আঁকড়ে ধরল রানা। ওকে ঘিরে ছুটে চলেছে সাদা ফেনা তোলা তীব্র স্রোত। বেদম কাশছে রানা। গিলে ফেলেছে কয়েক ঢোক পানি। কয়েক মুহূর্ত পর নিজেকে সামলে নিয়ে পাতাল নদীর ওপর আলো ফেলল রানা। স্রোতে খড়কুটোর মত ভেসে যাচ্ছে জঙ্গি-নেতা জমির শেখ। প্রাণপণে সাঁতরে উঠতে চাইছে তীরে। আতঙ্কে বিস্ফারিত হয়েছে দুই চোখ। সামনে পিচ্ছিল একটা পাথর ধরতে গিয়ে ব্যর্থ হলো। প্রচণ্ড স্রোত ঝড়ের বেগে নিয়ে চলেছে তাকে।
রানা দেখল কোথায় গিয়ে পড়বে লোকটা। সামনে ওটা সাধারণ জলপ্রপাত নয়। চোখা পাথরে ভরা পাতাল নদীর মাঝে পঁচিশ ফুট জায়গা জুড়ে ভয়ঙ্কর এক ঘূর্ণিপাক। প্রচণ্ড ভাবে ঘুরতে ঘুরতে লাখ লাখ টন পানি শোঁ করে উধাও হচ্ছে পৃথিবীর গভীরে, সোজা পাতালে।
চুপ করে চেয়ে রইল রানা। ঘূর্ণিপাকের বাইরে গিয়ে পড়ল জমির শেখ। কালো ঘুরন্ত পানির ভেতর ছোট্ট পুতুল। হাজার হাজার বছর ধরে বইছে এই পাতাল নদী। মসৃণ করেছে দু’দিকের খাড়া পাথুরে পাড়। স্রোত বাড়ি মেরে তুলছে সাদা ফেনা। নদীর মধ্যে মাথা উঁচু করেছে চোখা সব পাথরের খণ্ড, ছোরার মতই ধারাল। তারই একটার ওপর গিয়ে পড়ল জমির শেখ। প্রচণ্ড যন্ত্রণা পেয়ে হাঁ করে প্রাণপণে আর্তনাদ ছাড়ল। তবে পানির তীব্র গর্জনে কিছুই শুনল না রানা। লোকটা ভেসে গিয়ে ঠাস্ করে পড়ল আরেক পাথরের ওপর। তার মুখে ও দাঁতে টকটকে লাল রক্ত দেখল রানা। পাথর থেকে খসে তুমুল বেগে স্রোতের সঙ্গে ঘুরতে লাগল জমির। আরও ক’টা পাথরে ছিটকে পড়ে ক্ষত-বিক্ষত হলো সে। এখন আর আর্তচিৎকার ছাড়ছে না। ক্ষুরের মত ধারাল আরেক পাথরে হ্যাঁচকা টানে তাকে ফেলল স্রোত। জমিরের আশপাশের পানি এখন লালচে।
আরও ক’বার পাক খাইয়ে তাকে ঘূর্ণির কেন্দ্রে নিয়ে গেল খরস্রোত। পরক্ষণে স্যাৎ করে তলিয়ে গেল লোকটা পৃথিবীর অতল গহ্বরে।
চিরকালের জন্যে বিদায় নিয়েছে নির্মম জঙ্গি-নেতা জমির শেখ।
টর্চের আলোয় চারপাশ দেখল রানা। এবার এই গাড্ডা থেকে ওঠার পথ খুঁজতে হবে ওকে।
.
পেরিয়ে গেছে প্রায় তিন ঘণ্টা।
টলতে টলতে সুড়ঙ্গ-মুখের কাছে পৌঁছুল হতক্লান্ত রানা। এবড়োখেবড়ো পাথরের মেঝেতে জোরালো হয়েছে চাঁদের আলো। আকাশে লক্ষ-কোটি জ্বলজ্বলে নক্ষত্র। ওদিকে চেয়ে ভাবল রানা, একটু আগেও জানত না আবার শ্বাস নিতে পারবে মুক্ত পৃথিবীর হাওয়ায়।
বসে পড়ল সুড়ঙ্গ-মুখের কাছে। সারাশরীরে প্রচণ্ড ব্যথা। পাতাল নদীর সুড়ঙ্গ পেরিয়ে পাহাড়ি গহ্বরের দেয়াল বেয়ে উঠতে গিয়ে দু’হাতের তালুতে এখন ছোটবড় কয়েক শ’ ছড়ে যাওয়ার দাগ। পাতাল নদীর উজানে এগোবার সময় বহুবার মনে হয়েছে, প্রবল স্রোত টেনে নিয়ে ফেলবে ওই ঘূর্ণিপাকে। আর সুড়ঙ্গ থেকে বেরোতেই শুরু হলো পাহাড়ি দেয়াল বেয়ে সোবেকের গুহায় ওঠার সংগ্রাম। এখন ঘুমিয়ে পড়তে পারলে খুব ভাল হতো। কিন্তু সরে যেতে হবে ওকে এই এলাকা থেকে যতটা সম্ভব দূরে।
মুখ বিকৃত করে উঠে দাঁড়াল রানা। স্খলিত পায়ে পেরোল কেন্সিংটনের মৃতদেহ। একটু দূরে ছায়ায় পেল ওর রেখে যাওয়া স্মার্ট ফোন ও পিস্তল। আবারও বেল্টে অস্ত্রটা গুঁজল রানা। পকেটে রাখল মোবাইল ফোন। একবার ভাবল, ফোনের ভেতর রয়ে গেছে অমূল্য আর্টিফ্যাক্টগুলোর প্রমাণ। চাঁদের আলোয় সোনার মূর্তিটা একবার দেখে নিয়ে কোমরের বামদিকে গুঁজল।
এখনও পড়ে আছে মেলা কাজ।
বিশাল মরুভূমি পেরিয়ে পৌঁছুতে হবে মিশরীয় সীমান্তে। এমন কোথাও থামতে হবে, যেখানে মোবাইল ফোনের সিগনাল আছে। যোগাযোগ করবে জন ব্রাউনের সঙ্গে। এ ছাড়া ফোন দেবে আরও কয়েক জায়গায়।
সুড়ঙ্গ-মুখ থেকে বেরিয়ে ঢালু জমি বেয়ে ক্যানিয়নের মেঝেতে নামল রানা। পাশ কাটাল কালো স্তূপ হয়ে পড়ে থাকা মোটরসাইক্লিস্টের লাশ। একটু পর পিছনে পড়ল ধ্বংস হয়ে যাওয়া ধূমায়িত ট্যাঙ্ক। প্রতি পা ফেলার সময় কুঁচকে যাচ্ছে রানার চোখের কোণ। যে-কোনও সময়ে বিস্ফোরিত হবে লুকানো কোনও মাইন।
ক্যানিয়নের বাঁক নিয়ে আরও কিছুটা হাঁটার পর, হঠাৎ করেই থমকে দাঁড়াল রানা। ক্যানিয়নের এক ধারে দেখতে পেয়েছে কালো একটা অবয়ব।
কয়েক সেকেণ্ড ওটা দেখার পর মৃদু হাসি ফুটল রানার মুখে। প্রায় দৌড়ে এগোল। খুশি হয়ে উঠেছে মনটা।
একমিনিট পেরোবার আগেই জমির শেখের কালো নিসান গাড়ির ড্রাইভিং সিটে চেপে বসল রানা। ইগনিশনে চাবি রেখে গেছে জঙ্গিরা। অয়েল গেজ দেখে বুঝল, ফিউয়েল ট্যাঙ্ক এখনও প্রায় ভরা। ঘুরে পেছনে তাকাতেই দেখল, পেছন সিটের ওদিকে অকটেনের কয়েকটা জেরি ক্যান। এত দূরে এসে তেলের অভাবে পড়তে চায়নি জঙ্গি-নেতা।
ইঞ্জিন চালু করে সরু ক্যানিয়নে সাবধানে জিপ ঘুরিয়ে নিল রানা। ফিরে চলল মিশর সীমান্তের দিকে।রাজহংসীর মত সুন্দর ইয়টের পাশে কুঁজো এক বামন যেন রানাদের মোটর লঞ্চ। প্রকাণ্ড ভেসেলের পেছনে সাবধানে ডক করল গ্যারি স্যাণ্ডার্স। ফিসফিস শব্দ তোলা সাগরের দু’ফুট ওপরে বোর্ডিং প্ল্যাটফর্মে উঠতে অ্যানিকে সাহায্য করল রানা। সিঁড়ি বেয়ে নিচের অ্যাফ্ট ডেকে পা রাখতেই ওদেরকে স্বাগত জানল কয়েকজন ক্রু। রানার পাশে অ্যানিকে দেখে কৌতূহল ফুটল দু’একজনের চোখে।
চারপাশ দেখল রানা। দুনিয়ার সেরা সব হোটেলে থেকেছে, কিন্তু সেখানেও এতটা বিলাসিতা ছিল না। সেইবারের লোয়ার ডেকের প্রতি বর্গ ইঞ্চিতে খরচ হয়েছে হাজার হাজার ডলার। চকচক করছে সিযন করা দামি কাঠের মেঝে। ডেকে বারোজনের জন্যে দীর্ঘ ডাইনিং টেবিল। একটু দূরেই জ্যাকুযি বেদিংপুল। ওপরের দুই ডেকে বা ভেতরে আরও কী আছে, কে জানে!
নিচের ডেকের ডাবল ডোর খুলে বেরিয়ে এল এক মহিলা। পরনে ইস্ত্রি করা সাদা ব্লাউস ও জিন্স। ‘হাই, মিস্টার রানা। আমার নাম মিলা ডওনি।’ উচ্চারণ থেকে রানা বুঝল, মহিলা কানাডিয়ান। ‘আমি মিস্টার ব্রাউনের অ্যাসিস্ট্যান্ট। আপনি ইয়টে পা রেখেছেন বলে অসংখ্য ধন্যবাদ, স্যর।’
‘পরিচিত হয়ে খুশি হলাম,’ বলল রানা। ‘আমাকে রানা বলে ডাকতে পারেন।’
‘মিস্টার ব্রাউন এই মুহূর্তে ফোনে ব্যস্ত,’ বলল মহিলা। ‘আমাকে বলেছেন, যেন তাঁর হয়ে ক্ষমা চেয়ে নিই। বিশ মিনিট পর আপনার সঙ্গে দেখা করবেন তিনি।’ হাতের ইশারায় কমপ্যানিয়নওয়ে দেখাল সে। একটু দূরেই ওপরে যাওয়ার হ্যাচ। ‘স্যর, অপেক্ষার সময়ে ড্রিঙ্ক নিতে পারেন। মিড ডেকে বার-এ পাবেন প্রায় সব ধরনের লিকার।’
‘অ্যানি অসুস্থ বোধ করছে, তার বিশ্রামের ব্যবস্থা করে দিতে পারবেন?’ জানতে চাইল রানা।
‘স্যান রেমোর সৈকতে আমার ওপর হামলা হয়েছিল, ‘ সাগরে আসার পর প্রথমবারের মত মুখ খুলল অ্যানি। তিক্ত স্মৃতি মনে পড়তেই লালচে হয়েছে চেহারা। ‘মিস্টার রানা আমাকে বাঁচিয়ে দিয়েছেন। নইলে হয়তো…’
বিস্ফারিত চোখে অ্যানিকে দেখছে মিলা ডওনি। চট্‌ করে দেখল রানাকে। ‘এ তো ভয়ঙ্কর কথা! ঠিক আছে, মিস্টার রানা, আমি এখনই ওঁকে গোছানো একটা কেবিনে নিয়ে যাচ্ছি।’
মহিলাকে ধন্যবাদ জানাল রানা। ডাবল ডোর পার করে ইয়টের ভেতরে হারিয়ে গেল মিলা ডওনি ও অ্যানি। সিঁড়ি বেয়ে ওপরের ডেকে উঠল রানা। দ্বিতীয় ডেক আরও বড় এবং দামি আসবাবপত্রে সাজানো। এক কোণে বার। ওখানে গিয়ে চোখ বোলাল রানা।
মিথ্যা বলেনি কর্নেলের অ্যাসিস্ট্যান্ট। বার-এ রয়েছে দুনিয়ার সেরা সব সিঙ্গল মল্ট উইস্কি। ব্রিটিশ আর্মির এক প্রাক্তন কর্নেল কীভাবে এত ধনী হলেন?—আনমনে ভাবল রানা। তিনিই নাকি তৈরি করেছেন এই ইয়টের ডিযাইন!
এই ভেসেল তৈরিতে লেগেছে কমপক্ষে পনেরো মিলিয়ন ডলার। বা আরও বেশি। একটা ওঅটারফোর্ড কাট-ক্রিস্টাল গ্লাসে দুই পেগ ল্যাফ্রোইগ ঢালল রানা। একবার দেখল হাতঘড়ি। অন্তত আরও পনেরো মিনিট পরে দেখা করবেন ব্রাউন। এই ডেকের চারপাশে প্রাচুর্য। আরেকটা কমপ্যানিয়নওয়ে পেরিয়ে ওপরে ওঠার বৃত্তাকার সিঁড়ি। কৌতূহল মেটাতে ওপরের ডেকে উঠল রানা। এত ওপর থেকে মাইলের পর মাইল দেখা যাচ্ছে সাগর। ঝিরঝির করে বইছে হাওয়া। স্কচ উইস্কিতে চুমুক দিল রানা। বিড়বিড় করে বলল, ‘আপনার উত্থান অবিশ্বাস্য, কর্নেল!’
মৃদু স্ আওয়াজ পেল রানা। খুব দ্রুত বাতাস চিরে গেছে কিছু। ঘুরে তাকাল ও। সঙ্গে সঙ্গে ধক্ করে উঠল ওর বুক। রাফেলা! আপার ডেকে ত্রিশ গজ দূরে হেলিপ্যাডে যে মেয়েটা দাঁড়িয়ে আছে, তাকে খুব ভাল করেই চেনে ও। দেখা যাচ্ছে মুখের একটা দিক। অবাক হয়ে ভাবল রানা, হঠাৎ করে কীভাবে এখানে এল রাফেলা বার্ড!
এইমাত্র আবারও ছিলায় তীর জুড়েছে রাফেলা। অদ্ভুত দেখতে তীরধনুকের লিম-টিপে বড়সড় ক্যাম হুইল। বেশকিছু টান টান স্ট্রিং ছিটকে দেবে তীর। হ্যাণ্ডেল থেকে বাইরের দিকে রাইফেলের ব্যারেলের মত দীর্ঘ স্টেবিলাইযার আর্ম। দূরে দেখার জন্যে রয়েছে টেলিস্কোপিক সাইট।
ভাবছে রানা, রাফেলা কি কর্নেল জন ব্রাউনের আত্মীয়? বিপদটা কি কর্নেলের, না রাফেলার?
গোল কী যেন আটকে গেছে রানার গলার ভেতর। এত কাছে মেয়েটা, তবুও যেন বহু দূরে!
পনিটেইল করেছে রাফেলা। বাতাসে দুলছে চুল। পরনে শর্ট্স ও স্লিভলেস টপ। দেহের অনাবৃত অংশ ব্রোঞ্জ রঙের। ওকে দেখাচ্ছে গ্রিক দেবী ভেনাসের মত।
রাফেলার দিকে চেয়ে পলক ফেলতে ভুলে গেছে রানা।
ওর উপস্থিতি সম্পর্কে কিছুই জানে না মেয়েটা।
ষাট গজ দূরে দড়ি দিয়ে বেঁধে রাখা হয়েছে প্লাস্টিকের ছোট একটা দ্বীপ। ওটার স্ট্যাণ্ডে ঝুলছে ডিনার প্লেটের সমান সোনালি টার্গেট। ওদিকে পুরো মনোযোগ রাফেলার। টার্গেটের বাইরের দিকে লাল, নীল ও কালো কনসেন্ট্রিক রিং। মাঝে বুল্‌স্ আই। সাগরের সঙ্গে উঠছে-নামছে টার্গেট। অত্যন্ত কঠিন হবে লক্ষ্যভেদ করা।
স্ট্রিং টেনে কানের কাছে নিল রাফেলা। দুনিয়ার সেরা যত মিলিটারি মার্কস্ম্যান দেখেছে রানা, গুলির মুহূর্তে তারা হয়ে ওঠে পাথরের মত স্থির। একইভাবে মূর্তি হয়েছে রাফেলা। ওর পৃথিবীতে এখন রয়েছে শুধু ওই তীর আর দূরের টার্গেট।
তিন আঙুলে ধরে রাখা তীর ছেড়ে দিল রাফেলা। একপাশে কাত হলো ধনুক। চোখে দেখা গেল না, মাত্র দু’ সেকেণ্ডে টার্গেটে পৌঁছুল তীর। কপালে হাত রেখে ওদিকে তাকাল রানা। ঠিক মাঝে হলদে বৃত্তের ভেতর আরেকটা তীরের পাশে থরথর করে কাঁপছে নতুন তীরটা।
ঘুরে রাফেলার দিকে তাকাল রানা।
আনমনে মাথা দোলাল রাফেলা। মুখে তৃপ্তির হাসি। আরেকটা তীর নিতে গিয়ে সামান্য কাত হলো। তখনই বড় একটা হোঁচট খেল রানা। এই মেয়েটা দেখতে রাফেলার মত হলেও সামান্য তফাৎ আছে চেহারায়। এর নাক আরেকটু খাড়া।
‘ও আমার স্ত্রী লিণ্ডা ব্রাউন,’ হঠাৎ করেই রানার পেছন থেকে বলে উঠলেন কর্নেল জন ব্রাউন।
ঘুরে দাঁড়াল রানা। তিনবছর পর ওর সঙ্গে দেখা হলো কর্নেল জন ব্রাউনের। আগের মতই আছেন তিনি। বয়স এখন চুয়ান্ন বছর। হয়তো এক দৌড়ে ঘুরে আসতে পারবেন দশ মাইল। পরনে সাদা সুতির শার্ট ও নীল জিন্সের প্যান্ট। মিলিটারি কায়দায় ছেঁটেছেন মাথার চুল। কপালে অবশ্য বেড়েছে কয়েকটা ভাঁজ। কী যেন বদলে গেছে তাঁর ভেতর। চোখে কীসের এক কালো ছায়া ও অসীম শূন্যতা।
‘তীরধনুকে লিণ্ডা অস্ট্রেলিয়ান ওপেন চ্যাম্পিয়ন, ‘ বললেন কর্নেল, ‘গত বছর ওই প্রতিযোগিতা দেখতে গিয়েই ওর সঙ্গে পরিচয়।’ মাথা তাক করে স্ত্রীকে দেখালেন তিনি। ঠোঁটে ফুটল দুঃখী হাসি। ‘এগারো মাস আগে ওকে বিয়ে করি।’
চট্ করে রাফেলার ডুপ্লিকেটকে দেখে নিয়ে কর্নেলের দিকে তাকাল রানা। ওর বাড়িয়ে দেয়া হাত ধরে ঝাঁকিয়ে দিলেন ব্রাউন। ‘রানা, কতদিন পর দেখা!’
‘অন্তত তিনবছর,’ বলল রানা।
‘বহুবার ভেবেছি তোমার কথা,’ বললেন কর্নেল। ‘কিন্তু তুমি ব্যস্ত বলে আর বিরক্ত করিনি।’
রানার মনে পড়ল জেনি ব্রাউনের কথা। তবে কর্নেলের নতুন স্ত্রী উপস্থিত রয়েছেন, তাই তাঁর মৃত্যু নিয়ে কিছুই বলল না।
‘বুঝতে পারছি, কত শত কাজ ফেলে আমার ডাকে এসেছ, সেজন্যে তোমাকে ধন্যবাদ,’ কৃতজ্ঞ স্বরে বললেন ব্রাউন।
‘জানতাম আপনি ভাল নাবিক,’ বলল রানা। ‘তবে ভাবতে পারিনি ডিযাইন করেছেন এত বড় ইয়ট।’
‘আসলে হবিটা হয়ে গিয়েছিল পেশা,’ নরম সুরে বিনয়ের সঙ্গে বললেন ব্রাউন। ‘তরুণ বয়সে টের পেলাম, আমার মাথা খেলে ইয়ট ডিযাইন ও তৈরির বিষয়ে। তবে ব্যবসা শুরু করেছি রিটায়ারমেন্টের পর।’ হাতের ইশারায় বিস্তৃত ডেক দেখালেন। ‘আমার ছোট্ট বহরের সেরা ইয়ট সেইবার। ক্লায়েন্টদের জন্যে তৈরি করি ইয়ট। এ ছাড়া, ইয়টের চার্টার বিষনেসও করি।’
‘তা হলে ভাল ভাবেই চলছে সব,’ বলল রানা।
‘সব নয়,’ বললেন ব্রাউন, ‘ব্যবসায় কপাল ভাল ছিল। টাকার অভাব হয়নি।’ কালো এক ছায়া পড়ল মুখে। চোখে হঠাৎ করেই দেখা দিয়েছে গভীর দুঃখের ছাপ।
‘আপনি আসলে ব্যবসার কোনও কারণে আমাকে ডেকে আনেননি,’ বলল রানা।
দীর্ঘশ্বাস ফেললেন কর্নেল। ‘ঠিকই বলেছ, রানা। তুমি এত দূর থেকে এসেছ বলে আমি কৃতজ্ঞ। একটা ব্যাখ্যা প্রাপ্য তোমার। একটু পর বলছি কী সাহায্য চাইছি। চলো, আমার স্টাডিতে গিয়ে বসি।’ কমপ্যানিয়নওয়ে দেখালেন তিনি।
রানার চোখে পড়ল, ওর দিকেই চেয়ে আছে লিণ্ডা ব্রাউন। মুখে দুর্দান্ত মিষ্টি একটুকরো হাসি।
প্রচুর মিল মেয়েটার সঙ্গে রাফেলা বার্ডের।
স্বাধীনচেতা।
রূপসী।
গুণী।
হয়তো রাফেলার মতই নিষ্ঠাবতী।
মুগ্ধ হবে যে-কোনও পুরুষ।
প্রাক্তন কর্নেলের পিছু নিয়ে নিচের ডেকে নামল রানা। দেখার মত সুন্দর ইয়টের ভেতরটা। চারপাশের দেয়ালে বার্নিশ করা দামি কাঠের প্যানেল। মেঝেতে পুরু কার্পেট। রানাকে কয়েকটা করিডোর ঘুরিয়ে একটা দরজা খুললেন ব্রাউন। ‘এটা আমার ব্যক্তিগত লাইব্রেরি। এখানে বিরক্ত করবে না কেউ। এসো, রানা।’
কর্নেলের পর প্রকাণ্ড ঘরে পা রাখল রানা। চার দেয়ালে মেঝে থেকে ছাত পর্যন্ত বুকশেলফে দামি সব বই। কী নেই! শেকসপিয়ার, মিল্টন, ভার্জিল…
একদিকের বুকশেলফে সামরিক ইতিহাসের সারি সারি বই। আরেকদিকে প্রাচীন আমল থেকে বর্তমানে লেখা নৌচালনার ওপর বই। দেয়ালের যেসব জায়গায় বুকশেলফ নেই, সেখানে মেঝে থেকে স্কাইলাইট পর্যন্ত সোনাপানি করা ফ্রেমে বাঁধানো উনিশ শতকের রণতরীর তৈলচিত্র ঝুলছে।
ইশারায় দুটো বার্গাণ্ডি চেস্টারফিল্ড চেয়ার দেখালেন কর্নেল। ‘প্রিয়, বোসো, রানা।’
বসল ও। চেয়ারের চামড়াটা বরফের মত শীতল ঠেকল ওর পিঠে। ড্রিঙ্কে চুমুক দিয়ে তাকাল কর্নেলের দিকে। বুঝতে পারছে, বহু কথা জমেছে মানুষটার মনে। কিন্তু তিনি জানেন না কোথা থেকে শুরু করতে হবে।
‘বলুন, কর্নেল, যে কারণে ডেকেছেন,’ বলল রানা।
‘ফোনে কিছু জানাইনি বলে কিছু মনে কোরো না,’ বললেন কর্নেল। ‘আসলে চেয়েছি সামনা-সামনি কথাটা বলব।’ চকচকে অ্যান্টিক সাইডবোর্ডের সামনে গিয়ে থামলেন তিনি। ওখানে ফোটোর রুপালি সব ফ্রেম। রানা দেখল অপরূপ সাগরের ছবি। নীল জলে ভাসছে দুর্দান্ত সুন্দর সাদা ইয়ট। এ ছাড়াও সাইডবোর্ডে রয়েছে পারিবারিক কিছু ছবি। সেগুলোর ভেতর থেকে একটা তুলে নিলেন কর্নেল ব্রাউন। কয়েক মুহূর্ত দেখার পর দীর্ঘশ্বাস ফেলে বাড়িয়ে দিলেন রানার দিকে। ‘ছবিটা দেখো।’
ফ্রেমটা হাতে নিয়ে ওদিকে মনোযোগ দিল রানা। এক লোকের ছবি। বয়স হবে ওর সমানই। সাতাশ কি আটাশ। হালকা শরীর। চোখে ভারী চশমা। পাতলা হয়েছে মাথার ধূসর চুল। এরই ভেতর গজিয়ে গেছে মাঝারি আকৃতির একটা নধর ভুঁড়ি। দু’কাঁধ অস্বাভাবিক সরু।
রানা বুঝে গেল, জীবনে বুক ডনের ধারকাছ দিয়েও যায়নি এ লোক।
‘আমার ছেলে মডাক,’ বিড়বিড় করে বললেন কর্নেল ব্রাউন।
বিস্ময় নিয়ে মুখ তুলে তাকাল রানা। শুনেছে কর্নেল ব্রাউনের ছেলে আছে, তবে সে যে এই লোক, ভাবতেও পারেনি।
যেন রানার মন পড়ছেন কর্নেল। ‘শারীরিকভাবে মায়ের মত হয়েছিল। আমার মত মিলিটারিতে সুযোগ হয়নি ওর। আসলে চায়নি কঠিন জীবন।’
‘আপনি মর্ডাকের বিষয়ে অতীত কাল ব্যবহার করেছেন,’ বলল রানা।
মৃদু মাথা দোলালেন কর্নেল। ‘সহজেই ধরে ফেলেছ, তাই না? আসলে ওর ব্যাপারেই কথা বলব।’ চাপা আবেগের প্রকাশ ঘটল তাঁর কণ্ঠে, ‘ও মারা গেছে। আর সেজন্যেই সাহায্য চাইছি তোমার কাছে।’
‘দুঃখিত,’ কয়েক মুহূর্ত পর বলল রানা। ‘ভয়ঙ্কর ভাবে খুন হয়েছে।’
কর্নেল ব্রাউনের চোখে তাকাল রানা। শুধু ব্যথা নয়, মানুষটার দৃষ্টিতে প্রচণ্ড রাগের ছাপ। নিজেকে সামলে রাখতে চাইছেন। বড় করে কাঁপা শ্বাস ফেললেন তিনি। অস্বাভাবিক শীতল কণ্ঠে বললেন, ‘আরেকটা ড্রিঙ্ক নাও, রানা। বরাবরের মতই স্কচ, তা-ই না?’ ফ্রেমটা নিয়ে সাইডবোর্ডে রাখলেন তিনি। স্কচ উইস্কির বোতল খুলে কানায় কানায় ভরে দিলেন রানার গ্লাসটা। নিজেও একটা গ্লাসে মদ ঢেলে দুই ঢোকে শেষ করলেন সোনালি তরল। অপেক্ষা করছে রানা, কথা শুরু করবেন কর্নেল।
সামনের চেস্টারফিল্ড চেয়ারে বসলেন ব্রাউন। ‘গত দু’মাস আগে মিশরে খুন হয় মডাক। লাশ পাওয়া গেছে ওর ভাড়া করা অ্যাপার্টমেন্টে। বারবার আঘাত করা হয় ছোরা দিয়ে। দেহে ছিল ছত্রিশটা ক্ষত।’ কথাগুলো বলতে গিয়ে শক্ত করে ধরেছেন গ্লাস। সাদা হয়েছে আঙুল। আবারও বোতল থেকে ড্রিঙ্ক ঢেলে এক ঢোকে সেটা শেষ করলেন। ঠাস্ করে গ্লাস রাখলেন টেবিলে।
ভদ্রলোককে দেখছে রানা। বুঝতে দেরি হয়নি, কীসের ভেতর দিয়ে যাচ্ছেন তিনি। একমাত্র ছেলেটা খুন হয়েছে ভিন দেশে। তবে তিনি ঠিক কী চাইছেন, তা এখনও বুঝতে পারেনি ও। নরম সুরে বলল, ‘মিশরে কী করছিল মর্ডাক? ওখানেই বাস করত?’
মাথা নাড়লেন ব্রাউন। ‘মর্ডাক… আসলে…’ চুপ হয়ে গেলেন তিনি। দীর্ঘশ্বাস ফেললেন। কয়েক মুহূর্ত পর বললেন, ‘মডাক ছিল লণ্ডন ইউনিভার্সিটির অধ্যাপক ইতিহাস পড়াত। বিশেষ করে ওর আগ্রহ ছিল পুবের ইতিহাসের ব্যাপারে। সেজন্যেই গিয়েছিল কায়রোয়। একবছরের ছুটি পেয়েছিল ইউনিভার্সিটি থেকে। রিসার্চ করছিল প্রাচীন মিশরের ওপর।’
চুপ করে আছে রানা।
‘পুলিশের ধারণা, ডাকাতির সময় বাধা দেয়ায় খুন হয়েছে ও,’ বললেন ব্রাউন। ‘হয়তো ডাকাত বা চোরকে চমকে দেয়। বা বাড়ি ফিরেই পড়ে যায় তাদের কবলে। আসলে কী হয়েছে, কেউ বলতে পারেনি। খুনের ব্যাপারে কোন গুরুত্ব দেয়নি কেউ। কাউকে ধরতে পারেনি কায়রো পুলিশ। আসলে সে চেষ্টাই হয়তো করেনি তারা।’
‘শুনে খুব খারাপ লাগছে,’ বলল রানা, ‘আমার কিছু করার থাকলে…’
‘তুমি পারো আমার একটা কাজ করে দিতে,’ মাঝ থেকে বলে উঠলেন ব্রাউন। পরস্পরের চোখে চোখ রেখে চেয়ে আছে ওরা।
কর্নেলের চোখে এখন গভীর বেদনা। কিন্তু সেটাকে ছাপিয়ে উঠছে ক্রোধ। আরও কিছু আছে চোখে। পরিকল্পনা করছেন প্রতিভাবান ট্যাকটিশিয়ান। মনের কষ্ট চেপে ঝড়ের বেগে ভাবছেন কীভাবে প্রতিশোধ নেবেন।
তাঁর বক্তব্য শোনার জন্যে অপেক্ষা করে আছে রানা। কয়েক মুহূর্ত পর বললেন ব্রাউন, ‘তুমি হয়তো ভাবছ, কেন তোমাকে ডেকেছি। সত্যি কথা বলতে, আমি চাই আমার হয়ে একটা কাজ করে দেবে তুমি।’
‘বলুন, শুনছি,’ বলল রানা।
‘তুমি তো নিশ্চয়ই বুঝতে পেরেছ, পুলিশের তদন্তে আমি সন্তুষ্ট নই,’ বললেন ব্রাউন। ‘আমি চাই তুমি কায়রো যাও, খুঁজে বের করো কারা করেছে এই কাজ। তারপর খুন করো ওদের।’
‘খুবই দুঃখজনক, ছিনতাইকারীর হাতে লাঞ্ছিত হওয়াটা,’ অ্যানিকে বলল মিলা ডওনি। তারা আছে সেইবারের ভিআইপি স্টেটরুমে। প্রাক্তন কর্নেলের লাইব্রেরি থেকে কামরাটা অনেক দূরে। ‘স্যান রেমো এমনিতে খুবই শান্ত শহর। কখনও শুনিনি কোনও মহিলার ওপর হামলা করেছে কেউ।’
মহিলার ইশারায় বিশাল এক খাটে শুয়েছে অ্যানি রবার্ট। বিড়বিড় করল, ‘ভাবাই যায় না কীভাবে ওই দুই ছিনতাইকারীকে শায়েস্তা করলেন মাসুদ রানা। তিনি যেন স্বর্গের দেবতা।’ আস্তে করে চোখ বুজে ফেলল সে।
বেডের পায়ের দিক থেকে অ্যানিকে দেখল মিলা ডওনি। ‘এত বড় বিপদ থেকে রক্ষা করলে যে কাউকে দেবতা বলেই তো মনে হওয়ার কথা। ঠিক আছে, তুমি একটু বিশ্রাম নিয়ে নাও। অনেক ধকল গেছে তোমার ওপর দিয়ে। …আমার ভুল না হলে অন্তত একঘণ্টা আলাপ করবেন মিস্টার রানা আর কর্নেল ব্রাউন। ঘণ্টাখানেক পর একবার দেখে যাব তোমাকে।’
‘অনেক ধন্যবাদ,’ ঘুম-ঘুম স্বরে বলল অ্যানি।
‘তীরে যাওয়ার পর ডাক্তার দেখিয়ে নিয়ো। শক জিনিসটা ভাল নয়। ঠিক আছে?’
‘ঠিক আছে।’
‘পরে দেখা হবে। বিশ্রাম নাও।’ আর্ম চেয়ার থেকে একটা কম্বল নিয়ে ভাঁজ খুলে অ্যানির ওপর বিছিয়ে দিল মিলা ডওনি। ‘শীত লাগলে চেয়ারে সোয়েটার পাবে। পরে নিয়ো।’
‘ধন্যবাদ,’ বিড়বিড় করল অ্যানি। ‘পরে দেখা হবে।’
প্রাচ্যের কার্পেট মাড়িয়ে স্টেটরুম থেকে বেরিয়ে গেল মিলা ডওনি। পেছনে আটকে দিল দরজা। দরকারি কাজ পড়ে আছে তার।
বিলাসবহুল বিশাল ঘরে চুপ করে শুয়ে আছে অ্যানি। দূরে হারিয়ে গেল মিলা ডওনির পায়ের আওয়াজ। তবে মহিলা চলে গেছে বুঝতেই চোখ মেলে উঠে বসল অ্যানি। গা থেকে সরিয়ে দিল কম্বল। সতর্ক চোখে দেখল ঘরটা। নেমে পড়ল বিছানা ছেড়ে। চলে গেল মিলা ডওনির রেখে যাওয়া ওর জুতো ও হ্যাণ্ড ব্যাগের কাছে। ব্যাগ থেকে নিল অ্যামার পাফার।
কয়েক মুহূর্ত নীল রঙের ছোট্ট প্লাস্টিকের পাম্পটা দেখল অ্যানি। পাম্প থেকে মুচড়ে খুলল নিচের অ্যালিউমিনিয়ামের টিউব। পাফারের ভেতরে সালবুটামল নেই। তর্জনী ভরে দিল টিউবের ভেতর। তিন সেকেণ্ড পর বুড়ো আঙুল ও তর্জনী দিয়ে বের করল ছোট্ট এক ইলেট্রনিক ডিভাইস। ওটার তারের আরেক প্রান্তে রয়েছে খুব খুদে ইয়ারপিস। কানে মাইক গুঁজে দিল অ্যানি। সাবধানে চালু করল ডিভাইস।
পৃথিবীর বহু মাইল ওপরে জিপিএস সিগনাল পৌঁছে সেখান থেকে চলে গেল তার গন্তব্যে। অ্যানি ভাল করেই জানে, ওর রিপোর্টের জন্যে অধীর অপেক্ষায় রয়েছে সঙ্গীরা। এখন পর্যন্ত সবই ঠিকঠাক চলছে।
‘আমি সেইবার ইয়টে,’ ফিসফিস করল অ্যানি।
‘ঠিক আছে,’ বলল একটা পুরুষকণ্ঠ।
‘চারপাশ ঘুরে দেখতে বেরোব।’
‘সাবধান,’ বলল লোকটা। ‘ধরা পোড়ো না।’
‘চিন্তা কোরো না,’ বলল অ্যানি। ‘আউট।’
ডিভাইসের সুইচ অফ করে কান থেকে ইয়ারপিস সরাল অ্যানি। দু’আঙুলে পেঁচিয়ে নিল তার। ডিভাইস, ইয়ারপিস ও তার গেল অ্যালিউমিনিয়ামের টিউবের ভেতর। ওপরের প্লাস্টিকের অ্যাযমা পাম্প আটকে নিল সালবুটামল বটলে। ওটা গেল অ্যানির পকেটে। সাবধানে এগিয়ে সামান্য ফাঁক করল দরজা। উঁকি দিল বাইরে। ডানে-বামে দেখে নিয়ে বেরিয়ে এল নির্জন করিডোরে। ধক-ধক করছে হৃৎপিণ্ড। ও ভাল করেই জানে, যা করার করতে হবে খুব দ্রুত। তবে ভরসার কথা, জানা আছে ঠিক কোথায় কী খুঁজতে হবে ওকে।
.
নীরবে পরস্পরের দিকে চেয়ে আছে মাসুদ রানা এবং প্রাক্তন কর্নেল জন ব্রাউন। খালি হয়েছে রানার গ্লাস। ওটা রেখেছে হাঁটুর ওপর। ভাবছে, কীভাবে শুরু করবে কথা। আরও কয়েক মুহূর্ত পেরোবার পর বলল, ‘কর্নেল, আমি আসলে হিটম্যান নই।’
বোতল নিয়ে দু’জনের গ্লাসে আবার উইস্কি ঢাললেন ব্রাউন। ‘তা জানি। তবে আগেও কখনও কখনও প্রতিশোধ নিয়েছ তুমি।’
‘আমি বাউন্টি হান্টারও নই,’ বলল রানা। ‘মানুষ খুন করার জন্যে কোনও চুক্তি করি না।’
‘তবে বাড়াবাড়ি করতে গিয়ে তোমার হাতে খুন হয়েছে অনেকে,’ বললেন কর্নেল, ‘হয়নি?’
‘আত্মরক্ষার জন্যে খুন করেছি,’ বলল রানা।
‘আগে আমার কথা শুনে নাও, রানা,’ দীর্ঘশ্বাস ফেললেন ব্রাউন, ‘তারপর না হয় …’
‘বেশ, বলুন, চেয়ারের পিঠে হেলান দিল রানা।
চেয়ার ছেড়ে দেয়ালে ঝুলন্ত এক তৈলচিত্রের সামনে গেলেন কর্নেল। সোনাপানি করা ফ্রেমের ভেতরে ঝড়ের সাগরে পাল তোলা দুই রণতরী মুখোমুখি হয়েছে যুদ্ধের জন্যে। ধূসর মেঘ থেকে ঝলসে উঠছে নীল বিদ্যুৎ। কামান থেকে ছিটকে বেরোচ্ছে সাদা ধোঁয়া। ছিঁড়েখুঁড়ে গেছে পাল। মনোযোগ দিয়ে দৃশ্যটা দেখছেন জন ব্রাউন। একটু পর বললেন, ‘আমার ছেলের ব্যাপারে তোমাকে কিছু কথা বলব, রানা। ও ছিল বুদ্ধিমান একজন দার্শনিক। লড়াকু মনের ছিল না। চেষ্টা করেছিল আমাকে অনুকরণ করে মিলিটারিতে যোগ দিতে। কিন্তু নরম মানুষ বলে ওখানে ওর ঠাঁই হয়নি। শারীরিক ভাবে দুর্বল হলেও বুদ্ধিহীন ছিল না। তবে কখনও সিরিয়াস হয়নি নিজের পেশায়। কখনও দেখিনি কোনও কিছু নিয়ে লেগে থাকতে। আর এ কারণে ওর ওপর ছিলাম খুব বিরক্ত। এটা হয়তো আমার দোষ। আর সেজন্যে চরম শাস্তি পেতে হয়েছে আমাকে।’
ঘুরে তাকালেন ব্রাউন। ‘কোনওদিনই বুঝিনি, আসলে কী চায় মডাক। কিন্তু অন্তর থেকে আমাকে ভালবাসত। চাইত, একদিন দারুণ কিছু করে দেখাবে। আর সত্যিই একদিন রিসার্চ করতে গিয়ে পেল পছন্দমত বিষয়।’ চুপ হয়ে গেলেন ব্রাউন।
‘কী ধরনের বিষয়?’ জানতে চাইল রানা। অপেক্ষা করছে নতুন তথ্যের জন্যে।
‘ওর মনটা ছিল অ্যাকাডেমিক,’ বললেন প্রাক্তন কর্নেল। ‘এ ধরনের মানুষ বিজয় নিয়ে মাথা ঘামায় না। অল্প কিছু পেয়েই খুশি হয়। মর্ডাক মিশরে পেল প্রাচীন আমলের কিছু। কোনও ধরনের প্যাপাইরাস। ওটা হয়তো সেই সময়ের সামান্য কোনও রাজনৈতিক বা ধর্মীয় স্ক্রিপ্ট। তা-ও তিন হাজার বছর আগের। আমাকে খুলে বলতে চেয়েছিল, তবে মনোযোগ দিইনি বলে প্রায় কিছুই মনে নেই। অথচ, আমার ছেলেটার কাছে ওটা ছিল খুব গুরুত্বপূর্ণ।
‘তার মানে কায়রোয় গিয়ে রিসার্চ করছিল ওই বিষয়ে?’
মাথা দোলালেন ব্রাউন। ‘অনেক দিন ধরেই রিসার্চ করছিল ইংল্যাণ্ডে বসে। তারপর ইউনিভার্সিটি থেকে ছুটি পেয়েই চলে গেল কয়েক মাসের জন্যে। সঙ্গে ছিল ওর রিসার্চ করা সব মেটারিয়াল। কিন্তু তারপর যখন ওর লাশ পাওয়া গেল, রিসার্চের পেপার বা কিছুই ছিল না ওই অ্যাপার্টমেন্টে। ওর ঘড়ি নিয়ে গেছে। মানিব্যাগ আর ক্যামেরাও। কাপড়চোপড়, ব্রিফকেস, ল্যাপটপ- কিছুই পাওয়া যায়নি। ‘মাঝে মাঝে আমার মনে হয়, খামোকা মরল আমার ছেলেটা। সম্মান পেল না কোথাও। অথচ, ওর যোগ্যতা ছিল নাম করা প্রফেসর হওয়ার। চুরি-ডাকাতির সময় একদল খুনি শেষ করে দিল সুশিক্ষিত সম্ভাবনাময় এক যুবককে।’
কিছু বলার নেই, চুপ করে থাকল রানা।
‘মেনে নিতে পারিনি ছেলের মৃত্যু,’ আড়ষ্ট কণ্ঠে বললেন জন ব্রাউন। ‘আরও বেশি কষ্ট পাচ্ছি, পৃথিবীর বুকে কোথাও থাকবে না ওর আবিষ্কার করা কোনও কীর্তি। আমার ছেলে যেন একটা মাছি। ইচ্ছে হলো, আর এক চাপড়ে মেরে ফেলল কেউ। আর সেজন্যেই চাই ওর কথা যেন মনে রাখে মানুষ। যা-ই আবিষ্কার করে থাকুক, সেটা নিয়ে যেন আলাপ করে অ্যাকাডেমিকরা। যেন নিজের সম্মানটা পায় মর্ডাক।’ আবারও ফ্রেমটা তুলে নিয়ে দেখলেন ব্রাউন। আবেগের ছাপ পড়ল চেহারায়। ‘আমরা কেউ মারা গেলে দলের আর সব সৈনিক তার কথা মনে রাখে। অথচ, কোথাও চিহ্ন নেই আমার ছেলের। রানা, আমি শুধু সেটুকুই চাইছি।’
‘বুঝতে পেরেছি কী বলেছেন, কর্নেল,’ কয়েক মুহূর্ত পর বলল রানা। ‘আপনি মর্ডাকের রিসার্চ মেটারিয়াল ফেরত চাইলে, সেক্ষেত্রে ওগুলো উদ্ধার করার চেষ্টা করতে পারি। তবে খুনের বদলা নেয়া আমার কাজ নয়।’
‘কিন্তু আগেও তো খুন করেছ, রানা,’ বললেন ব্রাউন।
‘সেটা করেছি আত্মরক্ষার জন্যে,’ বলল রানা। ‘গায়ে পড়ে কাউকে খুন করিনি।’
মুহূর্তের জন্যে জ্বলে উঠল প্রাক্তন কর্নেলের দু’চোখ। ‘একবার ভেবে দেখেছ, রানা, ওই খুনিরা আসলে কারা? আবর্জনা থেকে উঠে এসেছে। এদের নিকেশ করলে সেটা হবে পৃথিবীর উপকার করা। আমি কৃতজ্ঞ হব আমার কাজটা তুমি করে দিলে।’
কৃতজ্ঞ কথাটা যেন চাবুকের মত লাগল রানার বুকে। মুহূর্তে ফিরল কয়েক বছর আগে। সেই জঙ্গল। রাতের আঁধার। আগুন। চিৎকার। গুলি। মুখ তুলে তাকাল রানা। ‘কর্নেল, আমি ভুলে যাইনি ষোলো সালের এপ্রিল মাসের চার তারিখের কথা।’
‘তোমার কাছ থেকে পাল্টা উপকার চাইনি, রানা, ‘ বললেন ব্রাউন। ‘সেজন্যে তোমাকে ফোন দিইনি। মনে করি না যে আমার কাছে কৃতজ্ঞ থাকার কোনও কারণ আছে তোমার। আমার কথা কি বুঝতে পেরেছ, রানা? বিশ্বাস করতে পারো আমার কথা।’
চুপ করে থাকল রানা।
তোমাকে ফোন দিয়েছি, কারণ পৃথিবীতে তুমি একমাত্র মানুষ, যাকে বিশ্বাস করতে পারি,’ বললেন ব্রাউন। ‘এমন একজন, যে শেষ করতে পারবে এই গুরুদায়িত্ব। নিজে আমি পারব না। বয়স হয়ে গেছে। একদল পশুকে খুন করতে গিয়ে নিজেই খুন হব।’
কর্নেল থেমে যাওয়ার পরেও নীরব থাকল রানা।
‘খরচের টাকা বা পারিশ্রমিক দিতে কোনও সমস্যা নেই,’ বললেন ব্রাউন। ‘পয়সা এখানে কোনও বিষয় নয়। যে-কোনও অঙ্কের টাকার কথা বলতে পারো।’
দীর্ঘ কয়েক মুহূর্ত চুপ থাকল রানা, তারপর বলল, ‘আমাকে একটু ভাবার সময় দিন, কর্নেল।’
‘তাতে সমস্যা নেই,’ বললেন ব্রাউন। ‘হঠাৎ করে তোমার কাঁধে কাজ চাপিয়ে দিতে চাইছি বলে দুঃখিত। আসলে আমার তো আর কিছুই করার নেই, তাই…’
একটা কথা পরিষ্কার করে বলছি,’ বলল রানা। ‘আমি যদি দায়িত্ব নিই, সেজন্যে কোনও পারিশ্রমিক নেব না।’
‘জানতাম এ কথাই বলবে,’ বললেন কর্নেল। ‘খরচের টাকা তো দেবই, তুমি চাইলে পারিশ্রমিক দিতেও দ্বিধা করব না।’
হাতঘড়ি দেখল রানা। দুপুর প্রায় দুটো বাজে। ‘বুঝতে পারছি, চট্ করে একটা জবাব চাইছেন আপনি। কিন্তু আমাকে বিকেল পর্যন্ত সময় দিন। ফোনে জানিয়ে দেব কী সিদ্ধান্ত নিলাম।’
মৃদু হাসলেন কর্নেল ব্রাউন। ‘ঠিক আছে, অনেক ধন্যবাদ। যে সিদ্ধান্তই তুমি নাও, আজ রাতে ডিনারে আসছ সেইবারে। কাজটা নেয়ার ব্যাপারে তুমি মানা করে দিলেও ক্ষোভ থাকবে না আমার মনে। আর যদি রাজি হও, হোটেল ছেড়ে এসে উঠবে এই ইয়টে। এরই ভেতর তোমার জন্যে একটা কেবিন গুছিয়ে রাখা হয়েছে। আজ রাত কাটাবে এখানে। হয়তো আমরা আলাপ করতে পারব তোমার কায়রো যাওয়ার ব্যাপারে।’
জবাব দিল না রানা। এরই মধ্যে মনে মনে গুছিয়ে নিচ্ছে কী করবে।
‘এসেছ বলে আবারও অসংখ্য ধন্যবাদ, রানা,’ বললেন কর্নেল। ‘অনেক দিন পর দেখা, খুবই খুশি হয়েছি।’ উঠে দাঁড়ালেন তিনি।
তখনই টোকার আওয়াজ হলো দরজায়।
‘এক্সকিউয মি,’ গিয়ে দরজা খুললেন ব্রাউন। করিডোরে দাঁড়িয়ে আছে পিএ মিলা ডওনি। হাতে মোবাইল ফোন। অন্য হাতে ভাঁজ করা সুতির নীল নেভি জ্যাকেট। ওটা নিজের বলে চিনতে পারল রানা।
‘বিরক্ত করেছি বলে দুঃখিত,’ বলল মহিলা। এবার নিচু স্বরে জানাল, ‘আপনাকে ফোন করেছেন মিস্টার হাসুনি কাযুহিরো।’
বিড়বিড় করে কাকে যেন অভিশাপ দিলেন ব্রাউন। মোবাইল ফোন হাতে নিয়ে রানাকে বললেন, ‘আমার একটু সময় লাগবে, রানা। জাপানি টাইকুন। মহা মেজাজ। বিযনেস ডিল।’
ওপরের ডেকে দেখা হবে,’ বলল রানা।
স্টাডি থেকে বেরিয়ে গেলেন কর্নেল। মিলা ডওনির সঙ্গে করিডোরে হাঁটতে শুরু করে বলল রানা, ‘অ্যানির কী খবর?’
‘বিশ্রাম নিচ্ছে,’ বলল কর্নেলের পিএ। ‘খুব শড়।’ রানার হাতে জ্যাকেট দিল সে। ‘জ্যাকেট আর লাগবে না ওর। ওকে নতুন পোশাক দিয়েছি।’
‘অনেক ধন্যবাদ।’
‘ধন্যবাদের কিছু নেই। যা করার আপনিই করেছেন। উদ্ধার করেছেন মেয়েটাকে।’ হাসল মিলা ডওনি। ‘যাই, গিয়ে দেখি কী করছে। পাঠিয়ে দেব ডেকে আপনার সঙ্গে দেখা করার জন্যে।’
মৃদু মাথা দুলিয়ে বাইরের ডেকের দিকে চলল রানা। হাতের ভাঁজে ঝুলছে জ্যাকেট। ভারী হয়ে আছে মনটা। করিডোর পার হয়ে বেরিয়ে এল সোনালি রোদে। ঝিলমিল করছে নীল সাগর। পায়ের নিচে দুলছে ডেক। রেলিঙের পাশে গিয়ে থামল রানা। দূরে তাকাল দিগন্তের দিকে। উদাস লাগছে মন। পেছনে শুনতে পেল মিষ্টি একটা নারীকণ্ঠ: ‘হ্যালো?’
ঘুরে তাকাল রানা।
লিণ্ডা ব্রাউন। কাঁধে লুটিয়ে আছে এলো চুল। মৃদু হাওয়ায় উড়ছে। ঝিকিয়ে উঠছে রোদে। মুখের ওপর থেকে সরিয়ে দিল একগোছা চুল। মেয়েটার হাসি অপূর্ব। সাদা দাঁতগুলো নিখুঁত। চোখে কীসের এক ঝিলিক।
হঠাৎ করেই খুব সচেতন হয়ে উঠল রানা। যেন নতুন করে পরিচয় হচ্ছে রাফেলা বার্ডের সঙ্গে।
‘আমাদেরকে পরিচয় করিয়ে দেয়নি কেউ,’ মিষ্টি হাসল মেয়েটা।
নরম কণ্ঠে অস্ট্রেলিয়ান সুর টের পেল রানা। ‘মিসেস ব্রাউন,’ হাত বাড়িয়ে দিল ও।
হাতটা ধরে ঝাঁকিয়ে দিল লিণ্ডা ব্রাউন।
রানা অনুভব করল, মেয়েটার ত্বক উষ্ণ এবং নরম। শক্ত হাতেই ধরেছিল ওর হাত।
‘প্লিয, আমাকে লিণ্ডা বলেই ডাকবেন।’
‘আমি মাসুদ রানা,’ বলল রানা।
‘আমার স্বামী আপনাকে রানা বলে ডাকেন।’
‘আপনিও আমাকে রানা বলে ডাকতে পারেন।’
‘পরিচিত হয়ে খুশি হলাম, রানা,’ খুশি হয়ে হাসল মেয়েটা।
রাফেলা বার্ডের কথা মন থেকে বিদায় করতে পারছে না রানা। ভাবতে শুরু করল, এবার কী বলবে। লিণ্ডা ব্রাউনের চোখে অদ্ভুত এক আলো, যেটা বহুদিন আগে দেখেছে রাফেলার চোখে। অস্বস্তিতে ভরে গেল রানার মন। কিছু বলতে হবে সেজন্যে জানাল, ‘ইয়টে এসেই আপনার টার্গেট প্র্যাকটিস দেখেছি। আশা করি কিছু মনে করেননি। লক্ষ্যভেদে আপনি খুবই ভাল।’
হাসল লিণ্ডা। ‘সাধ্যমত চেষ্টা করছি।’
‘আপনি তো অস্ট্রেলিয়ান ওপেন চ্যাম্পিয়ন।’
‘অসুস্থ ছিলাম বলে অলিম্পিকে অংশ নিতে পারিনি। আরও ভাল করতে হবে, নইলে যে-কোনও দিন প্রতিযোগিতায় হেরে যাব।’
মেয়েটা চুপ হয়ে যাওয়ায় দু’জনের মাঝে নামল নীরবতা।
‘আপনি জনের সঙ্গে এসএএস ফোর্সে ছিলেন?’ জানতে চাইল মেয়েটা। ‘আগে কখনও ওর রেজিমেন্টের কারও সঙ্গে দেখা হয়নি আমার।’
কথা না বাড়িয়ে কাঁধ ঝাঁকাল রানা।
‘আপনি বোধহয় আর্মির ব্যাপারে আলাপ করতে পছন্দ করেন না?’
‘ঠিক তা নয়,’ বলল রানা। ‘আসলে আমি ছিলাম বাংলাদেশ আর্মিতে।’
‘জনের সঙ্গে পরিচয় হলো কী করে?’
‘প্রথমবার নাম করা এক মিলিটারি অ্যাকাডেমিতে সাক্ষাৎ হয়েছিল। তখন কর্নেল ব্রাউন ছিলেন এসএএস ফোর্সে। তাঁর নেতৃত্বে ছিল একটা গ্রুপ। তাদের সঙ্গে আমার ইউনিটের প্রতিযোগিতা চলছিল।’
‘তা-ই? কারা জিতেছিল?’
‘নানান ধরনের প্রতিযোগিতার ফলাফল বিচার করার পর যৌথভাবে পুরস্কার দেয়া হয় দুই ইউনিটকে।’
‘আপনাকে খুব সম্মানের চোখে দেখে জন, বলল লিণ্ডা। একটু থেমে জানতে চাইল, ‘ছেলের ব্যাপারে কিছু বলেছে ও?’ আস্তে করে মাথা নাড়ল মেয়েটা। ‘খুব দুঃখজনক মৃত্যু।’
‘মর্ডাককে চিনতেন আপনি?’
‘খুব ভাল ভাবে নয়,’ বলল লিণ্ডা। ‘মাত্র কয়েকবার দেখা হয়েছে। পরস্পরকে এড়িয়ে চলত জন আর মডাক। নিজের চেয়ে বয়সে ছোট সত্মা নিয়ে আপত্তি ছিল মর্ডাকের।’
চুপ করে থাকল রানা।
কিছুক্ষণ নীরবতার পর নিচু গলায় বলল লিণ্ডা, ‘আমি জানি, আপনার কাছ থেকে কী চাইছে জন।’
বিস্মিত হয়েছে রানা। নরম সুরে বলল, ‘জানেন?’
‘আমাকে সবই খুলে বলেছে। মিশরে গিয়ে আপনি যেন ওর হয়ে মর্ডাকের জিনিসপত্রগুলো সংগ্রহ করেন।’
কাঁধ ঝাঁকাল রানা।
‘নিজের ছেলে যেখানে খুন হয়েছে, সেখানে হাজির হওয়াও বোধহয় খুব কঠিন,’ বলল লিণ্ডা ব্রাউন। ‘মর্ডাকের শেষ স্মৃতি হিসেবে ওর জিনিসপত্রগুলো ফেরত চাইছে জন।’ রানা বুঝে গেল, সব খুলে বলেননি কর্নেল। শুনলে মেয়েটা হয়তো ভাববে, তার স্বামী আসলে একজন খুনি।
‘লাশ শনাক্ত করার সময় কায়রোয় জনের পাশে ছিলাম,’ বলল লিণ্ডা। ‘কী ভয়ঙ্কর মৃত্যু! বেচারা জন। খুব খুশি হব আপনি ওকে সাহায্য করলে, রানা।
‘আমি এখনও জানি না কোনও কাজে আসব কি না,’ বলল রানা।
একবার ওর চোখ দেখে নিয়ে দূর সাগরে দৃষ্টি ফেলল লিণ্ডা।
আবারও বিরাজ করছে অস্বস্তিকর পরিবেশ।
‘আপনাদের কোথায় প্রথম দেখা হয়?’ নীরবতা ভাঙল রানা।
‘বছরখানেক আগে সিডনিতে। তখন একটা দাতব্য সংগঠনের হয়ে কাজ করছিলাম। আমাদেরকে সাহায্যের জন্যে সেসময় সেইবার ইয়ট বিনে পয়সায় দেয় জন।’
‘আমি ভেবেছিলাম আপনি পেশাদার তীরন্দাজ।
হেসে ফেলল লিণ্ডা ব্রাউন। ‘না, তা নই। চাকরি করতাম একটা বহুজাতিক কোম্পানিতে। আর তারপর তো বিয়ে হয়ে গেল ওর সাথে।’ ঘুরে রানাকে দেখল মেয়েটা। কী যেন বলতে গিয়েও চেপে গেল।
তখনই ডেকের আরেক পাশ থেকে জন ব্রাউনের গলা শুনল ওরা। অ্যানি রবার্টসকে নিয়ে এগিয়ে আসছেন তিনি। মেয়েটাকে আগের চেয়ে সুস্থ মনে হলো রানার। রঙ ফিরেছে অ্যানির গালে।
চট্ করে তাকে দেখল লিণ্ডা ব্রাউন। ঘুরে তাকাল রানার দিকে। ‘উনি কি আপনার স্ত্রী, রানা?’
‘না,’ বলল রানা।
‘তা হলে গার্ল ফ্রেণ্ড?’
‘তা-ও নয়। আমি আসলে ওকে চিনি না।’
ভুরু কুঁচকে গেল লিণ্ডার। ‘কিন্তু আপনার সঙ্গে না এসেছে এই ইয়টে?’
‘সে দীর্ঘ কাহিনী,’ বলল রানা। পেছনে শুনল পানিতে লঞ্চের ইঞ্জিনের তৈরি বগ-বগ আওয়াজ। বোর্ডিং প্ল্যাটফর্মে ভিড়েছে গ্যারি স্যাণ্ডার্স। লঞ্চে করে পৌঁছে দেবে তীরে।
রানার সামনে থেমে আরেকবার হ্যাণ্ডশেক করলেন ব্রাউন। নরম সুরে বললেন, ‘মনে রেখো, রানা, যে সিদ্ধান্তই তুমি নাও, আমাদের বন্ধুত্ব কখনও ম্লান হবে না। আশা করি, সন্ধ্যার পর দেখা হবে ডিনারে। অ্যানির দিকে ঘুরে বললেন তিনি, ‘খুশি হলাম আপনার সঙ্গে পরিচিত হয়ে, মিস রবার্ট। আশা করি সাবধানে থাকবেন। এখন তো জানেন, খারাপ লোক আছে স্যান রেমো শহরে।’
লালচে হলো অ্যানি রবার্টসের দুই গাল। ‘বিপদের সময় আশ্রয় দিয়েছেন বলে অসংখ্য ধন্যবাদ, স্যর। কৃতজ্ঞ রইলাম মিলা ডওনির প্রতিও। আপনারা অনেক ভাল।’
‘এসব বলে লজ্জায় ফেলবেন না, মাই ডিয়ার,’ হাসলেন কর্নেল।
‘এবার যাওয়া যাক?’ বলল রানা। অ্যানির বাহু ধরে লঞ্চে নামতে সাহায্য করল। লিণ্ডা ব্রাউনের কাছ থেকে বিদায় নিতে ওপরে তাকাল। কিন্তু কেন যেন রেলিঙের কাছ থেকে সরে গেছে কর্নেলের অপরূপা স্ত্রী।
রানা ও অ্যানিকে জেটিতে পৌঁছে দিল গ্যারি স্যাণ্ডার্স। ট্যাক্সি ডাকার জন্যে মোবাইল ফোন বের করল রানা। তবে চোখে পড়ল এইমাত্র তীরবর্তী সড়কে থেমেছে হলদে এক ক্যাব।
‘ওটাতে চেপে’তোমার হোটেলে যেতে পারব,’ অ্যানিকে বলল রানা।
‘কর্নেল ব্রাউন সব দিকেই খেয়াল রাখেন, তাই না?’ বলল অ্যানি।
‘তাই তো মনে হচ্ছে।’
ক্যাবে চেপে স্যান রেমোর মাঝামাঝি পৌঁছল ওরা। ড্রাইভার ওদেরকে নামিয়ে দিল অ্যানির হোটেলের সামনে। মেয়েটার সঙ্গে লবি পর্যন্ত এল রানা।
‘জানি না কীভাবে আপনাকে ধন্যবাদ দেব,’ বলল অ্যানি। ‘আপনি না থাকলে সৈকতে আজ খুনই হয়ে যেতাম।’
মানিব্যাগ বের করে ওটা থেকে নিজের কার্ড নিয়ে মেয়েটার হাতে দিল রানা। ‘এখানে আমার মোবাইল ফোন নম্বর পাবে। মনে করি না দরকার পড়বে। তবে কোনও সাহায্য লাগলে দ্বিধা কোরো না।’
‘বেশ,’ লালচে হলো অ্যানির গাল। গোড়ালিতে ভর করে টুপ্ করে একটা চুমু দিল রানার গালে। ঘুরে দরজা পেরিয়ে ঢুকে পড়ল হোটেলে।
রাস্তায় বেরিয়ে নিজের হোটেলের দিকে চলল রানা। ভাবছে, কী জবাব দেবে কর্নেলকে? ওর পেশা খুন করা নয়। ওদিকে চিরকালের জন্যে মানুষটার কাছে ও কৃতজ্ঞ। কেন যেন নিজেকে খাঁচায় বন্দি অসহায় জানোয়ার বলে মনে হলো ওর।
সোজা হোটেলে ফিরে নিজের কামরায় গেল রানা। শুয়ে পড়ল বিছানায়। মনে ভিড় করল ষোলো সালের এপ্রিল মাসের চার তারিখের স্মৃতি। কর্নেল জঙ্গলে সাহসিকতার সঙ্গে না লড়লে আজ বেঁচে থাকত না ও।
ওই রাতের কথা কখনও ভুলবে না রানা। মাঝে মাঝেই ঘুমের ভেতর আসে সেই দুঃস্বপ্ন।
চোখ বুজতেই রানা দেখল সেসব দৃশ্য।
যেন মাত্র গতকাল রাতে ঘটেছে ওই মৃত্যু বিভীষিকা।
.
চলছে কঙ্গোর কিভু এলাকায় বিদ্রোহী সৈনিকদের সঙ্গে সরকারী আর্মির বিরোধ। খুন হচ্ছে শত শত নিরপরাধ মানুষ।
ওই অঞ্চলে মেডিকেল সাহায্য দেয়ার জন্যে ইউএন থেকে পাঠানো হয়েছিল বেশ কয়েকজন বাঙালি ও ব্রিটিশ ডাক্তার ও নার্সকে।
ক’দিন পর দৈনিক পত্রিকার পাতায় এল: কিডন্যাপ করা হয়েছে মানুষগুলোকে।
মুক্তিপণ হিসেবে বিদ্রোহী সৈনিকদল ইউএন-এর কাছ থেকে চাইল এক বিলিয়ন ডলার
কিন্তু ইউএন থেকে জানানো হলো, টাকার বিনিময়ে জিম্মিদেরকে ছুটিয়ে নেবে না তারা।
ঠিক হলো শক্তি প্রয়োগ করা হবে অমানুষগুলোর ওপর।
যেহেতু বাংলাদেশ ও ব্রিটেনের নাগরিকদের আটক করেছে, তাই ইউএন থেকে চাওয়া হলো ওই দুই দেশের আর্মি অফিসার ও সৈনিক।
তোলপাড় শুরু হলো দুই সরকারের ভেতর।
দুই দেশের আর্মির ষোলোজন অফিসার ও সৈনিককে ইউএন থেকে পাঠানো হলো কঙ্গোতে।
সেসময় বাংলাদেশি সোলজারদের নেতৃত্ব দেবার জন্য বিসিআই থেকে মাসুদ রানাকে চেয়ে নিয়েছিল ইউনাইটেড নেশনস।
ব্রিটিশ আর্মির তরফ থেকে দলনেতা দলনেতা ছিলেন লেফটেন্যান্ট কর্নেল জন ব্রাউন।
যেহেতু আগে থেকেই পরস্পরকে চেনে, তাই ধরে নেয়া হয়েছিল সমঝোতা করে কাজ করবে দুই দেশের সৈনিকদল।
কিনশাসা পৌছুবার পর ওরা জানল, বিদ্রোহী মিলিটারি ফোর্সের নেতা তেত্রিশ বছর বয়সী এক মেজর। নাম বাবুনা গুন। তার প্রিয় শখ মানুষের হাত-পা ও মাথা ছোরা দিয়ে কেটে নেয়া। কয়েকটা গ্রামের প্রত্যেককে খুন করেছে স্রেফ মজা পাওয়ার জন্যে। কিভু এলাকায় ড্রাগ অ্যাডিক্ট বানিয়ে নিজেদের দলে আট-দশ বছর বয়সী ছেলেদেরকে নিয়োগ দিচ্ছে সে। বিবেক বলতে কিছুই নেই কারও। বাচ্চাদের হাতে অটোমেটিক রাইফেল তুলে দিয়ে নির্দেশ দিচ্ছে: এলাকায় বাইরের কাউকে দেখলেই বুক ঝাঁঝরা করে দিবি।
লেফটেন্যান্ট কর্নেল জন ব্রাউন ও মাসুদ রানার দায়িত্ব ছিল জিম্মিদেরকে নিরাপদে কিনশাসায় পৌঁছে দেয়া এবং বাবুনা গুনকে গ্রেফতার করা। আগে থেকেই এই দুই সৈনিকদলের জন্যে তথ্য সংগ্রহ করছিল এমআইসিক্স। দেড় সপ্তাহ পর জানা গেল, একটা গির্জার কাছে জঙ্গলে আটকে রাখা হয়েছে ডাক্তার ও নার্সদেরকে। আপাতত অন্য এলাকায় লড়তে আর্মির বেশিরভাগ সৈনিক পাঠিয়ে দিয়েছে বাবুনা গুন ও তার সেকেণ্ড-ইন-কমাণ্ড ক্যাপ্টেন প্যাট্রিক নানাঙ্গা। গির্জার যাজক ও নানদের খুন করে গির্জায় ঘাঁটি গেড়েছে এখন।
সে সন্ধ্যায় আরএএফ ফোর্সের একটা চিনুক হেলিকপ্টারে চেপে ওই জঙ্গলে নামল রানা ও ব্রাউনের সৈনিকরা। ভীষণ উত্তপ্ত পরিবেশ। ক্যাকাম্যালা ক্রিকে সেই গির্জার কাছে পৌঁছুল ওরা রাত এগারোটার দিকে। প্ল্যান অনুযায়ী ঠিক ছিল, দু’দিক থেকে হামলা করবে বাংলাদেশি ও ব্রিটিশ ফোর্স। লেফটেন্যান্ট কর্নেল ব্রাউনের দায়িত্ব ছিল জঙ্গলে ডাক্তার ও নার্সদের সরিয়ে নেয়া। আর রানার কাজ ছিল দলের সৈনিকদেরকে নিয়ে গির্জা আক্রমণ করা। মেজর বাবুনা গুন ও ক্যাপ্টেন নানাঙ্গার থাকার কথা ওখানেই।
কিন্তু কিছুক্ষণ পর ব্রাউন ও রানা দু’জনেই বুঝে গেল, সম্পূর্ণ ভুল তথ্য পেয়েছে ওরা। ওই এলাকায় রয়েছে অন্তত কয়েক শ’ বিদ্রোহী সৈনিক। হঠাৎ করেই জঙ্গলের আস্তানা থেকে বেরিয়ে ওরা হামলা শুরু করল ওই ষোলোজন অফিসার ও সৈনিকের ওপর। বুকে ঝুলছে কার্ট্রিজের বেল্ট। কোকেন খেয়ে কাণ্ডজ্ঞানহীন তারা। একেকজন যেন সাক্ষাৎ ইবলিশ। জঙ্গলের মাঝে ঝলসে উঠতে লাগল মাযল ফ্ল্যাশ। মাত্র কয়েক মিনিটে কোণঠাসা হয়ে পড়ল এসএএস ফোর্স ও বাঙালি সৈনিকরা। গির্জার সামনে প্রতিরোধ গড়তে চাইল তারা। চারপাশে শত শত গুলি। একে একে লুটিয়ে পড়ছে বাংলাদেশি ও ব্রিটিশ সৈনিকরা। তবে হার মানতে রাজি হলো না তারা। বাবুনার দলের সৈনিকদের লাশ জমে স্তূপ হলো উঠানে। তবে বাঙালি ও ব্রিটিশ সৈনিকরা বুঝল, গুলি ফুরিয়ে আসছে বলেই শেষ পর্যন্ত করুণ ভাবে মরবে তারা। এমন উপায় নেই যে জিম্মিদেরকে উদ্ধার করবে, বা নিজেরা প্রাণে বাঁচবে। বড়জোর একঘণ্টার ভেতর এক এক করে জীবিত অফিসার ও সৈনিকদেরকে ম্যাচেটির কোপে টুকরো টুকরো করবে ড্রাগ অ্যাডিক্ট নরপশুর দল।
রানা দেখছে লুটিয়ে পড়ছে দলের সৈনিকরা। রকেট প্রপেল্ড গ্রেনেডের আঘাতে উড়ে গেল বাংলাদেশ আর্মির সার্জেন্ট মিজান ও এসএএস কর্পোরাল অ্যান্ড্রিউ। রানার পাশে শুয়ে পাল্টা গুলি করছিল রেডিয়ো অপারেটর সার্জেন্ট আসাদ। রানা দেখল, গর্জে উঠছে পুরনো গির্জার একটু দূরের ছাউনিতে রাখা .৫০ ক্যালিবারের মেশিন গান। তখনই একে-৪৭-এর একরাশ গুলিতে ঝাঁঝরা হলো সার্জেন্ট আসাদ। নিজের শেষ গ্রেনেড ছাউনির দিকে ছুঁড়ল রানা। তিন সেকেণ্ড পর বিস্ফোরিত হলো ছাউনি। চারপাশ দিয়ে সাঁই সাঁই ছুটছে হাজারো গুলি। আসাদের রেডিয়োটা নিয়ে এয়ার সাপোর্ট চাইল রানা। কিন্তু কথা বলার সুযোগ পেল মাত্র কয়েক সেকেণ্ড। কারণ, ওর কাঁধে এসে বিঁধল একটা বুলেট। হাত থেকে পড়ে গেল রেডিয়ো। ওটা বামহাতে তুলে পিছাতে চাইল রানা। এরপর থেকেই কেমন যেন ঘোলাটে হয়ে গেল ওর স্মৃতি। দাউ-দাউ করে জ্বলছে গির্জা। চারপাশে রণহুঙ্কার। গুলি। আর্তনাদ। একে একে চিরকালের জন্যে ঘুমিয়ে পড়ছে ওর প্রিয় সৈনিকরা। দৌড়ে উঠানে ঢুকছে একদল কালো যোদ্ধা, হাতে রাইফেল বা ম্যাচেটি। রান্নার কাছ থেকে মাত্র কয়েক ফুট দূরে কর্পোরাল জসিম। শুয়ে পড়ে গুলি করছে। থরথর করে কাঁপছে ডানকাঁধ। গুলির সঙ্কট। একটা একটা করে গুলি করছে রানা।
কিছুক্ষণ পর শুনল বিকট আওয়াজ। আকাশ চিরে হাজির হয়েছে দুটো নাইট-টু লিংক্স হেলিকপ্টার। জঙ্গলে ফেলেছে স্পটলাইটের আলো। চালু করেছে মিনিগান। শত শত গুলি আসতেই ভীষণ ভয় পেয়ে পালাতে শুরু করল বাবুনা গুনের সৈনিকরা। ধুপধাপ মাটিতে পড়ছে লাশ। জঙ্গল কাঁপছে রোটরের তীব্র হাওয়ায়। একটা ছাউনির টিন উড়ে গেঁথে গেল মোটা এক কালো লোকের ঘাড়ে।
আকাশের দিকে চেয়ে এয়ারক্রাফট দেখল রানা। তখনই পেছন থেকে বিধল আরেকটা গুলি। মুখ থুবড়ে পড়ল ও। আবছা দেখছে চারপাশ। জেদ করে চাইল সচেতন থাকতে। উঠে বসল হাঁটুতে ভর করে। জানতে চাইছে কে গুলি করেছে পেছন থেকে। কুলকুল করে উষ্ণ রক্ত নামছে পিঠ বেয়ে। পড়ে গিয়েও গড়ান দিয়ে চিত হলো রানা। শুনতে পেল খুব কাছে আরেকটা গুলির আওয়াজ। একটু দূরেই ধুলোর ভেতর লুটিয়ে পড়েছে কর্পোরাল জসিম।
ছায়ার ভেতর থেকে এল এক লোক। লকলকে আগুনের কমলা পটভূমিতে তাকে দেখাল রাক্ষসের মত। হাতে পিস্তল। বিহ্বল চোখে তাকে দেখল রানা। আরও কাছে এল লোকটা। পিস্তলের মাযল তাক করেছে ওর মাথা লক্ষ্য করে।
লোকটা শক্ত করে ধরেছে পিস্তলের বাঁট। কালো মুখ। রক্তলাল চোখে ভীষণ ঘৃণা। ওই দৃষ্টি কখনও ভুলবে না রানা। লোকটা যেন বদ্ধউন্মাদ। তারপর গুলির আওয়াজ শুনল ও। আর কিছুই মনে নেই।
ভেবেছিল মরেই গেছে। কিন্তু চোখ মেলতেই দেখল শুয়ে আছে কোনও মিলিটারি হসপিটালের নরম বেড়ে। চোখ সরাতেই দেখল পাশেই বসে আছেন লেফটেন্যান্ট কর্নেল জন ব্রাউন। উদ্বিগ্ন হয়ে ওকেই দেখছেন তিনি। সন্তান অসুস্থ হলে এভাবেই বুঝি চেয়ে থাকেন দুশ্চিন্তাগ্রস্ত বাবা।
সে-রাতে জিম্মিদের উদ্ধার করতে ওরা গিয়েছিল ষোলোজন। ফেরত এসেছে মাত্র দু’জন।
লেফটেন্যান্ট কর্নেল জন ব্রাউন না থাকলে বডিব্যাগে করে পাঠিয়ে দেয়া হতো রানার লাশ বাংলাদেশে।
একদম শেষতক লড়াই করেছেন ব্রাউন। আজও এসএএস ফোর্সের অফিসার ও সৈনিকরা শ্রদ্ধার সঙ্গে উচ্চারণ করে তাঁর নাম।
এয়ার ফোর্স জঙ্গলে পৌছে যাওয়ার পর কর্পোরাল কার্ককে খুন করে ক্যাপ্টেন নানাঙ্গা। আহত রানার মাথা গুলি করতে যাচ্ছিল। ঠিক তখনই ওখানে হাজির হন ব্রাউন। নানাঙ্গার পিস্তলে ছিল একটা মাত্র গুলি, ওটা লাগে তাঁর বাহুতে।
পরের কয়েক সপ্তাহ হাসপাতালে শুয়ে-বসে সবই শুনেছে রানা। দেরিতে এসেছিল রিইনফোর্সমেন্ট। প্যারাট্রুপাররা এল বটে, তবে ততক্ষণে মারা গেছে প্রায় সবাই। অবশ্য নিজেদের কাজ শেষ করেছে রানা ও ব্রাউনের দল। সেই রাতেই হামলা করা হয় বিদ্রোহী মিলিটারি ফোর্সের ওপর। কচুকাটা হয়ে গিয়েছিল তারা। উদ্ধার করা হয় নার্স ও ডাক্তারদেরকে। পাঠিয়ে দেয়া হয় যার যার দেশে।
আর কখনও খোঁজ পাওয়া যায়নি মেজর বাবুনা গুনের।
বীরের মত লড়াই করেছেন বলে ব্রিটেনের রানির তরফ থেকে পুরস্কৃত করা হয় জন ব্রাউনকে। তাঁকে করে দেয়া হয় ফুল কর্নেল।
নিজে থেকেই তাঁকে কথা দিয়েছিল রানা: আপনি কখনও বিপদে পড়লে শুধু একটিবার খবর দেবেন, বেঁচে থাকলে ঠিকই হাজির হব।
আজ হয়তো সময় হয়েছে সেই ঋণ পরিশোধ করার।
বাস্তবে ফিরল মাসুদ রানা। চট্ করে চোখ মেলে দেখল হাতঘড়ি।
ঝড়ের বেগে পেরিয়ে গেছে একঘণ্টা।
ওর সিদ্ধান্তের জন্যে অধীর হয়ে অপেক্ষা করছেন কর্নেল ব্রাউন।
আগেই স্থির করেছে রানা, উপেক্ষা করবে না তাঁর অনুরোধ।
এবার শোধ করে দেবে জীবনের সবচেয়ে বড় ঋণ। তবে কর্নেলের কথায় কাউকে খুন করবে কি না, তা নিয়ে দ্বিধা আছে ওর মনে।
বিছানা ছেড়ে রুম লক করে নিচে নামল রানা। লবি ত্যাগ করে বেরিয়ে এল ব্যস্ত রাস্তায়। এ বছরও আসছে শত শত টুরিস্ট। ভিড়ের মাঝ দিয়ে এগিয়ে চলল ও। চারপাশে হৈচৈ। পুরনো সব দালান, সরু গলিগুলোতে ছোট্ট দোকান ও ফুলের ডিসপ্লে। ইউরোপে ফুলের জন্যে বিখ্যাত স্যান. রেমো শহর। আরও কিছুক্ষণ হাঁটার পর হঠাৎ করেই রানা টের পেল, পৌঁছে গেছে অ্যানি রবার্টসের হোটেলের সামনে।
হাতঘড়ি দেখল ও। মেয়েটাকে পৌঁছে দিয়েছে দেড়ঘণ্টা আগে। ভাবল, একবার দেখা করে যাই অ্যানির সঙ্গে।
হোটেলটা কমদামি। দেয়ালে কালচে ছাতা পড়া। রিসেপশন ডেস্কের সামনে থামল রানা। বুঝে গেছে, টাকার অভাবে এখানে উঠেছে অ্যানি। আনমনে ভাবল, কতটা চিনি সদ্য পরিচিতা মেয়েটাকে!
ডেস্কের পেছনে বসে খবরের কাগজ পড়ছে বৃদ্ধ এক ক্লার্ক। চোখে ঘোলাটে কাঁচের হাফমুন চশমা। ওটার ওপর দিয়ে রানাকে দেখল সে। ইতালিয়ান ভাষায় বলল, ‘আপনাকে কী ধরনের সাহায্য করতে পারি?’
‘আপনাদের হোটেলে আমার এক বান্ধবী উঠেছে,’ বলল রানা। ‘নাম অ্যানি রবার্ট। ঘরের নম্বর জানি না। আমার হয়ে ওকে একটু ডেকে দেবেন?’
বিরক্তি নিয়ে খবরের কাগজ সরিয়ে রাখল বৃদ্ধ। ডেস্ক থেকে টেনে নিল পুরনো আমলের রেজিস্টার খাতা। বেশ কিছুক্ষণ ধরে চোখ বোলাল নামের তালিকায়। তারপর মুখ তুলে বলল, ‘এই হোটেলে ওই নামে কোনও বোর্ডার নেই।’
চেক আউট করে চলে গেছে?’
‘না, সেনর, রেজিস্টার খাতায় ওই নামে কেউ নেই। ওই নামের কোনও গেস্টও ছিল না।’
‘ঘণ্টা খানেক আগে পৌঁছে দিয়ে গেছি। আপনি কি সেসময়ে ডিউটিতে ছিলেন?’
ভুরু কুঁচকে রানাকে দেখল বৃদ্ধ ক্লার্ক। তিক্ত কণ্ঠে বলল, ‘আমার মনে হয় আপনি ভুল করে এই হোটেলে চলে এসেছেন, সেনর।’
মাথা নাড়ল রানা। ‘ঠিক জায়গাতেই এসেছি। আমার মনে হয় আপনিই ভুল করছেন।’
হতাশ চেহারা করে কাঁধ ঝাঁকাল বৃদ্ধ। ঘুরিয়ে দিল রেজিস্টার খাতা। ‘নিজেই দেখুন।’
এক এক করে নাম পড়ছে রানা। প্রথম পাতা শেষ করে গেল আগের পাতায়। কয়েক মিনিটে গত এক মাসের সব এন্ট্রি দেখা হয়ে গেল ওর। ঠিকই বলেছে বৃদ্ধ ক্লার্ক। অ্যানি রবার্ট, এ. রবার্ট বা কাছাকাছি নামের কেউ ওঠেনি এই হোটেলে।
‘বিরক্ত করলাম বলে দুঃখিত,’ ক্লার্কের দিকে তাকাল রানা। ‘ভুল করে ফেলেছি।’
একবার ঘোঁৎ করে উঠে নাকের কাছে আবারও দৈনিক পত্রিকা ধরল লোকটা।
দ্বিধা নিয়ে হোটেল থেকে বেরোল রানা। ভাবছে, ঠিক জায়গাতেই এসেছি, তাতে ভুল নেই। হাঁটতে হাঁটতে একবার কাঁধ ঝাঁকাল। অদ্ভুত রহস্যময় • মেয়ে! ছিনতাইকারীদের হাত থেকে রক্ষা পেয়ে বোধহয় সতর্ক হয়ে উঠেছে। নকল নাম বলেছে ওকে। বোধহয় বিশ্বাস করে না দুনিয়ার কাউকে!
তার নাম অ্যানি হোক বা ক্যানি, তাতে আমার ভাবল রানা। নিরাপদে থাকলেই হলো। এখন তাকে নিয়ে ভাবা একেবারেই অর্থহীন।
আরেকবার হাতঘড়ি দেখল রানা। রওনা হলো বন্দরের দিকে। সন্ধ্যার পর যাবে কর্নেলের ইয়টে ডিনারের আমন্ত্রণে। বাতাসে হালকা পোড়া গন্ধ। ভাপসা গরম। একবার মুখ তুলে তাকাল রানা। কুচকুচে কালো মেঘে ভরে গেছে আকাশ। আসছে বিদ্যুৎঝড়।
নিজের হোটেলের দিকে চলল রানা। শতখানেক গজ যাওয়ার পর সামনে পড়ল লম্বাটে এক সাদা দালান। ওটা পাশ কাটাতে গিয়েও থেমে গেল ও। চোখ পড়েছে সেকেণ্ড হ্যাণ্ড বইয়ের দোকানে। সামনের দিকে প্লাস্টিকের ছাউনি। ফুটপাথের একধারে মোটা সব পুরনো বই। হাতে সময় পেলে এ ধরনের পুরনো বইয়ের দোকানে ঢুঁ দেয় ও। এসব দোকান যেন দুনিয়ার বাইরের কোনও জায়গা। চট্ করে হারিয়ে যেতে পারে বাস্তবতা থেকে। কয়েক পা সরে দোকানে উঁকি দিয়ে চমকে উঠল রানা। ধুলো পড়া বইয়ের তাকের কাছে দাঁড়িয়ে আছে রাফেলা বার্ড! পরনে খয়েরি সুতির প্যান্ট ও গাঢ় নীল রঙের সিল্ক ব্লাউস।
হঠাৎ করেই ঘুরে তাকাল মেয়েটা।
লিণ্ডা ব্রাউন। যে-কেউ বলবে, সে রাফেলা বার্ডের যমজ বোন।
চোখে চোখ পড়তেই মৃদু হাসল রানা। টের পেল বুকের গভীরে কেমন যেন কষ্ট। হারিয়ে যাওয়া সেই মেয়েটিই যেন ফিরে এসেছে ওর জীবনে!
নরম সুরে বলল রানা, ‘ভাবিনি আপনার সঙ্গে এখানে দেখা হবে।’
‘আমিও অবাক হয়েছি, মিষ্টি হাসল লিণ্ডা ব্রাউন। ‘শহরে এসেছি টুকটাক জিনিসপত্র কিনতে। তখনই মনে হলো, একবার ঢু মেরে যাই বইয়ের দোকান থেকে। এদের কাছে পুরো একটা তাক ভরা নাম করা সব কবির বই।’
হাতের বইটা দেখাল সে। ‘আজই পেয়ে গেলাম। স্যামুয়েল টেইলার কোলেরিজ।’
অস্বস্তি বোধ করছে রানা।
‘আপনার সঙ্গে দেখা হয়ে ভাল লাগল,’ হাসছে লিণ্ডা ব্রাউন।
‘আমারও,’ ছোট্ট করে জবাব দিল রানা। তারপর বলল, ‘সন্ধ্যার পর ইয়টে যাব। কর্নেলের কাজটা হাতে নিচ্ছি। দু’এক দিন পর যাব কায়রোয়।’
মাথা দোলাল মেয়েটা। ‘আপনি ওর কাজটা করে দিলে খুব খুশি হবে জন।’
নীরবতা নামল দু’জনের মাঝে। দীর্ঘ কয়েক মুহূর্ত পেরিয়ে যাওয়ার পর বলল রানা, ‘আশা করি সন্ধ্যায় ইয়টে দেখা হবে। রাতে ওখানেই থাকছি। এরপর সকালে চেষ্টা করব কায়রোর প্লেনে উঠতে।’
‘আমার সঙ্গে এক চক্কর ঘুরবেন নাকি গাড়িতে করে?’ হঠাৎ করেই বলল লিণ্ডা। ‘শহরটা ঘুরিয়ে দেখাব। অবশ্য যদি আপনার হাতে সময় থাকে। আমার গাড়িটা আছে বাঁকের ওদিকে।’ গাল থেকে একগোছা চুল সরিয়ে আগ্রহ নিয়ে রানাকে দেখল মেয়েটা।
দ্বিধা কাটিয়ে বলল রানা, ‘না, কোনও আপত্তি নেই।’
বইয়ের দাম শোধ করে দোকান থেকে বেরোল লিণ্ডা ব্রাউন। রানার পাশে হাঁটতে লাগল মোড়ের দিকে। টুকটাক কথা হচ্ছে ওদের ভেতর। রাস্তার বাঁক নিতেই রানা দেখল, দাঁড়িয়ে আছে কালো রঙের দুর্দান্ত সুন্দর এক বিএমডাব্লিউ যেড ফোর রোডস্টার কনভার্টিবল।
আঙুল তুলে ওটা দেখাল লিণ্ডা। হ্যাণ্ডব্যাগ আর বই রাখল ওপেন-টপ গাড়ির পেছনে। ব্লিপার ব্যবহার করতেই খুলে গেল দরজার তালা। মাখনরঙা, নরম লেদার সিটে বসল ওরা। লিণ্ডা ইগনিশনে চাবি মুচড়ে দিতেই গর্জে উঠল শক্তিশালী ইঞ্জিন। প্রথম গিয়ার দিতে গিয়ে রানার হাতের সঙ্গে ছোঁয়াছুঁয়ি হয়ে গেল ওর হাত। সামান্য স্পর্শ, তবে লিণ্ডা যেন শক খেল বিদ্যুতের। লাল হলো দুই গাল। বিড়বিড় করে বলল, ‘সরি।
‘না, ঠিক আছে।’ রানার বুকে আবারও জেগে উঠল অস্বস্তি। নিজেকে জিজ্ঞেস করল: হ্যাঁ রে, ব্যাটা, তুই এখানে কী করছিস? ভুলে যাসনে, এই মেয়ে তোর সেই রাফেলা নয়। যে মানুষটা তোর প্রাণ বাঁচিয়েছেন, সেই কর্নেল- জন ব্রাউনের স্ত্রী।
নানান রাস্তা ধরে চলেছে গাড়ি। মাঝে মাঝে স্যান রেমোর বিখ্যাত আর্কিটেকচারাল বাড়ি দেখাচ্ছে এবং ওটার অতীত জানাচ্ছে লিণ্ডা। চুপচাপ শুনছে রানা। তবে কয়েক মাইল যাওয়ার পরই শহরের প্রান্তে পৌছে গেল ওরা। এরই ভেতর রানা টের পেয়েছে, কারা যেন অনুসরণ করছে ওদেরকে।
নকল মেয়ে অ্যানি রবার্টসের হোটেলের কাছ থেকেই সন্দেহ হয়েছিল ওর, পিছু নেয়া হয়েছে। তারপর বারবার দেখল বড়সড় এক সুযুকি হায়াবিউসা মোটরসাইকেল। সেসময় থেকে নিজেই চারপাশে চোখ রাখছে রানা। আরোহীর পরনে কালো চামড়ার জ্যাকেট। মাথায় ফুল ফেস হেলমেট। টিণ্টেড ভাইসরটা কালো। রানা নিশ্চিত নয়, আরোহী ছেলে না মেয়ে। তারপর লিণ্ডার সঙ্গে গাড়িতে ওঠার পর পুরো তিন কিলোমিটার পিছু নিয়েছে কালচে নীল রঙের এক ফিয়াট গাড়ি। চালক ভাব করেছে কোনও তাড়া নেই তার। উইণ্ডশিল্ডে রোদ ঝিলিক দিচ্ছে বলে রানা দেখতে পায়নি ভেতরের কাউকে। তবে তারা যে দু’জন, তাতে সন্দেহ নেই। তখন থেকে ভাবছে রানা, লিণ্ডা বা ওর কাছ থেকে কী চায় এরা?
চিন্তিত রানাকে ড্রাইভার্স মিররে একটু পর পর দেখছে লিণ্ডা। এবার বলেই ফেলল, ‘কোনও সমস্যা?’
‘হয়তো নয়, আবার হতেও পারে,’ বলল রানা। ‘আমার মনে হচ্ছে কারা যেন পিছু নিয়েছে আমাদের।’
অবাক হয়ে ওকে দেখল লিণ্ডা ব্রাউন। চট করে তাকাল রিয়ার ভিউ মিররে। কুঁচকে গেল ভুরু। ‘আপনি কি পুরোপুরি শিয়োর, রানা?’
‘হ্যাঁ, শিয়োর।’
‘কারা এরা?’
‘তা জানি না।’
‘আমরা এখন কী করব?’
‘আমাদের বোধহয় উচিত গাড়ি থামিয়ে কোনও খাবারের দোকানে গিয়ে বসা। তারপর দেখব কী করে। অথবা, আরেকটা কাজ করা যায়। রেসে হারিয়ে দেয়ার চেষ্টা করা যেতে পারে। তবে সেক্ষেত্রে তারা বুঝবে, আমরা জেনে গেছি।’
‘তারা বুঝলেই বা কী?’ বলল লিণ্ডা। ‘চাইলে রেসে হারিয়ে দিতে পারব। একটু পর খুঁজেই পাবে না আমাদেরকে।
‘প্রতিযোগিতায় জিততে পারবেন ভাবছেন?’
‘শক্ত হয়ে বোসো, রানা, ফর্সা চেহারায় উত্তেজনার ছাপ পড়ল লিণ্ডার। জানেও না বদলে গেছে সম্বোধন। নিচু গিয়ার ফেলতেই গর্জে উঠল ইঞ্জিন। লাফিয়ে এগোল দ্রুতগামী গাড়ি। সিটে প্রায় গেঁথে গেল রানা। এঁকেবেঁকে ট্র্যাফিকের ভেতর দিয়ে তীর বেগে চলল স্পোর্টস্কার রোডস্টার। খুশি হয়ে হাসছে লিণ্ডা। সামনে থেকে আসা এক সাদা ভ্যানের ড্রাইভার ভয় পেয়ে হর্ন বাজাল। তবে তার নাকের সামনে দিয়ে বেরিয়ে গেল লিণ্ডার গাড়ি। সামনে লাল বাতির সিগনাল। ওটা পাত্তা না দিয়ে গতি আরও বাড়াল মেয়েটা।
রিয়ার ভিউ মিররে তাকাল রানা। পেছনে হারিয়ে গেছে নীল ফিয়াট। আগেই হার মেনেছে মোটরসাইকেল। ‘কত দিন ধরে ইতালিয়াতে ড্রাইভ করছ,’ ইঞ্জিনের কর্কশ আওয়াজের ওপর দিয়ে জানতে চাইল রানা।
‘আমরা তো বেশি দিন কোথাও থাকি না,’ বলল লিণ্ডা। ‘আসলে গোটা দুনিয়া ঘুরে বেড়ায় জন। …হঠাৎ এ প্রশ্ন কেন?’
‘তুমি কিন্তু ড্রাইভ করছ ইতালিয়ান ড্রাইভারদের মত করে।’
মুচকি হাসল লিণ্ডা। ‘ধরে নিচ্ছি এটা প্রশংসা। আমি কি ভয় পাইয়ে দিলাম তোমাকে?’
‘তা নয়।’
‘চলো, তোমাকে একটা জায়গা দেখাব,’ বলল লিণ্ডা। ওরা পেছনে ফেলেছে শহর। একদিকে অনেক নিচে সাগর, অন্যদিকে ঢালু হয়ে নেমেছে পাহাড়ি জঙ্গল। মাঝে আঁকাবাঁকা উপকূলীয় সড়ক। আত্মবিশ্বাসের সঙ্গে বাঁক ঘুরে ছুটে চলেছে লিণ্ডা। ঠিক জায়গায় ব্রেক কষছে, তারপর মোড় নিয়ে আবারও তুলছে তুমুল গতি। বামে সরু এক রাস্তায় পড়ল রোডস্টার।
‘আমরা কোথায় যাচ্ছি?’ জানতে চাইল রানা।
‘নিজেই দেখবে।’
ওপরে গেছে সরু রাস্তা। দু’পাশে সবুজ জঙ্গল। বাতাসে ফুল ও ছোট গাছের গা থেকে আসছে বুনো সুবাস। মাথার ওপর পাকিয়ে উঠছে বিদ্যুৎঝড়।
আরও কয়েকবার বাঁক নেয়ার পর রানা নিশ্চিত হলো, পেছনে যারাই থাকুক, তারা এখন আর পিছু নিচ্ছে না। তবুও বুকে অদ্ভুত এক অস্বস্তি টের পাচ্ছে ও। বারবার মনে হচ্ছে, কর্নেলের যুবতী স্ত্রীর সঙ্গে এখানে আসা উচিত হয়নি ওর।
রাস্তা থেকে নেমে কাঁচা রাস্তায় চলল লিণ্ডা। একটু পর পৌঁছে গেল ঘাসে ঢাকা উঁচু এক উপত্যকায়। গাড়ি থামাল মেয়েটা।
‘আমরা কি এখানেই থামছি?’ জানতে চাইল রানা।
মাথা দোলাল লিণ্ডা। ‘হ্যাঁ। বাকি পথ হেঁটে যেতে হবে।’
ওরা দু’জন গাড়ি থেকে নামার পর লিণ্ডার সঙ্গে এঁকেবেঁকে পাহাড়ি পথে উঠতে লাগল রানা। দু’পাশে ঘন জঙ্গল।
ম্লান হাসল লিণ্ডা। ‘বলতে পারো, কারা আমাদের পিছু নিল?’
‘জানি না,’ সত্যি কথাই বলল রানা। আমাদের কথাটা কেন যেন ঝাঁকি দিয়েছে ওকে। যারা পিছু নিয়েছে, তারা চেয়েছিল ওকে— লিণ্ডাকে নয়। মেয়েটাকে দুশ্চিন্তায় ফেলতে চাইল না ও। তাই নরম সুরে বলল, ‘হয়তো রেস করতে চেয়েছে। আর আমি মনে করেছি, পিছু নিচ্ছে।’
সামনে ফুরিয়ে এল জঙ্গল। হাতের ইশারায় চারপাশ দেখাল লিণ্ডা। ‘এদিকটাই দেখাতে চেয়েছি। দেখার মত, তাই না?’
পাহাড়ি উপত্যকার ওপর থেকে নিচে দেখা যাচ্ছে দূরের উপসাগর। একদিকে তীর, আরেক দিকে আদিগন্ত সুনীল ভূমধ্যসাগর। ধূসর রঙ ধরেছে আকাশ। সব মিলিয়ে চমৎকার দৃশ্যটা শ্বাসরুদ্ধকর।
‘সুযোগ পেলেই এখানে এসে আকাশ-পাহাড়-সাগর দেখি,’ বলল লিণ্ডা। ‘ভাল লাগে একা থাকতে।’ কালচে মেঘের দিকে তাকাল। ‘মনে হয় ঝড়-বৃষ্টি হবে।’
কথাটা মাত্র বলেছে লিণ্ডা, টাস্-টাস্ আওয়াজে বৃষ্টির প্রথম কয়েকটা ফোঁটা পড়ল রানার শার্টে। পরক্ষণে ঝরঝর করে নামল তুমুল বৃষ্টি।
‘চলো, ওখানে ঠাঁই নিতে হবে!’ আঙুল তুলে এক শ’ গজ দূরে অর্ধেক তৈরি এক বাড়ি দেখাল লিণ্ডা। ওটার পেছনে ঘন গাছপালা ও ঝোপ। ‘এসো, দেখি কে আগে পৌঁছুতে পারে!’ উত্তেজনায় চকচক করছে মেয়েটার দুই চোখ। কী যেন ভাবছে। লালচে হয়েছে দুই গাল।
রুক্ষ পাহাড়ি জমিতে হরিণীর বেগে ছুট দিল লিণ্ডা। আরও বেড়েছে বৃষ্টির ধারা। চুপচুপে হয়ে গেল রানার শার্ট। মেয়েটার পিছু নিল না। ধীর তালে চলল অর্ধ নির্মিত বাড়িটার দিকে। দৌড়বিদের মত ছুটে চলেছে লিণ্ডা। লাফিয়ে পেরিয়ে গেল বাড়ির বাইরের নিচু দেয়াল। একতলার ছাত ও মাত্র কয়েকটা দেয়াল তৈরি করেছিল মালিক। ওখানে ঢুকে গেল লিণ্ডা। কয়েক মিনিট পর পৌঁছুল রানা। ওকে দেখে খিলখিল করে হাসল অপরূপা মেয়েটা। ভেজা, লোভনীয় শরীরে সেঁটে গেছে নীল ব্লাউস। মুখের ওপর থেকে সরাল এক গোছা চুল। ‘কই, হেরে গেলে তো, রানা?’
চারপাশ দেখল রানা। ‘কার বাড়ি এটা?’
‘এমন কেউ, যার ফুরিয়ে গিয়েছিল টাকা। তাই তৈরি করতে পারেনি পুরো বাড়ি। চারপাশ তো দেখছ। বছরের পর বছর কেউ আসে না।’ মুখ আর ঘাড় থেকে বৃষ্টির পানি মুছতে চাইল লিণ্ডা। ‘যাহ্, একদম ভিজে গেছি।’
বাইরে ঝড়ঝঞ্ঝা। বারবার ঝলসে উঠছে নীল বিদ্যুৎশিখা। কড়-কড়াৎ বিকট আওয়াজে পড়ছে বাজ। গুড়গুড় আওয়াজ ছাড়ছে আকাশ।
‘সারাদিন ধরে প্রস্তুতি নিয়েছে রাগী আকাশটা,’ বলল লিণ্ডা।
কাঁচহীন জানালা দিয়ে বাইরে তাকাল রানা। ‘ঝড় ভাল লাগে আমার।’
‘সত্যিই? আমারও! বুঝি না কেন যে মানুষ ভয় পায়!
একদিন তো চলে যেতেই হবে!’
আঁধার আকাশ চিরে ঝিলিক দিল নীল বিদ্যুৎশিখা।
‘একা লাগলে চলে আসি এখানে,’ অনেকটা আনমনে বলল লিণ্ডা।
চুপ করে থাকল রানা।
নীরব ওরা দু’জন।
ছাতে পড়ছে অঝোরে বৃষ্টি। একটু পর নিচু গলায় বলল লিণ্ডা, ‘আমি হয়তো পালিয়ে যেতে চাই ওর কাছ থেকে।’
‘কর্নেলের কাছ থেকে?’ অকপট স্বীকারোক্তি শুনে বিস্মিত হয়েছে রানা।
আস্তে করে মাথা দোলাল লিণ্ডা। সুন্দর দাঁতে কামড়ে ধরল নিচের ঠোঁট। ‘আসলে, রানা, ওর সঙ্গে আমার সম্পর্কের অনেক কিছুই গোপন করেছি।’
ভুরু কুঁচকে উঠতে চাইলেও চেহারা স্বাভাবিক রাখল রানা।
‘একটা কথা, রানা, মনে আছে বইয়ের দোকানে আমাদের দেখা হয়েছিল?’
‘হ্যাঁ,’ বলল রানা।
রক্তিম হলো লিণ্ডার গাল। ‘মিথ্যা বলেছি। বই কিনতে যাইনি। আগে কখনও ওখানে পা রাখিনি। কবিতা ভাল লাগে না। তবে শহরে তোমাকে দেখে ভেবেছি, খুব ভাল লাগবে তোমার সঙ্গ। তাই…’ মুখ নিচু করে নিল মেয়েটা।
অস্বস্তি বোধ করছে রানা।
‘তুমি হোটেলে আছ কি না জানতে ক্লার্কের কাছে গেলাম। যখন শুনলাম তুমি নেই, বেরিয়ে এলাম। একটু দূরেই বইয়ের ওই দোকান। ওই পর্যন্ত গেছি, এমন সময় দেখি তুমি আসছ।’
‘কিন্তু কেন হোটেলে গেলে?’ জানতে চাইল রানা।
‘কারণ, এত কষ্ট আর সহ্য করতে পারছি না।’ কাঁপছে লিণ্ডার গলা। ‘মানসিক যন্ত্রণা তো আছেই, যখন তখন গায়ে হাত তোলে জন। জানি, তালাক দিলে নিঃস্ব হব। প্রথম থেকে শুরু করতে হবে সব। তা-ও ভেবেছি, চলে যাব, এমন সময়ে শুনলাম খুন হয়েছে মডাক। তখন আর জনকে জানাতে পারলাম না আমার সিদ্ধান্ত।’
ঝরঝর ঝরছে বৃষ্টি। মাঝে মাঝে বজ্রপাত। খুব কাছেই বাজ পড়ল। আকাশের একপ্রান্ত থেকে আরেকপ্রান্তে ছিটকে গেল বাঁকা নীল এক তীর। আনমনে মাথা দোলাল লিণ্ডা। ‘জানি, কেমন মেয়ে ভাবছ আমাকে। এমন কেউ, যে কিনা বুড়ো স্বামীতে সন্তুষ্ট নই। কিন্তু না, রানা, তা ভাবলে ভুল হবে। …অবশ্য স্বীকার করব, একবার দেখেই চিরদিনের জন্যে তোমাকে চেয়ে বসেছি। জানতাম না, সত্যিই প্রথমদর্শনে প্রেম হতে পারে। বারবার মনে হয়েছে তোমার হাত ধরে বলতে: প্লিয, ফিরিয়ে দিয়ো না আমাকে।’ মুখ ফিরিয়ে ফুঁপিয়ে উঠল মেয়েটা।
লিণ্ডা দেখতে রাফেলার মত, তবে হতবাক রানা ভুলে যায়নি, মেয়েটা কার স্ত্রী। খচ্-খচ্ করছে ওর মন। সত্যিই কি লিণ্ডার গায়ে হাত তোলেন ব্রাউন? সেটা তো চরম অন্যায়!
শিউরে উঠল লিণ্ডা। চোখে ভীত-সন্ত্রস্ত দৃষ্টি। কোমল দু’হাতে স্পর্শ করল রানার বাহু। ‘আমাকে এ নরক থেকে বাঁচাও, রানা!’
কয়েক মুহূর্ত দ্বিধায় ভোগার পর রানা বলল, ‘আমাকে বাঁচাতে গিয়ে যুদ্ধের ময়দানে আহত হন কর্নেল। তা ভুলব না, লিণ্ডা। কিছু মনে কোরো না, তাঁর সঙ্গে বেইমানি করব না।’
এ কথা শুনে এক পা পিছিয়ে গেল লিণ্ডা। বিস্ফারিত হয়েছে দু’চোখ। ‘তুমি তো এসব বলোনি আমাকে!’
মন খারাপ হয়ে গেছে রানার।
কমে গেছে বৃষ্টি। দূর থেকে দূরে সরে যাচ্ছে ঝোড়ো মেঘ। তারই ফাঁকে উঁকি দিয়েছে সূর্যের সোনালি কিরণ।
আরেকবার শিউরে উঠল লিণ্ডা। ওর চেহারা দেখে রানার মনে হলো, খুব প্রিয় কিছু হারিয়ে ফেলেছে মেয়েটা।
‘ভিজে গেছি, এবার বোধহয় হোটেলে ফেরাই ভাল, বলল গম্ভীর রানা।
হোটেলে যাওয়ার সময় গাড়ি ড্রাইভ করল রানা। একটা কথাও হলো না ওদের দু’জনের ভেতর। পার্কিংলটে গাড়ি রেখে লিণ্ডাকে নিয়ে দোতলায় নিজের রুমে ঢুকল রানা। বিছানার কিনারায় বসে বলল, ‘তুমি বরং শাওয়ার করে এসো।’
নীরবে টয়লেটে গিয়ে ঢুকল লিণ্ডা। বাথরুমের দরজার দিকে পিঠ দিয়ে চুপ করে বসে থাকল রানা। বড় ক্লান্ত লাগছে ওর। বাথরুমে পানির ঝরঝর আওয়াজ। রানা ভাবছে একটু আগে লিণ্ডার বলা কথাগুলো। মনে পড়ল রাফেলার মিষ্টি মুখ। বুকের কোথায় যেন খোঁচাচ্ছে একটা জখম।
কিছুক্ষণ পর থেমে গেল পানির ঝরঝর আওয়াজ। মৃদু গুঞ্জন তুলল হেয়ারড্রায়ার। খানিক পর দরজা খোলার খুট আওয়াজেও ঘুরে তাকাল না রানা। সাদা বাথরোব পরে বেরিয়ে এসেছে লিণ্ডা। বাথরুমের হিটিং রেইল ব্যবহার করে শুকিয়ে নিয়েছে পোশাক। রোব খুলে নীরবে পরল ওগুলো। চুলে চিরুনী চালিয়ে বলল, ‘এবার শাওয়ারে যেতে পারো।’
ব্যাগ থেকে নতুন শার্ট ও প্যান্ট নিয়ে নীরবে বাথরুমে ঢুকল রানা। স্নান না করে দু’মিনিট পর বেরোল নতুন পোশাক পরে। গুছিয়ে নিল ব্যাগ। নীরবে ওরা নামল লবিতে। চেক আউট করল রানা। বিল মিটিয়ে চলে এল গাড়িটার কাছে। পরস্পরের দিকে তাকাচ্ছে না ওরা। এবার ড্রাইভ করল লিণ্ডা।
পনেরো মিনিট পর জেটিতে গ্যারি স্যাণ্ডার্সের সঙ্গে দেখা হলো ওদের। ঠিক সময়ে লঞ্চ নিয়ে হাজির হয়েছে লোকটা। সন্ধ্যার আঁধার নামছে, এমন সময় ওরা উঠল সেইবার-ইয়টে।
ডেকে দাঁড়িয়ে আছেন কর্নেল জন ব্রাউন। রানার হাতে ব্যাগ দেখে খুশি হয়ে হেসে ফেললেন।
‘শহরে বইয়ের দোকানে দেখা হয়ে গেল মিস্টার রানার সঙ্গে,’ নিচু গলায় বলল লিণ্ডা। ‘খুব কাকতালীয়, তাই না, জন?’
অস্বস্তি বোধ করছে রানা। বুঝে গেছে, গুছিয়ে মিথ্যা বলতে পারে না মেয়েটা। অবশ্য এখন অন্যদিকে মন কর্নেল ব্রাউনের। রানা মিশরে যাবে বলে ভিসা করতে ওর কাছ থেকে চেয়ে নিলেন সবুজ পাসপোর্ট। এরপর একজন ক্রুকে ডেকে বললেন, যেন রানার ব্যাগ পৌঁছে দেয়া হয় কেবিনে।
একটু পর রাজকীয় কেবিনে পা রেখে বিস্মিত হলো রানা। বিলাসবহুল হোটেলের সুইটের মতই কর্নেল ওকে দিয়েছেন তিন রুমের একটা অ্যাপার্টমেন্ট। চিকচিক করছে ওয়ালনাটের প্যানেল। মেঝেতে পারস্যের কার্পেট। আসবাবপত্র সব আসলে অ্যান্টিক। একটু পর ডিনারে দেখা হবে লিণ্ডা আর কর্নেলের সঙ্গে। ওর মনে হলো, আটকা পড়েছে সোনার খাঁচায়। কিছুক্ষণ সোফায় বসে থাকার পর ঠিক করল শাওয়ার নেবে। শেভ করাও জরুরি। ব্যাগ থেকে কালো জিন্সের প্যান্ট ও কালো রোল-নেক সোয়েটার নিয়ে বাথরুমে ঢুকল রানা।
শাওয়ার নিল পুরো পনেরো মিনিট ধরে।
আধঘণ্টা পর কেবিনের দরজায় টোকা দিল কেউ। কবাট খুলে সেই আগের ক্রুকে দেখল রানা। লোকটা জানাল, সার্ভ করা হয়েছে ডিনার।
বিশাল ডাইনিং রুমটা যে-কোনও দামি ক্রু শিপের ডাইনিং রুমের সঙ্গে পাল্লা দিতে পারবে। রানাকে দেখে চেয়ার থেকে উঠে দাঁড়ালেন ব্রাউন। তাঁর পরনে বুক খোলা শার্ট ও ধূসর ফ্লানেল প্যান্ট। হাত নেড়ে দেখালেন রুমের চারপাশ। ‘বেশি বিলাসবহুল। তবে মিডল ইস্টের অয়েল বিলিয়নেয়ার বা জাপানি টাইকুনরা মুগ্ধ না হলে বন্ধ হয়ে যাবে আমার রুটি-রুজি।’ বার্নিশ করা দীর্ঘ ডাইনিং টেবিলের একমাথায় রাজকীয় চেয়ার দেখালেন। ‘তুমি আজকে সম্মানিত অতিথি। তুমিই ওখানে বসবে, রানা।’
চেয়ারে বসে রুপালি কাটলারি ও ঝকঝকে ক্রিস্টালের গ্লাস দেখছে রানা। খুলে গেল একটা দরজা। ভেতরে ঢুকল লিণ্ডা ব্রাউন। পরনে অপূর্ব সুন্দর দুই কাঁধ খোলা কাশ্মিরী ড্রেস। চুড়ো করে বেঁধেছে চুল। গলায় সোনার নেকলেস। একবারও রানার দিকে না চেয়ে স্খলিত পায়ে হেঁটে এসে স্বামীর মুখোমুখি চেয়ারে বসল মেয়েটা।
প্রথম কোর্সে সি-ফুডের পাস্তার ডিশ দিল স্টাফরা। হাত বাড়িয়ে বরফে ভরা ছোট রুপালি বালতি থেকে পিউলে ফিউমে নিলেন কর্নেল ব্রাউন। দুটো গ্লাসে ওয়াইন ঢেলে রানা ও স্ত্রীর সামনে রাখলেন। নিজের গ্লাসে চুমুক দিয়ে, বললেন, ‘রানা, তুমি সাহায্য করবে শুনে খুব ভাল লাগছে। তুমি কল্পনা করতেও পারবে না, এজন্যে আমি কতটা কৃতজ্ঞ।’
বরফের মত ঠাণ্ডা ওয়াইনে চুমুক দিল রানা।
ওর চোখের দিকে তাকাচ্ছে না লিণ্ডা। আনমনে ঠোঁটে গ্লাস তুলতেই টেবিলক্লথে ছলকে পড়ল ওয়াইন।
‘তোমার শরীর খারাপ নয় তো, ডার্লিং?’ উদ্বিগ্ন হয়ে জানতে চাইলেন ব্রাউন। ‘মনে হচ্ছে খুব দুশ্চিন্তায় পড়ে গেছ।’
‘না, ঠিক আছি,’ বলল লিণ্ডা। ‘ঝড়-বৃষ্টির পর সবসময় মাথা-ব্যথা করে।’
অবাক হয়েছেন ব্রাউন। ‘বলো কী; তুমি না ঝড়-বৃষ্টি পছন্দ করো?’
কথাটা শুনে লালচে হলো লিণ্ডার গাল। বিড়বিড় করল, ‘একটু পরেই ব্যথা সেরে যাবে।’
খাওয়ার ফাঁকে চলল টুকটাক কথা। ছেলের কথা তুললেন না ব্রাউন। বলার মত কথা রানারও নেই। চুপচাপ বসে প্লেটে খাবার নাড়ছে লিণ্ডা। মুখে প্রায় কিছুই তুলছে না। প্রথম কোর্স শেষ হতেই রুপালি প্ল্যাটারে এল মেইন কোর্স: স্টেক ওয়েলিংটন।
ওটাও কিছুক্ষণ ঘেঁটে কাঁটা-চামচ ও ছুরি টেবিলে নামিয়ে রাখল লিণ্ডা। ঠোঁটের কোণ মুছল ন্যাপকিন দিয়ে। চেয়ার ছেড়ে উঠে দাঁড়িয়ে বলল, ‘সরি, আমাকে মাফ করতে হবে। খুব বেড়ে গেছে ব্যথাটা। কেবিনে গিয়ে শুয়ে পড়ব।’
স্ত্রীর শরীর খারাপ বুঝে খাবার রেখে উঠে দাঁড়ালেন জন ব্রাউন। লিণ্ডার বাহু ধরে বললেন, ‘বলবে তো শরীর ভাল নেই, তা হলে আর তোমাকে এত কষ্ট দিতাম না। চলো, গিয়ে শুয়ে পড়বে। পেইন কিলার দিচ্ছি।’
ডাইনিং রুম ছেড়ে লিণ্ডাকে নিয়ে বেরিয়ে গেলেন তিনি। একা হয়ে গেল রানা। বুঝতে পেরেছে, অস্বস্তি বোধ করছে বলেই চলে গেল মেয়েটা। এ-ও টের পেল, রাগী লোক হলেও স্ত্রীকে অন্তর থেকে ভালবাসেন ব্রাউন। মনটা অন্যদিকে সরিয়ে নিল রানা। আগামীকাল সম্ভব হলে পৌঁছুবে কায়রোয়। করবে এমন এক কাজ, যেটা ওর পছন্দ নয়। হয়তো অচেনা এক লোকের ওপর প্রতিশোধ নেবে কর্নেল ব্রাউনের হয়ে। কথাটা ভাবতে গিয়ে ভাল লাগল না রানার।
কয়েক মিনিট পর ফিরলেন জন ব্রাউন। অতিথিকে রেখে গেছেন বলে বারবার দুঃখ প্রকাশ করলেন।
চুপচাপ খাওয়া সেরে নিল ওরা। তারপর রানাকে পাশের লাউঞ্জে আমন্ত্রণ জানালেন কর্নেল।
ওই ঘরে ঢুকে রানা বুঝল, চারপাশ সাজিয়ে নেয়া হয়েছে ভার্সাই-র প্রাসাদের এক স্যালোনের মত করে।
রানাকে ব্র্যাণ্ডি দিয়ে নিজেও নিলেন ব্রাউন। বলতে লাগলেন তাঁর ইয়ট ব্যবসার কথা।
ভদ্রলোকের কথা ফুরিয়ে যাওয়ার পর বলল রানা, ‘আসুন, এবার কায়রোর ব্যাপারে কথা সেরে নিই।’
হাতঘড়ি দেখলেন ব্রাউন। ‘আজ নয়, একটু পরে হেলিকপ্টারে করে আমাকে যেতে হবে মন্যাকোয়। বিযনেস ডিল। ক্লায়েন্ট হলিউডের নাম করা এক নায়ক। তার ধারণা, দুনিয়ার সবার উচিত তার খেদমত করা।’ তিক্ত হাসলেন কর্নেল। ‘সেইবারে তোমার কোনও সমস্যা হবে না, রানা। আগামীকাল সকালে তোমাকে জানিয়ে দেব দরকারি সব বিষয়ে।’
বিদায় নিয়ে চলে গেলেন কর্নেল ব্রাউন। একটু পর হেলিকপ্টারের রোটরের আওয়াজ পেল রানা। কিছুক্ষণ পরে চলেও গেল যান্ত্রিক ফড়িং।
ইয়ট ঘুরে দেখতে গিয়ে নানাদিকের করিডোর ও প্যাসেজের গোলকধাঁধায় ঢুকল রানা। দু’পাশে চকচকে দামি কাঠের দরজা। চারদিকে প্রাচুর্য, তবে পরিবেশটা বদ্ধ। একটু পর নিজের কেবিনে ফিরল রানা। হাতে কোনও কাজ নেই, সোফায় বসে চালু করল টিভি। বারোটা চ্যানেল ঘুরে ভাল কিছু না পেয়ে যোম্বির এক মুভিতে মন দিল। বিরক্ত হয়ে গেল কয়েক মিনিটে। রিমোট কন্ট্রোলের বাটন টিপে টিভি বন্ধ করল। বসে থাকল প্রায় অন্ধকার কেবিনে। ভাবছে, আগামী দু’চার দিনের ভেতর হয়তো মিশরে ওর হাতে খুন হবে অচেনা কেউ। কথাটা ভাবতে গিয়ে ভাল লাগল না রানার। মনে হলো, এই ইয়টে উঠেছে বলেই কর্নেল ব্রাউন ধরে নিয়েছেন, তাঁর হয়ে মানুষ খুন করবে ও। একবার ভাবল, না এলেও পারতাম। পরক্ষণে বুঝল, তা নয়, ঋণ ওকে শোধ করতেই হবে।
হঠাৎ মৃদু খট্-খট্ শব্দে সিধে হয়ে বসল রানা, সতর্ক। কান পাতল। কোথাও নেই অস্বাভাবিক কোনও আওয়াজ। ইয়টের গায়ে লেগে ফিসফিস শব্দে দূর থেকে দূরে মিলিয়ে যাচ্ছে ঢেউ। তারপর আবারও শুনল খট আওয়াজ। ওটা আসছে দরজা থেকেই।
‘কে ওখানে?’ নরম সুরে জানতে চাইল রানা।
সামান্য খুলে গেল দরজা। করিডোরের হলদে আলোর সরু রেখা পড়ল কেবিনের মেঝেতে। যে এসে দাঁড়িয়েছে দরজায়, তাকে লাগছে ছায়ার মত। দু’সেকেণ্ড পর রানা বুঝল, ওই মেয়ে লিণ্ডা ব্রাউন।
নিঃশব্দে কেবিনে ঢুকে পেছনে দরজা বন্ধ করল মেয়েটা। পোর্টহোল দিয়ে আসা চাঁদের রুপালি আলোয় ধীর পায়ে এল রানার দিকে। পরনে পাতলা নীল নাইটি।
‘তোমার এখানে আসা উচিত হয়নি,’ খুব নিচু স্বরে বলল রানা। ‘আমি এখন জানি, কর্নেল তোমাকে ভালবাসেন।’
‘হ্যাঁ, তবে ওই ভালবাসা অস্বাভাবিক,’ বলল লিণ্ডা। ‘নইলে এত নির্মম নির্যাতন করত না।’
রানার গা ঘেঁষে সোফায় বসল রূপসী মেয়েটা। ফিসফিস করল, ‘না এসে পারিনি।’ চুলের সুবাস পেল রানা। ‘তোমাকে খুব কাছে চাই, রানা।’
কথা শুনে শুকিয়ে গেল রানার গলা। ধড়ফড় করছে হৃৎপিণ্ড। মনে মনে ধমক দিল নিজেকে: ‘কী রে, তুই কি চোদ্দ বছরের কিশোর হয়ে গেলি?’
‘তুমি চাইলে নাইটি খুলে দেখাব, চাবকে কেমন কালো দাগ ফেলে দিয়েছে পিঠে।’ অপমানে ফুঁপিয়ে উঠল লিণ্ডা। . ‘প্রিয, রানা, আমি মুক্তি চাই। নিয়ে যাও আমাকে এই নরক থেকে। চিরকাল তোমার দাসী হয়ে থাকতেও দ্বিধা করব না।’
মন খারাপ হয়ে গেল রানার। দীর্ঘশ্বাস ফেলল। কিছু বলার আগেই ফিসফিস করল লিণ্ডা, ‘প্রথমবার তোমাকে দেখেই ভালবেসে ফেলেছি। আর তারপর থেকে প্রতিটা মুহূর্ত শুধু তোমাকেই চেয়েছি।’
আড়ষ্ট কণ্ঠে বলল রানা, ‘তুমি তো এখুনি চাইলে তীরে গিয়ে হোটেলে উঠতে পার। ডিভোর্সও দিতে পারবে আগামীকাল। আমার মনে হয় না কেউ বাধা দেবে।’
মাথা নাড়ল লিণ্ডা। ‘আমিও ভেবেছি। কিন্তু বড় ভয় লাগে। হয়তো আমাকে খুন করবে জন। আর তারপর নিজের ভয়ঙ্কর কোনও ক্ষতি করবে।’
অপরূপা নারীর তপ্ত দেহের উষ্ণতা ছড়িয়ে পড়ছে রানার দেহে।
‘রানা, প্লিয?’ লিণ্ডার ভেজা দুই ঠোঁট স্পর্শ করল ওর ক্লিন শেভড় গাল।
ব্যাপারটা কোন্ দিকে গড়াচ্ছে বুঝতে পেরে হঠাৎ করেই সোফা ছেড়ে উঠে দাঁড়াল রানা। নরম কণ্ঠে বলল, ‘পারিবারিক সমস্যা নিয়ে আলাপ করতে পারো কর্নেলের সঙ্গে। নিশ্চয়ই কোনও সমাধান বেরোবে।
রানার কথা শুনে দু’হাতে মুখ ঢাকল লিণ্ডা। অসহায় ভাবে একবার ফুঁপিয়ে উঠল।
ভীষণ অস্বস্তি নিয়ে দাঁড়িয়ে থাকল রানা।
কিছুক্ষণ পর বিড়বিড় করল লিণ্ডা, ‘খুব ভয় লাগছে। তবে আগামীকাল ইয়ট ছেড়ে চলে যাব আমি। যদি বেঁচে থাকি, অপেক্ষা করব তোমার জন্যে। জনের কাজটা করে দেয়ার পর যদি ফেরো, আমাকে পাবে ইতালিতেই।
লিণ্ডার জন্যে সহানুভূতি জাগল রানার মনে। তবুও একটু কঠোর সুরেই বলল, ‘লিণ্ডা, তুমি জানো, আমি কর্নেলের সঙ্গে বেইমানি করতে পারি না।
‘জীবনের পথে চিরকালের জন্যে চাইছি তোমাকে, ‘ ভেজা চোখে রানাকে দেখল লিণ্ডা। গাল ভেসে গেছে অশ্রুজলে। ‘কাউকে ভালবেসে ফেলা কি এতই এতই বড় অপরাধ?’
‘পাত্র উপযুক্ত হলে হয়তো অপরাধ নয়, তবে উপকারী কারও ক্ষতি করবে শুধু অকৃতজ্ঞ কেউ,’ নিচু, দৃঢ়কণ্ঠে বলল রানা। ‘নিজেকে অকৃতজ্ঞ লোক মনে করি না। তোমাদের এ বিষয়ে আমার হাত-পা বাঁধা। কর্নেল আর তোমার সম্পর্ক নষ্ট হলেও আমার পক্ষে তোমাকে গ্রহণ করা সম্ভব হতো না। তবে, তুমি যদি চাও, আমরা হতে পারি চিরদিনের জন্যে ভাল বন্ধু।’
চাপা অভিমান নিয়ে রানাকে দেখল লিণ্ডা। কী যেন ভেবে আনমনে মাথা নেড়ে উঠে দাঁড়াল। নিচু করে নিয়েছে মুখ। ফিসফিস করল, ‘তুমি হয়তো আগামীকাল আমাকে এখানে দেখবে না। বিদায়, রানা… বিদায়…’ দরজার কাছে চলে গেল মেয়েটা।
‘লিণ্ডা, শোনো, একটু বোঝার চেষ্টা করো…’
‘গুডবাই, মাই লাভ, প্রায় নিঃশব্দে দরজা খুলে করিডোরে বেরোল লিণ্ডা। কোমল হলদে আলোয় রানা দেখল, মেয়েটার চোখে অঝোর বৃষ্টি। ধীরে ধীরে বন্ধ হলো দরজা। প্রায় ছুটে চলেছে লিণ্ডা, মৃদু পায়ের আওয়াজ পেল রানা। মনটা কেন যেন ভীষণ খারাপ হয়ে গেল ওর।
কিছুক্ষণ থম মেরে দাঁড়িয়ে থাকার পর দরজা লক করে বিছানায় শুয়ে পড়ল রানা। সারারাত এপাশ-ওপাশ করে ঘুম এল ভোরের একটু আগে।কেমন এক ঘোরের মধ্যে উত্তর দিকে চলেছে রানা। বুজে আসছে চোখ। আরও কিছুক্ষণ যাওয়ার পর জিপ থামিয়ে দু’ঘণ্টা ঘুমিয়ে নিল। তারপর আবারও এগোল। ভোরে সূর্যটা আকাশে ওঠার একটু পর মরুভূমি হলো ধিকিধিকি আগুনের কুণ্ড। বিছিয়ে আছে সুদানের সমতল বালির প্রান্তর। সারাদিন আগুনের মত রোদে পুড়ল রানা। এরপর এল রাতের আঁধার। একসময়ে বুঝল, সত্যিই পেরিয়ে গেছে সীমান্ত। যদিও স্পেশাল ফোর্সের পক্ষে ওকে খুঁজে বের করা কঠিন, তবুও আর্মির পেট্রলের ভয়ে লুকিয়ে এগোল পরের কয়েক ঘণ্টা।
পরের ভোরে অতিরিক্ত গরম হয়ে উঠল নিসানের ইঞ্জিন। ফুরিয়ে এসেছে ফিউয়েলও। তবে নিজের কাজ ঠিক ভাবেই শেষ করেছে জিপগাড়িটা। পাকা সড়কে তুমুল গতি তুলল রানা। একসময়ে বহু দূরে দেখল সবুজাভ রেখা। ওদিকেই নীল নদের উপত্যকা। আরও কিছুক্ষণ চলার পর বেঁকে বসল নিসানের ধোঁয়া ওঠা ইঞ্জিন। বাধ্য হয়ে গাড়িটা ফেলে হাঁটতে শুরু করল রানা।
মাঝে মাঝে সাঁই-সাঁই করে যাচ্ছে একটা দুটো লরি। কেউ থামছে না হিচ-হাইকারকে তুলে নেয়ার জন্যে। এসব ড্রাইভার কাঁধের ভাবতেও পারবে না, ধূলিধূসরিত পথচারীর হ্যাভারস্যাক ব্যাগের ভেতর রয়েছে প্রাচীন আমলের সোনার মূর্তি। অত সোনা সারাজীবনেও দেখেনি তারা। এটাও তারা জানল না, ওই যুবকের মোবাইল ফোনে রয়েছে লাখ-কোটি ডলারের গুপ্তধনের মানচিত্র, ছবি ও ভিডিয়ো।
বহুক্ষণ হাঁটার পর দূরে ছোট একটা শহর চোখে পড়ল রানার। মোবাইল ফোন হাতে নিয়ে দেখল, আবারও পাচ্ছে সিগনাল। ভাল করেই মনে আছে, আজ অভিযানের সপ্তম দিন। দেরি না করে জন ব্রাউনের নাম্বারে কল দিল ও।
এরপর খুব দ্রুত ঘটল বাকি সব।
শহরে কাপড়ের একটা দোকানে ঢুকে সুতি শার্ট ও জিন্সের প্যান্ট কিনল রানা। উঠল ছোট এক আবাসিক হোটেলে। ঘণ্টাখানেক ধরে স্নান করল। দেহ থেকে ধুয়ে ফেলল ধুলো, ঘাম ও রক্তের শেষ চিহ্ন। পোশাক বদলে নিয়ে বিশ্রাম নিল অনেকক্ষণ। তারপর বিল মিটিয়ে কাঁধে হ্যাভারস্যাক তুলে আবারও বেরোল হোটেল থেকে। এখন আর ক্লান্ত নয়। পাত্তা দিল না রোদের গনগনে তাপ। ছাউনি দেয়া একটা খাবারের হোটেলে বসে সেরে নিল দুপুরের খাবার। ওখান থেকে বেরিয়ে এল শহরের প্রান্তে পাম গাছের সারির নিচে ছায়ার ভেতর। অপেক্ষা করছে ধৈর্য ধরে।
পনেরো মিনিট পর ওর পাশে থামল কালো রঙের এক লেক্সাস গাড়ি। ওটা থেকে নেমে পড়ল সুট পরা দুই লোক। তারা হাতের ইশারা দিতেই ডানদিকের লোকটার হাতে ওয়ালথারটা ধরিয়ে দিল রানা। এয়ার কণ্ডিশও লেক্সাসে ওঠার পর মনে পড়ল, গত ক’দিন কীভাবে কেটেছে মরুভূমির ভেতর। আরাম করে হেলান দিয়ে চোখ বুজল ও। উত্তর দিকে আশি মাইল দূরের এক ছোট্ট এয়ারফিল্ডে পৌছুতে প্রায় কোনও সময়ই লাগল না।
এবার রানাকে উঠতে হলো হালকা এক সেসনা মাস্টাং জেট বিমানে। ওটা নীল নদের ওপর দিয়ে গিয়ে পেরোল কায়রো শহর। চলেছে উত্তর-পশ্চিমে ভূমধ্যসাগর তীর ও আলেক্যান্দ্রিয়া শহরের দিকে।
জন ব্রাউনের সংগঠনের দক্ষতা দেখে মনে মনে প্রশংসা না করে পারল না রানা। বিমান নেমে যাওয়ার পর শহরের ভেতর দিয়ে ওকে নিয়ে যাওয়া হলো নতুন বিবলিয়োথেকা অ্যালেক্যান্দ্রিনায়। নতুন করে গড়ে তোলার পর দু’হাজার বছর আগে ওখানেই ছিল প্রাচীন আমলের সেরা লাইব্রেরি। দুর্ভাগ্য, আগুনে পুড়ে গিয়েছিল প্রতিটি বই। সরু একটা রাস্তা ধরে এগিয়ে পুবের বন্দরে লম্বা এক জেটির সামনে থামল গাড়ি। ওখানে নামিয়ে দেয়া হলো রানাকে। চুপচাপ দাঁড়িয়ে দেখতে লাগল ও, নীল জলের বুকে নানাদিকে চলেছে শত শত নৌযান।
কিছুক্ষণ পর ব্যস্ত বন্দরের ভিড় এড়িয়ে এল সাদা একটা লঞ্চ। ওটা থামল পিয়ারে। লঞ্চ থেকে নামল দোহারা গড়নের পাইলট। রানাকে জেটিতে দেখে ফোনে কাকে যেন কী বলল সে। তারপর এগিয়ে এল রানার দিকে।
ওই লোকই গ্যারি স্যাণ্ডার্স। গলা কেটেছে ইন্টারপোলের তিন এজেন্টের। রানার সামনে থেমে বিরস হাসল। ‘আপনার জন্যে অধৈর্য হয়ে অপেক্ষা করছেন মিস্টার ব্রাউন। আসুন।’
রানার ইচ্ছে হলো এক ঘুষিতে লোকটার কণ্ঠনালী ভেঙে দেয়। নিজেকে নিয়ন্ত্রণ করে তাকে পাশ কাটিয়ে সোজা গিয়ে উঠল লঞ্চে। একটু পর আউটবোর্ড ইঞ্জিন চালু করে দক্ষতার সঙ্গে জেলে নৌকা এড়িয়ে বন্দর থেকে বেরোল গ্যারি স্যাণ্ডার্স। বিশাল সাগর নিস্তরঙ্গ ও সুনীল।
বিশ মিনিট চুপচাপ বসে থাকার পর দূরে ছোট একটা সাদা বিন্দু দেখল রানা। ক্রমেই বড় হয়ে উঠছে ওটা। একটু পর পরিষ্কার চিনতে পারল দুই মাস্তুলের মেগা ইয়ট সেইবার। সাগরের ওঠা নামার সঙ্গে দুলছে-উঠছে-নামছে ওটা। পাঁচ শ’ গজ দূরে ছোট একটা লঞ্চ। ওটার বোতে বসে ছিপ ফেলেছে কুচকুচে কালো রঙের এক যুবক।
ওদিক থেকে চোখ সরিয়ে ইয়টের ডেকে ক্রুদের কাউকে দেখল না রানা। ওর মনে হলো, জন ব্রাউন আর স্যাণ্ডার্স ছাড়া এখন আর কেউ নেই ইয়টে।
একটু পর সেইবার ইয়টের পেছনে ভিড়ল স্যাণ্ডার্সের লঞ্চ। রেলিং টপকে ডেকে উঠল রানা। ওর পেছনে বোলার্ডে লঞ্চের দড়ি বেঁধে উঠে এল খুনি লোকটা। হাতের ইশারা করল রানাকে। চোখে শীতল চাহনি। ‘আমার সঙ্গে আসুন।’
‘ব্রাউন কোথায়?’ জানতে চাইল রানা।
‘এখানে,’ বলল পরিচিত কণ্ঠ। ঘুরে তাকাল রানা। কমপ্যানিয়নওয়ে ধরে হেঁটে আসছে বিশ্বাসঘাতক ব্রিটিশ কর্নেল। হাতে ব্র্যাণ্ডির গ্লাস। চেহারা খুব শান্ত। ‘দেখে মনে হচ্ছে তোমার ওপর দিয়ে অনেক ঝড়-ঝাপটা গেছে, রানা।’
‘ফালতু কথা শোনার সময় আমার নেই,’ জানিয়ে দিল রানা। হাতের ব্যাগটা ডেকের ওপর রাখল। ধুপ্ করে একটা আওয়াজ হয়েছে।
এগিয়ে এসে ব্যাগটা তুলে ওজনটা বুঝে নিয়ে মৃদু হাসল ব্রাউন। চেইন খুলে ঘাঁটতে লাগল রানার বাসি পোশাক।
‘জিনিসটা সীসা নয়,’ বলল গম্ভীর রানা।
‘তা জানি,’ কাপড় সরাতেই রোদে ঝিলিক দিল সোনার মূর্তি। মুখ তুলে রানার চোখে তাকাল ব্রাউন। ‘ভাল, সত্যিই তা হলে গুপ্তধন আছে।’
চুপ করে থাকল রানা।
‘তা হলে এটাও মেনে নিতে হবে, জীবনে এই একটা ভাল কাজ করেছিল নষ্টা জেনির জারজ সন্তান মডাক। অন্যান্য আর্টিফ্যাক্ট কোথায়?’
প্যান্টের পকেট থেকে মোবাইল ফোন বের করে বাড়িয়ে দিল রানা। ‘ছবি তুলে এনেছি।’
স্মার্ট ফোন নিয়ে বেশ কিছুক্ষণ ছবি ও ভিডিয়ো দেখল জন ব্রাউন। তার চোখে যে দৃষ্টি, সেটা আগে রানা দেখেছে উইলিয়াম কেন্সিংটনের চোখে। সেসময়ে স্বর্ণজ্বরে পাগল হয়ে গিয়েছিল লোকটা।
সাগরের হাওয়ার ফিসফিস বাদ দিলে নীরবতা নেমেছে ডেকে। রানাকে পেছনে ফেলে জন ব্রাউনের পাশে থামল গ্যারি স্যাণ্ডার্স। রানার দিকে তাকাল অনুভূতিহীন চোখে।
তাকে পাত্তা দিল না রানা।
স্ক্রল করে শেষ ছবিটা দেখল ব্রাউন। আবারও তাকাল রানার চোখে। ‘এটা কী?’
‘গুপ্তধনের ম্যাপ,’ সংক্ষেপে বলল রানা। ‘ওটা এঁকেছিলেন হাজার হাজার বছর আগে মিশরের এক প্ৰধান পুরোহিত। আমার মনে হয় না বিস্তারিত শোনার ধৈর্য তোমার আছে।’
ভুরু কুঁচকে গেল ব্রাউনের। ‘মনে তো হচ্ছে হায়ারোগ্লিফস।’
‘তোমাকে ভাবতে হবে না,’ প্যান্টের পকেট থেকে ভাঁজ করা নোট নিয়ে বাড়িয়ে দিল রানা। ‘এবার ছেড়ে দাও লিণ্ডাকে। ও কোথায়?’
কাগজগুলো ছোঁ দিয়ে নিয়ে কোমরের চামড়ার থলিতে রাখল প্রাক্তন কর্নেল। ওখানেই ঠাঁই পেল রানার মোবাইল ফোন। খুশি খুশি স্বরে বলল, ‘অনেক ধন্যবাদ, রানা। ভাল দেখালে। জানতাম, আমাকে ডুবিয়ে দেবে না। ঠিক লোকই বেছে নিয়েছি।’
‘লিণ্ডা কোথায়?’ দ্বিতীয়বারের মত জানতে চাইল রানা।
‘মানে আমার বউ?’ কপট নিরীহ সুরে বলল ব্রাউন।
তোমার মনে নেই চুক্তি করেছ?’ বলল রানা।
‘মনে আছে,’ বলল ব্রাউন। ‘কিন্তু সেটার শর্ত পূরণ করতে পারব না।’
‘কেন পারবে না?’
‘পারব না, তা নয়, কিন্তু কী কারণে শর্ত পূরণ করব? তোমার তো বোঝা উচিত এখানে ক্ষমতা কার হাতে।’
‘তার মানে লিণ্ডাকে ছেড়ে দেবে না?’ জানতে চাইল রানা।
‘সে আছে এমন এক জায়গায়, যেখানে তুমি যেতে পারবে না,’ বলল ব্রাউন।
নিষ্ঠুর হাসছে গ্যারি স্যাণ্ডার্স। প্রসারিত হয়েছে দুই ঠোঁট। হাতে বেরিয়ে এল সেমি-অটো ডেয়ার্ট ঈগল পিস্তল। সতর্ক হয়ে উঠেছে জন ব্রাউনও। কোমর থেকে নিল নাইন এমএম সিগ প্রো। প্যারিসে ওটাই ছিল তার হাতে। লঞ্চ পাইলটের পিস্তলের মাঘলের ফুটো রানার মনে হলো কামানের মুখের চেয়েও বড়।
‘তুমি এবার মরবে, রানা,’ শান্ত স্বরে বলল ব্রাউন। ‘শরীরটা কষ্ট করে খেয়ে নেবে হাঙরের পাল। তবে মরার আগে জেনে নাও, স্যাণ্ডার্সের হাতে কীভাবে মরল লিণ্ডা।’
নীরব থাকল রানা। খারাপ হয়ে গেছে মন। এত চেষ্টা করেও বাঁচাতে পারল না মেয়েটাকে।
চকচক করছে স্যাণ্ডার্সের দুই চোখ। মুখ খুলল বর্ণনা দেয়ার জন্যে। কিন্তু পরক্ষণে খপ করে বন্ধ করল হাঁ। হঠাৎ করে বড় করে শ্বাস টেনেছে সে। থরথর করে কেঁপে উঠে ধুপ্ করে পড়ল ডেকে। বিস্ময় নিয়ে তার দিকে তাকাল রানা। লোকটার দুই চোখের মাঝে কপালে গেঁথে আছে একটা তীর। ফলা বেরিয়ে গেছে মাথার পেছন দিক দিয়ে। তির তির করে কাঁপছে তীর।
ঘুরে তাকাল রানা।
কমপ্যানিয়ন হ্যাচের কাছে দাঁড়িয়ে আছে লিণ্ডা, হাতে সেই তীরধনুক। পরনে সাদা একটা সুতির দামি পোশাক। ধনুকে জুড়ে নিয়েছে আরেকটা তীর।
হতবাক হয়ে গ্যারি স্যাণ্ডার্সের লাশ দেখছে জন ব্রাউন। ঝট করে ঘুরে তাকাল লিণ্ডার দিকে। ‘এটা কী করলে, লিণ্ডা? ও আমার সেরা অনুচর!’
জবাব দিল না লিণ্ডা। স্বামীর দিকে তাক করল তীরধনুক।
‘কী করছ, লিণ্ডা,’ সামান্য কেঁপে গেল ব্রাউনের কণ্ঠ।
রানা বুঝে গেল, পিস্তল ঘুরিয়ে লিণ্ডাকে গুলি করার আগেই ব্রাউনের বুকে বিঁধবে তীর।
হিস্ আওয়াজ পেল ও। ওর কানের পাশ দিয়ে গিয়ে জন ব্রাউনের ডান কাঁধে বিধল তীর। লোকটার হাত থেকে ডেকে পড়ে খটাস্ আওয়াজ তুলল পিস্তল। ঝড়ের বেগে এগিয়ে মেঝে থেকে অস্ত্রটা তুলল রানা। সরে গেল কয়েক ফুট দূরে। চাপা স্বরে বলল, ‘এবার তোমাকে হাতে পাবে ইন্টারপোল, জন ব্রাউন।’
কয়েক পা এগিয়ে এল লিণ্ডা। তূণ থেকে নিয়ে ধনুকে জুড়েছে আরেকটা তীর। আস্তে করে মাথা নাড়ল। ‘না, রানা, ওরা একে পাবে না।’
মৃদু বিস্ময় নিয়ে মেয়েটাকে দেখল রানা।
লিণ্ডার তৃতীয় তীর বিঁধল জন ব্রাউনের বাম কাঁধে
তীব্র ব্যথায় বিকৃত হয়েছে বেইমান কর্নেলের মুখ। কয়েক পা পেছালেও লিণ্ডার চতুর্থ তীর ভেদ করল তার ডান হাঁটুর বাটি। ঝুঁকে পড়ে আহত দুই হাতে পা চেপে ধরল ব্রাউন। গলা চিরে বেরোচ্ছে চাপা আর্তনাদ। ফুঁপিয়ে উঠে বলল, ‘এটা কী করছ, লিণ্ডা! আমরা না একই দলে! তুমি না আমাকে ভালবাসো?’
‘অনেক দিন তোমার অত্যাচার সহ্য করেছি, মুক্তি চেয়েছি,’ নরম সুরে বলল লিণ্ডা। ওর পঞ্চম তীর বিঁধল ব্রাউনের বাম হাঁটুর বাটিতে। ঠাস্ করে ডেকে পড়ল প্রতাপশালী, অস্ত্র ব্যবসায়ী, কোটিপতি কর্নেল।
মেয়েটার চোখ-মুখে বরফের মত শীতলতা ছাড়া আর কিছুই দেখছে না রানা। ভাল করে বুঝে গেছে, আন্দাজে তীর ছুঁড়ছে না লিণ্ডা। চ্যাম্পিয়ন ধনুর্বিদ হিসেবে খুব কাছ থেকে বড় টার্গেট পেয়ে দেখাচ্ছে চরম নিষ্ঠুরতা।
করুণ ভাবে কাতরে চলেছে রক্তাক্ত জন ব্রাউন। ভীষণ যন্ত্রণায় কুঁচকে ফেলেছে মুখ। চোখে মৃত্যুর ছায়া।
‘থামো, লিণ্ডা!’ ধমকের সুরে বলল রানা। পিস্তল তাক করেছে মেয়েটার বুকে।
‘না, ওকে মরতে হবে,’ কঠোর সুরে বলল লিণ্ডা। ষষ্ঠ তীর ডেকের সঙ্গে গেঁথে ফেলল জন ব্রাউনের ডান ঊরু। প্রচণ্ড যন্ত্রণায় বেসুরো আর্তনাদ ছেড়ে অচেতন হলো লোকটা। আবারও ধনুকে তীর জুড়ে নিল লিণ্ডা। কয়েক পা এগিয়ে রানার দিকে হাত বাড়িয়ে দিল। ‘ওর থলেটা নিয়ে আমার হাতে দাও।’
এক পলকে বহু কিছুই বুঝল রানা। কোনও কালেই জিম্মি ছিল না মেয়েটা। ব্রাউনের মতই ওর লোভ ছিল গুপ্তধনের প্রতি। দ্বিধা কাটিয়ে বলল রানা, ‘তোমরা একসঙ্গে প্ল্যান করে বোকা বানিয়েছ আমাকে। তাই না?’
দীর্ঘশ্বাস ফেলল লিণ্ডা। ‘কথাটা পুরোপুরি মিথ্যা নয়। আর সেজন্যে আমি লজ্জিতও নই।’
‘কিন্তু লিসা স্মিথ?’ প্যারিসের ওই ঘরে কাটা মুণ্ড তিনটে যেন চোখের সামনে দেখল রানা।
‘লিসার পরিচয় জেনে গিয়েছিল. ব্রাউন,’ বলল লিণ্ডা। ‘এরপর একসঙ্গে বসে প্ল্যান করেছি আমরা। বা বলা উচিত প্ল্যানটা গুছিয়ে দিয়েছি আমি। সবার সামনে ঝগড়া করেছি ব্রাউন আর আমি। রেস্টুরেন্টে আমার গালে চড় দিয়েছে সে। আর তার মুখে ওয়াইন ছুঁড়েছি আমি। এরপর ঝড়ের বেগে বেরিয়ে গেছি ওখান থেকে। তাতে ইন্টারপোলের এজেণ্ট বুঝল, আমাকে কাজে লাগাতে পারবে সে।’ নিষ্ঠুর হাসল লিণ্ডা। ‘আমার সঙ্গে যোগাযোগ করল লিসা স্মিথ খুলে বলল, কীভাবে খুন হয়েছে তার বান্ধবী, বা আফ্রিকার বাচ্চারা কীভাবে মরছে ব্রাউনের দেয়া অস্ত্রে। শাস্তি হওয়া উচিত লোকটার। আমিও ভান করলাম, এসব শুনে চমকে গেছি।’
‘অথচ, অন্যের ভাল-মন্দে তোমার আসলে কিছুই যায়- আসে না,’ বলল রানা।
‘লিসা স্মিথের বিশ্বাস অর্জন করতেই হতো। নইলে তার দলের সবাইকে এক জায়গায় জড় করতে পারতাম না। ব্রাউনের ব্যবসা চালিয়ে নিতে হলে এ ছাড়া উপায় ছিল না।’
‘সে তো তোমার স্বামী। তাকে খুন করতে চাইছ কেন?’
‘খুন করব, কারণ ওকে ঘৃণা করি। কিন্তু ওর টাকা আমার দরকার ছিল। নইলে অনেক আগেই ওকে ছেড়ে চলে যেতাম।’
‘ডিভোর্স দেয়াই কি যথেষ্ট ছিল না?’
সে চেষ্টা করলে খুন হতাম ওর হাতে। আর ছেড়েও যদি দিত, বিয়ের চুক্তি অনুযায়ী ওর কাছ থেকে কিছুই পেতাম না।’
‘মুক্তি তো পেতে। পরে গুছিয়ে নিতে পারতে জীবনটা।’
‘আমিও তা-ই ভেবেছি। তারপর দেখা হলো তোমার সঙ্গে। কী যেন হয়ে গেল আমার ভেতর। তোমার চোখে দেখলাম ভাল লাগার দৃষ্টি। ভাবতে লাগলাম, কীভাবে পথ থেকে সরাব ব্রাউনকে। খুব খারাপ লেগেছে তোমাকে মিথ্যা বলে। কিন্তু এ ছাড়া আর কোনও উপায়ও ছিল না।’
চুপ করে থাকল রানা। ওর পিস্তলের নল এখনও লিণ্ডার বুকের দিকে তাক করা। নিষ্ঠুর মেয়েটার কথা শুনে শিরশির করছে মেরুদণ্ড।
‘ওই গুপ্তধন চাই, রানা। বোকা লোক ছিল মডাক। বাপের সঙ্গে প্রেমের প্রতিযোগিতায় নামতে চেয়েছিল। বাজে প্রস্তাবও দিয়েছিল আমাকে। যাতে রাতে ওর কেবিনে যাই। আসলে ব্রেসিয়ার খুললে পাগল হয়ে ওঠে সব পুরুষ। সেইবার ইয়টে সেরাতে মর্ডার্ক মাতাল হয়ে সব বলার পর থেকেই অপেক্ষা করেছি— একদিন হাতে আসবে আখেনাতেনের গুপ্তধন।’
‘তার মানে ছলনা করেছ সবার সঙ্গে। তোমার বেশিরভাগ কথা ছিল ডাহা মিথ্যা।’
মাথা নাড়ল লিণ্ডা। ‘সব মিথ্যা নয়, রানা। আমি যখন বলেছি, ভালবেসে ফেলেছি তোমাকে, তখন কোনও ভণিতা করিনি।’
‘তাই?’ তিক্ত হাসল রানা। ‘অভিনয় করেছ, তুমি জিম্মি। ভাল করেই জানতে, এর ফলে কীসের ভেতর দিয়ে যাব।’
‘এ ছাড়া উপায়ই বা কী ছিল? ওই গুপ্তধন হাতে পাওয়া ছিল খুব জরুরি।’
‘এখন কী পেয়েছ?’
‘হ্যাঁ। প্রায়। ঠিকই পাব। এরপর চিরকাল স্বপ্নের মত জীবন কাটাব আমরা দু’জন।’
‘আমি খুন হলে তখন কী করতে?’
‘তুমি মরে যাওয়ার মত লোক নও, রানা। জানতাম, তুমি ঠিকই ফিরবে।’
‘এই এক সপ্তাহ আরাম করে রোদে বসে গা ট্যান করেছ, আর চুমুক দিয়েছ দামি মদে। তাই না, লিণ্ডা?’
আহত চেহারা করল লিণ্ডা। ‘আমার জন্যেও সময়টা সহজ ছিল না। যতবার দেখা হয়েছে, কুকুরের বাচ্চা ব্রাউনের দিকে চেয়ে মিষ্টি হেসেছি। খুশি রাখতে হয়েছে তাকে। এদিকে অধৈর্য হয়ে অপেক্ষা করেছি, কবে ফিরবে তুমি। যাই হোক, শেষপর্যন্ত সফল হয়েছি আমরা। এবার আর টাকার কোনও অভাব থাকবে না। ওই গুপ্তধনের তুলনায় জন ব্রাউনের ব্যবসা ফকিরের পয়সার পুঁটলির মত। একবার ভাবো, বাকি জীবন কী মজা করে ফুর্তি করে বেড়াব দু’জন মিলে!’
‘কিন্তু তা হয়তো সম্ভব হবে না,’ বলল গম্ভীর রানা।
‘কেন হবে না?’ ভুরু কুঁচকে ফেলল লিণ্ডা। ‘কে ঠেকাবে আমাদেরকে?’
‘আমি রাজি হয়ে গেলেও ওরা ঠেকাবে,’ বলল রানা। এইমাত্র সুপারস্ট্রাকচার থেকে বেরিয়ে এসেছে সশস্ত্র ছয়জন যুবক ও এক সুন্দরী বাঙালি যুবতী।
পিস্তল নেড়ে তাদের দিকে দেখাল রানা।
ধনুক হাতে ঝট্ করে ঘুরে দাঁড়াল লিণ্ডা। আড়ষ্ট কণ্ঠে বলল, ‘তা হলে বেইমানি করলে!’ আবারও ঘুরেই ধনুক তুলল রানার বুকের দিকে। তিন আঙুলে তীর টেনে নিয়েছে কানের কাছে। আর ঘুরবে না ক্যাম হুইল। বাঁকা হয়েছে ফাইবারের ধনুক।
তিক্ত হাসল রানা। ‘তুমি না আমাকে ভালবাসো? পারবে আমাকে খুন করতে?’
লিণ্ডার ধনুক ধরা হাত রক্তশূন্য। একটু একটু কাঁপছে। আস্তে করে মাথা দোলাল মেয়েটা। ‘হ্যাঁ, পারব। তুমি বেইমান। আমাকে পেতে যাচ্ছিলে, সুযোগ পেয়েও সব হারালে। তবে নিজেও বাঁচবে না।’
লিণ্ডা তীরটা ছোঁড়ার আগেই গর্জে উঠল রানার হাতের পিস্তল। বুলেট সরাসরি লাগল ধনুকের বাঁকা ফাইবার গ্লাসে। অস্ত্রটা দু’টুকরো হওয়ায় টুপ করে খসে পড়ল ডেকে তীর।
এদিকে নিঃশব্দে লিণ্ডার খুব কাছে পৌঁছে গেছে সোহানা। পরক্ষণে কাঁধের ওপর দিয়ে মেয়েটাকে নিখুঁত থ্রো করল ও। শূন্যে দুই ডিগবাজি দিয়ে ডেকের ওপর ধুপ করে পড়ল লিণ্ডা। ধড়মড় করে উঠে দাঁড়াতে গেল। কিন্তু সোহানার খালি পায়ের লাথি পড়ল ভ্রষ্টা মেয়েটার তলপেটে। পরক্ষণে ওর লাথি লাগল লিণ্ডার ঘাড়ের পাশে।
জ্ঞান হারিয়ে চিত হয়ে পড়ে থাকল লিণ্ডা ব্রাউন।
ক’পা সরে রানাকে দেখল সোহানা, চোখে অদ্ভুত স্বস্তি।
এগিয়ে এসেছে কায়রোর রানা এজেন্সির শাখা প্রধান শফিক রেহান। ‘মাসুদ ভাই, আপনি মোবাইল ফোনের ট্র্যান্সপণ্ডার চালু করতেই ট্র্যাক করি। ওই বিমানের গতিপথ বুঝে দ্রুত পৌঁছে যাই আলেকযান্দ্রিয়া শহরে। নানাদিকে ছড়িয়ে চোখ রেখেছি রেল স্টেশন আর বন্দরে।’
‘তুমি রেহানকে সব খুলে বলার পর ভূমধ্যসাগরীয় দেশগুলোতে সতর্ক হয়ে ওঠে বিসিআই এজেন্ট ও রানা এজেন্সির অপারেটররা,’ বলল সোহানা। ‘আশপাশের যে- কোনও দেশে নামলেই বিমানবন্দর থেকে অনুসরণ করা হতো।’
‘তবুও আসতে গিয়ে দেরিই করে ফেলেছি,’ লজ্জিত কণ্ঠে বলল শফিক রেহান।
‘সাগরের তলা দিয়ে স্রোত ঠেলে ইয়টে উঠতে সময়টা গেছে,’ কৈফিয়ত দিল সোহানা।
‘জানতাম না তুমিও আসবে,’ মৃদু স্বরে বলল বিস্মিত রানা।
‘মন চায়নি রানা এজেন্সির অফিসে একা বসে থাকতে। ওদিকে শুনেছি তুমি একা…’ কাছেই জুনিয়রদের উপস্থিতির কথা মনে পড়তেই চুপ হয়ে গেল সোহানা।
‘সোহানা আপু দেশে ফেরার সময় থেমেছিলেন বৈরুতে। রানা এজেন্সির শাখায় আসতেই সব শুনলেন। সরাসরি এসেছেন ওখান থেকেই,’ জানাল শফিক রেহান। ‘আমরা তৈরি হয়ে বন্দরের দিকে রওনা দেব, এমন সময় পৌঁছে গেলেন। তাতে আমাদের অনেক লাভ হয়েছে। ভাল করে শিখে নিয়েছি কীভাবে জাহাজে উঠে ক্রুদের বন্দি করতে হয়।’
‘সোহানা আপু সত্যিই গ্রেট,’ সায় দিল নতুন এজেণ্ট বশির আল কবির।
মাথা দোলাল দলের অন্যরা।
‘প্রথম থেকে পুরো নাটক দেখতে পেলাম না,’ বলল সোহানা।
কোনও মন্তব্য না করে শফিক রেহানকে বলল রানা, ‘তোমাদের ডাইভিং ইকুইপমেন্ট সংগ্রহ করে নাও। একটু পর ইন্টারপোলের লোক পৌঁছুলেই বিদায় নেব।’
দূরের ছোট লঞ্চটা পৌঁছে গেছে ইয়টের এক শ’ ফুটের ভেতর। ওটার হুইল হাউসে ফরিদ আলীকে দেখল রানা। মন পরিষ্কার ছেলেটার, তবে ওর ধারণা আফ্রিকান সাজতে হলে হাত-পা ও সারা মুখে কালি মেখে ভূত হতে হবে।
যে যার কাজে গেল রানা এজেন্সির চৌকস ছেলেগুলো। তার আগে দড়ি দিয়ে কষে বেঁধে রেখে গেছে লোভী মেয়েটার হাত-পা।
জুনিয়ররা আশপাশে নেই দেখে রানার চোখে তাকাল সোহানা। ‘এবার?’
‘তীরে পৌঁছে যাওয়ার কথা ইন্টারপোলের লোকদের। যে-কোনও সময়ে লঞ্চ নিয়ে হাজির হবে।’
‘আর গুপ্তধন? সেটার কী হবে?’
‘আপাতত গুপ্তধনের বিষয়ে সব প্রমাণ তুলে দেব ইন্টারপোলের হাতে। পরে অন্য ব্যবস্থা হবে।’
‘ওগুলো তো সুদানে, অথচ আসল মালিকানা মিশরের, ‘ বলল সোহানা। ‘ইণ্টারপোল কী করবে আর্টিফ্যাক্ট বা গুপ্তধন নিয়ে?’
কাঁধ ঝাঁকাল রানা। ‘তুমি যেমন আমেরিকা থেকে এলে, ওখান থেকেই আসছে ডক্টর লাবনী আলম। ইন্টারপোলের বড় ক’জন অফিসারকে অনুরোধ করেছি, তাঁরা যেন লাবনীর হাতে বুঝিয়ে দেন মানচিত্র, ছবি, ভিডিয়ো আর সোনার আর্টিফ্যাক্ট। এরপর ইউনাইটেড নেশনসের আইএইচএ, অর্থাৎ, ইন্টার-ন্যাশনাল হেরিটেজ অ্যাসোসিয়েশনের আর্কিওলজিস্টদেরকে সঙ্গে নিয়ে যা করার করবে লাবনী।’
মৃদু মাথা দোলাল সোহানা। ‘আর আমরা কী করব?’
দুষ্টুমি হাসি ফুটল রানার ঠোঁটে। ‘দরখাস্ত করলে আরও বেশ কিছু দিন ছুটি পেতে পারি। তুমি চাইলে আমরা ক’দিন বেড়িয়ে আসতে পারি কটেজের পাশেই নির্জন সৈকত আছে এমন কোথাও থেকে। অনেক দিন হলো কার যেন অধরের সুধা থেকে আমি বঞ্চিত।’
‘যাহ্!’ লজ্জায় লালচে মুখ নিচু করে নিল সোহানা। তবে কয়েক মুহূর্ত পর আয়ত চোখ রাখল রানার চোখে। ফিসফিস করে বলল, ‘চলো তা হলে!’
***