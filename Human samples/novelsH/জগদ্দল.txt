জগদ্দল  – উপন্যাস – সমরেশ বসু
০১.
ইংরেজি আঠারোশো বিরাশি সাল।
শীতের সকালবেলা, পৌষের শেষ দিক। দিন ছোট, রাত্রি বড়। লেপ-কাঁথায় মুড়ি দিয়ে রাত্রি কেবলি ওম করে। যাব যাব করেও যেতে চায় না। খুলি খুলি করেও খুলতে চায় না চোখের পাতা। আর একটু, আর একটু যাক। একলা হোক, দোকলা হোক, হোক ঘরগুষ্টির সবাই, তবু রাত্রি আর একটু থাকো এ কাঁথার তলায়। ওম কর গরম হও। আহা! ছিটেবেড়ার ছিদ্রটুকু কী সাংঘাতিক। পৌষের জাড় তার লক্ষ ফণা মেলে যেন ছোবলাচ্ছে ওই ছিদ্রপথে। একটু বুঝি সরে গিয়েছে গোলপাতার ছাউনি। টিন কি ফাঁক হয়েছে কোথাও একটু! জাড় আসে বুঝি ইঁদুরের গর্ত দিয়ে।…থাকো রাত্রি, এখনি যেয়ে না। উষ্ণ রক্ত এখন সারা শরীর জুড়ে বসিয়েছে মজলিশ, এখুনি তাকে ছুঁড়ে দিয়ো না শীতের কাঁটার বুকে।
কিন্তু দক্ষিণায়নের শেষ বাঁকা পথে যিনি চলেছেন, তাঁর সময় নেই। উত্তরায়ণের যাত্রা আসন্ন। তাঁর মুকুটের ঝলকানি রক্তরেখায় ছড়িয়েছে পুব আকাশে। আগমন ধ্বনি প্রচার করছে শালিকের শিস, টিয়েপাখির টি টি। আরও কত নাম-না-জানা পাখি প্রাণ ভরে পান করেছে জিরেন কাটের রস। গানে কাকলিতে হয়েছে মত্ত। ঝুটোপুটি খেলা চলেছে সিম-লাউয়ের মাচায়, গঙ্গার ধারে আর পুবের দিগন্তবিসারি ধান কাটা মাঠে, কলাই-মটরের খেতে।
আর নয়, আর নয়, এবার সব উঠেছে লেপ-কাঁথা ছেড়ে। জাগছে সেনপাড়া, আগুরিপাড়া, বাগদিপাড়া, জগদ্দল, মুসলমানপাড়া। কাঁচা সোনার মতো রোদ দিকে দিকে। পুব থেকে পশ্চিমে, উত্তর থেকে দক্ষিণে, সীমা থেকে অসীমে, থই থেকে অথই দূরে। সারা দেশ হতে মহাদেশান্তরে তার ছড়াছড়ি।
ফরাসডাঙা থেকে ভেসে আসছে উড়তিবাজনার শব্দ ঝন ঝন ঝ, ঝন ঝন ঝ..রাজকীয় বাদ্যবাহিনী বেরিয়েছে বড়সাহেবের সঙ্গে। বড়সাহেব অর্থাৎ ফরাসডাঙার গভর্নর বেরিয়েছেন চার ঘোড়ার গাড়িতে দৈনন্দিন ভ্রমণে কিংবা রাজ্যপরিদর্শনে। যে স্থানটিতে কিছুক্ষণ থেমে গাড়ি ফিরে আসে, সেখানটাকে লোকে বলে উড়তিবাজার। বোধ হয় বাজনার জন্যই জায়গাটির এই নামকরণ হয়েছে।
গঙ্গার এপারেও একটি রাজকীয় এক্কা গাড়ি চলেছে দক্ষিণ থেকে উত্তরে। বড়সাহেব না হোক, এক্কার যাত্রীদ্বয় সাহেব, রাজার জাত। না, রাজা নয়, রানির জাত। রাজত্ব মহারানি ভিক্টোরিয়ার। এক্কার কৌচের পিছনে, হেলান-দেওয়া গদির মাথায় নকশাকাটা রুপোর পাতের মাঝে মিনে করা হয়েছে মহারানি ভিক্টোরিয়ার মূর্তি। এক্কার চালক, সাহেবদেরই নিজে একজন।
গারুলিয়ার দিক থেকে এসে, পুবে রেললাইনের ওপারে শ্যামনগরের গড় রেখে উত্তরের পথ ধরল এক্কা। গতি তার মন্থর। চোখে পেতলের ঠুলি-পরানো ঘোড়া কেশর দুলিয়ে লেজের ঝাপটা দিয়ে চলেছে। মাথায় ঝকঝক করছে পালক-লাগানো পেতলের শিরস্ত্রাণ।
কালীবাড়িতে বাজছে কাঁসরঘণ্টা। পাথুরেঘাটার পেসন্ন ঠাকুরের অর্থাৎ প্রসন্ন ঠাকুরের কালীবাড়ি। মেয়ের নামে কালীর নাম রেখেছেন ব্রহ্মময়ী। শ্যামনগরে তাঁদের জমিদারিতে ব্রহ্মময়ী অধিষ্ঠিতা। লোকে বলে বেহ্মময়ী। রেললাইনের ধারে একখানি ঘর, ঘরের বাইরে প্ল্যাটফর্মের শেষ সীমায় একটি ইট-সিমেন্টের পোস্টের গায়ে লেখা আছে SHUMNUGGER। বোধহয় ওটাই শ্যামনগরের ইংরেজি বানান।
সাহেবদের মধ্যে একজন সেদিকে অঙ্গুলিনির্দেশ করে অপরজনকে কী যেন বলল। উভয়ে হেসে উঠে লাগামে একটা হ্যাঁচকা টান দিয়ে গাড়ির গতি বাড়াল খানিক।
খানিকটা এসে হঠাৎ এক্কা থেমে গেল। দেখা গেল, অদূরেই কটি ছেলেমেয়ে কী যেন কুড়োচ্ছে মাটি থেকে। কিন্তু গোরার এক্কা আসতে দেখেই চকিতে পড়িমরি করে ছুটে কে কোথায় অদৃশ্য হয়ে গেল।
সাহেব দু জন পরস্পরের দিকে তাকিয়ে হেসে উঠল সশব্দে। কাছে এসে দেখল জায়গাটিতে মাটিতে ছড়িয়ে আছে অজস্র সাদা সাদা ফুল। উপরের দিকে তাকিয়ে দেখল, একটা গাছের কোথাও কচি কচি ছোট ছোট সবুজ পাতা আর সমস্তটা ছেয়ে আছে থোকা থোকা সাদা ফুলে। কী ফুল? কৌতূহলবশত সাহেবরা মুঠো ভরে ফুল ছিঁড়ে নাকের কাছে ধরল। কোনও গন্ধ পেল না। ফুলগুলো মাটিতে ফেলে দিয়ে একজন চাবুকের ঘায়ে ঝরিয়ে দিল গাদা গাদা ফুল। কেঁপে কেঁপে উঠল পলকা ডালপালা।
কিন্তু চাবুকের শিস শুনে বলিষ্ঠ ঘোড়া আচমকা জোর কদমে ছুট দিল। শজনে ফুল কুড়োনোর দল আবার যেন মন্ত্রবলে কোথা থেকে ছুটে এল শজনেতলায়। যত না ফুলচচ্চড়ির শখ, তার চেয়েও বেশি হুতোশ, কে কত কুড়োতে পারে।
এদিকে লাগামে টান পড়তে পড়তে গাড়ি এসে পড়ল জঙ্গলপীরের উত্তর সীমানা বরাবর, পুলিশ স্টেশনের কাছে।
পুবে পশ্চিমে ঘন বন। পুবে কাঠুরেপাড়া। পশ্চিমে জঙ্গল। জঙ্গল খানিকটা সাফ করে রাস্তার ধারে ছিটেবেড়ার ঘর তৈরি হয়েছে। মাথায় টালি। কাঁচা মেঝে। সামনের দাওয়াটা নিকুচ্ছে একটি বউ। দাওয়ার বাঁশের গায়ে কাঠের ফলকে লেখা রয়েছে, AUTHPUR POLICE OUTPOST.
ঘোড়ার গাড়ির শব্দে বউ ওদিকে তাকিয়েই চমকে একেবারে লাফ দিয়ে উঠল। দু হাত ঘোমটা টেনে দিয়ে গোবরজলের হাঁড়ি নিয়ে পড়িমরি করে ঢুকল গিয়ে ঘরে। দুজন সেপাই ঘুমোচ্ছে চাদর মুড়ি দিয়ে। ঘরের এক কোণে একটি চেয়ার আর একটা ছোট টেবিল। টেবিলে খানকয়েক খাতা। তার উপরে মাথা দিয়ে এলিয়ে পড়ে আছে রাইটার। এ অঞ্চলের শাসনকর্তা।
বউ ভয়ে হামলে উঠল, হেই বাবু, বাবু গো, দুটো গোরা এয়েছে গাড়ি নিয়ে।
রাইটার নিবারণ ঘোষ কুলীন কায়স্থ। বাড়িতে সে বড় সাত্ত্বিক। প্রথম যৌবনে সে দু বছর হুগলি স্কুলে পড়তে গিয়েছিল। তখন তার বিয়ে হয়ে গিয়েছে। দু বছরের মধ্যে, এক বছর সে কিছু শেখবার চেষ্টা করেছিল। পরে সরস্বতী আর তাকে বেঁধে রাখতে পারেনি, ফরাসডাঙার সুরাসুন্দরীকে তুষ্ট করতেই কেটে গিয়েছে। কিন্তু ওই এক বছরের দৌলতেই এই সরকারি চাকরিটি সে পেয়েছে। তবে ডিউটিতে এলে ফরাসডাঙার চোলাই করা দেশি লিকার না খেলে তার কাজে মন বসে না। আচ্ছন্নভাবে সে খেঁকিয়ে উঠল, চুপ কর মাগি। হারামজাদি খালি গোরার স্বপ্ন দেখছে। বউটা রাগ করল না। আরও গভীর ত্রাসে সে হেসে উঠে বলল, এ্যাই মরেছে! ওগো, মিছে লয় আয়টারবাবু, একবার চোখ মেলে তাকে দ্যাকো। মা গো! গোরা দুটো হাসতে নেগেছে এদিকপানে তাকে তাকে।
চোখ মেলবার আগেও রাইটার বললেন, যদি মিছে হয় মাগি, তবে তোকে
বলে চোখ মেলতেই লাল চোখ তার ঘোলাটে হয়ে উঠল। তাড়াতাড়ি গায়ের পশমি চাদর মাটিতে ফেলে সেপাই দুজনের উদ্দেশে সে চাপা গলায় হিসিয়ে উঠল, এ্যাই হারামজাদা, শুয়োরের বাচ্ছারা, সায়েব এয়েছে রে। ওঠ তাড়াতাড়ি।
বলেই সে লম্বা ঠ্যাং ফেলে, খালি পায়ে ছুটে এল গাড়ির কাছে। গুডমর্নিং সার, গুডমর্নিং।
সাহেব দুজনেই হেসে বলে উঠল, ভেরি গুড ইনস্পেক্টর, ভেরি গুড।
নিবারণ ঘোষ সোজা হয়ে দাঁড়াবার চেষ্টা করে বলল, নট ইনসপেক্টোর সার। আই নিবারণ ঘোষ, নট মিকম্যান ঘোষ, কায়েত ঘোষ সার। আই রাইটার।
সাহেবরা ঘাড় নেড়ে নেড়ে বলতে লাগল, ভেরি গুড রাইটার, ভেরি গুড। রাইটারের তখন নজরে পড়েছে কাঠের পুতুলের মতো সন্ত্রস্ত সেপাই দুটোর দিকে। সেদিকে তাকিয়ে সে আবার চাপা গলায় খেঁকিয়ে উঠল, হারামজাদারা সেলাম দে না। শালারা যেন ঠুটো জগন্নাথ।
সেপাইরা সেলাম দিল। নিবারণ ফিরে হেসে বলল, দে আর লিটল কাস্ট সার, ডিসিপ্লিন নট নো।
ন্যাতাটি হাতে করে বউটা ঘরের ভেতর থেকে বেড়ার ফাঁক দিয়ে দেখছে। হাসছে আপন মনে আর ভাবছে, আয়টারবাবু কী দিগজ লোক! হড়বড় করে কেমন কথা বলছে সাহেবদের সঙ্গে।
সাহেবরা আবার হেসে বলল, ভেরি গুড রাইটার। হোয়াট ইজ দি নেম অব দি প্লেস? আউথপোর?
ইয়েস সার। এবং দক্ষিণ দিকে আঙুল দিয়ে দেখিয়ে বলতে ভুলল না, দেয়ার ইজ শুমনুগুর সার, রেলওয়ে ইস্টিসান অ্যান্ড বেহ্মময়ী কালী গডেস হাউস সার।
শুমনুগগুর অর্থে শ্যামনগর। SHUMNUGGER এই ইংরেজি বানানটা থেকে নিবারণ শ্যামনগরের এই সাহেবি উচ্চারণটা আয়ত্ত করেছে।
এবার একজন সাহেব বলল, অল রাইট। হোয়ার ইজ সেইন পারহা।
স্যানপাড়া? রাইটার উত্তর দিকের রাস্তা দেখিয়ে বলল, গো ইওর নোজ রাইট সার, ওয়ান মাইল নট (অর্থাৎ নাক বরাবর চলে যান, এক মাইলও নয়)।
সাহেবরা আবার ভেরি গুড দিয়ে লাগামে টান দিল। কিন্তু জোরে নয়, আস্তে। গাড়ি চলল টকাস টকাস করে। দুলছে ঘোড়ার মাথা। লোমছাঁটা মসৃণ গায়ে সূর্যের আলো পড়ে চকচক করছে। ঝকমক করছে রুপার পাতে মিনে করা ভিক্টোরিয়ার মূর্তি। ঘোড়ার মাথার শিরস্ত্রাণটা যেন উদ্যত তীক্ষ্ণ বর্শাফলকের মতো উঠছে আর নামছে।
পিছন থেকে নিবারণ ঘোষ সেলাম দিল কিন্তু সেটা ঠিকমতো পাত্রস্থ হল না। পুবে গাছগাছালি ডিঙিয়ে সূর্য উঠে এসেছে অনেকখানি। থেকে থেকে একটা কনকনে হাওয়া আসছে উত্তর দিক থেকে।
রাস্তার দু পাশে ইতস্তত বিক্ষিপ্ত গৃহস্থের আবাস। রাস্তার দিকটা ফাঁকা। বাড়িঘর সবই একটু ভেতর দিকে। লোকজন দেখা যায় না। দু পাশে এলোমেলো গাছের সারি। আম জাম খাঁটাল। ন্যাড়া ন্যাড়া বট অশ্বস্থ। ঘন ঘন শজনে গাছ। পাতা নেই, শুধু সাদা সাদা ফুল। বাঁকা বাঁকা ছুঁচোলো বকফুলগুলো যেন কোনও পাখির ধারালো ঠোঁটের মতো ঝুলে আছে। ইতিমধ্যে বোল ধরেছে কোনও কোনও আম গাছে। সোনা রুপোর মতো মেশানো তার রং। এঁচড়ের চেয়েও ঘোট ঘোট কাঁঠাল দু-চারটে ঝুলছে যেন লোমশ ইঁদুরের মতো।
ঘোড়ার গাড়ির শব্দে উৎকণ্ঠিত কাঠবেড়ালি ব্যস্তত্ৰস্তভাবে লাফিয়ে লাফিয়ে পাতার আড়াল দিয়ে উঠে যাচ্ছে গাছের আগডালে।
কালো আর লাল ধুলোভরা চওড়া সড়কটা যেন মস্ত বাগানের একটা পথ। কোথাও রোদ, কোথাও ছায়া। পথে শুকনো পাতার ছড়াছড়ি। তার মড়মড়ানি, গাড়ির ও ঘোড়ার পায়ের শব্দ এই শেষ পৌষের সকালে একটা অদ্ভুত ঐকতানের সৃষ্টি করেছে।
আতপুর। এখানে সেখানে সিম-লাউয়ের মাচা। শসার মাচা আর কলাবাগানে সবুজ পুষ্ট কলার কাঁদির নীচে ঝুলছে বিন্দু বিন্দু শিশিরে ভেজা লাল মোচা। চিতে আর মনসা বেড়ার ঘেরাওয়ের মধ্যে গৃহস্থের ফালি জমিতে শেষ পালং-এর ডাঁটা। শিষ পালং আর মুলো, কিছু বা মটর কলাইয়ের কচি কচি ডগা। বাঁশঝাড় আর গোরুর খুরের মতো বড় বড় আঁশওয়ালা রুক্ষ খেজুর গাছের চাঁছা কপালে ঠিলির নীচে মাটির কেঁড়ে। পাখি, মৌমাছি আর কাঠ-পিঁপড়ের ভিড় সেখানে।
রাস্তার এক পাশে হাঁ করে দাঁড়িয়ে পড়েছে রসওয়ালা। বাঁকের দুদিকে চারটে করে আটটা রসের হাঁড়ি। লোকে বলে কেঁড়ে। গাড়ি আর সাহেব দেখে সে একেবারে রাস্তার ধারে চলে গেল। তারপর হাঁ করে তাকিয়ে রইল সাহেবদের দিকে।
সাহেবরাও তাকিয়ে ছিল। একজন বলল, কী নিয়ে যাচ্ছে?
আর একজন জবাব দিল, ওদের কানট্রি ওয়াইন। গাছের রস একরকম।
খেজুরের রসকে ওরা ওয়াইন বলেই বোধহয় মনে করে।
বাড়ির সামনে রাস্তা ঝাঁট দিচ্ছে একটি বউ। একপাশে জড়ো করছে শুকনো পাতার ডাঁই। শুকনো পাতা পুড়িয়ে রান্না হবে। সাহেব দেখেই ছুটল বাড়ির মধ্যে। কিন্তু কৌতূহল বড় ভীষণ। নারকেল গাছের আড়ালে গিয়ে ঘোমটার আড়াল থেকে বিস্ময়ে ভয়ে তাকিয়ে দেখল সাহেবদের টাট্ট ঘোড়া আর ঝকঝকে গাড়ি। সাহেব তো নয়, যেন জোড়া গোরা যমদূত।
অদূরেই বসে আছে কয়েকজন লোক সকালের রোদে পিঠ দিয়ে বসে আছে খালি গায়ে, কাপড়ের খুঁট গায়ে দিয়ে, নয়তো শুকনো গামছা কানে মাথায় জড়িয়ে। থেকে থেকে উত্তরে হাওয়াটা কীরকম হাড় কাঁপিয়ে দিচ্ছে। হাতে হাতে ফিরছে হুঁকো। কনকনে হাতে গরম হুঁকোটা ধরতেও আরাম লাগে।
ঘোড়ার পায়ের শব্দে সবাই চমকে ফিরে তাকাল। গোরা সাহেবের গাড়ি আসছে। গারলের সায়েব, না তেলিনিপাড়ার? এদিকে কোথায়!..রাস্তা ছেড়ে দিল সকলে। দাঁড়াল গিয়ে একেবারে রাস্তার ধারে, ঢালু জংলাতে। ঠিক ভয় নয়। ভয়, বিস্ময়, অবিশ্বাস ও চেনা-অচেনার একটা বিচিত্র ভাব। তা ছাড়া, গোরা সায়েব, রানির জাত শাসনকর্তা।
কাছাকাছি এসে ঘোড়াটারও কোমর-দোলানি বেড়ে উঠল। সাহেবরা হাসতে লাগল বিস্মিত বিমূঢ় লোকগুলির মুখের দিকে তাকিয়ে।
কালো কালো মানুষগুলি। মুখগুলি কোনওটাই কামানো নয়। বাসি মুখ আর উসকো-খুসকো চুল। সাহেবদের হাসির জবাবে হাসা উচিত কি না ঠিক বুঝে উঠতে পারছে না। আগুরিপাড়ার তেসুতি কলের পাগলা সাহেবকে আতপুরের লোকেরা কেউ ভয় করে না। খ্যাখ্যাল করে হাসে, যাকে দেখে তার পিঠেই একটা চাপড় মেরে পাগলা সাহেব জিজ্ঞেস করে, কিমিন আছি দুস্ত।
পুবের বাগানের ঝোপ থেকে মেয়েলি গলার খিলখিল হাসি ভেসে এল। কাগজিলেবু গাছের ঝোপের আড়াল থেকে দেখা যাচ্ছে একটি মুখ। যুবতীর বাসি মুখ। শক্ত চওড়া কাঁধে বেড় দেওয়া রয়েছে রুপোর হাঁসুলি। লেবুতলায় দেখা যাচ্ছে আলতা-পরা পায়ে মল। কমলি গয়লানির মেয়ে মুক্তা। বিধবা। আতপুরের লোকে বলে, শিরিষ সরকারের রাঁড়। অর্থাৎ রক্ষিতা। মুক্তা নির্ভীক। তার ভয় নেই, তার লজ্জা নেই। তার গলা ভেসে এল, এ যে আমাদের হেঁদোর জোড়া গোলা পায়রা গো।
অর্থাৎ জোড়া সাহেবকে বলছে। পুরুষরাও হেসে উঠল মুখ টিপে। সাহেবরা তাকাল ঝোপের দিকে। কালো মেয়ের হাসি সাদা পুরুষের সোনালি প্রাণে যেন তীর বিঁধিয়ে দিল।
একজন বলে উঠল, এ পাশের সায়েবটাকে তেলিনিপাড়ার অলিক সায়েব বলে মনে হচ্ছে যেন।
অলিক অর্থে ওয়ালিক। ঠিকই বলেছে লোকটা। অনেকদিন পরে ওয়ালিক এসেছে। চলেছে সেনপাড়া। তার বন্ধু নতুন মানুষ। পূর্ববঙ্গের সিরাজগঞ্জে তাদের কারখানা। কিন্তু বন্ধুটি নিজে কোনওদিন সিরাজগঞ্জে যাননি। সে বরাবর কলকাতাতেই ছিল। সম্প্রতি তাদের কোম্পানির একটা কাজ নিয়ে সে এ অঞ্চলে এসেছে। ওয়ালিক আতপুরকে কিছুটা চেনে, কিন্তু বন্ধুটি কৌতূহলভরে নিজেই সব একে তাকে জিজ্ঞেস করছে।
গোরা এয়েছে, ফিটিং গাড়ি এয়েছে।
সবাই মুখ বাড়িয়ে দেখতে আসে। আসে ভীত বিস্মিত ন্যাংটা ছেলের দল। তাদের শীত নেই। খালি গা। ধুলো-মাখা খড়ি-ওঠা গা।
অদ্ভুত এই দেশের কালো মানুষগুলি। ওয়ালিকের বন্ধু এদেশে এসে বরাবর কলকাতাতেই থেকেছে। প্রায় নমাস এসেছে সে এদেশে। পুরনো সাহেবদের ভাষায় গ্রিফিন। অর্থাৎ বিলেত থেকে যারা নতুন আসে, এবং এদেশের সব কিছুতেই নতুন শিক্ষানবিশী করে, পুরনো সাহেবরা তাদের গ্রিফিন বলে। নানান কথা শুনেছে দেশে থাকতে এদেশের লোক সম্পর্কে। তখন থেকেই তার মনে বড় একটা আশা ছিল, জীবনে একবার, তাদের সীমাহীন সাম্রাজ্যের ঐশ্বর্যময়ী হিন্দুস্তানকে দেখতে হবে। ইয়র্কশায়ারের এক মধ্যবিত্ত ঘরের ছেলে সে। লেখাপড়া শিখেছে লন্ডনে। সেই সময়েই শুনেছে এদেশের সতীদাহ এবং ওই শ্রেণীর আরও নানান ধর্মীয় নৃশংস কাহিনী। শুনেছে এদেশের কালো ফৌজের বিদ্রোহের গল্প। তার সারা গায়ের মধ্যে ঘৃণায় কাঁটা দিয়ে উঠেছে যখন শুনেছে কীভাবে ইংরেজ ও শিশুদের হত্যা করেছে। ছবিতে দেখেছে এদেশের মানুষের জীবনযাত্রা ও প্রাকৃতিক দৃশ্য। জোফানি, বেকন, টমাস-ড্যানিয়েল যুগলের তুলিতে সারা ভারতের বিভিন্ন ছবি ইংলন্ডে অনেকের কৌতূহল কিছু মিটিয়েছিল হিন্দুস্তান সম্পর্কে। মনে আছে একবার টমাস-ড্যানিয়েল উইলিয়মের ওরিয়েন্টাল অ্যানুয়াল বই থেকে সে কলকাতার ফোর্ট উইলিয়মের ছবি নকল করবার চেষ্টা করেছিল। ছবি আঁকার একটা বাতিক ছিল তার। কিন্তু তাদের পরিবারে সেটা খুব সুনজরে দেখা হত না। ভীষণ গোঁড়ামির মধ্যে সে মানুষ হয়েছে এবং খুব স্বাভাবিকভাবেই ভারতের প্রতি একটা করুণা, অবজ্ঞা ও শাসনের অধিকার তার মজ্জায় মজ্জায় মিশে রয়েছে। পূর্বপুরুষদের কীর্তিতে সে গৌরবান্বিত। কিন্তু তার একটু কৌতূহলও ছিল এবং শেষ পর্যন্ত ভারতের সঙ্গে যুক্ত একটা কোম্পানির চাকরি নিয়ে সে এদেশে এসেছে। কলকাতাকে সে দেখেছে। ইংরেজি লেখাপড়া জানা অনেক নেটিভের সঙ্গে তার পরিচয় হয়েছে। কিন্তু কোনও লোকটাকেই সে প্রায় আলাদা করতে পারেনি। মনে হয় সকলে যেন একই রকম দেখতে, একই রকম কণ্ঠস্বর, উচ্চারণ, চাউনি, সবই। তবু, গায়ের রং দেখে কাউকে কাউকে সে আলাদা করতে পারে। কিংবা পোশাক দেখে। রাস্তায় বেরুলে তো কথাই নেই। কারুর চেহারা সে আলাদা করে চিনতে পারে না। তার বড় কৌতূহল ছিল ভারতের নবাব-বাদশাদের দেখবার। কিন্তু প্রকৃতপক্ষে তাদের কীর্তিগুলি এখন প্রাচীন ঐতিহ্যের সাক্ষীর মতো দাঁড়িয়ে আছে।
তবু এদেশের লোকের সম্পর্কে তার কৌতূহলের অন্ত নেই। সে শুনেছে, তাদের কোম্পানির অনেক অসৎ প্রকৃতির নিম্নশ্রেণীর কর্মচারী নেটিভ মেয়েদের সঙ্গে যৌন সম্পর্ক স্থাপন করে। এমনকী এই ন মাসের মধ্যেই, শোনার পরিধি পেরিয়ে নিজের চোখেও সে কয়েক বাড়িতে লক্ষ করেছে। এবং এ সব সম্পর্কের অদ্ভুত সব কলাকৌশল দেখে নিজের দেশের লোকদের আর একটা নতুন পরিচয় সে পেয়েছে। সবচেয়ে ভয়াবহ ব্যাপার যে, এ ব্যাপারে নেটিভের হাতে দু-একজনের খুন হওয়ার কাহিনীও রয়েছে।
অথচ এও সে শুনেছে, এদেশের প্রকৃত বিউটিরা কখনও ঘরের আঙিনা ছেড়ে বাইরে আসে না। অর্থবান ও শিক্ষিত দু-চারটি পরিবারের এ পরিচয়ও সে পেয়েছে। তারা কথাবার্তায় পোলাইট, সবসময় বিগলিত একটা করুণ হাসি তাদের চোখে মুখে। ফিটন অথবা কদাচিৎ মানুষের ঘাড়ে বওয়া পালকি ও পায়ে হেঁটে তারা বেড়াতে বেরোয়। কিন্তু কখনও স্ত্রীকে নিয়ে বেরোয় না। তবু ভাল লাগা ও না লাগার মতো একটা ভাব তার। সেই সঙ্গে কৌতূহল।
আবার দেখা গেল সামনে রাস্তার উপর কতকগুলি লোক বসে আছে। ঘোড়ার পায়ের শব্দ পেয়েই লোকগুলি তাড়াতাড়ি সরতে আরম্ভ করল। সঙ্গে সঙ্গে তাদের কোলের কাছে নিয়ে বসা মালপত্রও সরাতে লাগল।
এটাকে যদি আতপুরের বাজার বলা যায়, তা হলে ক্ষতি নেই। রাস্তার ডানদিক ঘেঁষে একটা অশ্বথতলায় বসেছিল সব। তবে শীতের সকালে এদিক ওদিক ছড়িয়ে একটু রোদে পিঠ দিয়ে। লাউ, মুলো, পালং সব শীতের সবজি আর একজনের কাছে কিছু চুনো মাছ।
এই বাজারের বাঁ দিকে আতপুরের রাজার বাড়ি। আতপুরের রাজা নয়, যশোরের চাষড়ার রাজাদের বাড়ি। রাজার মায়ের গঙ্গার কোলে জীবনের শেষ দিন যাপনের ইচ্ছায় তাঁরা আতপুরে মাটি কিনেছেন। বাড়ির চারপাশ পাঁচিল দিয়ে ঘেরা। দোতলার অলিন্দের ছাতের নীচে দেখা যাচ্ছে বেলোয়ারি কাচের ঝাড় ঝুলছে। সূর্যের আলো পড়ে তার গায়ে লেগেছে নানা রং। বাড়ির মাথা ছাড়িয়ে উঠেছে দুটি মন্দিরের চূড়া।
শব্দ ভেসে আসছে পবনপেয়ারির ঘণ্টার ঠুন ঠুন ধ্বনির। বৃদ্ধা হস্তিনী, পবনপেয়ারির গলার ঘণ্টা এখনও বাজে। আর এক হস্তিনী লক্ষ্মীপেয়ারি। সে আরও বৃদ্ধা হয়েছে। পবনপেয়ারির মতো তার চাঞ্চল্য নেই। তাই তার গলার ঘণ্টা বাজে যেন প্রহরের ধ্বনির মতো, মাঝে মাঝে, কখনও সখনও! রাজারা হাতি বাঁধবেন বলে কামাখ্যা পাহাড় থেকে একরকম গাছের চারা এনেছিলেন। সে গাছ যেমন শক্ত তেমনি দীর্ঘ। আজকে সে গাছ বড় হয়েছে, কিন্তু পবন-লক্ষ্মীকে তাতে বাঁধবার দরকার হয় না। না বাঁধলেও ক্ষতি নেই। আফিম না খেলেও তারা দিনরাত ঝিমোয়।
কিছুক্ষণের জন্য বাজার এলোমেলো হয়ে ছড়িয়ে পড়ল। সবাই ছেড়ে দিল সাহেবের গাড়ির পথ। নতুন অচেনা সাহেব। এরা আর ওরা, পরস্পরকে তাকিয়ে দেখে। যেন রাজা ও প্রজার চোখাচোখি। না, যেন মানুষের সঙ্গে কোনও আজব জীবের চোখাচোখি।
ওয়ালিক বলল, ভিলেজ মার্কেট।
বলে হেসেই সে মাথার উপর দিয়ে চাবুকের আস্ফালনে শিস তুলে দিল। ঘোড়া মুহূর্তে একবার হকচকিয়ে ছুটল জোর কদমে।
নিঝুম ছায়াচ্ছন্ন রাস্তাটার কোথাও কোথাও গাছের ডাল এত নীচে নেমে এসেছে যে, চালককে রীতিমতো সন্তর্পণে চোখে ঠুলি বাঁধা ঘোড়ার গতি ঠিক রাখতে হচ্ছে। ঝরাপাতা-ছাওয়া আঁকাবাঁকা রাস্তা।
ঘোড়ার গাড়ির শব্দ শুনে গাঁয়ে ঘরের মানুষ মুখ বাড়াচ্ছে। ঘোড়ার গাড়ি এ পথে চলে ন মাসে ছ মাসে। তাই কৌতূহল সকলের।
কী গেল? গোরার ফিটিং গাড়ি। সকালবেলা! দে দে, তাড়াতাড়ি একটু গোবরজল ছিটিয়ে দিয়ে আয়, বাড়ির মান্‌ষেরা বেরুবে কী করে ওই পথ দিয়ে।
এরকম কথাও শোনা যাচ্ছে বামুনদের বাড়িতে।
.
০২.
সেনপাড়া। গাড়ি দাঁড়াল। বাঁয়ে গোরস্থান, ডাইনে মুসলমানপাড়া। তারই পাশ দিয়ে চলে গিয়েছে। থিরপাড়ার ঝোপঝাড়ে-ছাওয়া সরু পথ। পথ হারিয়ে গিয়েছে ঘন জঙ্গলের মাঝে। জঙ্গলের কোল ঘেঁষে দূরে বড় বড় গাছের মাথা উঠেছে। পদ্মপুকুরের পাড় ওটা। সামনে ডাইনে-বাঁয়ে সেনপাড়া। সেনবাড়ি, হালদারবাড়ি, চক্রবর্তীদের বাড়ি, বোসদের বাড়ি। আরও দূর উত্তরে জগদ্দলের কোল ঘেঁষে আগুরিপাড়ার গ্রামের মাথা ছুঁড়ে উঠেছে ফোর্ড গ্লাসটার কোম্পানির তেসুতিকলের চিমনি। এখানকার লোকে বলে কলের চোঙা। সেই চোঙার মুখ থেকে অনর্গল ধোঁয়া বেরুচ্ছে। গাছের মাথায় মাথায় সবুজ বনানীর ঢেউয়ের বুকে হঠাৎ খাপছাড়া ভাবের একটা বিচিত্র জিনিস মাথা তুলে দাঁড়িয়েছে।
ওয়ালিকের বন্ধু বলল, দাঁড়ালে যে!
ওয়ালিক চাবুক দিয়ে বাঁ কোণের সামনের দিকটা দেখিয়ে বলল, এটাই সেনপাড়া। দেয়ার ইউ সি মিস্টার লিটলজন, দেয়ার ইজ দি সেন হাউস। ওই ভাঙা বাড়িটা।
লিটলজন ঢাকনা-খোলা গাড়ির উপর উঠে দাঁড়াল। তীক্ষ্ণ বিচারকের চোখের ঔৎসুক্য নিয়ে সে তাকাল সেদিকে।
ইতস্তত কতকগুলি আম কাঁঠালের গাছ। নারকেল গাছও অনেক রয়েছে। তারপর একটা পাঁচিলের এবড়ো-খেবড়ো ভাঙা ফাঁক দিয়ে দেখা যাচ্ছে একটি পুকুরের অংশবিশেষ। পুকুরের কোল দিয়ে উঠে গিয়েছে ভাঙা সিঁড়ি। চারপাশে তার বাঁধানো শানের গায়ে শেওলা ধরেছে, ভেঙে ফেটে বেরিয়ে পড়েছে ছোট ছোট নোনা ইট আর সুরকির পলেস্তারা। তার ছায়া পড়েছে পুকুরের কালো টলটলে জলে।
পুকুরপাড়ের ধারে ঘন বন পেরিয়ে জেগে রয়েছে সেনবাড়ি। ভাঙা ভাঙা ফাটল ধরা, চিড়-খাওয়া পুবে-পশ্চিমে লম্বমান বাড়ি। সবখানে ভাঙা নয়, মাঝে মাঝে। মাঝে মাঝে ফাটল ধরেছে। কোথাও পলেস্তারা নেই, সর্বত্র লাল ছোট ছোট নোনা ইটগুলি অজস্র ক্ষয়-পাওয়া দাঁতের মতো বেরিয়ে পড়ছে। সামনের দিকে দোতলার একটা খড়খড়িহীন জানালা, তার পাশের দরজার পাল্লা দুটো হাট করে খোলা। চোখের সামনে হঠাৎ অন্ধকার গর্তের মতো। যেন ওই শব্দ নিঝুম কয়েক-মহলা বাড়িটার চাপা-পড়া নিশ্বাস মুক্ত আকাশে মিশে যাবার একটা পথ করে নিয়েছে। দোতলার দক্ষিণ দিকে মানুষের মাথা পরিমাণ ঢাকা অলিন্দের স্বল্পপরিসর ফাঁকে ঘরের দেওয়ালের পুরনো হলদে রং দেখা যাচ্ছে। দূর থেকে আলো-আঁধারির মধ্যে নকশা শিল্পের চিহ্ন ফুটে উঠেছে।
বাড়িটার উত্তরে আচমকা মাথা উঁচিয়ে রয়েছে একটা আধভাঙা কোঠার কিস্তৃতাকৃতি অংশ। তার বিস্তৃতির লক্ষণটা উত্তর-দক্ষিণে। লাগোয়া আর একটি বাড়ির ইশারার মতো জেগে রয়েছে। ওটা কাছারিবাড়ি ও জেলখানা সংলগ্ন গুদাম ঘরের অংশ।
ঠিক ধ্বংস নয়, ধ্বংসের মুখে দাঁড়িয়ে রয়েছে যেন বাড়িটা। কোলাহল নেই। দেউড়ি দেখা যায় না এদিক থেকে, তাই দেখা যায় না লোকজনের চলাচল। তবু মনে হয়, বাড়িটা পোড়ো বাড়ি নয়। ঝিমধরা রিক্ততার মাঝে এর আষ্টেপৃষ্ঠে জড়িয়ে আছে একটা অভূতপূর্ব গাম্ভীর্য। পাঁচিলের বিরাট পরিধির মধ্যে কতকগুলি বড় বড় গাছের ছায়ায় সমস্ত বাড়িটার গায়ে ফুটে রয়েছে নীরব আভিজাত্যের উদার ভ্রুকুটি।
হালদারবাড়িটা রাস্তার দিকে ঠেলে এসেছে। আরও কতকগুলি ইটের বাড়ি এপাশে ওপাশে মাথা উচিয়ে আছে, উঁকিঝুঁকি মারছে গাছগাছালির ফাঁকে। এ সব কিছুর উপরে উপরে মাথা তুলে দাঁড়িয়েছে ফোর্ড গ্লাস্টার কোম্পানির কারখানার কালো চোঙ। যেন সদর্পে আকাশে মাথা তুলে, একক বীরত্বের মহিমায় নির্বাক অহঙ্কারে দাঁড়িয়ে রয়েছে। তার মুখ থেকে কালো ধোঁয়া বেরিয়ে দক্ষিণ দিকে আসতে আসতে আবার উত্তরে উধাও হয়ে চলেছে। অর্থাৎ শীতের চাপ ঠেলে থেকে থেকে আসছে দক্ষিণ হাওয়া। তাই থেকে থেকে দুলে দুলে, উঠছে গাছপালার মাথা। ঝরে পড়েছে পাতা। সেনবাড়ির বাগান থেকে খাপছাড়াভাবে ভেসে আসছে একটা পাখির ডাক: কুহু! কুহু! একটু যেন বেসুরো, অসময়ের ডাকের মতো। যেমন নির্বাক বেদনার মাঝে বেসুরো কান্নার শব্দ।
হঠাৎ মনে হয়, এটা একটা পরিত্যক্ত নগর। লোক নেই, জন নেই সব নিস্তব্ধ।
কিন্তু ইতিমধ্যেই অনেকে ভিড় করেছে সাহেবের গাড়ি দেখে। কাছে নয়, দূরে দূরে আড়ালে আবডালে। কয়েকজনের ভিড় হয়েছে ঘোষের মুদি-দোকানের সামনে–আন্দু অর্থাৎ আনন্দ চক্রবর্তীর গাছতলার বৈঠকি বেদির উপরে।
ওয়ালিক বলল, ইট ইজ এ নাইস প্লেস।
লিটলজন বলল, আই থিঙ্ক সো। মি. ওয়ালিক, আই লাইক টু সি দি গ্যাঞ্জেস সাইড ভিউ, হুইচ ইজ ভেরি ইমপর্টেন্ট।
বলে সে গাড়ির তলা থেকে বার করল একটা লম্বা দূরবীন।
লাগামে টান পড়তে গাড়ি বেঁকে গেল বাঁ দিকের সরু পথে। এ পথে আরও ঘন গাছ। আলো থেকে ছায়াচ্ছন্ন পথটাকে অন্ধকার সুড়ং বলে মনে হয়। গাড়িটা বাঁ দিকে বেঁকতেই হুড়মুড় করে কোথা এক পাল ন্যাংটো আধন্যাংটো ছেলের দল এসে ভিড় করল। তাদের সঙ্গে কৌতূহলী কয়েকজন বয়স্ক লোক। কাপড়ের খুঁট গায়ে দেওয়া গ্রাম্য গরিব মানুষ। এখানেও সেই একই কথা, তাঁবামুখ উটকপালে সায়েবটা তেলিনিপাড়ার অলিক সায়েব না?
ওয়ালিককে চেনে এখানকার অনেকেই। যারা চেনে তারা সায় দিল, অন্যান্যেরা হাঁ করে ঝোপের আড়ালে অদৃশ্যমান গাড়িটার দিকে তাকিয়ে রইল। তারপরে একটা বিতর্ক উঠে গেল দুই সাহেবের এখানে আসার কারণটা নিয়ে। বোঝা গেল বিতর্ক ঝগড়ায় পরিণত হতে চলেছে, আর ছেলের দল বুকে অথবা তলায় হাত চেপে ভ্রু কুঁচকে তাই মনোযোগ দিয়ে শুনতে লাগল।
.
গাড়িটা গঙ্গার ধারে এসে দাঁড়াল। সরু রাস্তাটা ডাইনে বাঁয়ে, দুদিকে চলে গিয়েছে। সামনে গঙ্গা। মাঘের গঙ্গার ভাঁটা-পড়া স্বচ্ছ জল ছোট ছোট ঢেউয়ের সঙ্গে চকচক করছে। স্থানীয় জেলে-মালারা নৌকা নিয়ে ঘুরছে জাল ফেলে। তারই মাঝে, পাড়ে সাহেবের গাড়ি দেখে, রোদ কপালে হাতের ছায়া দিয়ে হাঁ করে তাকাল। গঙ্গার ধারে চাষের জমিতে মৃদু হাওয়ায় দুলছে মটর-কলাইয়ের কচি কচি ডগা। হলুদ রঙের ছোঁয়া লেগেছে উচ্ছে খেতে। খেত-জমিতে কোথাও মানুষ নেই।
ওপারে ফরাসডাঙা। স্পষ্ট দেখা যায় ফরাসি গভর্নরের একতলা বাড়ি। মাথায় তার তেরঙা পতাকা উড়ছে। সেই বাড়ির পিছনে নতুন ফরাসি গির্জার কালো রঙের ক্রশটা নীল আকাশের গায়ে ঠেকে রয়েছে। গঙ্গার ধারেই, গভর্নরের বাড়ির দক্ষিণে কনভেন্টের হলদে দালান। তারও দক্ষিণে কনভেন্ট-সংলগ্ন একটি ছোট ভজনালয়। উত্তরে পুলিশ বিভাগের অফিস ও জেলখানা। গভর্নরের বাড়ির সামনেই রাজকীয় ঘাট। সাধারণের ব্যবহার নিষিদ্ধ। সুদীর্ঘ ইট-বাঁধানো লাল পথটা এখান থেকেও পরিষ্কার দেখা যায়।
লিটলজন চোখে দূরবীন লাগিয়ে দেখল চন্দননগরকে। তার রক্ত-রেখায়িত ঠোঁটের কোণে বিদ্রুপের বাঁকা রেখা ফুটে উঠল। গভর্নর হাউস দেখে তার হাসি পেয়েছে। তার মনে পড়ে গেল লন্ডনের প্রাচীন সম্পদের মধ্যে তাদের বীর সেনাপতি ওয়াটসনের চন্দননগর অবরোধের সেই গৌরবোজ্জ্বল ভাস্কর্যের মূর্তিখানি। প্রাচীন রোমান আলগা পোশাকে দাঁড়িয়ে আছেন ওয়াটসন। দক্ষিণে তাঁর শিখাধারী একটি বলিষ্ঠ পুরুষ শৃঙ্খলিত হয়ে মুখ ঘুরিয়ে পড়ে আছে পায়ের কাছে। এই মূর্তি অবরুদ্ধ চন্দননগরের প্রতীক। আর বামে, তাঁর প্রসারিত হাতের মুক্তিপত্র গ্রহণের জন্য আকুলভাবে হাত বাড়িয়ে জানু পেতে বসেছে এক তরুণী। অবগুণ্ঠনহীন আধো উন্মুক্ত পীনপয়োধরা সুন্দরী। এই মূর্তি কলকাতার প্রতীক।
হঠাৎ হেসে উঠে লিটলজন বলে উঠল, এ নাইস ফ্রেঞ্চ ভিলেজ ইজন্ট? হা হা হা..।
কিন্তু ইতিমধ্যে গঙ্গার কিনারে দুলেপাড়ায় একটা সাড়া পড়ে গিয়েছে। মেয়েরা দুড়দাড় করে গঙ্গার ঘাট থেকে ঢুকে পড়ছে গ্রামের মধ্যে। পুরুষরা দূর থেকে সাহেবের ও গাড়ির দিকে অবাক হয়ে তাকিয়ে দেখছে। একটা চাপা গুলতানির শব্দ শোনা যাচ্ছে: কে এয়েছে? সায়েব? জোড়া সায়েব! এক্কায় চেপে এয়েছে! কেন? মরণ! তা পেছনের পথ দে কেন? মুখপোড়ারা চোখ খেয়ে বড় সড়কটা দেখতে পায়নি? আ মলো, চোখের যন্তরটা যে এদিক পানেই ফেরাচ্ছে। দেখ কাণ্ড, কানা ঘোড়াটা যে এদিক পানেই আসছে।
সত্যিই ঘোড়া উত্তরে বাঁক ফিরল। সেনবাড়ির পাঁচিলের পাশ দিয়ে রাস্তাটা এঁকেবেঁকে চলে গিয়েছে দুলেপাড়ার মধ্যে। রাস্তাটা চওড়া কম। গাড়িটার বাঁ দিকের চাকাটা আর আধহাত সরে গেলেই, খাড়া পাড়ের নীচে একেবারে গঙ্গায় গিয়ে পড়তে পারে।
পথের উপর বেঁধে রাখা গোরু খুলে সরিয়ে নিতে লাগল পাড়ার লোকেরা। এদিক থেকে সেনবাড়ির আর এক চেহারা। খানিকটা অংশ জুড়ে পুরনোর উপর নতুন সংস্কারের ছাপ। চুনকাম করা সাদা পরিচ্ছন্নতা। দরজা-জানালাগুলি রং মাখানো। মানুষের অবস্থিতি ও ব্যবহারের পরিষ্কার আঁচ পাওয়া যায়।
লিটলজন বলল, কত লম্বা ওয়াল, অ্যাজ ইফ দেয়ার ইজ নট এনড। বলে সে দূরবীনটা ওয়ালিকের হাতে তুলে দিয়ে গদির তলা থেকে চিজ ক্লথের সঙ্গে জড়ানো একটা কাগজ বের করল। চোখের সামনে সেটা খুলে ধরে সে ঝুঁকে পড়ল কাগজটার উপর। কাগজটা হালিশহর পরগনার একটা নকশা। নকশার উপরে লেখা রয়েছে, HAVELI PARGUNNA নতুন নকশার বুকে দক্ষিণের শেষে গাড়ুলিয়ার চটকলের চৌকোনা সীমানা চিহ্নিত। সেখান থেকে দু ইঞ্চি এগিয়ে লিটলজনের আঙুল থেমে পড়ল। তারপর আবার সে মুখ তুলে ভ্রু কুঁচকে দেখল সেনবাড়ি আর দুলেপাড়ার দিকে, দুলেপাড়া থেকে ওপারের ফরাসডাঙার তীরের দিকে।
ঈষৎ বঙ্কিম মিয়াজি পীরের কোল ভেতর দিকে ঢুকে, গোঁদলপাড়ার হুমড়ি-খেয়ে-পড়া উঁচু পাড় অনেকখানি ঠেলে এসেছে গঙ্গার বুকে। তারই গায়ে এসে মিশেছে এপারের গাড়ুলিয়ার ঘনগাছের মাথা। মনে হয় গঙ্গা ওইখানে থমকে দাঁড়িয়ে পড়েছে।
সমস্ত দিক থেকে দৃষ্টিটা ঘুরে এসে লিটলজনের চোখ আবার ফিরে এল নকশার উপর। প্রথমেই তার চোখে পড়ল ফোর্ড গ্লাস্টারের কারখানার চিহ্ন, তার পরেই কাঁকিনাড়ার জার্ডিনদের সীমানা। জার্ডিনদের জমি ছাড়িয়েই গঙ্গার তীর ঘেঁষে সামান্য জায়গায় ছোট করে লেখা রয়েছে অস্ট্রিয়ান ল্যান্ড।
লিটলজন অবাক হয়ে জিজ্ঞেস করল, মি. ওয়ালিক, অস্ট্রিয়ানরাও এখানে ল্যান্ড কিনেছে? আর দে মেকিং এনি ফ্যাক্টরি?
ওয়ালিক দূরবীন দিয়ে তাকিয়েছিল দুলেপাড়ার দিকে। তার ঠোঁটের কোণে হাসি ফুটে উঠেছে। সে দেখতে পাচ্ছে গাছের ও ঝোপের আড়ালে মেয়েপুরুষেরা তাদের দিকে তাকিয়ে জটলা করছে। কিন্তু বুঝতে পারছে না যে, ওয়ালিকের নজর ছুঁয়ে ফেলেছে তাদের। সে মুখ ফিরিয়ে বলল, অস্ট্রিয়ান ল্যান্ড? ও, ইয়েস, অস্টিয়ানরা অনেকদিন আগে খানিকটা জমি কিনেছিল খানখানাড়ায় (কাঁকিনাড়ায়। কিন্তু সুবিধে করতে পারেনি। জমি বিক্রি করে দিয়ে ওরা কোথায় চলে গিয়েছে। হয়তো এদেশের বুকেই কোথাও এখনও ঘুরে বেড়াচ্ছে। ওদের একজনকে আমি দেখেছিলাম, একটা হাফ-ম্যাড ইয়ংম্যান, এই মাত্র কয়েক বছর আগে। একটা নেটিভ বোটে সে গঙ্গার বুকে ঘুরে বেড়াত, আর গান করত। মি. লিটলজন, হি ওয়াজ এ, নাইস ইস্ট ইওরোপিয়ান সিঙ্গার। এক একদিন গভীর রাতে গঙ্গার বুক থেকে তার দরাজ গম্ভীর ও মিষ্টি গলার গান খানখানাড়া থেকে ছুটে যেত বারাকপুর পর্যন্ত। সে গানের কোনও কথা বুঝতাম না, কিন্তু তার গলায় এবং সুরে এমন কিছু ছিল যে, আমরা ঘুম থেকে জেগে উঠে অন্ধকারে বোবার মতো বসে সে গান শুনতাম। আমাদের রিভারগার্ডরা তাকে অনেকবার চ্যালেঞ্জ করেছে, একবার তিন সপ্তাহের জন্য খালখাটায় কয়েদ পর্যন্ত করেছিল। বাট হি ওয়াজ এ ম্যাড, এবসোলটলি ম্যাড। সেইখানেও সে গান করত, অ্যান্ড হি হেঁটেড আস। ইংরেজ, ফ্রেঞ্চ, পর্তুগিজ, আরমেনিয়ান, কারুর সঙ্গে সে মিশত না। তার বন্ধুত্ব ছিল এ দেশের কয়েকজন জেলের সঙ্গে। শুনেছি লোয়ার ক্লাস নেটিভদের অনেকের ঘরে সে যেত, খেত, পান করত। হি লাভড দিস কানট্রি। তার গানের কথার মধ্যে শোনা যেত, গঙ্গা বেনকাল মানে বেঙ্গল আর নেটিভদের দেশীয় নাম, ছিদাম বাকুলবাল্লা।
ওয়ালিকের গলা স্তিমিত স্বাচ্ছন্নের মতো শোনাল শেষের দিকে। যেন মধ্যরাত্রে জেগে উঠে বসেছে সে সেই অষ্ট্রিয়ানের পাগল করা গানের সুরে।
লিটলজনের মুখ দিয়ে খালি বেরিয়ে এল, স্ট্রেঞ্জ!
একটু থেমে আবার বলল, স্ট্রেঞ্জ, হাউ হি লাভড দিস কানট্রি?
সে কথার কোনও জবাব দিল না ওয়ালিক। সে যেন কী ভাবছিল। হঠাৎ লিটলজন জিজ্ঞেস করল, মি. ওয়ালিক, ডু ইউ লাভ দিস কানট্রি? দিস কানট্রি? একটু বিস্ময়ের সঙ্গে হাসল ওয়ালিক। বলল, নেভার আই থট ইট। কিন্তু আমি এদের কিছু কিছু লোককে পছন্দ করি, র‍্যাদার ভালবাসি। যেমন ধরুন, কেদার মিস্তিরি, হি ইজ ও জায়ান্ট। আশ্চর্য! লোকটা আমাদের চেয়েও করিতকর্মা। লোকটা মেশিনের জাদুকর। ইয়েস, বাড়িয়ে বলছি না, আমরা যখন বেগড়ানো মেশিন নিয়ে হিমসিম খেয়ে যাই, তখন সে আশ্চর্য দক্ষতার সঙ্গে তাকে বাগে নিয়ে আসে। ইউ মে সে, দ্যাট মেশিন ইজ লাইক টেমড টাইগার টু হিম আর লাইক গুড ফ্রেন্ড। কেদার মেশিনকে বলে, হোলো বিবি।
ওয়ালিক হা হা করে হেসে উঠল। লিটলজন কয়েক মুহূর্ত অবাক হয়ে তাকিয়ে রইল ওয়ালিকের মুখের দিকে।
গাড়িটা এসে তখন দাঁড়িয়েছে দুলেপাড়ার গায়ে। এখানে জমি খানিকটা ঢালু হয়ে হঠাৎ খাড়া উঠে গিয়েছে। গাড়িটা ওঠার অসুবিধা আছে। এখান থেকে সেনবাড়ির ভাঙা পাঁচিল ডান দিক দিয়ে বেঁকে পুবে চলে গিয়েছে। পাঁচিলের ধার দিয়ে রাস্তা। সেই রাস্তার উপর কয়েকজন লোককে দেখে লিটলজন হাঁক দিল, হেই, ইউ গুড মেন, কাম হিয়ার।
লোক কটা পরস্পরের দিকে তাকাতে লাগল। ঠিক বুঝতে পারল না, কাকে ডেকেছে। কালো দুলের বড় ছেলে হরি ছিল তার মধ্যে। কাছে না এসে ওখান থেকেই চিৎকার করে জবাব দিল, ফোট গিলাসটারের কল? হ্যাঁ এ পথেই যেতে হবেন।
লিটলজন জিজ্ঞাসু চোখে তাকাল ওয়ালিকের দিকে। ওয়ালিক হেসে বলল, ওরা ভেবেছে, আমরা ফোর্ট গ্লাস্টারের কারখানা খুঁজছি।
বলে সে গাড়িটা ডান দিকে ঘুরিয়ে খানিকটা ছুটে এসে দাঁড়িয়ে পড়ল হরিদের দলটার কাছে। আস্তে আস্তে দেখা গেল আরও লোক এসে ভিড় করছে সেখানে। বুড়ো জোয়ান আর শিশুর দল। কিছুটা কৌতূহল, বিস্ময় ও ভয় নিয়ে এসে সবাই দাঁড়াচ্ছে। এদিকে ওদিকে থেকে শুকনো পাতা মড়মড়িয়ে বনজঙ্গলের এপাশ ওপাশ দিয়ে দু-একজন আসছে আগুরিপাড়া, বাগদিপাড়া, জগদ্দল থেকে।
ওয়ালিক হরিকে জিজ্ঞেস করল, টুমার এ গাঁয়ের কী নাম আছে? এইঠো, এ গাঙ্গা কিনারে গাঁও, কী নাম আছে?
হরি বলল, আমাদের এ গেরামটার কথা বলছ? এটা দুলেপাড়া।
ডুলিপাড়া?
লিটলজন ঝুঁকে পড়ে ম্যাপ খুলে, পকেট থেকে পেন্সিল বের করে একটা ছোট চিহ্ন দিল। গঙ্গার কোল ঘেঁষে ইংরেজিতে লিখল, ডুলিপাড়া। একজন জিজ্ঞেস করল হরিকে, কী জন্য এয়েছে সাহেবরা, কী চায়? হরি বলল, তা কি জানি বলো। জিজ্ঞেস করলে ও গাঁয়ের নাম কী, তাই বলে দিলুম।
হরির বলার ধরনেই হোক কিংবা যে কারণেই হোক, আগুরিপাড়ার একজন বলে উঠলে, তবে বলে দাও, আগুরিপাড়া কাছখানেই আছে।
হ্যাঁ, আর একজন বলল, আগুরিপাড়ার গায়ে বাগদিপাড়াটার কথাও জাইনে দিয়ো। খালি তোমাদের পাড়ার কথা বললেই তো হবে না।
যেন কোনও পাড়ার নামটা ফসকে গেলেই সেই পাড়াটাকে কোনও কারণে ঠকে যেতে হবে।
হরি বলল, নিজেরাই যখন রয়েছ, বলে দাও না। আমাকে যা জিজ্ঞেস করেছে তা বলে দিইচি।
লিটলজন আর ওয়ালিক গাড়ি থেকে নেমে ততক্ষণ এগিয়ে গিয়েছে গঙ্গার জলের কাছে।
.
০৩.
ইতিমধ্যে একজন ছুটে গেল সেনবাড়িতে সংবাদ দিতে। সংবাদ পূর্বেই পৌঁছেছিল এবং সাহেবদের অভ্যর্থনার আয়োজনও চলছিল। ডেকে আনা হয়েছে পুরনো বাগদি সেপাইদের। অবশিষ্ট খান দুয়েক মরচেপড়া গাদা বন্দুক তাদের ঘাড়ে তুলে দাঁড় করিয়ে দেওয়া হয়েছে সিংহ দরজার কাছে। খুলে দেওয়া হয়েছে সযত্নে রক্ষিত মজলিশ-ঘর। ঘর নয়, যেন গুমোট অন্ধকারের মধ্যে গুপ্ত নিশাচরের বাসস্থল। এ নববর্ষের বছুরকে ঝাড়পোঁছের দিন নয়, অসময়ে মজলিশ-ঘরের দরজা খোলা হল। অনেকদিন বাদে। অনেক বছর কেটে গিয়েছে। মজলিশ-ঘর খোলার কোনও প্রয়োজন ছিল না। থাকলেও অবস্থায় কুলোয়নি। মজলিশ-ঘর আজ তাই লোকচোখের আড়ালে শুধু বন্ধ জাদুঘর। আচমকা দরজা ককিয়ে ওঠা ও পৌষের উজ্জ্বল আলোয় যেন সেই জাদুঘরের নিশাচর অদৃশ্য জীবেরা চমকে উঠল, কুঁচকে উঠল তাদের জ্ব।
বর্তমান সেনকর্তা দুজন চাকর নিয়ে থমকে দাঁড়ালেন দরজার কাছে। আধো অন্ধকারের মধ্যে কারা যেন ছুটে ছুটে পালাচ্ছে, কথা বলছে ফিসফিস করে। কাদের জমাটি মজলিশ ভেঙে গিয়েছে, অরসিকের হঠাৎ আগমনে কারা ছত্রভঙ্গ হয়ে সরে যাচ্ছে এদিকে ওদিকে। কারা?
হুস করে একটু হাওয়া ঢুকল ঘরটার মধ্যে। কে যেন হেসে উঠল জলতরঙ্গের স্তিমিত শব্দের মতো। চমকে উঠলেন সেনকর্তা। উপরের দিকে তাকালেন। বেলোয়ারি কাচের ঝাড় দুলছে একটু একটু। রামধনুর রঙের ছোঁয়া লেগেছে তার গায়ে। পুরু ধুলোর আবরণ ফুড়ে বিষণ্ণ হাসির মতো সে আলোর রেশ পড়েছে রেশমি গালিচার শ্বেতপদ্মে।
থিতিয়ে এল অন্ধকার। পুরনো নোনা ইটের ও ধুলোর গন্ধে ভরে গেল বাতাস। গালিচার উপরে ধুলোর আস্তরণ। তাকিয়াগুলিরও সেই অবস্থা। ঘরের একটা পাশ জুড়ে টেবিল ও ইংরেজি ফ্যাশানের গদি-আঁটা, বিলাতি সিলকের কাপড় দিয়ে মোড়া চেয়ার। কোথাও ছড়িয়ে আছে ছাতের ইট-সুরকির গুঁড়ো। চারদিকে ইঁদুর আরশোলার বিষ্ঠা। গালিচার কয়েক জায়গায় বেতাচড়া সাপের মতো এঁকেবেঁকে দাগ ধরিয়ে দিয়েছে পোকায় খেয়ে। একটু লক্ষ করলেই চোখে পড়ে অসংখ্য ছোট ছোট পোকা ছেয়ে আছে সমস্ত ঘরটায়। আর পৌষের এতখানি বেলাতেও কী ভীষণ ঠাণ্ডা ঘরটা যেন। হাড় কাঁপিয়ে দেয়।
দেওয়ালের চারপাশে বিলাতি প্রিন্টের রঙিন ছবি টাঙানো রয়েছে। পাশ্চাত্য সুন্দরী বিলাসিনীদের প্রসাধন, স্নান, মদিরাপান ও দ্রাক্ষাকুঞ্জে ভ্রমণের ছবি। আরও আছে আরবের নর্তকীর নৃত্য-বিলাস। সবই বিবর্ণ অস্পষ্ট হয়ে এসেছে। সেখানেও পোকার আক্রমণের চিহ্ন।
সেনকর্তা হুকুম দিলেন শুধু টেবিল-চেয়ার পরিষ্কার করবার জন্য। আর জানালা খোলা হবে শুধু টেবিলের ও পাশের দুটো। বাদবাকি যেমন আছে তেমনি থাকবে। তাও অতি সন্তর্পণে, সাবধানে। অন্যত্র কোথাও হাত কিংবা পায়ের চিহ্ন না পড়ে। তাঁর সাহস হল না এ ঘরের সবকিছু ধরে টান দেওয়ার। মনে হল, সর্বত্র হাত পড়লে কোথাও থেকে একটা তীব্র চিৎকার উঠে সমস্ত সেনপাড়ার মধ্যে একটা ভয় ও কলরোলের সৃষ্টি করবে। হয়তো হুড়মুড় করে সমস্ত কিছু ভেঙে পড়বে। নির্দেশ দিলেন আলমারি খুলে বিলাতি গেলাস বাসন মুছে মুছে সাজানো হোক টেবিলের উপর। মোছা হোক ফুলদানি। অন্দরমহল থেকে আসুক গোলাপজলের বোতল। বাগানে খুঁজলে বোধকরি ঝোপে জঙ্গলে পাওয়া যাবে এখনও দু-চারটি গোলাপ নয়তো বিলাতি মরশুমি ফুল।
তারপর তিনি তাকালেন আর একটা বন্ধ দরজার দিকে। ওই দরজা খুলে আর একটা ঘরে যাওয়া যায়। সেই ঘরটার পশ্চিম দিকে প্রশস্ত দালান ও বারান্দা। সেখান থেকে দেখা যায় মাঝগঙ্গার ঢেউ, ওপারে ফরাসি গভর্নরের বাড়ি। ওটা নাচঘর। পিছল পাথরের মেঝের মাঝখানে নাচবার জায়গা নির্দেশ করছে সামান্য উঁচু পাথরের বেদি। সে বেদি প্রস্ফুটিত পদ্মফুলের নকশা কাটা। পালিশে তার মুখ দেখা যায়। মানুষের পা পিছলে যাওয়ায় ভয় আছে তবুও গজলের তাল ফেরবার দ্রুত তালে নর্তকীর ঘুঙুর বাঁধা পা চকিতে অসংখ্যবার ঘুরে গিয়েছে।…ওই ঘরে আছে বাদ্যযন্ত্র, সেতার, এস্রাজ, পাখোয়াজ, মৃদঙ্গ। সানাই, ইংরেজি স্কুট, বেয়ালা আরও কত কী। তিনি নাম জানেন না।
দরজাটার দিক থেকে চোখ ফিরিয়ে নিলেন সেনকর্তা। না, ওই ঘরের দরজা তিনি খুলতে পারবেন না। খোলেনও না পারতপক্ষে। নিজে কোনওদিন নাচের আসর বসাতে পারেননি, ভাববার অবকাশও বড় একটা আসে না। তবুও ওপাশের বাগানটার দিকে যখন কখনও সখনও বেড়াতে যান, তিনি কেবলি চমকে চমকে ওঠেন। কিছু কি শুনতে পান? তাঁদের মির্জা ওস্তাদের জাদুকর গলার গানের তালে তালে লক্ষৌয়ের বাইজির নূপুরের ধ্বনি। নারী কণ্ঠের চাপা হাসি ও মদমত্ত পুরুষের বাহবা দেওয়ার অস্ফুট গুঞ্জন। কী জানি। কিন্তু কিছু শুনতে পান। হয়তো সেই নাচের ও হাসিরই শব্দ বাজে তাঁর বুকের তালে তালে।
বেরিয়ে এলেন সেনকর্তা মজলিশ-ঘর থেকে। ইনি যুবক। কিছুদিন আগেও নৌকায় চেপে হুগলি স্কুলে পড়তে গিয়েছেন। এখন আর যান না। যেতে ইচ্ছে করে না। অন্দরমহলের টানটা এতই বেড়ে গিয়েছে যে, বাইরে মন টেকে না। অন্দরমহল আসলে একজনকে নিয়ে। আরও আছে কিছু মেয়ে-পুরুষ, কিন্তু চোখে পড়ে মাত্র একজনকে; সেই সঙ্গেই পিতামহীকেও মনে পড়ে। আজকের এই সাহেবদের অভ্যর্থনার নির্দেশও ঠাকুরমাই দিয়েছেন আর তিনিও উৎসাহিত বোধ করেছেন। বুকের মধ্যে চাপা পড়া দেওয়ানি মর্যাদা মাথা তুলে দাঁড়িয়েছে। অভিজাত রক্তের অন্তঃস্রোতে দোলা লেগেছে। পুরনো দিনের কাল্পনিক মহিমায় নিজেকে অধিষ্ঠিত দেখবার জন্য ছটফট করছে প্রাণ। ডান দিকে তাকিয়ে দেখলেন, হেলে পড়েছে কাছারিবাড়ি। আঁকাবাঁকা অজগরের মতো ফাটল ধরেছে এখানে সেখানে। হয়তো অজগরই লুকিয়ে রয়েছে এর ফাঁকে ফাঁকে। এরই মধ্যে এখনও দুজন হিসাবরক্ষক রয়ে গিয়েছে। আগের আমলের কর্মচারীদেরই বংশধর এরা। হেলে-পড়া কাছারিবাড়িই তাদের বাসস্থান। খাওয়ার ব্যবস্থা এখনও সেনবাড়িতেই। মাসের শেষে কিছু আসে না, বছরে একটা নগণ্য সংখ্যার কিছু পাওয়া যায়।
ভেঙে পড়েছে জেলখানা বাড়ি। মাথা তুলে আছে শুধু এক পাশের পাঁচিল। না, সেখানে কোনও কয়েদির আর্তনাদ বা শেকলের ঝনাৎকার শোনা যায় না–শোনা যায় না বাগদি-সেপাইয়ের হুঙ্কার, কর্মচারীদের ব্যস্ততার গুঞ্জন।
কাছারিবাড়ির একটা জানালা দিয়ে দেখলেন, মরচে পড়া বন্দুক নিয়ে দাঁড়িয়ে আছে দুজন সিংদরজার কাছে। স্বপ্ন নেমে এল চোখে। নিজের বয়স এত কম যে, কিছুই দেখেননি, সবই শুনেছেন। আজ মনে হচ্ছে, দরজায় সেপাই, কাছারিবাড়িতে হিসাবরক্ষক, মজলিশ-ঘরের সাজ, তার মাঝখানে তিনি। সেনবাড়ির দেওয়ানকর্তা। মনে পড়ছে ঠাকুরমার কাছে শোনা আগের কর্তাদের চালচলন ও ব্যবহারের কথা। রক্ত ও রক্ষণের গুণে আজ সেই ভূমিকায় তিনি নিজে। ভাবলেই গায়ে শিহরন লাগে, তোলপাড় করে বুকের রক্ত। চমকে উঠলেন হাসির শব্দে। কে হাসল? না, মজলিশ-ঘরের বেলোয়ারি ঝাড়লণ্ঠনের ঠুনগুন শব্দ। ঠিক যেন হাসির মতে, তাঁরই অন্দরবাসিনী, অষ্টাদশী প্রেয়সী, ঠাকুরমার সোহাগি নাতবউয়ের মিষ্টি চাপা গলার হাসির মতো। সোহাগে রাগে ও ঠাট্টায় নিয়ত ওই হাসি তাঁর কানে বাজে। সেনগিন্নির হাসি।
আজ কি ঠাকুরমা নতুন গিন্নিকে উপযুক্ত দেওয়ান-গিন্নির সাজে সাজাবেন। অবশ্য দেওয়ান-গিন্নি বলতে এ অঞ্চলে আজও তাঁর পিতামহীকেই সকলে জানে। এমন দিন কি আসবে, আর একজনকে এ দেশের লোকেরা দেওয়ান-গিন্নি বলে জানবে! একটা ছোট্ট নিশ্বাস চেপে এগুলেন তিনি। বাঁ দিকের প্রাচীরের ছোট দরজা ঠেলে পরিত্যক্ত দুর্বাঘাসে ছাওয়া চত্বর পেরিয়ে অন্দরমহলের দিকে চললেন। হিসাবরক্ষক দুইজন পরস্পর মুখ চাওয়াচায়ি করে বসে রইল। স্বাস্থ্যহীন বুভুক্ষু দুটি মধ্যবয়সি লোক। জরাজীর্ণ জামা কাপড়। অকারণ কাগজপত্রে ঠাসা ঘরের মধ্যে বসে আছে। পোকায় কাটা খাতা-খতিয়ানের ছড়াছড়ি। দোয়াতে জল মিশিয়ে মিশিয়ে কালি এখন চোখের জলের মতো সাদা হয়ে গিয়েছে। নিজেরাই চিলের পালক কুড়িয়ে নিয়ে এসে কলম বানিয়ে নেয়। কিন্তু লেখার বিশেষ কিছু নেই। কেন না, সেই পরিমাণে আয় ব্যয় কিছুই নেই।
সমস্ত কাছারিবাড়িটার পোডোভিটায় দুটি ভূতের মতো এই লোক দুটি বসে থাকে। ঘোরাফেরা করে নিঃশব্দে। চান করে গঙ্গায়। তারপর রান্নাবাড়িতে যায় খেতে। আগের থেকে খবর দেওয়ার দরকার হয় না। খবর দেওয়ার লোকও নেই, রান্নাবাড়ির সেদিনও নেই। খেয়ে এসে মান্ধাতার আমলের দুটি তক্তাপোশে দুজনে শুয়ে থাকে, ছারপোকা মারে, নিজেরাই কলকে সাজিয়ে তামাক টানে, ক্কচিৎকখনও পরস্পরে কথা বলে। বলারও বিশেষ কিছুই নেই। তারা দুজনে মিলে একটা হয়ে গিয়েছে। দুজনের কোনও আলাদা অস্তিত্ব আছে বলে মনে হয় না।
আজ সাহেব আসবে এমনি অভূতপূর্ব সংবাদও তাদের বিচলিত করতে পারেনি। শুনে তারা তেমনি মুখ চাওয়াচায়ি করেছে, ভাবলেশহীন চোখে বন্দুক নিয়ে বাগদিদের দাঁড়াতে দেখেছে, কর্তাকে আসতে দেখেছে, দেখেছে মজলিশ-ঘর খুলতে। কিন্তু একটু আলোড়ন হয়নি তাদের মনে। নিতান্ত আবশ্যকবশত পুরনো জামা দুটি গায়ে দিয়েছে, একটু জল ঢেলেছে দোয়াতে, খাতাপত্রের ধুলো ঝেড়েছে, কোকলকে সরিয়ে রেখেছে চোখের আড়ালে। তারপর চিলের পাঁশুটে পালকের কলম নিয়ে গালে হাত দিয়ে মুখোমুখি বসে রয়েছে। এমনকী, একটু কৌতূহল নিয়ে দরজার দিকে তাকিয়েও দেখছে না। দেখলে মনে হয় তাদের ভাবনার শেষ নেই কিংবা সব ভাবনা শেষ করে জীবনের সব ওঠানামার বাইরে এসে দাঁড়িয়েছে তারা বোবার মতো। এই কাছারিবাড়িটার মতো।
অনেক শরিকে বিভক্ত সেনবাড়ি। তার মধ্যে অনেকে সব বিক্রি করে দিয়ে চাকুরে ও বিদেশবাসী হয়েছেন। এখন দুই শরিক আছেন। এর মধ্যে এক শরিক এখন একেবারেই সর্বস্বান্ত, দরিদ্র। অন্য শরিকের যুবক কর্তা। দেওয়ানি মহিমাটা এখন তাঁর উপরেই বর্তেছে, তিনিই সব, সব কিছুর মালিক।
তিনি এসে ঢুকলেন অন্দরমহলে। প্রাচীরের পর প্রাচীরে অনেক ভগ্নাংশের এক ভাগের অন্দরে এসে ঢুকলেন। সেখানে জনা তিনেক ঝি, এক বিধবা পিসিমা, ঠাকুরমা আর তাঁর নাতবউ। চাকর আসলে একজন, সে-ই খানসামা এবং আর সব কিছু। দরকার পড়লে তোক ডেকে নিয়ে আসা হয়।
উপরে উঠে দেখলেন, কাশ্মীরি চাদরের উপর একটা করে সাজানো হয়েছে সিল্ক, মুগা, বিলাতি ভয়েলের নানারকম পাঞ্জাবি আর চাদর। বুটিদার, কলিদার, মুড়িদার পাঞ্জাবির বোতাম-পটি ও গলায় সোনালি মুগা ও রেশমের সুচের কাজ। সেই সঙ্গে দেশি মসলিনের পাঞ্জাবিও রয়েছে একটা। আর ফরাসডাঙা ও শান্তিপুরের মিহি তাঁতের ধুতি। ভেলভেটের মতো চওড়া কালো পাড়, ধারে ধারে সোনালি জরির কাজ। এক হাত পরিমাণ জলচুড়ি দেওয়া বাহার। মসলিনের তৈরি দেওয়ানের শিরোভূষণ। দিল্লি থেকে আনা রুপোর গড়গড়া ও রুপোর তারে তৈরি নল।
খুঁটিয়ে খুঁটিয়ে দেখছেন বৃদ্ধা দেওয়ান-গিন্নি। ভাবছেন, কী দিয়ে সাজাবেন আজ নাতিকে। সেনপাড়ায় সাহেব ঢুকেছে। এবাড়িতে তারা আসবে দেওয়ানের সঙ্গে দেখা করতে। দেওয়ানের উপযুক্ত করে পাঠাতে হবে তো। অনেক বয়স হয়েছে দেওয়ান-গিন্নির। গায়ের চামড়া কুঁচকে গিয়েছে, তবু বোঝা যায়, গায়ের রং ছিল তাঁর ধবধবে ফরসা। ঠোঁট দুটি এখনও লাল টুকটুকে। ঝুলেপড়া চামড়ায় তাঁর টানা-টানা বড় চোখের ফাঁদ এখনও আঁকা রয়েছে।
পৌত্রের দিকে তাকিয়ে বললেন, এসেছিস? একটু তাড়াতাড়ি করে নে দাদা। মজলিশ-ঘর খুলেছিস? বেশ করেছিস। পোস্কার করছে তো? আচ্ছা, এবার তুমি নাও। বেদোকে বলিচি গরম জল করতে, তাড়াতাড়ি নেয়ে এসো। তারপর জামাকাপড় পরো। নাতবউ কোথা গেলি?
তিনি দেখতে পাননি তাই, কিন্তু নাতবউ দাঁড়িয়েছিল কাছেই, আর একটি দরজার পাশে। সে হাসছিল টিপে টিপে, আড়চোখে দেওয়ানবরের দিকে তাকিয়ে। আর দেখছিল দেওয়ানের পোশাক।
দরজার পাশে এ রূপ সেনবাড়িতে অভূতপূর্ব না হলেও কোনওদিক থেকে কম যায় না। সত্যি, রূপের ছটায় আলো হয়ে উঠেছে পাশের ঘরের কোল। কাঁচা সোনার মতো রং। টানা-টানা চোখের শাণিত সাদা ক্ষেত্রে ঈষৎ নীলচে চঞ্চল দুটি মণি। টিকোলো নাক। নাকে নাকছাবির ছোট্ট হিরাখণ্ড জ্বলছে যেন তার নিয়ত হাসি ও অভিমানের মতো। হাসিতে সুন্দর রক্তরেখায়িত ঠোঁট দেখলে বোঝা যায়, তা বিদ্রুপে বঙ্কিম হয়ে উঠতেও পারে।
ঠাকুরমার ডাকের মাঝখানে দুজনে চোখাচোখি করে হাসল। বউ ঠাট্টার ভঙ্গিতে ঠোঁট উলটে হেসে চোখের কোণ দিয়ে তাকাল পোশাক-পরিচ্ছদের দিকে। তারপর কাপড়ের খস খস শব্দে এগিয়ে এল।
দেওয়ান-গিন্নি বললেন, নাতবউ এলি? যা তো ভাই, বামুনের মেয়েকে একটু তাড়া দিয়ে তুই খাবার দে নিজের হাতে। বেদোটা কী করছে? তারপর চলল দেওয়ানের সাজবার পালা।
.
০৪.
দুলেপাড়ার আনাচে কানাচে ঘরের মধ্যে ঢুকেছে মেয়েরা। সাহেব ঢুকেছে পাড়ায়। নালা-খন্দ-জঙ্গল মাড়িয়ে যাচ্ছে এদিক থেকে ওদিকে। কী যেন বলাবলি করছে আর কাগজে দাগ মারছে।
কালো দুলের বিধবা বুড়ির গলার তেজ আজও কমেনি। সে সমানে চেঁচিয়ে চলেছে, বিষ্টাখেগোর ব্যাটারা গাঁয়ে ঢুকেছে কী করতে? পাড়ার মাগিগুলান যাবে কোন ইয়েতে অ্যাাঁ? আরে ও সায়েব ঢ্যামন মিনসেরা, ডাব-নারকোল খেতে চাস তো, পাড়ার মিনসেদের বললেই তো হয়!
হরি দুলে ছুটল তার মাকে সামাল দিতে। কিন্তু তার আগেই বুড়ির সঙ্গে ঝগড়া লেগেছে অন্য বাড়ির বউয়ের সঙ্গে। তবে সে ছিল বন্ধ ঘরের মধ্যে। ঘর থেকেই চেঁচিয়ে বলছিল সে, হরি-ই তো পাড়ায় সায়েব ঢুকিয়েছে। সমস্ত দুলেপাড়ার মধ্যে ঝগড়ায় ও আলোচনায় রীতিমতো শোরগোল পড়ে গেল। তারপর কথায় বলে আর আনতে কুড়, তেমনি পরস্পরের মধ্যে ঘরোয়া কলহের লক্ষণ দেখা দিল।
কিছুক্ষণের মধ্যেই লিটলজন আর ওয়ালিক ফিরে এল জঙ্গল থেকে। বিন্দু বিন্দু ঘাম দেখা দিয়েছে তাদের মুখে। তারা আসতেই রাস্তার উপর পুরুষদের আলোচনা গুলতানি বন্ধ হয়ে গেল। সকলেই অবাক দুর্বোধ্য চোখে তাকাল সাহেবদের দিকে, আর কৌতূহলভরে লক্ষ করতে লাগল সাহেবের হাতের নকশা ও দূরবীন।
পৌষের বেলা বেড়ে উঠেছে অনেকখানি। গাছতলার ছায়া সরে গিয়ে রোদ এসে পড়েছে। শীত কেটে গিয়েছে। পৌষের শীত তো! আবার রাত্রে হাড় কাঁপাবে।
ঘাড় ঘুরিয়ে লেজ দুলিয়ে ছটফট করে উঠল ঘোড়া। লিটলজন লাফ দিয়ে গাড়িতে উঠে লাগামে হাত দিল।
হরি বলল ওয়ালিককে, এটুখানিক এগুলে পরেই স্যানবাড়ির সিংদরজা, বুইলে সায়েব!
ওয়ালিক ভ্রূ কুঁচকে বলল, স্যানবারি? ও! ইউ মিনসেন হাউস। ইয়েস, টুমার গাঁয়ের জমির কে আছে? মিস্টার সেন?
সবাই আবার মুখ চাওয়াচায়ি করতে লাগল। মিষ্টি স্যান কে? মিষ্টি বলে তো কোনও কর্তার নাম ছিল না। হরি বলল, মিষ্টিবাবু-টাবুর কথা জানিনে সায়েব। আর আমাদের জমিদারের কথা বলছ? খানিক তোমার গে, শ্যামনগরের পদোক ঠাকুর মশাইয়ের (প্রদ্যোৎ ঠাকুর) আছেন, ছিরামপুরের গোঁসাইদেরও আছেন। কেন বলো তো?
কেন? হোয়াই? ওয়ালিক হেসে ফেলল। হেসে সে গাড়ির পা-দানিতে উঠে পড়ল। মসমস শব্দে দুলে উঠল দু চাকার গাড়ি। ঝকঝক করে উঠল মহারানি ভিক্টোরিয়ার মিনেকরা ছবি ও ঘোড়ার শিরস্ত্রাণ। তার পরেই লিটলজন লাগামে হ্যাঁচকা টান দিয়ে শূন্যে চাবুকের ঘা দিল।
চকিতে বলিষ্ঠ ঘোড়া একবার এক পা পিছনে এসে, তীব্র বেগে সামনের দিকে ছুটে চলল। ঘোড়া যেন পক্ষীরাজ। শুকনো পাতা মড়মড়িয়ে, পাথর ভাঙার মতো খটখট ও চাকার ঘড়ঘড় শব্দে, পৌষের শুকনো পথের ধুলো উড়িয়ে ছুটল জোর কদমে। ধুলো ছড়িয়ে ঝাপসা হয়ে গেল গাড়ির পিছন দিক। তাদের গতিপথের নিশানা উড়ন্ত ধোঁয়ার মতো ধুলোর রেখা পুর থেকে দক্ষিণে শূন্যে উড়ে গেল। পিছনের মানুষগুলি হাঁ করে তাকিয়ে রইল সেদিকে। বিস্ময়ে ভয়ে বিহ্বলতায় আচ্ছন্ন একদল কালো কালো বোবা জীবের মতো।
ঘোড়ার খুরাঘাতের শব্দে চমকে উঠলেন বৃদ্ধা দেওয়ান-গিন্নি! চাপা উত্তেজিত গলায় ডাকলেন, দাদু!
হ্যাঁ ঠাকমা, এবার আমি যাই মজলিশ-ঘরে।
যুবক সেনকর্তা দেওয়ানি পোশাকে ঝলমল করছেন। নীচে নামবার উদ্যোগ করতে গিয়ে থমকে দাঁড়ালেন দোতলার বারান্দায়। কই, ঘোড়ার পায়ের শব্দ তো থামে না। সেনবাড়ির এই পুরনো ভিত কাঁপিয়ে সেই শব্দ যে নিরন্তর ছুটে চলেছে দূরে। স্তিমিত হয়ে আসছে শব্দ।
ফিরে তাকালেন বাইরের দিকে। খচ করে বুকের কাছে কী একটা আটকে দাঁড়াল তার নিশ্বাস বন্ধ করে। দেখলেন, পুবদিকের পাঁচিলের উপর দিয়ে ধুলো উড়ছে, উড়ে চলেছে, দক্ষিণ দিকে। ঘোড়ার পায়ের মাটি-বিদীর্ণ করা শব্দে সহস্র ঘোড়ার খুরাঘাতের মতো প্রতিধ্বনিত হচ্ছে সেনবাড়ির খিলানে, অলিন্দে ও প্রাচীরে। হ্যাঁ, সেনকর্তার পায়ের তলায় বারান্দাটা খটখট শব্দে কাঁপছে।
উঠে দাঁড়াতে গিয়ে কোমর ভেঙে দাঁড়িয়ে পড়েছেন বৃদ্ধা দেওয়ান-গিন্নি। তাঁর ক্ষয়িষ্ণু বুকের হাড়ে হাড়ে শব্দ তুলে সাহেবের গাড়ি ও ঘোড়র পায়ের ধ্বনি মিলিয়ে যাচ্ছে। চোখে ঠাওর পান না। কিন্তু বুঝতে পারছেন শব্দ মিলিয়ে যাচ্ছে। কান পেতে শুনলেন, দক্ষিণে উধাও হয়ে চলেছে খটখট ঘড়ঘড়ানি। রক্ত ঠেলে এসেছে তাঁর মুখের লোল চামড়ার ভাঁজে ভাঁজে। ফুলে ফুলে উঠছে ঝুলে-পড়া সরু নাক। রুগ্না বাকহীনার মতো জ্বর কাছে ঠেলে উঠেছে চোখ।
যুবক কর্তার স্ত্রী, বালিকা বধূ হতবাক। বিহ্বল হয়ে চেয়ে রয়েছে স্বামীর দিকে। মুখে এখনও লেগে রয়েছে হাসি, চোখে এখনও স্বামীর গৌরবের দীপ্তি ও স্বপ্ন। কিন্তু আড়ষ্ট হয়ে গিয়েছে বুকের শ্বাসযন্ত্র। ঘোর নীল শাড়ির সোনালিপাড়ের ঘোমটা গিয়েছে খসে। ঘোড়র পায়ের শব্দ মিলিয়ে যাওয়া তার কাছে প্রায় অর্থহীন, তবু বুকের মধ্যে ওই শব্দ কাঁপছে থরথর করে। নিশ্বাস আটকে আসছে, জল আসছে চোখ ফেটে। মুখে কিছু বলতে পারল না, তবুও নিরর্থক অপমানে জ্বলতে লাগল তার বুক। মনে হল সামনে যেন যাত্রার দলের সং দাঁড়িয়ে রয়েছে, তার দেওয়ানবর।
মাথাটা ভারী বোধ হল সেনকর্তার। মসলিনের দেওয়ানি শিরোভূষণ, গায়ে সোনালি কলিদার পাঞ্জাবির সূক্ষ্ম সেলাইয়ের গায়ে গায়ে ফুলের নকশা, সোনালি জলচুড়ি দেওয়া শান্তিপুরি কোঁচানো ধুতি, পায়ে ইংরেজি বুট জুতা। আর সারা ঘরে গাজিপুরি আতরের উগ্র গন্ধ।
হাওয়ায় সে গন্ধ ছড়িয়ে পড়ছে বাইরে। মাঘের দুপুরে চৈত্র হাওয়ার ইশারা। বেলা বাড়ছে।
বন্দুক ঘাড়ে বাগদি সেপাইয়ের চোখের উপর দিয়ে পলকে বেরিয়ে গেল সাহেবের গাড়ি। ধুলো লাগল চোখে। চোখ ঘষে ঘষে লাল করে হতভম্বের মতো তাকিয়ে রইল পরস্পরের দিকে দুই সেপাই।
মজলিশ-ঘরের দুই চাকর বিলাতি কায়দার রুপার বাসন মুছতে মুছতে থমকে গেল। একটু হাওয়ায় আড়-ভেজানো মতো হয়ে গেল ঘরের দরজা। হঠাৎ মেঘ করার মতো অন্ধকার হয়ে এল। আর তারা বড় বড় চোখে তাকিয়ে রইল রুপার বাসনগুলির দিকে। শুনতে পাচ্ছে ঘোড়ার চলে যাওয়ার শব্দ। মজলিশ-ঘরের চার দেওয়ালে তা বাজছে।
কিন্তু নির্লিপ্তের মতো দুই হিসাবরক্ষক তেমনি বসে রইল। তাদেরও কানে যাচ্ছে সেই মিলিয়ে যাওয়া শব্দ। সেই শব্দের সঙ্গে ইলশেগুঁড়ির ছাঁটের মতো ছাতের থেকে ধুলো পড়ছে তাদের গায়ে। কোনও ভারী জিনিস পড়লে বা শব্দ হলেই এমনি পড়ে। সেজন্য তারা ভাবিত নয়। পরস্পরের দিকে তাকিয়ে তারা নামিয়ে রাখল পাখার কলম। সন্তর্পণে খুলল জামা, আড়াল থেকে বার করল হুঁকো কলকে।
.
০৫.
কখন সকলের অলক্ষ্যে লখাই এসে দাঁড়িয়েছে দুলেপাড়ায়। যেখানে সব মানুষগুলি দাঁড়িয়েছিল, সেখান থেকে খানিকটা দূরে একটা গাছের তলায় দাঁড়িয়ে, জ কুঁচকে মুখ তুলে তীক্ষ্ণ দৃষ্টিতে লক্ষ করছে আকাশে ধুলোর রেশ। তারও কানে বাজছে ঘোড়র পায়ে মিলিয়ে যাওয়া শব্দ। কানে নয়, তার বুকে বাজছে। সেই খটখটানি হাড়ে হাড়ে বিষ কেউটের মতো পেঁচিয়ে ধরল ব্যথার কনকনানিতে।
দুলেপাড়ার বুড়ি ও বউয়েরা বেরিয়ে এসেছে আনাচকানাচ কোণঘর ছেড়ে, সদরে পুরুষদের কাছে। ঘেঁষে এসেছে সোয়ামিব্যাটার কাছে। কী জন্যে এয়েছিল ওই মুখপোড়া গোরারা?
সমস্ত সেনপাড়ার বৃহত্তম চৌহদ্দি স্তব্ধ, আড়ষ্ট। যেন ভূমিকম্পের পর বেঁকে দুমড়ে গিয়েছে সারা গ্রামটা।
শুধু আগুরিপাড়ার তেসুতি কলের চোঙা দিয়ে একই গতিতে বেরুচ্ছে ধোঁয়ার কুণ্ডলী। আর এই গ্রাম্য নিঝুমতার মধ্যে একটা ঝিঁঝির ডাকের মতো শোনা যাচ্ছে তার বয়লারের শোঁশো শব্দ।
ঠিক এই স্তব্ধতার ক্ষণিক মুহূর্তে গঙ্গার বুক থেকে ভেসে এল জোয়ান গলার উচ্চ হাসি। তাকে অট্টহাসি বলাই ভাল।
ডাঙার উপরে ভিড় করা মানুষের দল সবাই একযোগে ফিরে তাকাল সেদিকে। দেখল গঙ্গার জল তোলপাড় করে দুটো মানুষ পাড়ের দিকে সাঁতরে আসছে। সাঁতারের হুড়াহুড়ি খেলা ও তাদের হাসির মতো ছিটকে যাচ্ছে সূর্যের কিরণে।
এই মুহূর্তে এই হাসি অশুভ ছায়ার মতো সকলের মনে যেন একটি ভীতির সঞ্চার করল। সকলেরই মনে হল একটা অমঙ্গলের ভৌতিক ছায়া চারিদিক থেকে ঘিরে ধরেছে। নইলে ঠিক এসময়েই খ্যাপা হাঙরের মতো দুটি মানুষ কোত্থেকে পাতাল ফুঁড়ে উঠল গঙ্গার বুকে আর কেনই বা এই বুক কাঁপানো হাসি।
গঙ্গার বুক থেকে একজন আগে উঠে এসে হাঁপাতে হাঁপাতে হাসতে হাসতে বসে পড়ল থপ করে মাটির উপর। আর একজন উঠে এল তার পিছনে। তারপর দুজনেই গলাগলি করে আর একদফা উচ্চহাসিতে ভরে দিল পৌষের নির্মেঘ আকাশ। হাসি ছড়িয়ে গেল গঙ্গার বুকে।
একজনের কৈশোর কেটে গিয়ে যৌবন এসেছে আর একজনের কৈশোর প্রায় অতিক্রান্ত। কিন্তু দুজনেই সবল। তাদের কালো বলিষ্ঠ পেশিবহুল শরীরে পিছলে পড়ছে পৌষের রোদ। চকচক করছে জলে-ভেজা শরীর। বড়টি মধু, শ্যামের ছেলে। আর একজন গোলাম, মৃত গনি মিঞার ছেলে।
আর একজন ছুটে এল গঙ্গার ধারের উত্তর দিকের মনসা চিতের জঙ্গল আন্দোলিত করে। সে শিশু বালক। বাঁ হাত দিয়ে মুঠি করে ধরেছে সে কোমরের খুলে-পড়া কাপড়ের ফালি, ডান হাতে তার পেয়ারা কাঠের হাতুড়ি। লখাইয়ের ছেলে হীরালাল। সে এসে ঝাঁপিয়ে পড়ল দু জনের উপর।
চিৎকার করে বলল, আমি দেখতে পেইচি, মধু দাদা, তুই আগে এইচিস।তারপর তারা তিনজনেই একসঙ্গে এগিয়ে এসে দলটার সামনে বিস্মিত জিজ্ঞাসু চোখে দাঁড়িয়ে পড়ল।
তাদের চাউনির রকম দেখে এক মুহূর্তের জন্য তারা তিনজনেই একটু থমকানো বিস্ময়ে মুখ চাওয়াচায়ি করল পরম্পরে।
গোলাম বলল, কী হল রে মদো?
মধু বলল, কী জানি। আমাদের যেন চিনতেই পারছে না।
হীরালাল বলল ফিসফিস করে, এদের সঙ্গলার শীতলে মা ভর হয়েছে, না?
মধু বলল খানিকটা আপন মনে, অ! কালো দুলের বুড়িটা মরেছে বুঝিন?
গোলাম কী একটা জবাব দেওয়ার উদ্যোগ করতেই দুলে বুড়ি ভাঙা খরখরে গলায় একেবারে হামলে পড়ল এসে, মরব কেনরে ড্যাকরা! ওই মোষের মতন শরীলটা নে তুই মর না।
নেও ঠ্যালা! মধু, গোলাম অবাক হয়ে আবার মুখ চাওয়াচায়ি করল। মধু বলল, ঘাট হয়েছে বাবা, তা, বলবে তো, এমন ভূতের মতন সব দাঁড়িয়ে আছ কেন?
তা বললে বুড়ি মানবে কেন! কোঁচকানো চামড়া কাঁপিয়ে বুড়ি আরও জোরে চেঁচিয়ে উঠল, তোদের সোখের দশা দেখচিরে। তোদের মরণ সোখের দশা!
কে একজন বলে উঠল, সোখ-ই বটে। হাসি শুনে আমার গায়ে কাঁটা দে উঠেছে। ভাবনু কী বলে যে সেই মরাখেগো ভৈরবটা এল নাকি। এবার আরও কয়েকজনের গায়ে কাঁটা দিয়ে উঠল। মেয়েমানুষের সরু কাঁপানো গলা শোনা গেল, মা…মাগো! অক্ষে করো মা!
অমঙ্গলেরই ছায়া বটে। যখন তখন খ্যাখ্যাল করে হাসি, চলতে ফিরতে হাঁচি কাশি, উঠতে বসতে কান্নার ডুকরানি, সে যে টিকটিকির ট্যাকট্যাকের মতোই শুভ পথের বাধা। সে কি আর মানুষের হাসি কান্না হাঁচি।
অপেক্ষাকৃত অল্প বয়সের একজনকে জিজ্ঞেস করল মধু, কী হয়েছে র‍্যা বেষ্টা। এ যে শালার বোবার রাজ্যিতে এলাম। তোদের কি পেট ফোলে না? আমি হলে কখন বলে দিতুম।
বিষ্টু দুলেকে এমনিতেও জবাব দিতেই হত। গত দু-তিন বছরের মধ্যে মধু এ অঞ্চলে সম্পূর্ণ অন্য মানুষ হয়ে উঠেছে। হাড়ি বাগদি দুলে ডোম, এদের উপর মধুর প্রতিপত্তি আজ অখণ্ড। কথায় বলে লজ্জা ঘেন্না ভয়, তিন থাকতে নয়। আর ছল বল কৌশল, এই তিন গুণে সে গাঁয়ের সকলের সেরা। এর মধ্যে ঘেন্না বলে বস্তুটা তার নেই কিনা জানি না, কিন্তু এ বয়সেই শক্তিতে সে অদ্বিতীয়। এই সেনপাড়া-জগদ্দলে অতীতে অনেকের লাঠিখেলায় নাম ছিল। শুধু খেলা কেন, জীবিকা ও পেশা হিসাবেও অনেকে লাঠিকেই জীবনের সঙ্গী করেছিল। তাদের মধ্যে অনেকে, মৃত বা জীবিতরা, আজও সকলের মনে বীর হিসাবেও ভয় ও শ্রদ্ধার পাত্র হয়ে আছে।
যুবক মধুও আজ সেই আসনে অধিষ্ঠিত। তবে বুড়োদের শ্রদ্ধা তার প্রতি নেই, একটা ভয় আছে। এটাই বরাবর চলে আসছে। কিন্তু যুবকেরা ভয় ও ভক্তি করে। মধু যখন লাঠি হাতে নিয়ে মাঠে নামে, তখন তার চেহারার দিকে তাকাতেও ভয় করে। তার আগুনে চোখের দিকে তাকালে মনে হয়, মাথাটা এমনিতেই বোধ হয় দু ফাঁক হয়ে পড়বে। লাঠি তার হাতে অসাধ্য সাধনের জাদুকরের ডাণ্ডা। তা ছাড়া, মধুর দুঃসাহসের কাছে কোনও কিছুই আটকায় না। তার কোনও কিছুতে রাখ-ঢাক নেই, আচার-বিচার নেই। দিনে বলল আর অমাবস্যার অন্ধকার রাতে বলো তার অগম্য স্থান নেই। তার মানামানি জ্ঞান দেবদেবীর দোহাইয়ের সীমারেখার বাইরে। তাদের সমাজের জীবনযাত্রার প্রতি কোথায় তার একটা ঘোরতর অবিশ্বাস নিজের অজান্তে কাজ করে চলেছে। তার কাছে বিশ্বাস ও বিস্ময়ের বিষয় হল ইংরাজের যন্ত্র, তার অভাবনীয় কৌশল। এ বিষয়টি তার আয়ত্তের বাইরে।
আর সব বিষয়ে তার সঙ্গী গোলাম। হীরালাল এখনও নিতান্ত বালক।
কিন্তু লোকে তাকেও বলে, ডাকাবুকোর পুঁচকে দোসর।
বিষ্টু দুলে সকলের দিকে একবার তাকিয়ে বলল, সায়েব এয়ছেল।
সায়েব! গোলাম আর মধু হা হা করে হেসে উঠল। কোন সায়েব?
তেলিনিপাড়ার সেই অলিক সায়েব, আর এট্টা লতুন ঠেকল চোখে।
গোলাম আর মধু আবার দুলেপাড়া চমকে আকাশ ফাটিয়ে হেসে উঠল। মধু বলল, সায়েব এয়ছেল তো কী হল? তোরা অমন ঘেবড়ে কেন গেইচিস? তাদের প্রতি গালাগাল ও অভিশাপের গুলতানি উঠল। বিষ্টু বলল, ঘেবড়ে যাইনি। সায়েব দুটো গাঁয়ের মধ্যে ঢুকে একেবারে খ্যাপা শোরের মতো এপাশ ওপাশ করে কাগজে কীসের দাগ মেরে নিয়ে গেল।
যাঃ শালা, আমি ভাবলুম কী না জানি ঘটেছে! চল চল।
বলে তারা আবার হেসে উঠল। সেই সঙ্গে হীরালালের কচি গলার হাসি মিশে, যেন একটা চড়া সুরের ঝংকার সৃষ্টি করল।
হরি দুলের আর সহ্য হল না। সে চেঁচিয়ে উঠল, থাম মাকড়ারা থাম। ভূতের মতো হাসতে হয়, বাঁশঝাড়ে যা।
মধু ফিরে দাঁড়াল। গায়ে তার জল শুকিয়ে গিয়েছে, বোধহয় শীতের শিরশিরানিতেই গায়ের পেশিগুলি তার শক্ত হয়ে উঠেছে। কিন্তু চোখ দুটি তার হঠাৎ কুঁচকে ছোট হয়ে এল। তার মায়ের বড় বড় চোখ দুটি বয়সকালে খেপে গেলে এমনি তীক্ষ্ণ ও ভয়ংকর হয়ে উঠত। সে বলল, এখানে দাঁড়িয়ে হাসলেই বা কে ঠেকায়?
আবহাওয়াটা থমথমিয়ে উঠল। একটা রুদ্ধশ্বাস মুহূর্ত। সকলেরই নজর হরি ও মধুর দিকে। অবশ্য হরির বয়স হয়েছে। শক্তিমান হিসাবেও কোনওকালে তার নাম নেই। সেইজন্য সকলের সন্ত্রস্ত নজরটা মধুর দিকেই বেশি।
হরির মা তাড়াতাড়ি হরির হাত চেপে ধরে চিৎকার করে উঠল, ফিরে আয় বাবা, ফিরে আয়। মা কালী ওর বিধেন করবে। মা শেতলা ওর ওই ডাকাবুকের পাটা যেন ভাঙে, ভাঙে, ভাঙে।
মা কালীর কাছে বুড়ির এ অভিশাপের উপচারে সাজানো ডালি মধুর আবার চড়া গলার উচ্ছল হাসিতে যেন ভেঙে চুরমার হয়ে গেল।
গোলাম বলল হাসতে হাসতে, শকুনের শাপে গোরুও মরেছে আর মাছিতে যেয়ে খবরও দিয়েছে।
কিন্তু হীরালালের ছোট্ট মুখখানি রাগে ও ঘৃণায় অপরূপ হয়ে উঠেছে। তার শিশুর সরল হৃদয় ও-অভিশাপকে সহজে উড়িয়ে দিতে পারল না। সে মধুর উপযুক্ত সঙ্গীর মতো হিসিয়ে উঠল, হাঁকব এট্টা হাম্বরের ঘা, মাথা ফেটে হাঁ হয়ে থাকবে।
যেন বজ্রাঘাত হল। রাগে বিস্ময়ে হতবাক হয়ে রইল সবাই হীরালালের সাহস দেখে। লখাই এতক্ষণ সমস্ত ব্যাপারটা লক্ষ করছিল। হীরালালের রাগ দেখে ও কথা শুনে তার রণচণ্ডী কাঞ্চী বউয়ের চেহারা মনে পড়ে গেল। সে ওখান থেকেই হাঁক দিল, হীরা!
সেই গলা শুনেই হীরা এক লাফে পেছনে ফিরে দিক-পাশ না দেখেই ছুট দিল পড়িমরি করে। এমনকী মধুও লখাইকে দেখে মাথা নামিয়ে নিল। এখনও এই লোকটাকে সে মানে। লখাই খুড়োর উপরে আজও কথা বলতে তার বাধে। সে বিনা বাক্যব্যয়ে গোলামকে সঙ্গে নিয়ে ধীরে ধীরে চলে গেল সেখান থেকে। সেই সঙ্গে আরও কয়েকজন অল্পবয়সি জোয়ান।
সকলে একটা স্বস্তির নিশ্বাস ফেলে বাঁচল। কিন্তু দু-একজন দুঃসাহসিকা যুবতী দুলে ঘরনির তৃষ্ণার্ত প্রশংসমান দৃষ্টি তখনও সমস্ত ভয় ও শাসনের বাধা ডিঙিয়ে অনুসরণ করে চলেছে মধুকে।
লখাইকে দেখে যুগপৎ বিস্ময়ে ও স্বস্তিতে সকলে হাঁফ ছাড়ল বটে। কিন্তু ভুলতে পারল না হীরা মধু গোলামের অসহ্য স্পর্ধার কথা। ভুলে গেল সাহেবের কথা। আপাত মুহূর্তে চাপা পড়ে গেল সমস্ত ভয়, সন্দেহ, সাহেবের আলোচনা। সকলের বিস্ময় ভয় ও রাগ এসে কেন্দ্রীভূত হল বিশেষ করে মধুর উপর। লখাইকে দেখেই তারা আর সব ভুলে গেল। বিদ্রোহী অজেয় মধুর বিরুদ্ধে এই সমস্ত অঞ্চলে অভিযোগ ও শাস্তির দাবি করার একমাত্র মানুষ লখাই। তারা সকলে এক মুহূর্ত তাকিয়ে রইল লখাইয়ের দিকে।
তেমনি লম্বা বলিষ্ঠ চেহারা লখাইয়ের। কিন্তু বলিষ্ঠতার সেই তেজোদৃপ্ত ভাব নেই। সে বৃদ্ধ হয়নি, প্রৌঢ় দেহে তার আজও অমিত শক্তির জেল্লা ফুটে রয়েছে প্রতিটি মাংসপেশিতে। তবু কোথায় যেন একটা ভাঙন ধরেছে। গোপন সর্বনাশের মতো, দৃষ্টির আড়ালে মহামহীরুহের প্রাণকেন্দ্রের শিকড়ে পোকা খাওয়ার মতো সে ভাঙন বাইরে থেকে বোঝা যায় না। তবু সেই ধ্বংসের চিহ্ন যেন কেমন করে আঁচ করা যায়। অথচ দেখা যায় না।
লখাই এসে দাঁড়াল সকলের মাঝখানে। সকলকে ছাড়িয়ে উঠেছে তার মাথা। মাথার কাঁচা-পাকা চুল বাবরি হয়ে লতিয়ে পড়েছে বলিষ্ঠ ঘাড়ের কাছে। চোখে তার আগুন, দপদপ করে জ্বলছে। সেই অগ্নিদীপ্ত চোখের তীব্র নিষ্পলক দৃষ্টি এখনও দূর দক্ষিণে নিবদ্ধ। না, দক্ষিণের আকাশে আর নেই ধুলোর রেশ। শোনা যাচ্ছে না ঘোড়ার পায়ের কদম ছুটের খটখট শব্দ। তবু চোয়ালের ও চিবুকের সুস্পষ্ট হাড়ে, বাঁকা রেখায় ফুটে রয়েছে চাপা ক্রোধ।
সবাই ভাবল মধু আর হীরালালের প্রতি রাগেই তার চোখমুখের এমন চেহারা হয়েছে। কালো দুলের বুড়ি, কালো দুলেনি-ই প্রথম হেঁকে ডুকরে উঠল, বাবা নখাই, এর এট্টা বিহিত করতে নাগবে তোর। পাঁচজন রইচিস তোরা, তোরা থাকতে গাঁয়ে ওর অত বড় বুকের পাটা! নিজের চোখে তো দেখলি বাবা, তোর ব্যাটা হীরার মাথাটাও কেমন করে খাচ্ছে।
সকলেরই এ কথা। হ্যাঁ, বিহিত একটা করতে হবে। আর দুদিন বাদে তো ওরা ঘরে ঢুকে পড়বে, ঘর থেকে টেনে নিয়ে যাবে গেরস্তি বউ-ঝিদের।
একজন বলল, কলকাঠি সব ওই সায়েবের হাতে, বুয়েচ! ওই কলের পাগলা সায়েবের হাতে। দিনরাত সায়েবের সঙ্গে ফুসুর ফুসুর গুজুর গুজুর, হাসি মশকরা। অত বুকের পাটা হয়েছে ওই সায়েবের নাই পেয়ে পেয়ে।
কিন্তু অল্পক্ষণের মধ্যেই এই অভিযোগের স্বর নেমে গেল, হতাশ হয়ে পড়ল সবাই লখাইয়ের ভাব দেখে। যাকে এত কথা বলা, সে কিছুই শুনছে না। তার মন নেই, তার কান নেই, দৃষ্টি নেই তার এদিকে। সে ডাকল চাপা শান্ত অথচ নির্মম গলায়, হরি ভাই।
কালো দুলের ছেলে হরির বয়স ও অভিজ্ঞতা অনেক। প্রাণে প্রাণে তার বড় মিল, বড় ভক্তি ও ভয় এই অচেনা লখাইয়ের সঙ্গে। অচেনা অর্থে, লখাই আজও সকলের কাছে যেন দুর্বোধ্য। তার সব কথা সবাই বোঝে না। বোঝবার কথাও নয়। সে যে মনসার ছেলে।
সে বলল, কী বলছ?
লখাই বলল, গোরা এয়েছেল কেন জান?
কেন?
অসহ্য যন্ত্রণায় ও রাগে লখাই-এর মুখ বিকৃত হয়ে উঠল, এ গাঁয়ের মানুষদের উচ্ছেদ করবে, কোম্পানির কারখানা খুলবে, তাই এয়েছেল গোরা।
কথাটা দৈব আদেশের মতো যেন আকাশ থেকে কেউ ছুঁড়ে দিল। সকলের মনে পড়ে গেল জমিদারের সেই ঢোল শহরতের কথা। তবু এই মুহূর্তে কথাটা অভাবিত কিন্তু অবিশ্বাস্য বলে মনে হল না কারুর।
মেয়েপুরুষের মিলিত গলার একটা ভীত চাপা ডুকরানি উঠে আবার মিলিয়ে গেল। এই ঘোর দুপুর আড়ষ্ট হয়ে থমকে রইল এক মুহূর্ত।
লখাইয়ের দিকে তাকাল সবাই বড় বড় সন্ত্রস্ত চোখে। যেন সমস্ত অভাবিত সর্বনাশের একটা মুর্তি ধরে দাঁড়িয়ে আছে লখাই। যেন সত্যি তাদের কেউ উচ্ছেদের হুকুমনামাটা সামনে পড়ে শুনিয়েছে।
কোথায় যাবে তারা। কোন দেশে, কোন গাঁয়ে। কেমন করে যাবে। এতদিন শুধু শুনে এসেছে, কাঁকিনাড়া, গারুলিয়ার উচ্ছেদের কথা। চোখে দেখেছে সামান্য। আগুরিপাড়ার ফোর্ট গ্লাস্টারের কারখানার জমি জমিদারে কাঁচা টাকা দিয়ে কিনে নিল নীলু বাগদির কাছ থেকে। সেই নীলু টাকা, ছেলে-বউ নিয়ে দেশান্তরী হল। সে দেশান্তর নীলুর সারাটা জীবনকে পুড়িয়ে ছাই করে দিল। এ জীবনে আর তার কোনও জমিতে খুঁটি পোঁতা হল না।
আজ লখাই তাদের সকলকে তাড়া-খাওয়া জানোয়ার-দলের মতো চারিদিক থেকে তাড়িয়ে এক জায়গায় এনে দাঁড় করাল, যেখানে শুধুনীলুর জীবনেরই ভয়াবহ প্রতিচ্ছবি হাঁ করে রয়েছে। একদিন দু দিনের নয়, এক-দুই মাস বা বছরের নয়, শত শত বছর পুরুষ থেকে পুরুষান্তরে গড়ে তোলা তাদের এই গ্রাম, তাদের চষা জমি, তাদেরই হাতে ভোলা ঘর, গড়া বাগান।
এ তো শুধু ঘর, গ্রাম, জমি নয়, তাদের হাড় মাংস ও রক্তের সারেরসে পুষ্ট এক বিচিত্র মূর্তি। এখানেই পাশাপাশি তাদের আঁতুড়ঘর ও শ্মশান, মা ষষ্ঠীর বরণ ও মুখাগ্নির শেষকৃত্য সমাপন, হাসি ও কান্নার পালা শুরু ও শেষ, শেষ ও শুরু।
ভাঙা বুকে ভয় ও ত্রাস নিয়ে নিঃশব্দে ছত্রভঙ্গ হয়ে গেল সবাই! শুধু লখাইয়ের সঙ্গে দাঁড়িয়ে রইল দুলেনি বুড়ি আর হরি। কোমর ভেঙে ছানিপড়া চোখে দুলেনি বুড়ি তাকিয়ে রইল মাঝ গঙ্গার দিকে।
ক্ষয়িষ্ণু বুকের পলিতে তার স্মৃতি ভাসিয়ে জোয়ার এসেছে। আজকের বৃদ্ধ প্রাণে, গতদিনের সোহাগি যুবতী দুলেনি বউ চাপা গলায় ফুঁপিয়ে ফুঁপিয়ে কেঁদে উঠছে। পৌষের বুকে হানা দিচ্ছে যেন চৈত্র। হঠাৎ হাওয়ায় দুলে উঠল গাছপালা। ঝড়তিপড়তি পাতা সড়সড় করে উড়ে গেল গ্রাম থেকে গ্রামান্তরে, গঙ্গার বুকে। এই হাওয়াই একদিন ঝড়ের গতিতে কালবৈশাখীর রুদ্ররূপে ছুটে আসবে, মুচড়ে উড়িয়ে নিয়ে যাবে সমস্ত কিছু। এ যেন তারই মহড়া, হাওয়ায় তারই সংকেত।
লখাই যেতে উদ্যত হয়ে ফিরে দাঁড়াল। শক্ত শরীরটা নিয়ে ঝুঁকে পড়ে বলল, এ কুম্পানি যা চাইবে, তা-ই দিতে লাগবে? আমার সংসার আমার প্রাণটাও? তাই যদি, তবে এ প্রাণ নিয়ে শোরের বাচ্চার মতো আমি কোন গত্তে যেয়ে নুকোব! হরি, তার চেয়ে মরব, তবু এ বেজাতের হাতে একগাছি চুলও বিকব না, না না না।
বলতে বলতে তার জ্বলন্ত লাল চোখের দৃষ্টি ঝাপসা হয়ে এল।
একটা খ্যাপা গরিলার মতো পুবের পথে দুপদাপ শব্দ করে এগিয়ে গেল সে। অনেক দিন পরে আবার তার প্রাণে আগুন লেগেছে।
দুলেনি বুড়ি কাঁপতে কাঁপতে মাটিতে বসে পড়ল। এক অজানা ভয়ে দমবন্ধ হয়ে গোঙাতে গোঙাতে মাটিতে মুখ গুঁজে পড়ল সে।
.
০৬.
বড় সড়কের উপর এসে পড়ল লখাই। পথে কেউ নেই। পাগলের মতো বড় বড় চোখে তাকাল সে দক্ষিণের দিকে। এখনও যেন আকাশটা ধুলোয় ভরে রয়েছে।
কিছু কি মনে পড়ছে? হ্যাঁ, মনে পড়ছে। তার চোখের সামনে ভাসছে একটা যুদ্ধক্ষেত্রের ঝাপসা ছবি। শত শত ঘোড়া দিকবিদিক-জ্ঞানশূন্য হয়ে ছুটে চলেছে! ঘোড়ার পিঠে ইংরেজ সওয়ার।
কেউ মরিয়া হয়ে সামনে ফিরে পিস্তল বাগিয়ে ধরেছে, কেউ ছুটে চলেছে প্রাণভয়ে। পেছনে তাদের খোলা তলোয়ার হাতে ছুটে কালা সিপাহির দল। গলায় মুহুর্মুহু হুংকার উঠছে, হর হর ব্যোম ব্যোম! আল্লা-হো-আকবর!
ঘোড়ার হ্রেষাধ্বনি, কামানের গোলার কানফাটানো শব্দ, মৃত্যু ও জয়ের রণহুংকার, ধুলো ধোঁয়া আর রক্ত। আতপুরের আকাশে ওই অপসৃয়মাণ ধুলো কি সেই কামানের ধোঁয়া!
আজ সেই স্মৃতি এতই ঝাপসা যে, সে কথা মনে করতে গিয়ে গোপন কথা ফাঁস হওয়ার ভয়ের চিহ্ন মুখে ফুটে ওঠে না। আজ এই ভাবলেশহীন মুখে শুধু ভাবের ঘোরের বিহ্বলতা। ঘুমের ঘোরে দুঃস্বপ্নের আচ্ছন্নতা। স্মৃতির খাঁচার মধ্যে সেই মন-পাখির সমস্ত উত্তেজনা নিস্তেজ হয়ে এসেছে।
পলাতক সিপাহি ভেসে এল আতপুরের ঘাটে। লোকে তাকে তুলে নিল মনসার বর-পাওয়া ছেলে বলে। রাজপুত সিপাহি হল সেনপাড়ার বাগদি লখাই, হল সেন-দেওয়ানের সেপাই। কিংখাবে লুকিয়ে রাখা একখানি জীবন্ত তীক্ষ্ণ গুপ্তির মতো বাগদিনি কাঞ্চন হল তার বউ, কাঞ্চী বউ। কী সর্বনেশে এই বাংলার মাটি। অথচ কী মধুর, কী মিষ্টি! এ মাটি কর্দমাক্ত নয়, কিন্তু বালিয়াড়ির স্তূপও নয়। এ পাকে পাকে জড়িয়ে বাঁধে না, কিন্তু ছেড়েও দেয় না। তবু এর কোথায় কোন অদৃশ্যে শিরায় শিরায় বইছে তীব্র আকর্ষণের ঘূর্ণিস্রোত। সে স্রোতের অনুক্ষণ ডাক গুনগুন করে ফিরছে হাওয়ায় হাওয়ায়। এ স্রোতে যে ডুববে, সে পঙ্গু হয়ে পড়ে থাকবে। এ ডাকে সাড়া দিয়ে বাঁচতে সুখ মরতে সুখ। আর একবার যে এ মাটির গর্ভে প্রবেশ করেছে, তাকে সে তার নিজের মতনটি করে আবার প্রসব করেছে। তাই পলাতক সেপাইকে সে আজ তৈরি করেছে লখাই বাগদি, আর এক মূর্তিতে বেঁধেছে হৃদয়ের আষ্টেপৃষ্ঠে। কিন্তু ভুলতে দেয়নি সেই যুদ্ধক্ষেত্রকে। হায় বিচিত্র! আহা, সে যে আর সবই ভুলিয়ে নিল, শুধু নিভতে দিল না বুকের আগুন।
কবে দুলেছিল এক সোনার টিকুলি। দুলে দুলে তৃতীয় নয়নের মতো সে কাচপোকার টিপ হয়ে জ্বলেছে দিবারাত্র। একদিন তাও নিভে গেল। তারপর দুঃখদিনের নিরালা নিঃশব্দ সুখের মতো হাসি ও বেদনা-ভরা দুটি চোখ আজও সমুদ্রের মতো ছড়িয়ে আছে তার সমস্ত নিরানন্দকে বহনের জন্য। আর তার ছেলে হীরালাল।
কিন্তু সমস্ত সুখ দুঃখ আশা আনন্দ নিয়ে জীবনটা ঠেকে আছে আজ অন্যত্র। এ জীবনের এক মহা অধ্যায় পেরিয়ে এসেছি, কিন্তু বুকের সেই লুকোনো আগুন নিয়ে আজও আমি ফিরছি। তাকে তো কোথাও প্রকাশ করতে পারিনি। নিজের আগুনে নিজে পুড়ে মরছি, তা আর কাউকে দিতে পারিনি, আগুন জ্বালাতেও পারিনি। তাকে বুকে নিয়ে কেমন করে মরব! আর বাংলার হাওয়া নিভতে দিল না কোনওদিন এ আগুন। আমি মরব, কিন্তু আত্মা যে আগুনের পিণ্ড হয়ে পড়ে থাকবে। সেই পূর্ব জন্মের কথা না পেরেছি বলতে কাঞ্চীবউকে, না পেরেছি শ্যামদাদা বা কালীবউঠানকে, বলতে পারিনি সেজোকর্তাকে, ভাটপাড়ার বনমালী ঠাকুরকে। আশা ছিল, হীরালালকে সে কথা বলে যাবার। মনে হতেই বিস্মৃতির অন্ধকার চোখে আবার আগুন জ্বলে উঠল। না, মিথ্যা প্রতীক্ষা, বৃথা আশা। হীরালাল তার রক্তে এক বিশ্বাসঘাতক হয়ে জন্ম নিয়েছে। সে শয়তান চায় কোম্পানির শোলাম বনতে। ঘরের ছেলে মধু তার ওস্তাদ, তার গুরু। রামের হাতে ধনুকের মতো ও হাতের অস্ত্র করেছে হাতুড়ি নয়, কোম্পানির হাম্বর। হারান বলেছিল, সবাইকে কোম্পানির গোলাম হতে হবে। তার রক্তবীজের মধ্যেই আজ তা, তারই বিরুদ্ধে বিদ্রোহের চেহারায় দেখা দিয়েছে। ঘৃণায় জ্বলে উঠল তার গায়ের মধ্যে। এরা শত্রুকে চিনল না, তার কাজের বাহাদুরি দেখে উল্লসিত গাধার মতো কোম্পানির ভেঁপু বাজাচ্ছে। বাজাচ্ছে সমস্ত জোয়ানের দল। হয়তো সেই দলের কাছে লখাইয়ের শক্তি আজ অনেকখানি পঙ্গু হয়ে গিয়েছে। নইলে, অন্তস্রোতে মধুর সঙ্গে যে তার একটা বিরোধ দানা পাকিয়ে উঠছে, তাকে তো সে কোনওদিন প্রকাশ পেতে দেয়নি। ছাড়িয়ে আনতে পারেনি তার কাছ থেকে হীরালালকে।
আর আছে সারদা। হ্যাঁ, সেই দুঃখদিনের সইয়ের কাছেই এ প্রাণের আগুন রেখে যাবে সে। এ জীবনে আপসোস থেকে যাবে তবু বুকে পাষাণভার নিয়ে তো মরতে হবে না। আর হীরালালকেও সে রেখে আসবে তার কাছে, পুবের গ্রামে, মধুর আওতার বাইরে।
তবুও প্রাণের অস্থিরতা ঘুচতে চায় না। রক্তের দোলা যত স্তিমিত হয়ে আসে, অস্থিরতা তত বাড়ে। রং রসহীন জীবন আজ শুধু মুক্তি চায়। সে মুক্তি মৃত্যু নয়, মুক্তি সেই প্রাণের আগুনের চিতা থেকে। সে ফিরে তাকাল সেনবাড়ির দিকে, দেখল হালদারবাড়ি, মজুমদারদের বাড়ি। তারপর ফিরে চলল উত্তর দিকে, ঘরের পথে।
.
০৭.
হুগলি আর চব্বিশ পরগনার ভূমিনির্ভর সকল মানুষের কাছে, এ যুগটা দিশাহারার যুগ। তাদের জীবন, বিশ্বাস, নৈতিকতা, সবকিছুই আজ প্রতি মুহূর্তে টলটলায়মান। আশ্চর্য ভয়ংকর সব সংবাদ তারা শুনছে। ভীত হচ্ছে। অসহায়ভাবে প্রত্যক্ষ করছে আর এক ভাবে।
একদিন সারা দেশে রাষ্ট্র হয়ে গিয়েছিল, কলকাতায় হিন্দুর ছেলেরা গোমাংসের সঙ্গে হিন্দুয়ানিকে খেয়ে বসেছে। এ যে ভয়াবহ কলির-ই দৌরাত্ম্য, এ বিষয়ে কারুর সন্দেহ ছিল না। হিন্দুর ছেলে ইংরেজি শিখেছে, সেটাই ছিল এক মস্ত ব্যাপার। সেই শিক্ষার সঙ্গে যখন ইংরেজের পোশাক ও খাদ্য পর্যন্ত সেই সব কেতাদুরস্ত ব্যভিচারীদেরও পোশাক ও খাদ্য হয়ে উঠল, সেইদিন সারা কলকাতা তথা বাংলা ভয়ে ও ঘৃণায় সিঁটিয়ে গিয়েছিল। কলকাতার খবরের কাগজে ও তেমন তেমন বড়লোকের বাড়িতে এ বিষয়ে ধিক্কার ও আলোচনার অন্ত ছিল না।
আজও সে বিষয়ে কলকাতায় আন্দোলন না হয় তা নয়। কিন্তু এ কথা স্বীকার করতেই হবে, সেই সব কেতাদুরস্ত বাবুদের অনেকেই মহাজন ব্যক্তি। তাঁদের অনেকের চরিত্রের মধ্যেই ছিল অমিত শক্তি ও শিক্ষার ঔজ্জ্বল্য।
এই সেনপাড়া-জগদ্দলের মানুষেরা যে সময় এ সব কথা শুনেছে, তখন বিশ্বাস করতে পারেনি। যেদিন বিশ্বাস করেছে, সেদিন ঘৃণার উদ্রেক হলেও তাদের গায়ে লাগেনি। কারণ আশেপাশে যে সমস্ত কেতাদুরস্ত শিক্ষিত বাবুদের তারা দেখেছে, তাঁরা তাদের চিরকালের নমস্য। কাঁটালপাড়ার চাটুয্যে হাকিমের নামেও এমন বদনাম রটেছিল, কিন্তু প্রমাণপত্রের অভাবেই হোক কি যে কারণেই হোক, তাঁর শ্রদ্ধার আসন কেউ টলাতে পারেনি। মজুমদারদের সেজোবাবুকে কোনওদিন কেউ দেখেনি কোনও বিধর্মীয় আচরণ করতে। তবে শুনেছে, মজুমদার বাবুরাও আরও এক রকমের কেরেস্তান। দেখেছে এবং এখনও দেখে থাকে, হালদারবাড়িতে আজও হিদু-যিশু-ঠাকুরের ভজন-পূজন হয়। তাঁদের বাড়ির ঝি-চাকরের মুখে শোনা যায়, সকলে একসঙ্গে বসে নাকি দেওয়ালের দিকে তাকিয়ে গান করেন। কীর্তনের মতো একজন গান করেন, বাকি সকলে দোহার টানেন। এমনকী, বাড়ির মেয়ে-বউরাও নাকি চিকের আড়ালে বসে যোগ দেন এ প্রার্থনা সভায়। ভাল কথা। তাতে সেনপাড়া-জগদ্দলের দুলেবাগদি ছোট জাতের মানুষের জাত যায়নি, আর তাদের মা কালী শেতলার মান যায়নি তাতে। বাবুরাও তাদের গাল পাড়েননি। গোমাংস খেয়ে ব্যভিচারও করেননি। অত যাঁদের লিখন-পড়ন, তাঁদের যদি আবার সব বিষয়ে একটু এদিক ওদিক না থাকে, তবে চলবে কেন? দেখা যায়, সে নিয়ে আবার লেখাপড়া-জানা বাবুদের মাথাব্যথা বেশি। সেনপাড়ার রাস্তা দিয়ে হেঁটে গেলে ভাটপাড়ার পণ্ডিতেরা গঙ্গাজল মাথায় ছোঁয়ান।
কিন্তু সে কথা নয়। কলকাতার সেই ব্যভিচারের এক ভিন্নতর সংস্করণ যেন আজ এই উপকণ্ঠের গারুলিয়া সেনপাড়া জগদ্দলেও দেখা দিয়েছে। যদিও তার চেহারা ও ঢং সবই অন্য রকমের, অন্য ধরনের।
এই সংস্করণের দলীয়রা কেউ কেতাদুরস্ত নয়, তথাকথিত ভদ্রলোকের ছেলেও নয়, তবু সাহেব, কলের সাহেব। সে সাহেব জানে যন্ত্রের অন্ধিসন্ধি, চেনে যন্ত্রের হাত পা নাক মুখ চোখ। যন্ত্রের নাড়ি ধরতে জানে, হাত দিলে টের পায় কার কোথায় ব্যামো। সাহেব শুধু যন্ত্রের বদ্যি নয়, মাথা থেকে তার যন্ত্র গজায়। সত্য কথা, আজ অনেকে কলে কারখানায় ছুটে চলেছে দিকবিদিক জ্ঞানশূন্য হয়ে, চলেছে রেল ও কোম্পানির অনেক কাজে কুলি হয়ে। তার কারণ অভাব, জমিদারের অত্যাচার।
কিন্তু এ সাহেব-ন্যাওটো দল এক নতুনের নেশায় মেতেছে। তাদের মধ্যে অনেকেই ছেড়েছে লাঙল বলদ। ছেড়েছে তারা মাঠের জীবনের মায়া। সেদিকে তাদের কোনও টান নেই। মায়া নেই। যন্ত্র তার বিচিত্র কৌশল ও কৃতিত্ব নিয়ে তাদের ডাক দিয়েছে। তাদের চিরাচরিত বিবর্ণ পুরনো একঘেয়ে জীবন থেকে মুক্তি নিয়ে নতুন ধরনের কাজে তারা এগিয়ে এসেছে। এদের সবাইকে যে ভূমি থেকে উচ্ছিন্ন দুরবস্থাই একমাত্র ঠেলে দিয়েছে এ পথে, তা নয়। রক্তে তাদের দোলা লেগেছে, যন্ত্রের তারা প্রেমে পড়েছে।
শুধু এইটুকুতে হয়তো কারুর আপত্তি ছিল না। এই দলের চরিত্রও আলাদা। এদের না আছে ঘরের মায়া, না আছে প্রাণের মায়া। চিরাচরিত জীবনে নেই এদের বিশ্বাস, আস্থা নেই সমাজে। মানে না আচার-বিচার। খায় অখাদ্যকুখাদ্য। অনেকে বলে, গোমাংসও নাকি এরা খায়। ওঠবোস করে সাহেবের কথায়।
এ দলেরই পাণ্ডা মধু। দেশের নেতা। আজও সে কারখানায় কাজ নেয়নি বটে, কিন্তু ফাঁক পেলেই, কারখানায় চলে যায়। কাজে ফাঁক না পেলে, কাজে ফাঁকি দিয়ে যায়।
আগুরিপাড়ার পাগলা সাহেবের সঙ্গে মধু লাঠি খেলে। সাহেব শেখে লাঠির প্যাঁচ, মধুকে শেখায় অদ্ভুত সব শরীরচর্চার বিলাতি কায়দা। সে সব চর্চার জন্য অনেক সরঞ্জাম দরকার। সাহেবের তা নেই। সেজন্য কখনও গাছের ডালে উঠতে হয়। দড়ি বাঁধতে হয় গাছের ডালের সঙ্গে। শক্ত সরু দুটি পাশাপাশি ডালে খেলা দেখিয়ে সাহেব বলে, এর নাম বারের খেলা। গাছের দড়ির সঙ্গে লোহার কড়া ঝুলিয়ে বলে, রিঙের খেলা।
তা ছাড়া আছে কুস্তি। সে এক ব্যাপার! সাহেবের সঙ্গে মধুর কুস্তি লড়ার ঘটনা এ অঞ্চলের এক অভূতপূর্ব ব্যাপার। কুস্তি লড়ে অনেকে কিন্তু সাহেবের সঙ্গে নয়। শুধু মধুর সঙ্গে সাহেব লড়ে। যেদিন তারা দুজনে লড়ে সেদিন আখড়ায় সেনপাড়া-জগদ্দলের মানুষেরা ভেঙে পড়ে। দল বেঁধে আসে কারখানার মেয়ে-পুরুষেরা, লেখাপড়া-জানা বাবুরা। আসে সাহেবরা। তেসুতি কলে মোট তিনজন সাহেব। তার মধ্যে পাগলা সাহেব লড়ে, বাদবাকি দুজনে উত্তেজিত হয়ে সে খেলা দেখে। তারা দুজনেই সাধারণত মধুর পক্ষ নেয়, হাততালি দেয়, চেঁচায়, এমনকী শিসও দেয়। চিল-চেঁচানির মতো কানফাটা সেই শিসের শব্দ।
বেশির ভাগ দিনই পাগলা সাহেবের জয় হয়, মধুর জয় হয় কোনও কোনওদিন। অনেক পরাজয়ের পর একবার জয় বড় আনন্দের, বড় মধুর। সাকরেদরা জানে এ শুধুই খেলার খেলা। আর পাগলা সাহেবের অতবড় শক্ত স্তম্ভবিশেষ মস্ত শরীরের সঙ্গে মধুর এঁটে ওঠা দায়, এও তারা জানে। সেজন্য ওস্তাদের পরাজয়ে তাদের গ্লানি নেই, কিন্তু জয়ের উল্লাসে আকাশ ভরে ওঠে। সাহেবরা আদর করে বখশিশ দেয়। বখশিশের পয়সা দিয়ে হয় বিরাট ভোজের পালা। বলি হয় জোড়া পাঁঠা, আসে গণ্ডা গণ্ডা তাড়ির ভাঁড়।
সেই ভোজের আসরেও কোনও কোনও সময় পাগলা সাহেবের আবির্ভাব হয়। বসে খায়, নিয়ে আসে কলের রুটি। ভারী সুন্দর গন্ধ, নরম আর মিষ্টি রুটি। আরও আনে দু-চার রকম খাবার, ভেতরে তার মশলা মেশানো সিদ্ধ মাংস।
এ আসরে সেনপাড়া-জগদ্দলের মধু-বিদ্বেষী দু-চারজন বয়স্করাও আসে। আনন্দ করতে নয়, খাওয়ার লোভে। কিন্তু পাগলা সাহেবকে দেখলেই সরে পড়ে। সাহেবের ভয়ে নয়, সাহেবের খাবারের ভয়ে। সাহেবের খাবার সবই গো-মাংসে ভরা। কে জানে ওই কলের রুটিতে আছে হয়তো গোরুর চর্বি মাখানো।
তা ছাড়া এ আসরের স্থানকাল নেই। দেবদেবীর স্থানেও নির্বিচারে চলে এই অনাচার। পালাপার্বণের দিনেও কোনও মানামানি নেই।
সারা সংসারে আজ কোথাও নেই আচার-বিচার, তা জানে সেনপাড়া-জগদ্দলের এই মানুষেরা। জানে, নেই আচার-বিচার আজ তাদের গাঁয়ে ঘরে। অসুরকুল যখন বেড়ে ওঠে, তখন তার শক্তি দেখে ভগবানও কাঁপে। সেই অসুরকুলের বলে বলীয়ান আজ মধু ও মধুর দল। এই অনাচারীদের বিরুদ্ধে আজ বলার কেউ নেই, কেউ নেই হাত তোলবার। শোনা যায়, কলকাতার অনাচারী বাবুরা কেউ সাহেব হয়েছে, কেউ কেরেস্তান। এরা জাতের মধ্যে থেকে বেজাতের আচার নিয়ে ফেরে। মা শীতলা মুখে করে না নিলে নিস্তার নেই এদের হাত থেকে।
হ্যাঁ, এক সময়ে লখাই-পবনদের নিয়ে সেনপাড়া-জগদ্দলে আলোড়নের সৃষ্টি হয়েছে। সে সময়েও সকলে পাপের আশঙ্কায় এদের বিদ্বেষের চোখে দেখত। কিন্তু সে পাপের সঙ্গে এ পাপের চেহারা যেন আজ আকাশপাতাল প্রভেদ বলে মনে হয়।
কথায় বলে, কালে কালে কতই হল। সেকাল আর একাল। সেকালে অনাচার ছিল, কিন্তু তার রূপ একালের মতো সর্বনাশা ও ভয়াবহ ছিল না। সেকালের রোগ শোক ভয়, দয়া ধর্ম দাক্ষিণ্য, খাওয়া পরা শোয়া কোনওটাই আজকের মতো এত কুরূপ কুৎসিত ছিল না। ছিল না পরমায়ু এত কম। জীবন ছিল না এত বিবর্ণ। তাই লখাই ও তার সাঙ্গোপাঙ্গরা আজ তাদের আপন। তারা সেকালের মানুষ!
আর একালের মধুরা কাঁচা রক্তের তেজে সদর্পে মাথা তুলে ওকালের দিকে তাকিয়ে মুখ ভেংচায়। হয়তো ভেংচায়ও না, পরম ঔদাস্যে শুধু ঠোঁটের কোণে ঝিলিক দিয়ে ওঠে হাসি। সেকালের মানুষেরা ভয়ে বিস্ময়ে বেদনায় অপমানে একালের দিকে তাকিয়ে শুধু বৃথা রোষে গজায়।
বিচিত্র বিশ্বের এই কী বিচিত্র নিয়ম! থিরপাড়ার শ্রীশ, কালো দুলেনি আর হরি দুলে, সকল বৃদ্ধ ও বৃদ্ধারা তাই ভগবানের কাছে দিন রাত জোড় হাতে জিজ্ঞেস করে। জিজ্ঞেস করে জঙ্গলপীরের থানের গাছকে আর গঙ্গাকে। সে জিজ্ঞাসার কোনও ভাষা নেই। শুধু চোখের জলে বুক ভেসে যায়। এই সুদীর্ঘ জীবন কাটিয়ে এসে আজ সবকিছু বড় নিরর্থক মনে হয়। আসলে হয়তো এ তাদের হৃত যৌবনের কান্না। যে চলে গিয়েছে, সে আর কোনওদিন ফিরে আসবে না। রক্তস্রোতে আর বাজবে না জীবনের গান। তাই আজ আর এ জীবন সহ্য হয় না, নিজেদের কোনওক্রমেই খাপ খাওয়ানো যায় না।
কান পাতলে বুঝি মা গঙ্গার কান্নাও শোনা যায়। সমুদ্রের মতো যার বিস্তার ছিল সেই বরুতীর বিল পর্যন্ত, উত্তাল ঢেউ যার হানা দিত মালতীর কোলে, বছরে বছরে তারই সহোদরা ধরিত্রী নবযৌবনে উদ্ভাসিত হয়ে তাকে ঠেলে নিয়ে এসেছে এই আতপুরের কোলে। শত শত বছরের এই কিংবদন্তি-ই তারা শুনে আসছে। গঙ্গা সংকীর্ণ হয়ে গিয়েছে আর নতুন জনপদ গড়ে উঠেছে। গড়ে উঠেছেনতুন গ্রাম, উচ্ছেগড়, রাহুতা, কাউগাছি, কেউটে, নবগ্রাম, আতপুর, সেনপাড়া, জগদ্দল।
এক যায়, এক আসে। যে আসে, সে নাচে গানে হাসিতে দিগবিদিক মাতোয়ারা করে আসে। যে যায়, সে শুধু চোখের জলের উপর রেখে যায় আপনার পদচিহ্ন।
.
০৮.
বড় ঘরের দাওয়ার উপর শ্যামকে খেতে দিয়েছে কালীবউ। শ্যামকে খেতে দিয়ে কালীবউও বসেছে তার পাশেই। শ্যাম খাচ্ছে না। খাওয়ার জন্য তাড়া দিচ্ছে না কালীবউ। আধ-খাওয়া ভাতের থালা পড়ে রয়েছে। দুজনেই শূন্যদৃষ্টিতে বাইরের দিকে তাকিয়ে চুপচাপ বসে রয়েছে।
শ্যাম বৃদ্ধ হয়েছে। কালো শক্ত শরীর তার ভেঙে পড়েছে, কুঁচকে শিথিল হয়ে গিয়েছে গায়ের চামড়া। মাথার সাদা চুল বেয়ে পড়েছে ঘাড়ের কাছে। সারা মুখে ধূসর বর্ণের গোঁফদাড়ি। বসে আছে দুই হাঁটুর উপর হাত মেলে দিয়ে। ভুরুর তলায় কালো চোখ দুটি যেন গলে গিয়েছে, এমনি ভাবলেশহীন ঝাপসা দৃষ্টি সেই চোখে।
তার পাশেই বসে রয়েছে কালী। কালীরও বয়স হয়েছে। মাথায় তার ঘোমটা নেই। জট পাকিয়েছে তার সাদা পাকা চুলে। মুখে অনেকগুলি রেখা পড়েছে। চোখে বোধকরি জ্যোতি নেই, তাই কুঁচকে রয়েছে ভুরু দুটি। কালীর ভুরু দুটি তেমনি কালো টানা টানা রয়েছে। উপর ঠোঁটের উপর ঝুলছে একটি বিন্দুর মতো সোনার নোলক। কপালে অস্পষ্ট মেটে সিঁদুরের টিপ। সিঁদুর লেপে রেখেছে রুক্ষ জট-পাকানো চুলের সিঁথিতে। সিথি চওড়া হয়ে গিয়েছে অনেকখানি। হাতে পুরনো রুপোর চুড়ি আর নোয়া। সেই হাত দুখানি বুকে চেপে অবাক বিস্ময়ে পুব দিকে তাকিয়ে বসে রয়েছে। দুজনেই আনমনা। সাড়া নেই, শব্দ নেই। দুটি শিশুর মতো বসে রয়েছে গায়ে গায়ে। বসে আছে, যেন কেউ তাদের ডাক দিয়ে পালিয়ে গিয়েছে। কিন্তু সে কোনও সময়েই দেখা দেয় না। অলক্ষ্যে, চোখের আড়ালে এসে সে ডাক দিয়ে যায়। লুকোচুরি খেলার মতো। সে আসে যখন তখন, কাজে ও অকাজের মাঝে। সে কখনও শিশুর মতো খিলখিল করে হাসে, কখনও মহাভৈরবের মতো অট্টহাসিতে কাঁপিয়ে দিয়ে যায় সমস্ত বুকের ভিতর।
আজকাল এমন হয় প্রায়ই। প্রায়ই তারা এমনি আনমনা বসে থাকে, সময়ে অসময়ে। কেউ ডাকলে চমকে ওঠে, নয়তো নিজেরাই একসময় সংবিৎ ফিরে পায়।
হঠাৎ শ্যাম উঠে দাঁড়াল। খাওয়া শেষ হল না, এঁটো হাতেই দাওয়া থেকে নামবার উপক্রম করল।
কালী চমকে উঠে তাড়াতাড়ি শ্যামের হাত টেনে ধরল। ভয়ে ত্রাসে উৎকণ্ঠায় কান্না ঠেলে এল তার গলায়। বলল, ওগো, যাচ্ছ কমনে? পাতে ভাত পড়ে রইল, খেয়ে নাও।
শ্যাম দাঁড়াল কিন্তু তাতেও তার মুখে কোনও ভাবের বিকাশ নেই। বসে বলল, মধু যে আমাকে ডাকলে মধুর মা, তুই শুনতে পাসনি?
কালীর বুক কেঁপে উঠল। জল এল চোখ ফেটে। কান্নার উচ্ছ্বাসে বেঁকে উঠল ঠোঁট দুটি। চাপা গলায় বলল, না পাইনি গো শুনতে। তুমি খেয়ে নাও, ধরো আমি খাইয়ে দিচ্ছি।
অতি বাধ্য ছেলেটির মতো কালীর হাতেই খেতে লাগল শ্যাম। আর কালী মনে মনে ভাবতে লাগল, মধু যে তার পেটের শত্রু। সে যে আজকে মধুর বেশ ধরেই ডাক দেবে, সে কথা কি জানে না কালীবউ।
সে চোখের জল মুছে ভাত তুলে দিতে লাগল শ্যামের মুখে।
কয়েক গরাস ভাত খেয়ে আবার ডাকল শ্যাম, মধুর মা!
বলো!
আর জবাব নেই শ্যামের। চুপ হয়ে গেল। কোথায় হারিয়ে গেল মন ও চোখের দৃষ্টি। এমনি দিনের মধ্যে হাজার বার ডাকে। হাজার বারই সাড়া দেয় কালীবউ। সাড়া দেয় মনে আনমনে। জবাবের প্রত্যাশা করে না।
কয়েক বছর আগেও শ্যাম তাকে কালীবউ বলে ডেকেছে। তারও আগেই শ্যামের মনে ভর করেছে এই রকম বিভ্রম। তবু কয়েক বছর হল, নিজের মন থেকেই সে কেন জানি না তার কালীবউকে মধুর মা নাম দিয়েছে। শুধু ডেকে তৃপ্তি নেই, শ্যাম তাই বারবার ডাকে। ওই নামটি নিজের কানে শুনতে যেন তার ভাল লাগে। বুঝি প্রাণটাও খানিক জুড়ায়।
এই নামের থেকে এক নতুন সম্পর্ক গড়ে উঠেছে কালীর সঙ্গে শ্যামের। প্রৌঢ় বয়সে যাই যাই করেও যৌবনের শেষ-হয়ে-আসা যে চাঞ্চল্যটুকু কালীর মধ্যে স্বাভাবিকভাবে দেখা দিত, হাসত খিলখিল করে, অভিমান করত, মুখঝামটা দিত, ওই নামে ডাকা থেকে তা কোথায় ভেসে গেল আপাদমস্তক। ভরা কলসি জলে ভাসে না। সে তার সমস্ত অস্তিত্ব নিয়ে আবার তলিয়ে যায় জলেই। শ্যামের সঙ্গে যেটুকু একাত্ম হওয়া বাকি ছিল, সেটুকু একাকার হয়ে গেল তার সঙ্গে কালীর। তাই আজ কালীরও বিভ্রম দেখা দেয় থেকে থেকে। তবে সে খুবই কম। মেয়েমানুষের প্রাণ যে! মরণের পূর্ব মুহূর্তেও তার জ্ঞান লোপ পাওয়া চলে না। তখন তাকে সবটুকু দেখেশুনে দিয়ে রেখে যেতে হয়। তাই শ্যাম যখন বারবার মধুর মা বলে ডাকে, তখন উঠোন ঝাঁট দিতে কিংবা গোরুকে জাবর খেতে দিতে দিতে সাড়া দিয়ে কালী মনে মনে বলে, অত করে আর আমাকে ডাকতে হবে না। চিরজীবন তোমার ওই ডাকে পা বাড়িয়েছিলাম, আজও আছি। কিন্তু দোহাই, ওগো মধুর বাপ, আর ডেকো না। তুমি ডাক দিয়ে রাখ বলেই আমি যেতে পারিনে। এবার আমার সমস্ত জ্ঞানগম্যিটুকু রেখে, আমাকে যেতে দাও। এখনও বুঝি আশা আছে, তুমি চোখ মেলে চাইলে আবার ভরে উঠতে পারে এ সংসার, বিপরীত পথ থেকে ফিরে আসতে পারে মধু, অনভিজ্ঞ সংসারী লখাই মন বসাতে পারে সংসারে। আমি আবার দেখে যেতে পারি আমার শ্বশুরের সেই পুরনো সংসার। তোমাদের দুই ভাইয়ের মতোই মধু আর হীরা ভরে তুলবে আবার এই সংসার।
কিন্তু তা হবার না। কালীর বুকে হাড় কাঁপিয়ে একটা দীর্ঘনিশ্বাস পড়ল। আবার জল এল চোখে। ভাত তুলে দিল শ্যামের মুখে। স্মৃতি সুখের, কিন্তু স্মৃতি বড় দুঃখেরও। শ্যামের বৃদ্ধ বুকের দিকে তাকিয়ে সেই কথাই মনে হয় কালীর। ওই বুকের সোহাগ কেড়ে চিরকালের সোহাগী কালীবউ। মধুর মা নামে প্রাণ ঠাণ্ডা হয় সত্যি, তবু আবার যদি সে কালীবউ হতে পারত, আবার জ্বলে উঠতে পারত সে। আবার জ্বলে উঠতে চায় সে। আর কি ফিরে পাওয়া যায় না সেই জীবন! এই বিবর্ণতা, নির্জীবতা আর সহ্য করা যায় না। এই তো সেদিনে শুরু হয়েছিল এই জীবন। এই তো সেদিন জোয়ান পুরুষ ঠাট্টা করে সুর করে বলেছে, কালী বলে ডাকব না গো, তুই যে শ্যামের শ্যামা।
কালী ভয় পেয়ে ডুকরে উঠেছে, ছি ছি, মরণ! দেবদেবী নাম নিয়ে অমন মশকরা করতে হবে না বাপু।
শ্যাম বলেছে, অবাক করলি! দেবদেবী কেন গো, আমি তোর নাম দিইচি শ্যামা।
তবু সে ছিল কালীবউ। তারপর এল কাঞ্চন। বাগদির ঘরে সে রূপের ছটা সওয়া যায় না, এত রূপ নিয়ে এল কাঞ্চন, নারায়ণের বউ। তার জা। মনটা একটু খাটো হয়ে গিয়েছিল কালীর, কাঞ্চনের রূপ দেখে। কিন্তু সে বেশিদিনের জন্য নয়। তার বুক ভরা ছিল, কাঞ্চনের বুক ভরা খাঁ খাঁ করত। রূপ থাকলে কী হবে, আসলে ছিল তার ফাঁকি। সোয়ামির আদর সোহাগ কাকে বলে, তা জানত না কাঞ্চন। সেই কাঞ্চীবউকে ভালবেসে কালীর বুকে ব্যথার ও যন্ত্রণার পাথর চেপে বসেছিল। দেবর নারাণ যে মানুষ নয়। এই সময় থেকেই তাদের অবস্থা খারাপ হতে থাকে। কালীর প্রথম ছেলেকে সাপে কাটল। তারপর এল মনসার ছেলে লখাই। এই লখাইকে নিয়ে গাঁয়ে ঘরে তার নামে দিয়েছে কলঙ্ক। শুধু শ্যামের বুদ্ধি স্থির ছিল বলে সে যাত্রা কালী রক্ষা পেয়েছে। নিজেরই মরণ কামনা করেছে কালীবউ। নারাণকে সে প্রায় ছেলের মতো মানুষ করেছে। লখাইকেও সেই চোখেই দেখেছে সে চিরকাল। আর দশটা বান্ধবের মতো লখাই তার বান্ধব ছিল। সেই লখাইয়ের সঙ্গে পিরিত হল কাঞ্চীর। সে জানে, কোনকালে কোনসময়ে বাঁধা হয়েছিল তাদের পিরিতের গাঁটছড়া। টের পেতে দেরি হয়নি কালীর। টের পেয়ে কালী প্রাণে শান্তি পেয়েছিল। বুক তার ভরে উঠেছিল। নারাণ ঘর ছাড়ল এই ব্যাপারে। ঘর ছাড়ল চিরদিনের জন্য। কালী বুঝেছিল, এ ব্যাপার শ্যামের বুকে দারুণ বেজেছে। তাই সে ঘর ছেড়ে চলে গিয়েছিল শ্বশুরবাড়ি। কিন্তু থাকতে পারেনি। শুধু এই সংসারের টানে। তা ছাড়া, লখাই যে তাদের পর ছিল না।
তবু সংসারের সচ্ছল অবস্থার ভাঙন কালী তখনও ভাল ঠাহর করতে পারেনি। মনে হত, এ বিশ্বসংসারে সব আছে, কিছু নেই শুধু তার কোলে। তার কোলশূন্য। পাড়া-ঘরে মেয়ে-পুরুষে বলাবলি করেছে, কালীর গর্ভে আর সন্তান আসবে না। মনসার অভিশাপ আছে। কিন্তু সেই শাপমুক্তি ঘটেছিল তার। এসেছিল সন্তান। আসবে না! মনসার বর পাওয়া মানুষকে ঘরে তুলেছিল শ্যাম, মনসার অভিশাপও ঘুচেছিল। আবার তার ছেলে হয়েছিল। সেই ছেলে এই মধু।
তারপর দিন চলে গিয়েছে। কিন্তু কালীর ভরা বুক কেবলি ভেঙেছে। বিশ্বসংসারের নিয়মে ফাটল ধরেছিল অনেকদিন। জমি তাদের বছরে বছরে নিলামে উঠে চলে গেল জমিদারের খাসে। আজ যেখানে এসে ঠেকেছে, সেটুকুনও ঠেকিয়ে রাখা দায়। মধু সংসারী হল না। লখাই চিরকাল একরকমের মানুষ। ঘরে কোনওদিন মন বসেনি, তবু ঘরেই সে চিরকাল থেকেছে।
কাঞ্চীবউ যেদিন মরল সেদিন থেকে শ্যামের এই বিভ্রম বেড়ে উঠল। জীবনের যে রং রস বারবার যাই যাই করেও যেতে পারেনি, এবার তা বানের মুখে ছুটে চলল। কালী ঠেকিয়ে রাখতে পারেনি। শ্যাম প্রথমে যোবা হয়ে গেল। তারপর চাউনি হয়ে উঠল পাগলের মত। ঝড়ের মুখে নদীর বুকে হাল ছেড়ে দিয়ে শেষ মুহূর্তের জন্য দাঁড়িয়ে থাকা অসহায় মাঝির মতো। সে যে তার সমস্ত জীবনটা দিয়ে দেখেছে শুধু ধ্বংসেরই তাণ্ডব। দেখেছে, আর দেখেছে। আর দেখছে মধুকে, তার শেষ আশা ভরসাস্থলকে। যত দেখছে, ততই বার্ধক্য এসে চেপে ধরছে তাকে। লখাই তার কাছে অতি-মানব। লখাইয়ের জীবনের সুখ, শান্তি ও চিন্তার ধারা সে কোনওদিন ঠিক অনুসরণ করতে পারেনি। তাই কিছু প্রত্যাশা করেনি। কিন্তু প্রত্যক্ষ করেছে তার লখাই ভাইয়ের ভাঙন। বুক থেকে যার কাঞ্চীবউ চিরতরে সরে গিয়েছে, তার ভাঙন কে রোধ করবে। করতে পারেনি।
কিন্তু মধু! কালী বোঝে সে কথা। কোনওদিন মুখ ফুটে একথা শ্যাম বলতে পারেনি, কিন্তু ধনে প্রাণে ভরা এ সংসারের জন্য অষ্টপ্রহর তার প্রাণ কেঁদেছে। সে চোখের জল কেউ দেখতে পায়নি, কিন্তু সে জল যে কালীর প্রাণকে আকণ্ঠ ডুবিয়ে দিয়েছে। পুরুষের বুক-ভাঙা অভিমানও সংসারে কজনা জানতে পারে, কজনা অনুভব করতে পারে তার তিলে ক্ষয়। লোকে বলে মেয়েমানুষের বুক ফাটে তো মুখ ফোটে না। হয়তো সে কথা সত্যি। কিন্তু পুরুষের বেলা সেই বুক ফাটা ও মুখ না ফোঁটা যে কত সাংঘাতিক, তা দেখেছে কালীবউ। পুরুষের বুক ফাটে না, মুখ ফোটে না, বুক ফাটলে সে লুকিয়ে কাঁদে। কিন্তু এ যে পুরুষের প্রাণ। সে কাঁদতে পারে না। পুড়ে পুড়ে খাক হয়ে যায়। সে অভিমান ও ক্ষয়ের যন্ত্রণা কালীর বুকে হাতে পায়ে জড়িয়ে ধরেছে। সে বুঝেছে, তার এতদিনের প্রাণসর্বস্ব পুরুষ শেষ হতে বসেছে। তাই সব ছেড়ে আজ সে কনে বউটির মতো সোহাগে আপনাকে মিশিয়ে দিতে চাইছে এই সর্বস্বহারা পুরুষের মধ্যে।
তবু মধুর মা নামে প্রাণ তার থেকে থেকে জ্বলে ওঠে। আর একবার কালীবউ হয়ে, সতেজ দৃপ্ত মহিমায় দাঁড়িয়ে সে যুঝতে চায়, ফিরিয়ে আনতে চায় মধুকে। কিন্তু মধু, পেটের শত্রু মধুকে কি আর ফিরিয়ে আনা যাবে। কালী তো জানে, মধু শুধু সাহেবের কলের নেশায় মাতেনি, সেখানে অন্য নেশাও আছে।
অধরার ছেলে মদন। মদনের বউ কাতুর ফাঁদে পড়ে নারাণ ছেড়েছিল কাঞ্চীবউকে, ছেড়েছিল এ সংসার। কিন্তু গোপন পাপের লালসায় সর্বনাশী অধরা আবার মদনের বিয়ে দিয়ে ঘরে এনেছে কচি বউ। সংসার ছেড়ে মদন চলে গিয়েছে অনেকদিন। আজ অধরা সেই বউ নিয়ে আগুরিপাড়ার কলে যায় আর বাড়িতে ডেকে নিয়ে আসে পুরুষ। অধরার নিজের জীবনের কৈশোর শুরু হয়েছিল শাশুড়ির হাতে এমনি করে। যেন সেই শোধ নিতে গিয়ে এ পাপ কাজ আজ তার মজ্জায় মিশে গিয়েছে।
সেই মদনের নতুন বউয়ের ফাঁদে পড়েছে তার মধু। কী বিচিত্র! অধরার সমস্ত সর্বনাশা কীর্তির আঘাত এই পরিবারের উপরই এসে পড়েছে বারবার।
সেই বউয়ের কালো চোখের নেশায় উন্মাদ হয়েছে মধু। নারায়ণের শিক্ষাকে দেখেও সে দেখেনি। নারায়ণের সংসার-ভাঙা সেই পথেই আজ ছুটে চলেছে তার ছেলে। না, এ ব্যথার কথা সে কাউকে জানাতে যাবে না। তবু প্রাণ যে পুড়ে যাচ্ছে। শত হলেও পেটের ছেলে। ভয়ে যে প্রাণ উড়ে যাচ্ছে। তাই এখনও সে মাঝে মাঝে খেপে উঠে, এমনকী লাঠি নিয়ে মারতে যায় মধুকে। কিন্তু আর তো সেদিন নেই।
মাঝে মাঝে ভাবে, মধুর বিয়ে দেবে সে। কিন্তু জীবনের অভিজ্ঞতায় নারায়ণের ব্যাপারে শিক্ষা পেয়েছে সে। তারই পুনরাবৃত্তি আর সে করবে না। এ ঘরে ছেলের বউয়ের মুখ দেখতে প্রাণটা ছটফটিয়ে মরছে। মরুক। তবু আবার এক কাঞ্চীবউকে এনে সে অভিশাপের বোঝা বাড়াতে দেবে না। আবার অঝোরে জল ঝরে পড়ল কালীর চোখ বেয়ে। মন যে মানে না। বিধাতা যে এ সংসারের মতোই কঠিন করে গড়েননি তাকে।
.
০৯.
শ্যামকে খাইয়ে এঁটো পরিষ্কার করে কালী জল হাতে নিয়ে তার মুখ ধুইয়ে দিতে গেল। শ্যামের সংবিৎ নেই। সে হাঁ করল ভাত খাওয়ার জন্য। কালী বলল, খাওয়া হয়েছে, মুখ ধোও।
খাওয়া হয়ে গেছে?আত্মভোলা শিশুর মতো জিজ্ঞাসা করল শ্যাম। কালী বলল, আর দুটি খাবে?
শ্যাম মাথা নেড়ে বলল, না।
উঠোনে পৌষের রোদ ছড়িয়ে পড়েছে। রোদে শুকোচ্ছে বড়ি। আর একদিকে কিছুর মুসুর ডাল। তার পাশে একটা মস্ত ঝুড়িতে রয়েছে গোরুর খইল। কালীর অন্যমনস্কতার সুযোগে কবার এসে পায়রারা ঠুকে ঠুকে ডাল খেয়ে গিয়েছে।
গোরুটা ডাকছে হাম্বা হাম্বা করে। মধুর বিচুলি কেটে রাখার কথা ছিল। জাব দেওয়ার কথা ছিল গোরুটাকে। কিন্তু সেই সকালে বেরিয়েছে, এখনও বাড়ি আসেনি। কালী নিজেই উঠতে যাচ্ছিল।
এমন সময় ত্রস্ত সচকিতভাবে ঢুকল হীরা। প্রথমেই এক পাশে ছুঁড়ে ফেলে দিল হাতের পেয়ারা কাঠের হাতুড়ি। কোমর থেকে টান মেরে খুলে ফেলল পাঁচহাতি ধুতি। ফেলে একেবারে দাওয়ার উপর এসে দু হাতে জাপটে ধরল কালীকে।
কালীর বুকটা ধড়াস করে উঠল। বলল, কী হয়েছে, অ্যা কী হয়েছে রে? হীরা একবার পিছন ফিরে দেখে ভীত গলায় চুপি চুপি বলল, মা বাপ আসছে পিছে পিছে। আমাকে এটুস নুকে রাখ।
হীরা কালীকে মা বলে ডাকে। কালী বলল, কী হয়েছে, কী করেছিস? কালীর আঁচল ধরে তাকে ঘরে টেনে নিয়ে যেতে যেতে বলল হীরা, ঘরে চল, সেখানে বলব, নইলে বাপ এসে পড়বে এখুনি।
কালী ঘরে আসতে, হাঁপাতে হাঁপাতে সব কথা হীরালাল বলে দিল। বলে আবার আঁচল ধরে টানতে লাগল।
কোথাও নুক্কে রাখ আমাকে, তোর পায়ে পড়ি মা।
এখনও নিতান্ত ছেলেমানুষ হীরালাল। মুখে তার কাঞ্চনের আদল, শরীরের গঠন লখাইয়ের মতো। কিন্তু গলার স্বরটা শুনে ছ্যাঁৎ ছ্যাঁৎ করে ওঠে কালীর বুকের মধ্যে। সেই ন বছর বয়সের বালিকা কাঞ্চীবউয়ের গলার স্বর বেজে ওঠে কানের মধ্যে।
কালী বলল, বাপকে অত ভয় তো, হাম্বর দে দুলেনি বুড়ির মাথা ফাঁক করতে গেছলি কেন অ্যা, কেনরে হারামজাদা? মারুক, হাড় ভাঙুক তোর।
হীরার চোখ ফেটে জল আসে প্রায়, তবু রাগে ঠোঁট আরও বেঁকে উঠল। বলল, বুড়িটা যে মধুদাদাকে গাল দিলে, বললে, মা শীতলা ওর বুকের পাটা ভাঙুক ভাঙুক, ভাঙুক।
বুকের মধ্যে শিউরে উঠল কালীর। মুহূর্তের জন্য চোখ বুজে সে দুহাতে হীরাকে বুকে জাপটে স্থির হয়ে রইল। ভয়ে ও কান্নায় উথলে উঠল বুকের মধ্যে। মনে মনে বলল, মা গো, মধুর বুকের পাটা কত বড় হয়েছে, সে জান তুমি। কিন্তুন ঘরে বাইরে এত শাপের বোঝা ও বইবে কেমন করে। ওর বাপের প্রাণের দুঃখু, সেও ওর শাপ। মায়ের চোখের জলেও ব্যাটার অকল্যেণ যদি হয়, তবে সে চোখের জল তুমি শুষে নাও, ডাকাবুকো হোক অধর্মী হোক কিন্তুন ও যে আমার একটাই।
পরমুহূর্তে দপদপ করে জ্বলে উঠল তার চোখ। মধু যা-ই করুক, যত অন্যায়ই করুক, কারুর বাড়া ভাতে তো সে ছাই দেয়নি। তবে দুলেনি বুড়ির ওই বিষাক্ত সাপের জিভ মধুর নামেই অমন লকলকিয়ে ওঠে কেন? হীরা আবার ডাকল ভয়ে ভয়ে, মা!
বাবা!
আমাকে লুকোবি নে?
কালীর দৃষ্টি নেমে এল হীরার দিকে। শান্ত হয়ে এল চোখ। কিন্তু কান্না সে কিছুতেই রোধ করতে পারল না। হাঁটু গেড়ে বসে ফুঁপিয়ে উঠল। ফিসফিস করে বলল, নুকোব। জীবনভর তোদের নুকে রাখতে চেয়েছি। তুই, তোর বাপ, মধু, মধুর বাপ, সব্বাইকে আমি মুক্তে রাখতে চাই বাপ, কিন্তুন ভগমান আমার পাখাটা যে তততখানি বড় করে গড়ে দেয়নি।
সে কথা হীরা মানল না। একেবারে দুহাতে কালীর কাপড় সরিয়ে স্তনে মুখ গুঁজে জেদভরে কেঁদে উঠল, তবুনুকে রাখ। বাপ এসে পড়বে।
কালীর জলভরা অন্ধ চোখে ম্লান হাসি ফুটে উঠল। বলল, রাখব রে হারামজাদা, রাখব। সর, এখন আর বুকে মুখ দিসনে। নুকোবি, খাবিনে?
বুকে হাত দেওয়া দেখে কালী বুঝেছে, হীরার খিধে লেগেছে। এই বয়সেও কালীর স্তনে মুখ না দিলে হীরার দিন যায় না। যায় না খিধে তেষ্টা, স্বপ্ন নেমে আসে না গাঢ় নিদ্রাচ্ছন্ন চোখের পাতায়। কোনও কিছু চাইতে হলে, বলতে হলে অমনি সে কালীর বুকে হামলে পড়ে। হীরা তো কাঞ্চীবউকে পুরো পায়নি। বছর ঘুরে যেতেই আবার গর্ভবতী হয়েছিল সে। সে যে শত্রু এসেছিল কাঞ্চীর পেটে। সেই কাল শত্রু পেটে এসে নিয়ে গেল কাঞ্চীকে। খাওয়ার কথা শুনে হীরার ভীত ত্রস্ত চোখে দ্বিধা ফুটে উঠল। বলল, খাব, কিন্তুন বাপ আসবে যে।
কালী বলল, রান্নাঘরে খেতে দেব। শেকল এঁটে রাখবখনি, বাপ টের পাবে না।
একে নুকোনো, তায় খাওয়া। হীরার ভাববার অবকাশ ছিল না। কাঁদো কাঁদো গলায় বলল, তবে তাই দে। খবরদার মা, শেকলটা ঝান খুলিসনে।
না, খুলবে না কালী। সে তো জানে, রাগলে লখাইয়ের জ্ঞানকাণ্ড থাকে না।
হীরাকে নিয়ে রান্নাঘরে ঢুকতে যেতেই কালীর মনে হল গোয়ালঘরে কে রয়েছে। রাঙি ফোঁসফোঁস করছে, গলা দিয়ে শব্দ করছে, ঘোঁৎঘোঁৎ করে। রাঙি গাইয়ের নাম। গেল সনেও আর একটা গাই ছিল। মরে গিয়েছে সেই আবাগি। লক্ষ্মী যখন ছাড়ে, তখন এমনি করেই ছাড়ে। কিন্তু রাঙি ফোঁসফোঁস করছে কেন? সে বেটি কার কাছে অমন করে সোহাগ কাড়াচ্ছে! বাছুরটা ছাড়া পেল নাকি? পরমুহূর্তে মাটির ডাবাতে জল ঢালার শব্দ শুনেই বুঝতে পারল মধু বাড়িতে এসেছে। টের পেয়েই মুখ গম্ভীর হয়ে উঠল তার। ফুলে ফুলে উঠল বোঁচা নাকের পাটা। চোখের দৃষ্টিতে দেখা দিল ক্রোধ।
কিন্তু কোনও কথা না বলে দুম দাম শব্দে দরজা খুলে, ঘটঘট শব্দে হাঁড়িকুঁড়ি নেড়ে হীরার ভাত বেড়ে দিল। দিয়ে, আরও জোরে শব্দ করে টেনে দরজায় শেকল তুলে দিল।
এতে হীরার বিস্ময়ের কিছু ছিল না। মায়ের যে এটা মধুদাদার উপরেই রাগ, তা সে জানে। খেতে খেতে তার শঙ্কিত চোখ গিয়ে বারবার বেড়ার গায়ে ঝাঁপের উপর গিয়ে ঠেকতে লাগল।
কালী উঠোনে এসে একবার থমকে দাঁড়াল। মুখ ফিরিয়েই একবার দেখে নিল আড় চোখে গোয়ালঘরের দিকে। ক্রোধের মাত্রা তার আর একটু চড়ল। কিন্তু কোনও কথা না বলে দুপদাপ করে দাওয়ায় উঠে কলকে নিয়ে তামাক সাজাল। মালসায় আগুন করা ছিল। সেই আগুন চিমটে দিয়ে কলকেয় তুলে বারকয়েক চড়া ফুয়ের ধাক্কায় তুলে ফেলল একেবারে।
শ্যাম তেমনি বসে রয়েছে। ভাবে বিভোর, তার একটি হাত টেনে কোটি ধরিয়ে দিল কালী। শ্যাম বিনা বাক্যব্যয়ে হুঁকোয় মুখ দিল।
কালী আবার একবার দেখল গোয়ালের দিকে। বেড়ায় গোঁজা তলদা বাঁশের গুলের ডিবা থেকে এক টিপ গুল নিয়ে ঘষঘষ করে দাঁত ঘষে একেবারে উঠোনে নেমে এসে ফিরে দাঁড়াল শ্যামের দিকে। তারপর যেন শ্যামকে লক্ষ্য করেই বলছে এমনিভাবে হঠাৎ চড়া গলায় বলে উঠল, আদিখ্যেতা! মরণ! মুখে আগুন অমন আদিখ্যেতার। কথায় বলে, তোর ধন তোরে খাইয়ে হ্যাঁদ্দেখ মোর কাটা। তা, কোন পিরিতের ইয়ার নোকেরা আছে, সেখেনে গেলেই তো হয়। সায়েব মিনসের ইয়ে খেয়ে আর খেমটা মাগির মুখ দেখে কাটালেই তো হয়। কে আসতে বলেছে, কুটোগাছটি নেড়ে কে আমার বাপ চোদ্দোপুরুষকে উদ্ধার করতে বলেছে, অ্যাঁ? বলি কেন, কীসের জন্য?
শ্যাম তেমনি বসে রইল, কেবল বন্ধ হয়ে গেল হুঁকো টানা। হীরা একবার তাড়াতাড়ি ছিটেবেড়ায় খড়খড়ি দিয়ে উঁকি মেরে ব্যাপারটা দেখে নিল। দেখে নিশ্চিন্ত হয়ে বসে আবার ভাতের গরাস মুখে তুলে দিল।
কালীর গলা আর একটু চড়ল, বলি, আমি মাগি কি কারুর কেনা বাঁদি না জোয়াল জোতা বলদ যে, পিণ্ডি সেদ্ধ করে রাখব আর এসে গিলবে? বলি একি ভূতের সংসার, না কি গুলির আড্ডা? তাই যদি হয়, তবে জ্বেলে পুড়ে দিলেই হয়। মানুষের বাচ্চা হয় তো তাই করুক। বাপ মাকে গলা টিপে সব ভাসিয়ে দিক।
বলতে বলতে কী একটা শব্দ শুনে কালী একটু থামল। শব্দটা আর কিছু নয়। মধু বিচুলি কাটছে গোয়ালে বসে, সেই শব্দই শোনা যাচ্ছে। ইতিমধ্যে পাড়ারও দু-চারজন ভিড় করেছে পথের উপরে।
কালী এক মুহূর্তে চুপ করে দাঁড়িয়ে থেকে মুসুর ডালগুলি হাত দিয়ে নেড়ে দিল। খইলের চুবড়িটা নাচিয়ে নাচিয়ে উলটে পালটে দিল খইলের ড্যালা। নিজেকে শান্ত করতে চাইছে সে। এত কথা বলেছে সে, কিন্তু বলতে প্রাণ চায়নি। সে দিবানিশি চুপ করে থাকতেই চায়। পারে না যে! একদিন সয়, দুদিন সয়, রোজ রোজ যে সওয়া যায় না। এখন হয়তো সে চুপ করেই যেত, কিন্তু বেড়ার ফাঁক দিয়ে পথের উপর প্রতিবেশীদের দেখে তার অচেতন মনের মধ্যে অধরার মূর্তিটা ভেসে উঠল। সেই সঙ্গেই অধরার ছেলের বউয়েরও। মনে হতে তার গলার মধ্যে যেন একটা ক্ষুরধার রামদা শানিয়ে উঠল। একেবারে বেড়ার কাছে গিয়ে, অধরার বাড়ির দিকে মুখ করে চিৎকার করে উঠল সে, এখনও মাথার পরে ভগমান আছে। ওই গাঁ-ভাতারি খেমটির ব্যাটার বউ নিয়ে নটঘট করে বেড়ানোর শোধ নেবে ভগমান। ওর ওই পাপের শরীল শকুনে খাবে। এতখানি বলারও দরকার ছিল না। সঙ্গে সঙ্গে অধরার মদ ও তামাকের নেশাখোর মোটা গলা রনরনিয়ে উঠল তার ঘরের হেঁচকোল থেকে। দুজনেই দুজনকে দেখতে পাচ্ছে দূর থেকে, কিন্তু দু জনেই পিছন ফিরে, পরস্পরের দিকে না তাকিয়ে, প্রতিবেশীদের দিকে লক্ষ্য করে বলছে।
এতক্ষণে হার মানল মধুর নীরবতা। গোয়ালঘর থেকে বেরিয়ে এসে বলল, কেন মিছিমিছি ওদের পেছুতে লাগছিস। যা বলতে হয় আমাকে বল।
অধরার সঙ্গে কালীর শত্রুতা আজকের নয়। তার উপরে, সে সব ছেড়ে যখন তার আসল শত্রুর বিরুদ্ধেই তার জেহাদ ঘোষণা করতে চলেছে, অধরাকে গাল দিয়ে সে যখন পোড়া মনের সান্ত্বনা খুঁজছে, তখন মধুর কাছ থেকে এরকম বাধা পেয়ে কালী একেবারে নির্মম হয়ে উঠল। ছেলের দিকে প্রায় বাঘিনীর মতো কয়েক পা অগ্রসর হয়ে সে গালাগাল দিয়ে উঠল, তুই তো বলবিই রে মুখপোড়া, তোর পিরিতের হারামজাদিকে যে আমি বলেছি। তোর আঁতে বড় ঘা নেগেছে ওই মিষ্টি মুখের কথা মনে করে। ওরে নষ্ট নচ্ছার, ওরে পেটের শত্তুর–
মধু অনেকক্ষণ থেকে শুনে শুনে এবার চড়া গলায় বেঁকিয়ে উঠল, থাম, অনেক চেঁচিয়েছিস, এবার থাম।
কিন্তু থামা দূরের কথা, এতে ঘৃতাহুতিই পড়ল। কালী আরও অগ্রসর হয়ে বলল, কেন মারবি?
দপদপ করে জ্বলে উঠল কালীর চোখ। চোখ জ্বলছে মধুরও। এখনও তার পরনে সেই ভেজা কাপড়। এতক্ষণে আধ-শুকনো হয়ে এসেছে কাপড়টা।
কথার জবাব না দিয়ে বিচুলিকাটা কাটারিটা গোয়ালের দিকে ছুঁড়ে দিয়ে আগল ঠেলে বেরিয়ে গেল সে। পথে দু-চারজন যারা দাঁড়িয়েছিল, তারা সরে তাড়াতাড়ি মধুর পথ ছেড়ে ছিল। মধু তো নয়, তার কুদ্ধ ক্ষিপ্র গতি দেখে মনে হয় একটা কালো বিষধর শনশন করে ফণা তুলে এঁকেবেঁকে এগিয়ে চলেছে।
কালী পেছন থেকে আরও নির্মম গলায় দিব্যি দিয়ে বলল, যেখেনে যাচ্ছিস, আর আসিসনে আসিসনে আসিসনে। যদি আসিস তবে তোর মা বাপের
তড়িৎগতিতে গলার স্বরকে রাশ টেনে ধরে ডুকরে উঠে থেমে গেল কালী। না বলি না বলি করেও সে এত কথাবলে পারেনি। কিন্তু যার জন্য বলা সে আজ বহুদূরে চলে গিয়েছে। স্নেহ, শাসন, রূঢ়কথা কোনও কিছু দিয়েই আজ আর ছেলের চিত্ত জয় করা যায় না। হৃদয়ের রুদ্ধ যন্ত্রণা বাঁধভাঙা কন্যার মতো হুহু করে ছুটে এল চোখের জলে। অবচেতন মনে এল অনুশোচনা। হয়ত মিষ্টি কথা বললে মধু ফিরে আসত। কিন্তু এ তরফের মিষ্টি ও টক সবই বুঝি আজ মধুর কাছে একাকার হয়ে গিয়েছে।
দু হাতে মুখ ঢেকে মনে মনে বলে উঠল, না না, তোর বাপের নয়রে, বাপের নয়, তোর মার মাথা খাস তুই। তোর এই জমো শত্তুর মাকে যেন গঙ্গা আজ রাতেই মুখে করে নিয়ে যায়।…
ওদিকে অধরাকেও থামতে হয়েছে। তাকে কারখানায় চলে যেতে হয়েছে বউ নিয়ে। তাই সমস্ত কোলাহল আচমকা থেমে গিয়ে সমস্ত পাড়াটা যেন অতিমাত্রায় নিঝুম হয়ে গেল।
শ্যাম বসে রয়েছে পাথরের মূর্তির মতো। ভাবলেশহীন, অনড়, নিশ্চল। হীরা সবই সইতে পারে, মায়ের কান্নাটা সহ্য করতে পারে না। রান্নাঘরের অন্ধকার কোলে উলঙ্গ হয়ে বসে মুখে ভাত নিয়ে চুপ করে বসে আছে সে। ছলছল করছে চোখ দুটি। কেন যে এমনটি হয়, এত বিবাদ বিসম্বাদ ও চিৎকার, তা সে হাজার ভেবে ভেবেও ঠাউরে উঠতে পারে না। মধুদাদার মতো মানুষের প্রতি কেন বা মায়ের, তার নিজের বাপের, আরও নানান লোকের এত রাগ, আর কেন বা তাই নিয়ে মা কেঁদে কেঁদে অমন করে বলে, সে কিছুই বোঝে না।
.
১০.
সূর্য ঢলে গিয়েছে, পাটে নামার দিকে ঝুঁকেছে সে। ঝিমিয়ে এসেছে পৌষের দুপুর। দুটি সন্ত্রস্ত পায়রা পায়ে পায়ে এগিয়ে এসে খুঁটে খুঁটে ডাল খেতে লাগল। কেউ তাদের তাড়া দিল না। পথের উপর থেকে ডেকে উঠল রাঙির বাছুরটা। রাঙিও গোয়াল থেকে সাড়া দিল।
লখাই ঢুকল বাড়িতে। সে সবই শুনেছে দূর থেকে, ইচ্ছে করেই বাড়িতে ঢোকেনি। নিজেকে যদি সে সামলাতে না পারে, যদি কিছু বলে বসে মধুকে। মধুর সঙ্গে সে কথা বলে না। তার সাহেব-প্রীতির প্রতি এক বিজাতীয় ঘৃণাবশতই সে কোনও কথা বলে না। বলতে গেলে অবস্থা সম্পূর্ণ অন্যরকম হয়ে যাবে। সে অবস্থা কালীবউঠানের প্রাণে লাগবে, তাই মধুর কথায় সে কখনও থাকে না।
কিন্তু তার সারা মুখে অসহ্য বিরক্তি ও বেদনার গাঢ় ছায়া পড়েছে। কিছুক্ষণ আগেই দুলেপাড়ায় সাহেব আসার ঘটনা নিয়ে ক্রোধে ও তিক্ততায় ভরে উঠেছে তার হৃদয়। দ্বীপে আবদ্ধ বন্দির মতো তার আত্মা আজ নিজের মধ্যে গুমরে মরছে।
উঠোনে ঢুকে কয়েক মুহূর্ত চুপ করে দাঁড়িয়ে রইল সে। পরমুহূর্তেই তার নজরে পড়ল পেয়ারাকাঠের হাতুড়িটা। দেখে তার হৃদয়ে ব্যর্থ আক্রোশ ও যন্ত্রণা যেন দ্বিগুণ হয়ে উঠল। ওটা হাতুড়ি হলে আপত্তি ছিল না। ওটা হীরার হাম্বর। জেনেও বিরক্ত ও বিদ্বেষবশত কোনওদিন এই সামান্য বস্তুটি সে ছিনিয়ে নেয়নি হীরার হাত থেকে। আজ, এই মুহূর্তে সহ্য করতে পারল না। হাতুড়ি নিয়ে হাতের চাপে টুকরো টুকরো করে ফেলল। দলা পাকিয়ে ফেলে দিল বেড়ার বাইরে। তারপর, বোধহয় হীরার উদ্দেশেই বার কয়েক এদিক ওদিক তীক্ষ্ণ দৃষ্টিতে লক্ষ করে শ্যামের কাছে গিয়ে চুপ করে বসে রইল।
হীরা দেখল সমস্ত ব্যাপারটা। লখাইকে দেখে হাত পা শক্ত করে বসে ছিল সে। ধুকধুক করছিল বুকের মধ্যে। প্রতিমুহূর্তে ভাবছিল, এই বুঝি ঝনাত করে শেকলটা খুলে চিলের মতো ছোঁ মেরে তুলে নেবে তাকে লোকটা। কিন্তু তার পরিবর্তে পেয়ারাকাঠের হাম্বরটা ভাঙতে দেখেই চকিতে এ শিশুর সমস্ত ভয়ের ভাব কোথায় অদৃশ্য হয়ে গেল। দপ করে চোখ দুটি জ্বলে উঠে বেড়ার খড়খড়ির কাছে উদ্যত ফণার মতো মাথাটা তার উঠে গেল। শিশুর অন্ধ রাগে প্রথমে তার চোখ ফেটে জল বেরিয়ে এল, বেঁকে উঠল ঠোঁট দুটি। ওই বস্তুটি তার পরম ধন, তার শিশুজীবনের সমস্ত আশা ও আকাঙ্ক্ষা। ওটি সঙ্গীর মতো দিনে রাতে তার কোমরে ঝোলে, ওর সঙ্গে সে নিরালায় কত কথা বলে। গারুলিয়ার চটকলের কারখানার বড় মেশিন যেদিন থেকে দেখেছে সে, সেইদিন থেকে নিজের মনে স্বপ্ন রচনা করেছে। নিজেকে দেখেছে, ওই বিরাট ঘরের প্রকাণ্ড মেশিনে সে একলা কাজ করছে। মেশিন কোথাও বিগড়ে গেলে তার ওই কাঠের হাম্বরের এক ঘা খেয়েই সেই মেশিন আবার চলতে শুরু করেছে সুড়সুড় করে। ওটি তার অনেক দিনের সঙ্গী, তৈরি করে দিয়েছিল গোলাম। বলেছিল, হারাসনি, ওতে যন্তরের জিন আছে। ওটা দিয়ে হুকুম করলে আপনি চলবে।
সে বিষয়ে অবশ্য হীরার মনে কিঞ্চিৎ সংশয় দেখা দিয়েছিল। কিন্তু বস্তুটিই যে তার ভবিষ্যতে মিস্তিরি হওয়ার যন্ত্র। ওটাকে কেন্দ্র করে তার অন্যান্য সমস্ত দুর্বোধ্য চিন্তার বিচিত্র ও কাঁচা রস উথলে তুলেছিল। সে যে আর কোনওদিনই ফিরে আসবে না। কে জানে, ওর মধ্যে সত্যিই ছিল কিনা যন্ত্রের জিন!
কিন্তু এখান থেকে চেঁচিয়ে ওঠার সাহস তার ছিল না। পাতের ভাত মুঠো মুঠো নিয়ে ছুঁড়ে ছড়িয়ে ফেলে দিল সারা ঘরময়, ঢেলে দিল কাঁচা মেঝেয় ঘটির জল, থুথু করে ফেলে দিল মুখের ভাত। তারপর বেড়ায় মুখ দিয়ে নিঃশব্দে ফুলে ফুলে উঠতে লাগল কান্নায়।
কালী উঠে এল দাওয়ায়। লখাই তেমনি বসেছিল। আত্মচিন্তায় অস্থির তার চোখের দৃষ্টি শূন্যে নিবদ্ধ। মুখ না ফিরিয়েই ডাকল, বউঠান।
কালী বলল, বল।
বউঠান, চটকল কোম্পানির সায়েবরা এ গাঁ কিনে নেবে।
অনেক ব্যথা, অনেক যন্ত্রণার পর, বিদ্যুৎস্পৃষ্টের মতো ফিরে স্তব্ধ হয়ে রইল কালী। শ্যামের ভাবলেশহীন পাথরের চোখের সঙ্গে তার চোখে আর কোনও তফাত রইল না।
সারা শরীরের রক্তস্রোত যখন বিষে জরজর হয়ে ওঠে, তখন মানুষ এমনি ভাব ও ভাবনাহীন, নির্বাক ও আড়ষ্ট হয়ে যায়।
লখাই আবার বলল, হীরাকে আমি এখান থেকে সইরে দেব বউঠান, ওকে এখানে আমি থাকতে দেব না।
কালীর ঠোঁট বেঁকল না, কোনও বিকৃতি দেখা দিল না মুখে। ভাঙা ভাঙা গলায় ফিসফিস করে বলল, সে-ই ভাল গো, সেই ভাল। সবাই যাক, কেন কীসের জন্যে বা কিছু থাকা। অনেক ছিল, অনেক গেল, ঠারপো, এই দু চোখ ভরে শুধু যেতে দেখছি।…যেদিনে কাঞ্চী গেল..
অতল নৈঃশব্দ্যে মিলিয়ে গেল কালীর গলার স্বর। পাশাপাশি বসে রইল তারা তিনজন। হীরা তখন রান্নাঘরের চালার লাগোয়া গোয়ালঘরের ফাঁকটা দেখে পালাবার জন্য চেষ্টা করছে খুঁটি বেয়ে ওঠার।

১১.
মধু আগে পিছনে না দেখে একেবারে ফোর্ট গ্লাসটারের তেসুতি কলের সীমানায় এসে দাঁড়াল।
কলের বাঁশি বেজে গিয়েছে কিছুক্ষণ আগেই।
কলের মানুষেরা তখনও বেশির ভাগ ভিড় করে রয়েছে সামনের মাঠে ও বাগানে। শুকনো মাঠে রোদে পিঠ দিয়ে এলিয়ে পড়ে আছে কেউ কেউ। গোটাকয়েক হুঁকো ঘুরছে হাতে হাতে। কোয় মজলিশ বসেছে নব সুরের মুদির দোকানে। কোঁচড় ভরে মুড়ি আর পাটালি গুড় খাচ্ছে অনেকে নব খুডোর দোকান থেকে। অদূরেই আমবাগানের কোল ঘেঁষে বসেছে মেয়েরা। বলছে নানান গালগল্প। কান পাতলে শোনা যায়, কাঁকিনাড়ার জন্ম বাউণ্ডেলে ভেলো বৈরাগি গান ধরেছে,
কলেতে নিলুম কাজ
ছেড়ে গেল বউ ভাজ
এবার ঠাঁই দে গো পাটেশ্বরী মা,
গেছে নাঙল জোয়াল বলদ
মা গো, ঘর ভাঙা করলিনি রদ
গড় করি গো পাটেশ্বরী, তোকে ছেড়ে যাব না।
মজলিশ ও আড্ডার এই খানিকটা সময়। সেই ভোর পাঁচটায় রাত্রি থাকতে কাজ আরম্ভ হয়েছিল। যখন লোকজন গ্রামবাসীরা কাঁথার তলায় ওম করছে, হালকা কুয়াশা ভেসে বেড়াচ্ছে, পশ্চিম আকাশে অন্ধকার নাবিতে দপদপ করছে শুকতারা, তখন শুরু হয়েছিল কাজ। তারপর দু ঘণ্টার ছুটি। তারপর আবার চলবে রাত্রি আটটা নটা পর্যন্ত। মাঝে বিকালে আবার ঘণ্টাখানেকের ছুটি। এখানে ঘড়ি নেই, আর ঘড়ি দেখতেও জানে না কেউ। সুতরাং রাত্রি আট প্রহর কি নপ্রহরে ছুটি পাওয়া যায়, সে কথা জানে না কলের মানুষেরা। ফিরে যাওয়ার সময় সমস্ত গ্রামগুলি নিঝুম হয়ে যায়। ঘরে ঘরে শোনা যায় ঘুমন্ত মানুষের নিশ্বাস ঝিঁঝি ডেকে চলে একটানা। মনে হয়, রাত্রির মধ্য প্রহর পেরিয়ে গিয়েছে।
যারা দূর থেকে আসে, তারা বাড়ি যায় না। একেবারে কাজের শেষে বাড়ি ফিরে যায়। যারা আসে কাছাকাছি গ্রামগুলি থেকে, সেনপাড়া জগদ্দল আতপুর থেকে, তারা বাড়ি গিয়ে খেয়ে আসে।
মাঠের সংলগ্ন উত্তরে আলকাতরা পালিশ করা বিরাট টিনের দোচালা মাথা উঁচিয়ে উঠেছে। মাথা থেকে ত্রিকোণাকার ভঙ্গিতে নেবে এসেছে দু পাশের চালার টিন, যেন অতিকায় আকাশচারী পাখিটা পাখা মেলে দিয়ে বসেছে মাটিতে। উত্তর-দক্ষিণে লম্বালম্বি টিনের বেড়া। বেড়ার গায়ে খড়খড়িহীন চৌকো জানালা কাটা। ঝাঁপের মতো ছিটে বেড়ার ঢাকনা বাঁশের খুঁটি দিয়ে ঠেকা দেওয়া রয়েছে। কয়েক হাত অন্তর অন্তর মস্ত বড় বড় টিনের দরজা। এ দরজার পাল্লা নেই, মাটিতে পাতা রেলিঙের উপর চার ইঞ্চি চাকার সঙ্গে যুক্ত করা রয়েছে দরজা। দরকার হলে দরজা সরিয়ে দেওয়া, আবার ঠেলে বন্ধ করা যায়। এই দোতলা বিরাট টিনের ঘরটার নাম কলঘর। সাহেবা ইংরাজিতে বলে মেশিন শপ। সারাদিনে খোলা দরজা-জানালাগুলিই আলোর কাজ করে। রাত্রে জ্বলে গ্যাসবাতি। যে গ্যাসবাতি পালাপার্বণে, নাচগানের আসরে জ্বলে আতপুরের রাজার বাড়িতে, তেলিনিপাড়ার বাঁড়ুজ্জে বাবুদের বাড়িতে, ফরাসডাঙার সাহেবের কুঠিতে। স্ফটিকের মতো সেই আলো কলঘরকে যেন দিনের আলোর মতো উজ্জ্বল ও পরিষ্কার করে তোলে।
চালার উত্তরের শেষাংশের গা ছুঁড়ে উঠেছে চিমনির চোঙা। চালার পিছনে ঢাকা পড়ে গিয়েছে বয়লার ও স্টিম ঘর। সেখানে এখন একটানা শোঁ-শোঁ শব্দের মধ্যে, কাঠের বুকে সুদীর্ঘ করাতটানার মতো ঘসঘস শব্দ হচ্ছে ধীরে ধীরে, বিলম্বিত লয়ে। স্টিমের নলে কোঁতল মারা হয়েছে। কোঁতল হল কন্ট্রোল। স্টিম কন্ট্রোল করে তার এনার্জিকে অত্যন্ত সাবধানে অন্যপথে সামান্য সামান্য ছেড়ে দেওয়া হচ্ছে। ওই ঘসঘস শব্দটা তারই। পশ্চিম ঘেঁষে দাঁড়িয়ে আছে ইটের গাঁথনি দেওয়া, মাথায় গোলপাতার ছাউনি ছাওয়া তিনকামরা বাড়ি। সামনে খাটো খাটো থামওয়ালা বারান্দা। ওটা অফিসবাড়ি, কলের দপ্তর। দপ্তর জীবনকেষ্ট ঠাকুরের। অর্থাৎ, বাবু আছেন কুল্যে তিন-চার জন, তার মধ্যে বড়বাবু হলেন ভাটপাড়ার জীবনকৃষ্ণ ভট্টাচার্য। সাহেবের মন্ত্রী হলেন তিনি। নানান কাজে ও সমস্যায় তিনি মন্ত্রণা দেন।
আরও পশ্চিমে, গঙ্গার কোল ঘেঁষে সাহেবের একতলা কুঠি। কারখানার দিকের দালানে অষ্টপ্রহরই চিকের আড়াল দেওয়া থাকে। কুঠির মাথার উপরে ত্রিকোণ মুকুটের মতো ইটের গাঁথনি দিয়ে চূড়া করা হয়েছে। সেই চূড়ার মাথায় গাঁথা রয়েছে বিদ্যুৎ আকর্ষক লোহা।
আশেপাশে শুধু নব সুরের দোকান নয়, দুরে অদূরে ছড়িয়ে রয়েছে আরও কয়েকটা ছোটখাটো দোকান। দক্ষিণে পেছিয়ে রয়েছে বাজারের কয়েকটা ছোট ছোট চালা ঘর। ওটা জগদ্দল বাজার। তার পিছনেই বিনু মুচিনির তাড়ির দোকান। দোকানের মালিক বিনু মুচিনি নয়, বিনুর স্বামী ইন্দির, অর্থাৎ ইন্দ্ৰ মুচি। কিন্তু লোকে বলে ওটা বিনু মুচিনির রসের কারখানা। ইন্দিরকে পাওয়া যায় কালে ভদ্রে। নগদ কারবার চলে বিনুর সঙ্গেই। ওখানে রসে রসে পাক খেয়ে হয় রসায়ন। তাড়ি এক রস, বিনুও আর এক রস। কেউ তার পর নয়। মুখে হাসি ছাড়া কথা নেই, বিলোল ও চুলটুলু কটাক্ষ বিনা তার চাউনি নেই। নগদ কারবারে ফাউ দিতে কার্পণ্য নেই বিনুর। ফাউ বিনু নয়, এক কটরা রস। যাকে বলে মাটির গেলাস। তা ছাড়া বিনু যদি সঙ্গে বসে, ফাউয়ের কোনও হিসাব থাকে না তখন। বিনু যখন মাতাল হয়, বিস্রস্ত বেশে আলুথালু কেশে রঙ্গভরে নাচে, বাদবাকি সবাই তখন এমনি মাতাল হয়ে ওঠে। সেই সঙ্গেই মাতাল হয় বিনুর কালো কালো বাচ্চা দুটি। উলঙ্গ শুয়োরছানার মতো তারাও নাচে তা-থই তা-থই করে।
এখন সেখানেও ভিড় করেছে কেউ কেউ। দুপুরের অবসরে জগদ্দল ও আগুড়িপাড়ার মধ্যস্থলে এ স্থানটিকে মনে হয় মেলার মতো। যেন মেলা বসেছে মানুষের। এখানে সকলেই মধুর পরিচিত। জোয়ান-বুড়ো সকলে তার দোসর। কিন্তু কারুর দিকে সে ফিরে তাকাল না। চুপ করে দাঁড়িয়ে রইল একটা গাছের তলায়। তখনও তার চোখ জ্বলছে। তার স্থির দৃষ্টি শূন্যে নিবদ্ধ। কী যেন সে চিন্তা করছে, কিছু একটা স্থির করছে মনে মনে। এমন সময় অলটার সাহেব, অর্থাৎ ওয়াল্টার মাথায় ঘাসের বোনা টুপি দিয়ে অফিসের বারান্দায় এসে দাঁড়াল। সঙ্গে তার হাজিরাবাবু ভূত কায়েত। ভূতনাথ বোসকে সবাই ভূতো কায়েত বলে ডাকে।
ওয়াল্টার ভূতনাথকে গেটের কাছে যাওয়ার হুকুম দিয়ে মাঠে নেমে চিৎকার করে উঠল, হেই ভালা আদমি, স্যাটানের দল, কাম পাকড়ো, কাম পাকড়ো
এবার আড়মোড়া ভাঙল সবাই, চারদিকে গুনগুনানি উঠল, ওই গো, অল্টারের ডাক পড়েছে।
ওয়াল্টার মাথা থেকে টুপি খুলে সপাসপ নিজের উরুতে আঘাত করতে করতে হেঁকে বলল, হারি আপ, জোয়ান। হেই মাগি, হেই মাগিলোক, টুমার এট কী কটা হয়, আঁই, কী কটা? টুমার বাঁশি শুনলে কিনা।আগে পিছনে সবাই কলঘরে গিয়ে ঢোকে। কিন্তু মন্থর গতিতে। রোজই এমনি হয়। ঠিক সময়ে কারখানার বাঁশি বেজে যায়। কিন্তু যন্ত্রের শাসন এখনও ততখানি শিকড় গাড়তে পারেনি। সাহেবকে এসে রোজই ডাকতে হয়, এদিক ওদিক ঘুরে তাড়া দিয়ে দিয়ে আসতে হয়। কিন্তু ছুটোছুটি করে না কেউ। গ্রাম্য জীবনের সেই মন্থরতা এখানেও বিরাজিত।
মেয়েরা হাসতে হাসতে চলেছে দল বেঁধে। তাদের মাঝে মধ্যমণিটির মতো দুলতে দুলতে, খিলখিল হাসির লহর তুলে চলেছে লক্ষ্মী বাগদিনি। জগদ্দলের লক্ষ্মী। কালো কুচকুচে রং, মাথায় তার বাসি খোঁপা আধখোলা হয়ে ঝুলে পড়েছে ঘাড়ের কাছে। বছর তিরিশের কোঠায় এসেও সেই আঠারোর আঁটুনি তার শিথিল হয়নি একটুও। লক্ষ্মীরই গলা শোনা গেল, বাঁশি বাজলে কী হবে, সে যে আসেনি।
ভেলো হেঁকে জিজ্ঞেস করল, কার কথা বলছ গো লক্ষ্মীদিদি?
লক্ষ্মীর চেয়ে বয়সে বড় ভেলো বৈরাগি। কিন্তু লক্ষ্মীর কাছে নিজেকে ছোট করে হাজির করতেই তার আনন্দ। লক্ষ্মী বলল, কে আবার? সে যে আমার মরণ!
লক্ষ্মীর পাশেই অধরা, অধরার পাশে তার ছেলের বউ। বউয়ের মাথায় ঘোমটা, চেহারা তার নজরে পড়ে না। অধরার কড়া শাসনের এই পদ্ধতি। নাম তার মোহ। সবাই ডাকে মউ বলে।
সে কথা শুনতে পাচ্ছিল মধু। সেও তাকিয়েছিল ওদিকেই। কাউকে দেখছিল না, দেখছিল একজনকেই। চোখের দৃষ্টি গিয়ে শান্ত হয়ে এল তার। সে শুধু দেখছে এত লোকের মধ্যে একজনকে। কিছুক্ষণ আগের সমস্ত বিবাদ বিসম্বাদ ভুলে বুকের স্তব্ধ রক্তে একটা মৃদু মত্ততার ক্ষীণ কলরোল ক্রমাগত উত্তাল ঢেউয়ের গতিতে ছুটে আসতে লাগল। হৃৎপিণ্ডের তালে তালে ধকধক করে বাজতে লাগল শুধু একটি কথা, একটি নাম, মোহ।
মউ! মউ!
সেই মুহূর্তেই স্টিমঘর থেকে বারকয়েক ঘটঘট শব্দ করে আচমকা টিনের শেডের মধ্যে যেন একসঙ্গে সহস্র ঘোড়া জোর কদমে ঝনঝন শব্দে ছুটতে আরম্ভ করল। চকিত চমকে ভীত পাখির দল কিচির-মিচির করে আকাশে উড়ে গেল। কয়েকটা বাঁধা গোরু ছুটে গেল এদিকে ওদিকে। এক মুহূর্ত পরেই শব্দটা একটানা গোমরানিতে পরিণত হয়। গ্রাম্য নিঝুমতার মধ্যে দুর থেকে মনে হয় একটানা ঝিঁঝির ডাকের মতো। এখনও জগদ্দল-সেনপাড়ার গ্রাম্য শান্ত নিঝুমতাকে ভেঙে দিতে পারেনি ফোট গ্লাস্টারের তেসুতি কল।
.
১২.
মধু সোজা চলে গেল বয়লার ঘরে। বয়লার ঘরটা দিনের বেলাও আধো অন্ধকার। মন্দিরের গম্বুজের মতো বিরাট পাথরের ঘেরাওয়ের মধ্যে অগ্নিকুণ্ডের উপর জলের ট্যাঙ্ক। তার পাশ দিয়ে উঠে গিয়েছে অগ্নিকুণ্ডের ধোঁয়া নিষ্কাশনের চিমনি। জলের ট্যাঙ্কের মোটা পাইপ চলে গিয়েছে গঙ্গার বুকে। জল এসে টগবগ করে ফুটছে ট্যাঙ্কের মধ্যে। লোকে বলে ট্যাঙ্কি। সে ট্যাঙ্কও আর দশটা ট্যাঙ্কের মত নয়। নিচ্ছিদ্র লোহার বিরাটকায় জলাধারের উপর সিমেন্টের পলেস্তারা। মাত্র একটি লোহার পাইপের ভিতর দিয়ে ফুটন্ত জলের বাষ্প চলেছে শোঁ-শোঁ করে। পাইপ নয়, সাহেব বলে স্টিম চেস্ট।
মধুর চোখের সামনে যন্ত্রটার লৌহঅন্ধ সুড়ঙের সমস্ত রহস্য একে একে ভেসে উঠতে থাকে। নাম মনে থাকে না, কিন্তু এই যন্ত্রের প্রতিটি অন্ধিসন্ধি সে চিনে নিয়েছে। চিনে নিয়েছে তার নিজের মনের মতো করে। সাহেব বলে স্টিম, সে বলে দম। দম-ই তো। মানুষের দেহের প্রতিটি কোষ ও রক্তপ্রবাহের অগণিত বিচিত্র শিরা উপশিরার মতো এক এক করে তাকে দেখিয়েছে পাগলা সাহেব। তার কাছে এই সমস্ত যন্ত্রের সবটা মিলিয়ে একটা মানুষ হয়ে উঠেছে। যার অন্ধিসন্ধি নাড়িনক্ষত্র সবই জানা যায়। প্রাণের সেই সবটুকু খুলে দেওয়া পরিচয়েই তো একজনকে ভাল লাগে। যার প্রাণের গোপন সংবাদ ধরা পড়ে, সেই তো হয় বন্ধু। তেমনি এ বিরাটকায় যন্ত্র ধীরে ধীরে মধুর বন্ধুত্বের পর্যায়ে এসেছে। এই যন্ত্রের জাদুকে সে ভালবেসেছে।
তাই স্টিম চেস্টকে সে বলে শ্বাসনালি। পাগল সাহেব হোহো করে হেসেছে। বলেছে, কেয়া বোলা? শ্বাসনালি?
তারপর পিঠে চাপড় মেরে বলেছে, ঠিকই, স্টিম চেসট থেকে শোঁ-শোঁ শব্দে বাষ্প চলেছে সিলিন্ডার স্লাইড ভালবের লোহাসুর দানবটার হৃৎপিণ্ডে। সেই বাষ্পের ধাক্কায় পিস্টনরড একদিক থেকে উপরে। ধাক্কা মারছে, আর নীচে থেকে ক্র্যাঙ্ক শ্যাফটের শক্ত মুঠি চক্রাকারে পাক দিয়ে চলেছে ফ্লাই হুইল। ক্র্যাঙ্ক শ্যাফটকে মধু বলে, কানশাফটু। ফ্লাই হুইল হল লাহুল। এ শুধুমাত্র মধুর কথা নয়, ইংরেজের কলে দেশি মিস্তিরিদের সকলের একই উচ্চারণ।
গোলাম বয়লারের চুল্লি থেকে খানিকটা দূরেই গামছা পেতে শুয়েছিল। পৌষের শীতে শুধু এই ঘরটাই আরামদায়ক নয়, মেঝেটাও গরম হয়ে রয়েছে। চারদিকে কয়লার গুঁড়ো ছড়ানো। গোলাম সদ্য কয়লা দিয়েছে বয়লারে। তাই এখনও পরনে তার গামছা। কয়লা দেওয়ার সময় সে গামছা পরে, মাথায় গামছা বাঁধে। তার শক্ত বেঁটে শরীর কয়লার গুঁড়ো ও আগুনের হলকায় হয়েছে কালীবর্ণ। মাথার কাছে দেওয়ালে খাড়া রয়েছে বেলচা।
মধু ভাবল গোলাম ঘুমোচ্ছে। কিন্তু ঘুমোয়নি। পায়ের শব্দে চোখ মেলে মধুকে দেখেই গোলাম উঠে বসল। বিস্মিত হয়ে বলল, বাড়ি যাসনি? মধু জবাব না দিয়ে গোলামের কাছে এসে পড়ল। গোলাম তার মুখের দিকে তাকিয়ে বুঝল, দুলেপাড়ার ঘটনা নিয়ে নিশ্চয়ই বাড়িতে গণ্ডগোল হয়েছে। ঝগড়া হয়েছে হয়তো মায়ের সঙ্গে। কিছু বলেছে হয়তো ওর লখাই খুড়ো। জিজ্ঞেস করল, মদো, খেয়েছিস?
মধু শুনতে পেল না যেন। না, মায়ের কথা মনে নেই তার। কষ্ট হচ্ছে না খিদের জন্য। সে ভাবছিল তার ভবিষ্যৎ জীবনের কথা। স্বপ্ন দেখছিল, সেও ওপারের কেদার মিস্তিরির মতো বড় মিস্তিরি হয়েছে। এপারে ওপারে দেশজোড়া তার খ্যাতি। নিজের চোখে দেখে এসেছে, কেদারের কাঁচা ভিটেয় উঠেছে পাকা বাড়ি। ইটের ভিত, ইটের ছাত। মধুও সেই সুখের স্বপ্ন দেখছে, তার পাকা ঘরের শানে রুপোর বাঁকমলপরা পা ছড়িয়ে বসেছে মোহ। মউ!
গোলাম তাকে একটা ঠ্যালা দিয়ে বলল, হল কী তোর? মারামারি করেছিস নাকি কোথাও!
মধু গোলামের দিকে তাকাল। দিনের মধ্যে হাজারবার সে ওই স্বপ্ন দেখে। শুতে বসতে খেতে ওই তার ধ্যানজ্ঞান। আবার তার কিছুক্ষণ আগের ভাবনাই ফিরে এল। বলল, মারামারি করব কার সঙ্গে। তবে, ভাবছি, আর নয়, এবার কলের খাতায় নাম লিখিয়ে ফেলব।
মধুর মুখে এ কথা আরও অনেকদিন শুনেছে গোলাম। শুনেছে, কিন্তু মধু বারবারই পেছিয়ে গিয়েছে। কলের খাতায় আজও তার নাম ওঠেনি। পাগলা সাহেব বলেছে, তোমার হাতে আমি পুরো কারখানা ছেড়ে দেব। তুমি সব চালাবে, সকলের কাছ থেকে কাজ আদায় করবে। কিন্তু মধু তা পারেনি। তার ইচ্ছা অন্যরকম। এ তেসুতিকলের ছোট আবেষ্টনীতে বেঁধে রাখতে চায় না সে নিজেকে। সে ভাবে গারুলিয়ার কলের কথা, ভাবে তেলিনিপাড়া, চাঁপদানি, গৌরীপুরের বড় বড় কারখানার কথা। এখানে সে হাত পাকাতে চেয়েছিল। হাত পাকানো আজও শেষ হয়নি। গোলাম বলল, তালে বাড়িতে ঝগড়া করে এয়েছিস বুঝিন?
মধু বলল, বাড়িতে যাব না আর।
গোলাম তার আগুনে-পোড়া মুখে এতক্ষণে হাসল। হেসে বলল, সেই ভাল। তুই বোস আমি আসছি।
মধু গোলামের হাত চেপে ধরে বলল, কোথা যাচ্ছিস?
ছাড় না, আসছি।
বলে দুজনে চোখাচোখি করে হেসে উঠল। এতক্ষণে মধুর মনের সমস্ত অন্ধকার কেটে গিয়ে আলো ফুটল মুখে।
গোলাম বলল, ওরে শালা, তুই যা ভাবছিস তা লয়। ছাড়, চাড্ডি মুড়ি আর গুড় নিয়ে আসি, আগে খেয়ে নে। পাগলা সায়েব এল বলে। ছেড়ে দে, ঘুরে আসি।
বলে নিজেকে ছাড়িয়ে বেরিয়ে যেতে যেতে আবার বলল, দেখিস, সাত তাড়াতাড়ি আবার জঙ্গলে গিয়ে ঢুকিসনে যেন।
মধু হেসে বলল, আমার বয়ে গেছে।
গোলাম বেরিয়ে গেল হাসতে হাসতে। মধুও আপন মনে হাসতে লাগল আধো অন্ধকার ঘরের মধ্যে। তাকে দেখে মনে হয়, একটা আদিম বাংলার মানুষ আপনার মনে একলা কথা বলছে। তার কালো রং, টানা টানা কালো চোখ, একটু বা চ্যাপটা ছোট নাক আর ঘন কুঞ্চিত চুল।
গোলামের কথা শুনে প্রাণটা তার আবার ভরে উঠেছে। সে ভেবেছিল গোলাম বুঝি কলঘরের দিকে চলেছে। তাই চেপে ধরেছিল। কলঘরে যাওয়া মানেই, মোহকে সংবাদ দেওয়া। গোলাম নিজে বলে না মোহকে, কানে কানে সংবাদ দেয় লক্ষ্মী বাগদিনিকে। লক্ষ্মী বলে মোহকে। মোহ আসে লক্ষ্মীর সঙ্গে, অধরার কুটিল চোখের সন্ধানী সতর্ক প্রহরা এড়িয়ে।
এমনি কতদিন হয়েছে। আর মধুকে খাওয়ানো, সেও গোলামের নতুন নয়।
অনেকক্ষণ চুপচাপ থেকে মধু আর থাকতে পারলে না। তার সারা দেহের উচ্ছলিত যৌবনের মতোই তার প্রাণের বেগ।
সামনেই রয়েছে পাকার কয়লার পাহাড়। বয়লারের অগ্নিকুণ্ডের একটা মুখ খুলে দিল। সেদিকটার কাঁচা কয়লার লেলিহান শিখা, ঝাঁপিতে পোরা অজগরের মতো বাইরের দিকে ফোঁসফোঁস করে ছোবলাচ্ছে। সেটা বন্ধ করে আর একটা দিক খুলে দিল। এদিকে আগুন ঝিমিয়ে এসেছে। বেলচা দিয়ে কয়লা ঠেলে ঠেলে দিতে লাগল মধু। একাজে তার হাত পোক্ত হয়ে গিয়েছে। বেলচা যেন তার হাতের খেলনা। আনাড়ি লোকের বেলচা তুলে কয়লা দিতে একবেলা যায়। মধুর হাত চলেছে পিস্টন রডের মতো দ্রুত। বয়লারের অগ্নিগহ্বর থেকে পিঙ্গল ধোঁয়া ও আগুনের লেলিহান জিহ্বা বেরিয়ে আসছে। মধু ঘেমে উঠেছে। তার মুখের হাসিটা মিলিয়ে একটা ছায়া ঘনিয়ে এসেছে মুখে।…মনে পড়ছে একটা কথা। চোখের সামনে ভেসে উঠছে একটি বাড়ি আর দুটি মুখ। বাড়ি ভাঙা। মাথার গোলপাতার ছাউনি পড়েছে ভেঙে। ভেঙে গিয়েছে মাটির দেওয়াল, কাঁচা মেঝে ও দাওয়ার চারিদিকে ইঁদুরের গর্ত। উঠোনে গজিয়েছে ঘাস, সেখানে চরে গোরু আর ছাগল। চারিদিকে কালকাসুন্দের বন, আলোকলতার অন্ধকার বেষ্টনী। আর মনে পড়ে কানুতাঁতির কাটুনি বউ ও তার মেয়ে। সে মেয়ে মরে গিয়েছে। মধু তখন নবকিশোর। কিন্তু কেঁদে কেঁদে অন্ধ হয়েছিল সেই ছেলে। তাদের সমাজ প্রেম জানে না, জানে না ভালবাসা। হেসে বলে রং, কেঁদে বলে পিরিত। পিরিতের রীতি বুঝত না, তবু কিশোরের পাগল বুকে সে মেয়েই ছিল তার প্রেমিকা। পুঁই-মেটুলির রাঙা রসে সে মেয়ে রাঙাত ঠোঁট, হাতের চেটো, কপালে দিত টিপ। কানে পরত ছাগলবটি লতার কানফুল, আকন্দ ফুলের পরাগের নাকছাবি পরত নাকে। নবীনা কিশোরী সাজত বনসুন্দরীর সাজে।
সে মেয়ে মরে গেল। মধুর কিশোর বুকে বাজল প্রথম বেদনা। বিরহের গুমরানির মাঝে এল যৌবন। তারপর কবে একদিন মোহ-র ঘোমটা-চাপা মুখ পড়ে গেল নজরে। প্রাণে বাজল আবার রঙের বাঁশি। তবে বড় শক্ত ঠাঁই। সে শক্ত ঠাঁই অধরা। কিন্তু সে শক্ত ঠাঁইয়ের বুকে মধুও ধারালো কুড়োল। সে ধার দিনে দিনে তীক্ষ্ণ ও শাণিত হয়ে উঠেছে মোহরই খর চোখের চাউনিতে। এমনি নয়, তাতেও অনেক কাঠখড় পোড়াতে হয়েছে।
মোহ ঘোমটা-ঢাকা থাকে বটে, কিন্তু সে দর্পিতা। তাকে যেদিন প্রথমে অধরা নিয়ে এল বাড়িতে, সেদিন সারা সেনপাড়া-জগদ্দলে শুধু একই জল্পনা কল্পনা। কার মেয়ে, কোথাকার মেয়ে, সে হদিসের জন্য সবাই ব্যস্ত। লোকে ধরল মদনকে। মদনও জানত না, সে কোথাকার মেয়ে। মায়ের হুকুমে একদিন তাকে ফরাসডাঙায় যেতে হল। সেখানেই অধরার সইয়ের বাড়িতে মোহর সঙ্গে বিয়ে হল। মদনের। মদন চেয়েও দেখেনি, বিন্দুমাত্র কৌতূহলও প্রকাশ করেনি। তার সারা বুক জুড়ে ছিল কাতু। মদনের বোধসোধ কম, মনের মধ্যে কোনও কিছু গোছগাছ করে বিচার করা তার দুঃসাধ্য ছিল। কিন্তু নারাণের সঙ্গে ঘর ছেড়ে চলে যাওয়া বিদ্রোহিণী কাতুর মুখখানা যতবার সে স্মরণ করেছে, ততবারই দেখেছে তার সেই নির্ভীক হাসির তলে তলে কাতু এক অশ্রুমতী দিশেহারা বালিকা। মদনের শাসন ও ভালবাসার বাইরে বটে, কিন্তু মদন নিজেকে চিরদিন কামনা করেছে কাতুর শাসন ও ভালবাসার অধীন হওয়ার। তাই যেদিন সন্ধ্যার আধো অন্ধকারে, নিঃশব্দে মায়ের সঙ্গে মোহকে নিয়ে ঢুকল সে বাড়িতে, সেইদিনই মদন প্রতিজ্ঞা করে বসল, ঢের হয়েছে আর নয়। চিরকাল কাতুর পায়ে পড়ে থাকব, তবু এখানে আর নয়!
কয়েকদিন পরেই ঘর ছেড়ে চলে গেল সে। গেল কাতুর কাছে। কাতুও তাকে আশ্রয় দিয়েছিল। তারপরে মোহ-অধরা কাহিনী। কাতু যতদিন ছিল, ততদিন অধরার বাড়ি ছিল নিঃশব্দ। এবার আর তা হল না। মোহকে দিয়ে কার্যসিদ্ধি করাতে গিয়ে অধরা রাগে বিস্ময়ে নির্বাক হয়ে দেখল, ফরাসডাঙা থেকে যাকে সে এনেছে, সে বিষবতী এক কালসাপিনী। মাথার কাছে যে সাপের ঝাঁপি নিয়ে সে শুয়ে আছে, তার বিষদাঁত ওপড়ানো হয়নি। অধরার মতো অমন কুটিল সাপ-খেলানো বর্ষীয়সীকেও চকিতে ফণা তুলে ছোবল মারতে আসে।
অধরা মরিয়া হয়ে সে বিষদাঁত ভাঙবার আয়োজন করল। কিন্তু সমস্ত আয়োজন পণ্ড করে মোহ দাঁড়াল বেঁকে। দিশেহারা অধরা দেখল, সর্বনাশ! একে নিয়ে সে কী করবে? কাকে খেলা দেখাবে আর কে দেখবে! খেলা যে আজকে আর শুধু অধরার পুরনো পিরিতের মানুষ ধরে রাখার মধ্যেই সীমাবদ্ধ নয়, তার ভরণপোষণেরও ব্যাপার ঘটে। পেট যে সবার বড় শত্রু। সে শত্ৰু ঠাণ্ডা না করলে জগৎ অন্ধকার। মোহ সোনা-রুপা রংবাহার শাড়িতে ভোলে না। ভোলে না কোম্পানির ছাপ মারা চাঁদির জেল্লায়, ফরেসডাঙার বিলিতি আলতা আর ফুলল তেলে।
অধরা ছাড়ল সেই পুরনো গতানুগতিক পথ। সমূহ উপোসের হাত থেকে বাঁচার জন্য মোহকে প্রথমে সে রাজি করাল কারখানায় কাজে যাওয়ার। কুটনি অধরার কারসাজি চলল অন্তঃস্রোতে। ইংরেজের কারখানায় শুধু লোহার যন্ত্র নেই, সে কারখানায় আরও অনেক মজার কল আছে। সেখানে অনেক মানুষ। অনেক তার জাত। ব্রাহ্মণ কায়স্থ-শুদ্র। নানান জাত আর নানা প্রকার চরিত্র। অধরার কার্যসিদ্ধির ক্ষেত্র এতদিন সীমাবদ্ধ ছিল সেনপাড়া-জগদ্দলের গ্রামের মধ্যে। এবার সে ক্ষেত্র প্রসারিত, বিস্তৃত। মোহকে কেন্দ্র করে তার হাতের মুঠোয় এল বিচিত্র রকমের বহু লোক। তারা সব রকমারি পতঙ্গ, নিজেদের পাখা পোড়ানোই তাদের নেশা। সেই নেশার ঝোঁকে না পুড়েও তারা পোড়ার আশায় মুঠি ভরে দিল অধরার।
কিন্তু মোহ শুধু মোহ বিস্তার করে, নিজে কখনও মুগ্ধ হয় না। এ অবস্থায় মধু এসে দাঁড়াল মোহর সামনে। দর্পিনী মোহ অহঙ্কারে ফিরিয়ে নিল মুখ। ঠোঁটের কোণে তীব্র শ্লেষের হাসি নিয়ে মধুকে সে অবজ্ঞা করে নিজের মোহের গরিমায় এঁকে বেঁকে পাশ কাটিয়ে গেল সাপের মতো। কিন্তু কোমরে একটা ব্যথা লেগেছিল। কোমরে নয়, বুকে। চলতে গিয়ে ব্যথা লাগল। ফিক ব্যথা। বিষ ছিল মধুর চোখে, ওই কালো কুচকুচে পোড়া লোহার কাটারিটার মতো মানুষটার সর্বাঙ্গে, তার ঠোঁটের হাসিতে। সে বিষে বুক ভরে গেল, চোখের কোণে বিদ্বেষের শাণিত কটাক্ষে ঢেউ লাগল মাতাল রক্তের। হাসতে গিয়ে হাসি গেল আটকে। কিশোরী বয়সে অধরার হাতে পড়ে যৌবনের চেতনা তার ক্লেদাক্ত হয়ে উঠেছিল। মেঘচাপা ছিল হৃদয়ের রং। মধু এসে সামনে দাঁড়াতে মড়মড়িয়ে উঠল সেই রঙের দরজা। তাই ব্যথা লাগল। শাশুড়ি আর তার হাত ধরা পুরুষেরা যখন এই সামান্য ছোটখাটো মেয়েটিকে জয় করার জন্য গুপ্ত ষড়যন্ত্রে মাতোয়ারা, তখন এ কী এক বিচিত্র ব্যথার ঝংকারে নিজের কাছেও রহস্যময়ী হয়ে উঠল সে।
এ ব্যথার নাম নেই। এর টোটকা নেই, ওঝা নেই, নেই ওষুধ। চলতে ফিরতে, ঝোপ-জঙ্গলে, পথে-বিপথে ওই এক ভাবনা চেপে বসল মনে। কিন্তু সর্বত্রই যে মধু। ওই সর্বনেশে মিনসে ছেলেটার ঝিকিয়ে ওঠা কালো চোখ, মরণের ডাকের ইশারাভরা হাসি মুখ, সে যে ঘাটে-অঘাটে, বনে বাদাড়ে, তেসুতি কলের কলঘরে, শপর মেশিনের লাইনে, নলি স্প্যান্ডেলের ধারে ধারে।
তবু কথায় বলে, ভাঙে তো মচকায় না। দর্প এক বিচিত্র বস্তু। একটা শক্ত লৌহপিণ্ডের মতো। সে প্রথমে তাতে, তারপর গলে। তেমনি করে মোহ গলে গেল। দিকে দিকে শুধু মধু। গ্রামে, কারখানায়, ঝগড়ায়, বীরত্বে, খাতিরে, মধু অনন্য। মোহর প্রাণ আপনি গলল। গলে গলে সে কাঁচামিঠে স্বাদের সুধায় ভরে উঠল আকণ্ঠ।
কিন্তু জল এত ঘোলা হয়েছিল যে, মধুর দিকে চেয়ে কথা বলা দায়। তার খর চোখের কালো তারায় দপ দপ করে জ্বলে হাসি। হাসিও লুকোনো। শাশুড়ি অধরা আছে, আছে গাঁয়ে কারখানায় লোকজন। কিন্তু সে আর কতদিন চাপা থাকে!
যে হাসি অনেকের হৃদয় কেটে দুখানা করছে, তারা সমস্ত ব্যাপারটা লক্ষ করল তীব্র বিদ্বেষে। কলঙ্ক দিল মোহর নামে। সে কলঙ্কের স্বাদও যে মধুর। তবু একলা অগ্রসর হতে বাধল মোহর। এদিকে মন মানে না। প্রাণবেগ দুর্বার। তারপর সে প্রাণের কথা ফাঁস করে দিল লক্ষ্মী বাগদিনির কাছে। লক্ষ্মী হল তার সই। লক্ষ্মীকে সামনে রেখে এগুল সে।
গোলাম এসেই তাড়াতাড়ি বয়লারের খোলা মুখটা বন্ধ করে দিল। বলল, এই মেরেছে, ভাবছিস কীরে? আগুন যে একেবারে ঢসকে গেল। মধু বিভোর হয়েছিল ভাবনায়। প্রাণের বন্ধু গোলাম। ওর কাছে কিছু গোপন নেই। তবু বলল হেসে, কী আবার ভাবব? আগুন ঢসকেছে কোথায়?
গোলাম হা হা করে হেসে উঠল। বলল, দ্যাখো কাণ্ড, যেন নেশা করেছে। অতক্ষণ ধরে দরজা খুলে রেখেছিস, আগুন তো হাওয়া পেয়ে ছাই হয়ে গেছে। নে, ধর মুড়ি কটা চিবিয়ে নে, আমি ততক্ষণ কয়লা মারি।
না, আমিই মারি। বলে মধু বেলচা তুলতেই দুজনে ধস্তাধস্তি আরম্ভ করল। বেলচা কাড়াকাড়ি করতে গিয়ে দুজনেই লুটোপুটি হল হেসে। তারপর জয় হল গোলামেরই।
মধুর মুড়ি খাওয়া শেষ না হতেই এল পাগলা সাহেব। ডেকে নিয়ে গেল মধুকে কলঘরে। ডেকে নিয়ে যাওয়ার ধরনও আলাদা। লুকোচুরি খেলতে গিয়ে ছেলেমানুষেরা ফাটিয়ে কু দিয়ে ছোটে, পাগলা সাহেবও তেমনি সরু গলায় কু দিতে দিতে, মধুর হাতে ধরে ছুটল।
গোলপাতার ছাউনি দেওয়া অফিস ঘরে বাবুরা হাসেন। হাসে কলঘরের মানুষেরা। মেয়ে পুরুষেরা। কিন্তু ঝিমিয়ে এসেছে হাসি। মেশিনের সঙ্গে সারাদিন পাল্লা দিতে গিয়ে মানুষগুলি বেঁকে দুমড়ে পড়েছে। এ সময়ে একটু কড়া নজরের দরকার। এখান ওখান দিয়ে সরে পড়ে কেউ কেউ সন্ধ্যার অন্ধকারে গা ঢাকা দিয়ে। কেউ কেউ দম নেওয়ার জন্য ভেঙ্গে পড়ে বিনু মুচিনির তাড়ির আড্ডায়। মেশিনের তলায় বসে থাকে, শুয়ে থাকে, আগুন পোহাতে যায় গোলামের বয়লার ঘরে। মুড়ি চিবুতে যায় মুদিখানায়।
সেদিক থেকে ওয়াল্টার সাহেবের নজর কড়া। সে তার তীক্ষ্ণ সন্ধানী দৃষ্টিতে খুঁজে খুঁজে বার করে সবাইকে। ছুটে যায় মুদির দোকানে। আদর করে পিঠ চাপড়ে বলে, কাম অন মাই বয়, কাম পুরা করো, কোম্পানি ইনাম ডিবে।
মেয়েদের ধরে এনে বলে, টুমি আমার বেটি! গো অন, কাম চালু করো।
যারা ইতিমধ্যেই কারখানার চৌহদ্দি পেরিয়ে বাড়ি চলে গিয়েছে তাদের আর পাত্তা পাওয়া যায় না। যারা একেবারেই না আসে তোক দিয়ে তাদের আবার ডেকে পাঠানো হয়। এখানে সেখানে আলপটকা লোক ধরে নিয়ে আসে মাঠ ঘাট থেকে, ধরে নিয়ে আসে রাস্তা থেকে খেলায় মাতা ছেলেদের। এনে স্পিনিং মেশিনের কাছে দাঁড় করিয়ে দিয়ে বলে, নলি খোল। পয়সা মিলবে।
.
১৩.
মধুকে মেশিনে বসিয়ে, ওয়াল্টার ছুটেছে বিনু মুচিনির আড্ডায়। বাতিদার গ্যাসলাইট জ্বালিয়ে ঝুলিয়ে দিয়ে চলেছে কলঘরের মাথায় শেডের হুকের সঙ্গে।
মেশিন চলেছে একটানা। তার প্রাণের দ্রুততালে কোথাও ছন্দপতন নেই। কোথাও ঘটঘট, কোথাও ঝমঝম। শস্নরের পাড়নে ফেলা পাটের গোছা পিডুলে ধরছে ঘরঘর শব্দে, সেখান থেকে সিলিন্ডার স্টপার ওয়ার্কার ডবারের দুমদুম, ভটভট…তারপর ড্রামরুল থেকে ডেলিভারির টিনের ছাত পেটানোর মতো তীব্র ঝমঝম। সেখান থেকে পাট বেরিয়ে আসে, বোয়া মোছা তেল-লাগানো বুড়ির মাথার আজানুলম্বিত পাকা চুলের মতো। স্পিনিং-এর কানফাটানো তীব্র ঝটপট ঝনঝনাৎকার। সবে মিলে এক বিচিত্র ঐকতান। সমস্ত যন্ত্রের কল কোলাহলে মুখরিত। স্টিমঘরের সংলগ্ন সিলিন্ডার স্লাইড ভালবের অন্তস্তলের ধাক্কায় পিস্টন চোখের পলকে উপরের ক্র্যাঙ্ক শ্যাফট একসেস্ট্রিজে ও নীচে আর্ম বিয়ারিং-এ ওঠানামার খেলায় মেতে উঠেছে। তারই ওঠানামায় উঠছে নামছে সারা কলঘরের মেশিন। সেখান থেকে সারা কলঘরের সঙ্গে যুক্ত ঘুরন্ত রডের গায়ে লোহার চাকা। সেই চাকার গায়ে লেদ জুড়ে দিয়ে বিযুক্তকে যুক্ত করেছে নিজের এনার্জিতে।
লালু অয়েলার ঘুরছে মেশিনের ফাঁকে। তাকে সবাই বলে, লালু তেলওলা। সে মেশিনে তেল দেয়। বলে গাঁটে গাঁটে তেল দিয়ে মেশিনের জাম ছাড়াই। গায়ে বড় ব্যথা কিনা!
এখানে কথা শোনা যায় না। এখানে কেউ কথা বলে না। কথা হয় চোখে, ইশারায়, হাসে, ঝগড়া করে, কাঁদেও। পাশাপাশি মানুষ চেঁচিয়ে কথা বলে।
তবুও কান পাতলে শোনা যায় শশ্নরের মেয়েরা কয়েকজন পাটের গোছা ফেলতে ফেলতে গুনগুনিয়ে গান ধরেছে। লক্ষ্মীর গলাই তার মধ্যে সবচেয়ে বেশি শোনা যায়।
তাদের পিছনেই অনেকটা ভোলা জায়গায় পুরুষেরা পাটের গাঁট কাটছে। সবাই এদের ঠাট্টা করে বলে গাঁটকাটা। শুধু ঠাট্টা নয়, গাঁটকাটা এদের নাম। এরা গাঁট থেকে পাট বের করে, ঝাড়ে, দলে মুছড়ে আছড়ে ময়লা পরিষ্কার করে। কারখানার মানুষেরা বলে যাচাই করা। তারা যাচাই করে পাট তুলে দেয় মেয়েদের হাতে।
ভেলো বৈরাগি গাঁট কাটে। কিন্তু সন্ধ্যার এই আলো-আঁধারির ঝোঁকে তার কাজে মন নেই। সে শুনছে গান। তাল ঠুকছে পাটের গাঁটে। মেয়েরা গাইছে,
সাঁজের বেলা ভাত নামে।
দোরে বসে থাকি গো,
মিনসে কখন আসবে ভেবে,
চোখের মাথা খাই গো!
গাইছে আর পরস্পরের মুখের দিকে চেয়ে টিপে টিপে হাসছে। কারুর মাথায় ঘোমটা নেই, গাছকোমর করে বাঁধা শাড়ি। আঁট করে বাঁধা চুল। গায়ে মাথায় সকলের পাটের ফেঁসোয় ছেয়ে গিয়েছে। চেহারা চেনা যায় না।
ভেলো দেখছে লক্ষ্মীকে। গানের কথা শুনে ভাবে, কার জন্যে দু চোখ ভরে তাকিয়ে তাকিয়ে চোখের মাথা খাচ্ছে লক্ষ্মী। কে সে মিনসে। ভাবতে গিয়ে চোখ তুলে তাকায় কলঘরের বুকে। অসংখ্য মানুষ। কাঁকড়া জগদ্দল আতপুরের মানুষ। এই এতগুলি মানুষের মধ্যে কার জন্য সে দোরে বসে থাকে।
চোখ পড়ে মধুর দিকে। স্পিনিং-এর লাইনের একটা ব্লকে তাকে নিয়ে পড়েছে পাগলা সাহেব। জগু মিস্তিরি খানিকটা বোকাটে ক্রুদ্ধ চোখে তাকিয়ে আছে মধুর দিকে। জগু লাইন মিস্তিরি। তার একটু নামও আছে। দরকার হলে সে আজ অন্য কোথাও চলতে পারে। ফোর্ট গ্লাস্টারের নামকরা মিস্তিরি আজ অনায়াসে টমাসডফের কোম্পানিতে চলে যেতে পারে। কয়েকবার তাকে টমাসডফের দালাল ফুসলে নিতেও এসেছে। সে যায়নি। কিন্তু এখানে মধু তার প্রতিদ্বন্দ্বী, পাগলা সাহেবের আদরের লোক। যে কাজটা তার নিজের হাতে ঠেকে যায়, সেটাই সাহেব মধুকে দিয়ে করিয়ে নেয়। না পারলে মধুর কান ধরে চুলের মুঠি ধরে টানে, কোমরে চাটি মারে। ঠিক যেন পাঠশালার পণ্ডিতের মতো। মধুও ছাত্র হিসাবে বাধ্য। মারটা গায়ে মাখে না, ঠোঁটে ঠোঁট টিপে হুমড়ি খেয়ে পড়ে মেশিনের বুকে। কোথায় গলদ, বের করে খুঁজে খুঁজে।
আজও তাই ঘটেছে। পুরো একটা ব্লকেই স্পিনিং-এর কাজ বন্ধ হয়ে গিয়েছে। একটা ব্লক মানে, ছোট ছোট ফাইলে আটটা স্প্যান্ডেল। আট আটে চৌষট্টি স্প্যান্ডেলে একটি ব্লক। যারা সেখানে এসে ভিড় করেছে, তাদের ঠেলে ঠেলে সরিয়ে দিচ্ছে পাগলা সাহেব। যারা কাজ বন্ধ করে তাকিয়ে দেখছে, তাদের চিৎকার করে, হাতের ইশারায় কাজে লাগতে বলছে।
ওই মধুর বড় ভারী বন্ধুনী হল লক্ষ্মী। কিন্তু মনের মানুষ নয়। সে হল মোহ। অধরার ছেলের বউ। তবে? ভেলো ভাবে, তবে লক্ষ্মীর ওই ঝাঁঝ ধরানো হাসিভরা বুকে কে ঠাঁই পেয়েছে?
কলঘরের বড় বড় জানালা দিয়ে দেখা যায় চাঁদের আলোভরা আকাশ, গাছগাছালির মাথা। সেই চাঁদের আলো একটা বিচিত্র রঙের রেখায় এসে পড়েছে কলঘরে। গ্যাসবাতির জেল্লায় মেশিনের চকমকানি ও চিৎকার যেন বিদ্রূপ করছে ফ্যাকাশে নীল জ্যোৎস্নার আলোকে।
মনটা বাইরে ছুটতে চায় ভেলোর। এই কলঘরকে সে ভালবাসে না, এই যন্ত্রের ধ্বনি তার সয় না! কী হবে কাঁচা পয়সায়? সপ্তাহে এক টাকা তার মাইনে। তারা বলে হপ্তা। এক টাকা কম নয়, তার একার পক্ষে অনেক। সব গাঁটকাটারাই তাই পায়। সবচেয়ে বেশি মাইনে পায় জগু মিস্তিরি। হপ্তায় তার তিন টাকা মাইনে। তবু মন বলে, এর চেয়ে যেদিন একতারা নিয়ে গাঁয়ে গাঁয়ে ঘুরে বেড়িয়েছি, সেদিনও আমার ঝুলি খালি থাকেনি। কিন্তু কী ক্ষণে নজরে পড়ল লক্ষ্মী বাগদিনি। জগদ্দলে ভিক্ষা করতে এসে লক্ষ্মীর হাসি শুনে সে আর ফিরে যেতে পারল না। কাজ ধরল কলে। ঝুলি আর একতারা পড়ে রয়েছে ঘরের খুঁটির গায়ে ঝোলানো। কিন্তু লক্ষ্মী কোনওদিন ফিরেও তাকায়নি। সে প্রতিদিন অন্ধকার অথবা জ্যোৎস্নালোকিত রাত্রে গঙ্গার ধার দিয়ে ফিরে গিয়েছে কাঁকনাড়ায়। কাঠকুটো পাতা জ্বেলে ভাত রান্না করেছে, খেয়েছে, আবার রাত্রিটা কোনওরকমে কাটিয়ে ভোর রাত্রেই ছুটে এসেছে কলে।
এই সন্ধ্যায় ভোলার মন বাইরে যেতে চাইলেও প্রাণ চায় না। লক্ষ্মী যে এখানে।
ওদিকে মধুর কাজ শেষ হতে তার নজর এসে পড়ল শরে। লক্ষ্মীর পাশেই মোহ। এখানে অধরা নেই, নেই তার সন্ধানী দৃষ্টি। সে আছে চরকাখানায় সেখানে নলি থেকে সুতোর বড় বড় গুছি তৈরি হয়। মোহ-র সঙ্গে চোখাচোখি হয় মধুর, সেই সঙ্গে লক্ষ্মীরও। দূর থেকে তিন চোখে শুধু হাসাহাসি। তারপর মধু বেরিয়ে গেল।
.
১৪.
কিছুক্ষণ পরে লক্ষ্মীর খিলখিল হাসি ছড়িয়ে পড়ে গঙ্গার ধারে। সাহেববাড়ির মাঠের নীচেই কোল আঁধারে ঘন জঙ্গল। উত্তরদিকে বাঁশের ঝাড়। বাঁশঝাঁড়ের ঝুপসি অন্ধকারে রাত্রিচর জন্তুর পায়ের শব্দ শোনা যায়। চাঁদের আলো ও ঝোপঝাড়ের অন্ধকারে এক বিচিত্র গা-ছমছম পরিবেশ। কারখানার শব্দ এখানে অনেকখানি স্তিমিত হয়ে এসেছে। সুস্পষ্ট হয়ে উঠেছে ঝিঁঝির ডাক।
গঙ্গায় আবার ভাটা পড়েছে। চাঁদের আলোয় গৈরিক গঙ্গা যেন এক চুমকিঝরা নীলকাপড় জড়ানো সুন্দরী। ওপারে স্বপ্নের দেশের মতো নিস্তব্ধ ফরাসডাঙা। একটিমাত্র ফরাসি ভাউলের দাঁড় মাঝগঙ্গার বুকে ঘুমঘোরে যেন ককিয়ে উঠছে। নিঃশব্দ শীতের রাত্রে সে শব্দ উদাস হয়ে উঠছে না, থেকে থেকে যন্ত্রণার গোঙানির মতো শোনাচ্ছে। কিন্তু ঘুম নেই। মাঝির চোখে ঘুম থাকলেও, ঘুম নেই যাত্রী-পুলিশের চোখে। তার চোখে সন্ধানী সতর্ক দৃষ্টি। যত ছোট জমিদার হয় তার দাপট তত বেশি হয়! ফরাসি সরকারেরও তাই। রাজ্য ছোট, কিন্তু সতর্কতার সীমা নেই! এক ইঞ্চি রেশম, কিংবা এক ফোঁটা ফরাসি মদও যেন কোনওরকমে ফরাসি এলাকা পেরিয়ে যেতে না পারে। এই দুটি জিনিসের উপর সবচেয়ে কড়া নজর। এই সাম্রাজ্যের একমাত্র লোভনীয় সম্পদ।
লক্ষ্মীর হাসিতে শিউরে উঠল ভাটা-পড়া গঙ্গার জল আর বাঁশঝাড়। পিছনে তার মোহ। পাটের ফেঁসো ঝেড়ে মোহ পরিষ্কার হয়েছে। মোহ নয়, মোহিনী। গায়ের রং তার মাজা মাজা। মুখের আকৃতি সামান্য দীর্ঘ। সব পানপাতা যেমন গোল নয় তেমনি, অথচ যেন পানপাতাটির মতো মুখের ছাঁদ। সে মুখে চাঁদের আলো পড়েছে। আলোছায়ার সেই বিচিত্র মুখে রহস্যের হাসি। টিকোলো নাকে রুপার নাকছাবি উদ্বেলিত হৃদয়ের দ্রুত নিশ্বাসে ঝিকিমিকি করছে। চোখ তার টানা টানা। সেই টানা চোখের চাউনি গোপন প্রেমের লুকোচুরির মতো কেবলি বেঁকে ওঠে। চাঁদের আলোয় স্পষ্ট লক্ষ করা যায় তার চোখের তারার চকমকানি। উশকো-খুশকো চুলে ছদ্মবেশিনী প্রেমিকা এসেছে অভিসারে। শরীরের গড়ন তার একহারা কিন্তু শক্ত। গাছকোমর করে বাঁধা আঁটসাঁট কাপড়ের রেখায় নূতন যৌবন পেরিয়ে এসেছে ইশারার সীমা। ঢেউ বঙ্কিম রেখায় সে আজ তার ওই গোপন হাসির মতোই চাপা অথচ তীব্রভাবে স্ফুরিত। হাতে পায়ে গলায় তার অলঙ্কার নেই। এই মোহাচ্ছন্ন রাত্রির মোহ যেন নিজেই।
কিন্তু মানুষ কোথায়। লক্ষ্মী বলল, ওমা, এ যে মাঝরাত্তিরের বন খাঁখাঁ করছে, মানুষ কোথা?
বলে দুজনে চোখাচোখি করে দুজনেই খিলখিল করে হেসে উঠল। মোহ বলল, কী বা দরকার, চল পাইলে যাই।
লক্ষ্মী বলল, পরে তখন দোষ দিসনে যেন।
মোহ ঠোঁট উলটে বলল, বয়ে গেছে। কে এখানে এসে মরতে চায়? লক্ষ্মী বলল আর একটু গলা চড়িয়ে, তাই তো! মরতে হলে এই বনবাদাড়ের চেয়ে কত ভাল ভাল জায়গা আছে এ সোমসারে। মুখের কথা খসালেই হয়।
মোহও তেমনি গলা আর একটু চড়িয়ে বলল, সে কথাটাই শুনিয়ে দাও। দিয়ে চল, চলে যাই।
মোহ বলে। কিন্তু বলে সে হাসে। চোখের কোণে একটু বা সংশয়ের ছায়া, তবু এদিকে ওদিকে চায়। যেতে চায়, তবু নড়ে না।
তখন লক্ষ্মী যেন গঙ্গাকেই মুখ ঝামটা দিয়ে বলে উঠল, চললুম তবে, থাকো তুমি তোমার ঢং নিয়ে। চল লো ছুঁড়ি চল। তোর যেমন চোখ। জগতে আর কাউকে নজরে লাগল না।
কিন্তু মোহ যে সত্যিই বালিকা। চোখে মুখে যার অত হাসির তীব্রতা, বুকে তার এক কাঁচা মেয়ের চোখ এবার সত্যি সজল হয়ে উঠল। তবে কি সে আসেনি? অভিমানে ফুলে উঠল তার ঠোঁট। বলল, তবে বলে দাও, আর কোনওদিন আসব না।
লক্ষ্মী বলল মুচকে হেসে, গঙ্গার কাছে দাঁইড়ে এমন কিরে কাটবি?
মোহর অসহায় মন বলল, না না না। না এসে তো পারব না। সত্যি একদিন মুখ ফিরে চাইনি, আর আজ মানুষটা খালি আমাকে কাঁদিয়ে মারতে চায়।
মোহ বলল, কার কাছে আসব?
তাদের এই বিচিত্র কথোপকথনে রাত্রিও যেন রহস্যের লুকোচুরি খেলায় মেতে উঠল।
এমন সময় গঙ্গার ধারের কোল আঁধার থেকে মধু হাসতে হাসতে উঠে এল, বলল, কাকে খুঁজছ গো লক্ষ্মীদিদি?
অমনি মোহর ছায়া-মুখে আবার আলো ফুটল। অভিমানে বঙ্কিম ভুরুলতার নীচে চকচক করে উঠল চোখ। জোর করে টিপে রাখল ঠোঁটের হাসি। কপট অভিমানে ভরে রাখল মুখ।
লক্ষ্মী ঝেঁজে বলল, কাকে আবার, এই মউ পেতনির মরণকে।
বলে সে মোহ-র হাত ধরে হিড়হিড় করে টেনে নিয়ে চলল উলটো দিকে। বলল, চল লো চল, কেন অত পোড়ানি কেন এমন ভাল মানুষের বাচ্চা ঘুড়িটাকে?
মধু হা হা করে, হেসে সামনে এসে পথরোধ করল। বলল, আহা হা, কী হয়েছে বল না ছাই, দেখি এট্টা ব্যওস্থা ট্যাওস্থা করা যায় কিনা।
ছাই ব্যাওস্থা। ছোঁড়া যেন হাড়জ্বালানে যম।
বলে লক্ষ্মী আড়চোখে মোহর মুখ দেখে বলল, ওসব শুকনো কথায় চিড়ে ভেজে না, বুঝলি? কী দিবি আগে বল।
কী চাও?
লক্ষ্মী বলল, চাই রুপোর চেন হার, বিলেতি পলকাটা চুড়ি, পায়ের বাঁকমল, সোনার নাকচাবি, কোমরে গোট। তা পরে শাড়ি চাই, আতর চাই।
মধু বলল, মাত্তর? এ আর কি চাইলে গো? তা তোমার নিজের কী চাই? বলে তারা তিনজনে পরস্পর চোখাচোখি করে হেসে উঠল। কিন্তু লক্ষ্মীর হাসিটা এত বিলম্বিত যে, আর থামতে চায় না। হাসতে হাসতে হাঁপিয়ে উঠে বলল, পোড়াবার কাঠ চাই। দিবি তো?
মধু ততক্ষণে মোহ-র হাত ধরে টেনে নিয়ে চলেছে গঙ্গার ধারে। দূর থেকে বলল কাঠ কেন, ভেলো বোরেগি তো আছে।
লক্ষ্মী কয়েক মুহূর্ত দাঁড়িয়ে রইল। যেন হাসির রেশটা সামলে উঠতে পারেনি। তারপরে আচমকা একটা নিশ্বাস ফেলে দ্রুত পায়ে ফিরে গেল সে। ভেলো দূর থেকে লুকিয়ে সবই দেখছিল। লক্ষ্মীকে আসতে দেখে সে তাড়াতাড়ি অন্ধকারে লুকোল।
গঙ্গার ধারের নিঃশব্দ জ্যোৎস্নালোকে মোহর মিঠে গলার চাপা হাসি বেজে উঠল যেন গুপ্তঘরে মোহর গোনার রিনিঠিনিতে। অরণ্য-সংকুল গঙ্গার ধারের মোহাচ্ছন্ন রাত অভাবিত বিস্ময়ে তাকিয়ে রইল এই দুটি ছেলেমেয়ের দিকে। ভাটাপড়া গঙ্গার কুলুকুলু ধ্বনিতে হাসির শব্দ ভেসে গেল দক্ষিণে সমুদ্রের দিকে।
যারা জানে না মধু ও মোহ-র এ রাত্রির অভিসারের কথা, তারা ভীত বুকের দুরু দুরু তালে কান পেতে শোনে গঙ্গার অন্ধকার বনে দুটি মেয়ে-পুরুষের কলকাকলি। নদীর বুকে পুব-পাড়-ঘেঁষা মাঝির হালধরা হাত শিথিল হয়ে আসে। শিউরে ওঠে বুক। অশরীরী অস্তিত্বে আকাশগঙ্গা অন্ধকার হয়ে ওঠে। জোড়া জোড়া প্রেতনীর চোখ জ্বলতে থাকে আগে পিছনে। ভাবে তেসুতিকলের কলঘরের অন্ধকার থেকে বিচরণ করতে বেরিয়েছে বুঝি কোনও অশরীরী আত্মা। কিন্তু যারা হাসে তাদের ভয় নেই। তাদের শীত নেই গ্রীষ্ম নেই, আঁধার নেই আলো নেই। রাত্রিচর শ্বাপদ কিংবা প্রেতিনীর ভয় নেই। যদি রাত্রির বুকে কোনও সর্বনাশ থেকে থাকে, তবে তার নায়ক ও নায়িকা তারা দুজনেই।
ওই অদূরেই আগুরিপাড়া ঘাটের তেঁতুলতলা। ওই তেঁতুলগাছে পবন প্রাণঘাতী হয়েছিল। গলায় দড়ি দিয়েছিল। মধু সে সব কথা গল্প করে মোহ-র কাছে। মোহ মধুর বুকের কাছে গুটিয়ে বসে সে সব কথা শোনে আর চোখ বড় বড় করে তাকিয়ে থাকে তেঁতুল গাছের দিকে। ভয়ের চেয়েও বিস্ময় বেশি হয় মধুর কথা শুনে। কান্নায় উথলে ওঠে বুক। সত্যি, জন্মপিরিতের বউ যার বানের জলে ভেসে গেল, তাও গেল কিনা প্রাণের ভুলে!
মোহ বলল, আজ দুকুর বেলা আবার বুঝিন মায়ের সঙ্গে লেগেছিল?মধু বলল, রাগিনিকো। মা-ই রাগ করতে লাগল, শুধু শুধু গালাগাল পাড়তে লাগল। মউ! তোকে নিয়ে আমি চলে যাব। চলে যাব অন্য কোনও কলকারখানায় মিস্তিরির কাজ নিয়ে।
মোহ বলল, আর তোমার ঘর?
নতুন ঘর করব। কী আছে? মাকে বোঝাতে পারিনে, ওরা বোঝে না। বছরে ছমাসের খোরাক জুটবে না দুদিন বাদে, ওদের সে ধেয়ান নেই।
কিন্তু তোমার মায়ের যত রাগ, সে তো এ মুখপুড়ি মউয়ের জন্যে।
তোকে বুঝি কানে কানে বলে গেছে?
কানে কানে কেন, গাঁ মাথায় করেই তো বলে।
বলতে বলতে চোখ ছলছলিয়ে উঠল মোহ-র। বলল, শাশুড়ি দিন রাত তক্কে তক্কে থাকে, কখন গলায় কাটারি বসিয়ে খুন করবে।
দুরন্ত ক্রোধে অমনি মাথা ঝাঁকিয়ে উঠল মধু। বলল, বলিসনে মউ, কোনদিন বুড়িকে আমি জ্যান্তই গঙ্গার ধারে পুঁতে ফেলব।
মোহ তাকিয়ে দেখল মধুর দিকে। চাঁদের আলোয় যেন খ্যাপা ফণাতোলা কালো কুচকুচে একটা মহানাগ। এইটুকুই মোহর সান্ত্বনা! তার প্রাণের আশঙ্কা, অপমান ও কলঙ্ক, সবই সে জলাঞ্জলি দিয়েছে এই মানুষটির জন্য। এখানে সব দিতে পারে, নিতেও পারে সব। এমনকী নিজের প্রাণটুকুও।
তারপর তারা মেতে উঠল তাদের ভবিষ্যৎ জীবনের কল্পনায়। প্রেমের খুনসুটি খেলায় ও হাসির ধারে তারা হয়ে ওঠে পৃথিবীর আদিম দম্পতি।
.
অদুরেই কলঘরের ঝমঝম শব্দ। এখনও থামেনি। এসময়ে কোনও কোনওদিন মধু ও তার জোয়ান সাকরেদরা লুকিয়ে এসে মাঠে কপাটি খেলে। গোলামও তাই ভাবছিল। ভাবছিল আজ দোস্তর কাছে মউ জুটেছে। তারও চোখের সামনে ভেসে ওঠে আতপুরে শিরিষ সরকারের রক্ষিতা মুক্তা গয়লানির মুখ। মুক্তা তার চেয়ে হয়তো বয়সে কিছু বড়। তবু মুক্তাকে সে ভুলতে পারে না। কিন্তু সেই সঙ্গেই মনে পড়ে মৃত শরাফতের ছয় বিবির সবচেয়ে ছোট বিবির কথা। ছোট বিবি এ বাংলাদেশের মেয়ে নয়, শরাফত তাকে আনিয়েছিল দিল্লি থেকে। অবশ্যই শোনা কথা। সে বাংলা বুলি জানে না। তার বুলি বুঝত খালি শরাফত। বড় মানুষের খানদানি মেয়ে। কিন্তু শরাফতের মৃত্যুর পর কেউ সারা বাড়ি খুঁড়েও একটি সোনার মোহর পায়নি। বর্তমানে ওদের বড় অভাব। তবু ছোট বিবির করুণ মুখখানি কেন যেন তার চিত্তপটে থেকে থেকে ভেসে ওঠে। ওই ভেসে ওঠা বড় ভয়ানক। এখনও শরাফতের ভাই নেয়ামত জীবিত। ছোট বিবি আজ তার আয়ত্তে। তেসুতির কলে কয়লা-মারা গোলামের এ চিত্তপট যদি কোনওদিন মুসলমানপাড়ায় প্রকাশ হয়ে পড়ে, তবে তা জীবন-মরণের প্রশ্নের মতোই ভয়াবহ হয়ে উঠবে। কিন্তু ভয় যে গোলামেরও নেই!
.
১৫.
পরদিন সকালবেলা। একটু বেলা হয়েছে তখন।
হীরাকে কালী কানে কানে বলে দিয়েছে যেন সে দাপাদাপি না করে। বাপ তার রাগ করেছে। রাগ পড়ে গেলে আবার নিয়ে আসবে।
কিন্তু হীরা তা মানবে না। মধুদাদা, গোলামকে ছেড়ে সে কিছুতেই বাবার সঙ্গে যেতে পারবে না।
লখাই যখন তাকে এক টানে ঘাড়ের উপর তুলল, তার সমস্ত শক্তি দিয়ে, কামড়ে খামচে লখাইয়ের ঘাড় থেকে নেমে যাবার চেষ্টা করল। কিন্তু পারল না।
লখাই নীরবে এ দাপাদাপি সহ্য করল। একটি কথাও না বলে একটা নিতান্ত বাঁদর বাচ্চার মতো হীরাকে কাঁধে করে বেরিয়ে গেল।
পেছন থেকে কালী কী বলল শোনা গেল না। কেবল তার ঠোঁট দুটি কেঁপে উঠে একটা অস্ফুট গোঙানি শোনা গেল।
বাড়ি থেকে বেরিয়েই গোয়ালের পিছনে মধুর সঙ্গে চোখাচোখি হল লখাইয়ের। এই ব্যাপারটা মধুর কাছে নিতান্ত অবিচার ও নিষ্ঠুরতা বলেই মনে হয়েছে। তাই লখাই খুড়োর উপর বিদ্বেষে ও রাগে তার সারা অন্তর জ্বলে যাচ্ছে। এখানে শক্তি প্রয়োগের প্রশ্ন ওঠে না, কিন্তু অসহায় রাগে তার চোখজোড়া জ্বলছে ধকধক করে। এবং তার সে চোখের দৃষ্টি আজ অসম সাহসে লখাইয়ের চোখের দিকেই নিবদ্ধ।
লখাই দাঁড়াল। মধুর চোখের দিকে তাকিয়ে তারও বুকের মধ্যে রুদ্ধ আক্রোশ ফুঁসে উঠল। মধুর কাছ থেকে এ দৃষ্টি সে আশা করেনি। তার মনে পড়ে গেল বহুদিন পূর্বের সেই পদ্মপুকুরের পাড়ে ক্ষিপ্ত ক্রুদ্ধ নারায়ণের ছবি। সেদিন ক্রোধের জবাব দেওয়ার মধ্যে তার একটু সংকোচ ছিল। আজ তার সে সংকোচ ছিল না। তবু মধুর এই বিদ্বেষভাবাপন্ন নীরব প্রতিবাদের মধ্যে হীরাকে নিয়ে যেতে তার পৌরুষে বাধল। হীরা তার ছেলে হতে পারে, কিন্তু বীরপুরুষ কখনও প্রতিবাদ মেনে নিতে পারে না। বহুদিন পরে আজ তার ক্রোধের মাত্রা ভয়াবহ রকম ক্ষিপ্ত হয়ে উঠল। মধুর সাহেব ও কারখানা প্রীতির প্রতি ঘৃণা ও অন্তঃস্রোতে পাকিয়ে ওঠা বিদ্বেষ যেন এই মুহূর্তে লখাইয়ের সমস্ত বাঁধ ভেঙে দিল। সেও মধুর দিকে জ্বলন্ত চোখে তাকিয়ে বলল, কী চাস? হীরাকে?
মধু এক মুহূর্ত নীরব থেকে বলল, কী করে চাইব, তোমার তো ছেলে।
লখাইয়ের প্রৌঢ় শরীরের মাংসপেশি শক্ত হয়ে উঠল। বলল, তুই তো মস্ত বীর, ক্ষ্যামতা থাকে তো ছিনিয়ে নে। না পারিস, দামড়া বাছুরের মতো গাইয়ের বাট চাটগে যা।
চকিত ক্রোধে ফণার মতো খাড়া ও শক্ত হয়ে উঠল মধুর ঘাড়। চোখে রক্ত উঠে এল। এত বড় কথা মধুকে এই গাঁয়ে দাঁড়িয়ে কেউ বলতে সাহস করে না। লখাই খুড়ো বলেই কী? নীরব ও তীব্র প্রতিবাদ ও ঘৃণার অভিব্যক্তি ফুটে উঠল তার সর্বাঙ্গে।
লখাই চকিতে হীরাকে ঘাড় থেকে নামিয়ে, বাঁ হাতে তাকে ধরে, ডানহাত বাড়িয়ে দিল মধুর দিকে। বলল, আয়, হাত্তা লড়বি। হারলে ছেলে দিয়ে দেব, নিজে নাম লিখে দিয়ে আসব কারখানার গোলামের খাতায়।
এক মুহূর্তের নীরবতা। পৌষের উজ্জ্বল সকাল কালো হয়ে উঠেছে এক কুটিল ছায়ায়। আশেপাশে লোক নেই। শুধু দুটি পুরুষ পরস্পরের প্রতি তীব্র বিদ্বেষে ও জ্বলন্ত ঘৃণায় আক্রমণোদ্যত হয়ে, রুদ্ধশ্বাসে চোখে চোখে তাকিয়ে আছে। আশ্চর্য! হীরা ভীত নয়, তার শিশু হৃদয় উদ্বেল হয়ে উঠেছে এই দ্বৈত সংগ্রামের ফলাফল দেখবার জন্য। সেই ফলাফলের উপরেই প্রতীক্ষা করে আছে তার মুক্তি।
এক মুহূর্ত পরেই মধু ভীষণ উত্তেজনায় তার কাঁকড়ার দাঁড়ার মতো শক্ত হাত বাড়িয়ে দিল। কষে ধরল দুজনে দুজনের হাত। তারপর প্রচণ্ড পেষণে শক্ত হয়ে উঠল দুজনেরই চোয়াল, ঠিকরে বেরিয়ে এল চোখ। দমবন্ধ অবস্থায় স্ফীত হয়ে উঠল দুজনের বুক।
স্তব্ধ সর্বচরাচর। রুদ্ধশ্বাস পৃথিবী অপেক্ষা করে আছে জয়পরাজয়ের জন্য।
কিন্তু কেউ-ই কম নয়। মধুর হাত কাঁকড়ার দাঁড়া বটে, কিন্তু লখাইয়ের আঙুলগুলি যেন শক্ত লোহার সাঁড়াশি। দুই হাত যেন একটি সরল রেখা হয়ে গিয়েছে। এদিকে ওদিকে কোনওদিকেই হেলে না। মধু তাকিয়ে আছে হাতের দিকে। লখাই তাকিয়ে আছে মধুর চোখের দিকে। পলে পলে সময় বইছে যেন দীর্ঘ একটা দিনের মতো। এদিকে পেশিতে পেশিতে আরও রক্ত ও শক্তি সঞ্চারের জন্য আপ্রাণ চেষ্টায় দুজনে কবজি শক্ত করে তুলছে। নিশ্বাস বেরিয়ে এলেও চকিতে আটকে রাখছে বুকের মধ্যে।
হটাৎ চোখের পলকে কী ঘটল, একটা অস্ফুট আর্তনাদে দুমড়ে গেল মধুর হাত। বেঁকে গেল কবজি। লখাইয়ের শেষ-শক্তি নিয়োজিত হাত কাঁপছে থরথর করে।
কিন্তু মধুর চোখেমুখে কোথাও ব্যথার অভিব্যক্তি নেই। অসহায় পরাজিত হৃদয়ের জ্বালা আগুনের মতো বিচ্ছুরিত হচ্ছে তার চোখে।
লখাই তার হাত ছেড়ে দিয়ে আবার হীরাকে তুলে নিল ঘাড়ের উপর। তারপর চিবিয়ে বলল, তোর ওই কারখানার পাগলা সায়েবকে বলিস কবজিতে এটুস সরষের তেল মেখে দিতে, বুঝলি?
বল হনহন করে গ্রামের পথ ধরে এগিয়ে চলল সে। হীরা তার মুক্তির শেষ চেষ্টায় তখনও দাপাদাপি করছে।
মধু ঝুলে-পড়া হাতে ঝুঁকে দাঁড়িয়ে রইল সেদিকে চেয়ে।
অসহ্য ক্রোধে ও যন্ত্রণায় পদক্ষেপ অসমান হয়ে উঠেছে লখাইয়ের। চলতে চলতে সে মাঠের মাঝে এসে পড়ল। পিছনে পড়ে রইল রেললাইনের উঁচু জমি। মাঠের জমি কোথাও রিক্ত, পাঁশুটে ও মাটির রং কালো। কোথাও কাঁচা পাকা সবুজ ও হরিতের ওড়না ছড়ানো। জল নিষ্কাশনের নালাগুলি শুকনো। নয়ানজুলিতে বর্ষার জল শুকিয়ে গজিয়েছে দূর্বাঘাস। এতখানি বেলাতেও পৌষের শিশিরের ঝিকিমিকি। ওই দূরে পুব-উত্তর কোল ঘেঁষে দেখা যায় মুক্তাপুরের খাল। খাল নয়, যেন পরিত্যক্ত একটা শুকনো নালা। বর্ষাকালে কিছু জল আসে, তার সঙ্গেই কচুরিপানা। এখন নীরস শুকনো গর্তে হেজে পচে রয়েছে সেই কচুরিপানা। অথচ এই খাল দিয়ে একদিন যাত্রীবাহী নৌকা আনাগোনা করেছে। দূর-দূরান্তের মানুষ গঙ্গার বুক থেকে খাল দিয়ে চলে গিয়েছে বরুতী, মালতী, বোদাই। সেখান থেকে নতুন খাল দিয়ে বারাসত, বসিরহাট দিয়ে গিয়েছে ইচ্ছামতীর বুকে। গিয়েছে যশোর, খুলনা, বরিশাল, গিয়েছে সুন্দরবনের বাদায়, বঙ্গোপসাগরের ধার দিয়ে মগ-আরাকানিদের দেশে। এখন নৈহাটি-কাঁটালপাড়ার কাছে মুক্তাপুরের খালের পথ রুদ্ধ করেছে রেললাইন। খালকে বইয়ে দিয়েছে একটা সরু সুড়ঙের নালিপথে।
মধুর সঙ্গে হাত্তা লড়ে জিতেও লখাইয়ের ক্রোধ প্রশমিত হল না। তা উত্তরোত্তর কেবলি বেড়ে চলল। পূর্ব স্মৃতির সমস্ত জ্বালা যেন দাউ দাউ করে জ্বলতে লাগল বুকের মধ্যে। পুড়তে লাগল বুকের মধ্যে তার অতীতের আত্মা। একটা বিচিত্র ব্যতিক্রমের মতো সমাজের বুকে সে প্রেতের মতো ঘুরে ফিরছে। ফিরবে সে চিরদিন, যতদিন বেঁচে থাকবে। তবু হার মানতে পারবে না, পরাজয় স্বীকার করতে পারবে না বিদেশি শক্তির কাছে।
হীরা তখনও বৃথাই লাফিয়ে পড়ার আশায় দাপাদাপি করছে কাঁধের উপর। মধুর পরাজয়ে শিশুর প্রাণেও আগুন জ্বলেছে। নিজের প্রতি শাসনের তার কোনও জবাবদিহি ছিল না, কিন্তু মধুদাদাকে কেন বাবা হারিয়ে দিল। সেই রাগে ও অভিমানেই জেদি কান্নায় ফুঁসছে সে।
লখাই আর সহ্য করতে পারল না। হঠাৎ ওই মাঠের মাঝে হীরাকে নামিয়ে তার শক্ত হাতে একটা ভারী চড় কষিয়ে দিল গালে। বলল, হারামজাদা শলুই, কীসের তোর অত ফোঁসানি, অ্যাঁ?
হীরা অত বড় হাতটার ভারে মাটিতে মুখ থুবড়ে পড়ল। দাঁতের গোড়া থেকে রক্ত বেরিয়ে এল কয বেয়ে। কটা মুখ লাল হয়ে উঠল আগুনের মতো। আশ্চর্য! কোথায় তার ভয় ও কান্না। সেই অবস্থাতেই সে সত্যি যেন একটা সুধগোখরোরশলুইয়ের মতো তীব্র বিদ্বেষে ফিরে তাকাল লখাইয়ের দিকে।
লখাই আবার বলল, যন্তর ঘাঁটতে যাবি ফলে, গোলাম কমনেকার? হীরা কান্নায় ফুসতে ফুসতে বলল, যাব, হ্যাঁ যাব তো।
বলেই আচমকা লাফ দিয়ে উঠে উলঙ্গ অবস্থায় সে ছুটতে আরম্ভ করল মাঠের উপর দিয়ে। যেন একটা খাপখোলা গুপ্তি ছুটছে মাঠের উপর দিয়ে। মাথার উপরে তার রেললাইন, নীচের থেকে পথ এঁকেবেঁকে উঠে গিয়েছে সেইদিকে।
লখাই একমুহূর্ত হতবাক বিহ্বল হয়ে রইল। পরুমুহূর্তেই ছুটতে ছুটতে ডাকল, হীরা, শোন, শুনে যা।
হীরা–রা!
হীরা ছুটছে পাগলের মতো। মাঠের বুকে ধনুকছোঁড়া তীরের মতো ছোট হয়ে মিলিয়ে যাচ্ছে সে। লখাইও ছুটল দুরন্ত বেগে। ছুটতে ছুটতে এসে পড়ল রেললাইনের ঢালুতে। দু হাতে সে জাপটে ধরল হীরাকে। তার সমস্ত ক্রোধ মুহূর্তে থমকে দাঁড়াল হীরার মুখ দেখে। হীরা একেবারে খেপে গিয়েছে। কাঁদছে আর কাঁপছে থরথর করে কান্নার শব্দ নেই, কেবল হেঁচকি উঠছে। তবুও ফিসফিস করে বলছে, ছেড়ে দাও, ছেড়ে দাও।
লখাইয়ের মনে হল হীরা অজ্ঞান হয়ে যাবে। অসহায় ক্রোধের যন্ত্রণায় তার শিশুপ্রাণ বেরিয়ে যাবে এখুনি। সে হাঁটু ভেঙে বসে টেনে নিল তাকে বুকে। তার একমাত্র বুকের ধন, তার শেষ আশা। তার কাঞ্চী বউয়ের গর্ভের ছেলে, কাঞ্চনের নাড়িছেঁড়া ছেলে, সে দুহাতে হীরার কোমল ক্ষিপ্ত মুখ তার মুখের কাছে তুলে ধরল। এ যে অভিমানাহত ক্রুদ্ধা কাঞ্চনেরই মুখ। হঠাৎ কী একটা বস্তু যেন লখাইয়ের বুক ঠেলে হুহু করে ছুটে এল গলার কাছে। পরাজয়ের বেদনায় চোখ ফেটে আসছে তার। বৃথা সে মধুর কবজি ভেঙে দিয়েছে! বৃথাই তার ক্রোধ আকাশের গায়ে মাথা ঠুকেছে। আঃ তার এতবড় পরাজয় যে এই সামান্য শিশুর মাঝে লুকিয়ে ছিল, তা তো সে জানত না।
সে ভাঙা কোমল স্বরে ডাকল, হীরা, হীরালাল আমার, বাবা আমার, চল, একবারটি ঘুরে আসি তোর ছোট মায়ের আখড়া থেকে। তোকে না দেখলে যে তার প্রাণখানি পাগল পাগল হয় বাপ।
বিচিত্র শিশুর মন। হীরা জলে ভেজা বড় বড় চোখে অনুসন্ধিৎসু হয়ে তাকাল লখাইয়ের দিকে। তারপর অপূর্ব হেসে লজ্জায় ও সোহাগে বাপের বুকে মুখ লুকাল সে বলল, তুমি কেন মধুদাদাকে মারলে? মধুদাদা তোমাকে কত ভালবাসে।
অন্ধ হয়ে এল লখাইয়ের চোখ। সে কেমন করে এই শিশুকে বোঝাবে মধুকে সে মারেনি! মধুর সঙ্গে সে তার প্রাণের ধনকে নিয়ে শক্তি পরীক্ষায় মেতেছিল। কিন্তু সে পরীক্ষা যে হাতের কবজিতে নেই। মধুকে মেরে ফেলার মধ্যেও নেই। সেই জয়পরাজয়ের ক্ষেত্র আলাদা। নইলে, তোর মতো শিশুর কাছে আজ বিদ্রোহী সিপাহির বুক ভেঙে পড়বে কেন!
সে আবার ডাকল, হীরা।
হীরা বলল, উ!
লখাই তাকিয়ে দেখল তন্দ্রা ঘিরে ধরেছে, ঘুমে ভার হয়ে এসেছে হীরার চোখের পাতা। তার শিশু হৃদয় অনেকক্ষণ পর, অনেক যন্ত্রণার পর শান্ত হয়ে এসেছে, তাই ঘুম পেয়েছে তার।
ঘুমোক, প্রাণভরে ঘুমোক। পাষাণভার নয়, এ রত্নভার নিয়ে চিরকাল লখাই পথ চলবে। হীরাকে কোলে করে সে উঠে দাঁড়াল। কিন্তু চোখ ছাপিয়ে একটা নোনা স্বাদ তার জিভে গিয়ে ঠেকল। মনে পড়ল কয়েক বছর আগের একটি ঘটনা। সেদিনও এমনি করে তার অসহায় বুকের রুদ্ধ বেগ চোখ ছাপিয়ে এসেছিল। সেদিন ওয়ালিক সাহেবের চলে যাওয়া গাড়ির চাকার দাগ সে নিজের হাতে মাটি দিয়ে বুজিয়ে দিয়েছিল। সেদিন হীরা তাকিয়ে ছিল অবাক চোখে।
সামনে পথ হারিয়ে গিয়েছে দিগদিগন্তে। নির্জন মাঠ, নিঃশব্দ। দিনের বেলা ঝিঁঝি ডাকছে। পুবের দূর আকাশে মিশে আছে গ্রামের রেখা। কেউটে, উচ্ছেগড় বরুতীর বিল। সেখানে আছে সারদা। ঘুমন্ত হীরাকে নিয়ে সেদিকে চলল লখাই।
.
১৬.
সারদার আখড়া। লোকে বলে সারদামণির আখড়া, কেউ বলে সারদা বোষ্টমির আখড়া।
পুরদুয়ারি মন্দির। গোলপাতার ছাউনি দেওয়া মন্দিরের ঘর। পশ্চিমমুখ করা ঠাকুর। ঠাকুর সেই মুরলীদাসেরই যুগলকিশোর। বড় দুর্দিনে, অসময়ে সারদা সে যুগলকিশোরকে প্রতিষ্ঠা করেছে এই দূর গ্রামে। মুরলীদাস মারা গিয়েছে, মারা গিয়েছে সরযু। কনকের প্রাণে কিছু বিদ্বেষ ছিল সারদার উপর। তাই সে এখানকার সব সংস্রব ছেড়ে চলে গিয়েছে হুগলির এক বাবাজির সঙ্গে।
কিন্তু সারদাও গুছিয়ে তুলেছে। মন্দিরের পাশেই দক্ষিণ-দুয়ারি বাস ঘর, তার পিছনে ধানের গোলা। রান্নাঘর সংলগ্ন ভেঁকিশাল। গোয়ালে আছে দুগ্ধবতী গাই। বাড়ির চৌহদ্দির নীচেই দিগন্তবিস্তৃত জমি, প্রায় তিন মাইল পুবদিকে সে জমি বিস্তারিত। ওপারে ধুধু করে বরুতী গ্রাম। এই মাঠ হল সোনা। বর্ষাকালে বিল ফেঁপে ফুলে এই সমস্ত জমি ভাসিয়ে দেয়। শুকনো দিনের ফুটিফাটা মাঠকে প্লাবিত করে গঙ্গার পলিমাটির মতো নরম মাখন করে দিয়ে যায়। চাষির লাঙলের ফলা অনায়াসে অল্প সময়েই এ জমিকে আয়ত্তে এনে ফেলে। তাই এ জমিটুকু সকলের বড় লোভের।
এই বিস্তৃত ভূখণ্ডের মধ্যে আট বিঘা জমি যুগলকিশোরের সম্পত্তি। সম্পত্তির তদারক করে সারদা। তার হাতের গুণে সবই পরিষ্কার পরিচ্ছন্ন। এক জায়গায় ভাঙে, আর এক জায়গায় গড়ে, এই তো বিশ্বের নিয়ম। আবার ফুলে ফলে আখড়া সাজিয়ে তুলেছে সারদা। তাও তো আজকের কথা নয়। অনেক কটা বছরের অধ্যবসায়ে গড়ে উঠেছে এই আখড়া।
ঠাকুরের দ্বিপ্রহরিক ভোগ নিবেদনের পর, ঠাকুরকে দিবানিদ্রা পাড়িয়ে সারদা বেরিয়ে এসেই থমকে দাঁড়াল। উঠোনের মাঝখানে লখাইকে দেখে সে দাঁড়াল।
দিগভ্রান্ত যৌবন মধ্যবয়স উত্তীর্ণা সারদাকে আজও ঘিরে আছে। তীব্র স্রোতস্বিনীর কলকল নাদ আজ ভরা গাঙের নৈঃশব্দ্যে ঢলঢল। চোখের দৃষ্টিতেও তার সেই অতল গভীরতা। ওই দুই বাহুর মাঝখানে, অতল বুকে আজ ডুব দেওয়া যায়। আজ আর বাঁকা কিশোর তার প্রেমিক নয়, শিশুনীলমণি তার দেবতা। আজ রং নেই, রঙে রঙে আজ সব একাকার। তার চমক নেই, খরতা নেই।
সে লখাইকে দেখে এক মুহূর্ত দাঁড়িয়ে নেমে এল তরতর গতিতে। আগেই ঘুমন্ত হীরাকে দুহাত বাড়িয়ে বুকে নিল। হীরার গালে চোখের জলের দাগ। দেখে বিস্মিত অভিমানে তাকাল লখাইয়ের মুখের দিকে। বুঝল, শিশুর উপর পীড়ন হয়েছে। গালে এখনও লখাইয়ের চড়ের দাগ।
সারদা বলল, মেরেছ বুঝি?
লখাই কিছু একটা বলতে গিয়েও জবাব দিতে না পেরে মুখটা ফিরিয়ে নিল। বলল, ভোগ হয়ে গেছে?
সারদা গম্ভীর হয়ে বলল, হয়েছে। এসো, ঘরে বসবে।
বলে সে হীরাকে নিয়ে ঘরে ঢুকে গেল। লখাই দাওয়ায় উঠে, কোকাকে পেড়ে তামাক সাজতে বসল। সারদা হীরাকে শুইয়ে এসে তাড়াতাড়ি কলকেটা লখাইয়ের হাত থেকে নিয়ে নিল। নিজের হাতে তামাক সাজতে সাজতে বলল, এতদিন পরে মনে পড়ল বুঝি।
লখাই বলল, না, মনে রোজই পড়ে। কিন্তু মনটার হদিস পাইনে।
বলে সে মধু ও হীরার সমস্ত কথাই একটা একটা করে বলল। তার এ অন্ধ ক্রোধ ও বিদ্বেষের কথা আরও অনেকদিন শুনেছে সারদা। শুনে উৎকণ্ঠিত হয়েছে, বিস্মিত হয়েছে, আজ শুনে রাগও করল। বলল, এ তোমার ভারী অন্যায় কাজ হয়েছে কান্ত। কার পরে তোমার রাগ, আর কার পরে তুমি শোধ তুলতে গেছ! তোমাকে বাপু আমি কিছুতেই বুঝে উঠতে পারিনে। কেউ-ই পারে না। তবে কি বিশ্বসমাজের মাঝে লখাই একা? তার ধ্যান-জ্ঞান, সে কি সবই ভুল। যদি ভুল হয়ে থাকে, তবে আগুরিপাড়ার তেঁতুলের ডালে গলায় দড়ি দিয়ে প্রাণঘাতী হওয়া ছাড়া কি উপায় আছে। আজকে সে সবই বলবে সারদা সইয়ের কাছে। তার পূর্বজীবনের বৃত্তান্ত। বলে জিজ্ঞেস করবে, তবে বলল এ কোন দেশে কার ভঁয়ে তুমি ঘর বেঁধেছ। দেশ যখন শত্রুর করায়ত্ত, পরাজয়ের জ্বালা সেখানে অহরহ দাউদাউ করে জ্বলছে, সেই আগুনে কিছু গড়ার স্বপ্ন যে আমি দেখিনে।
হীরাকে উঠিয়ে খাওয়াতে বেলা একটু বেশিই হল। লখাই ও হীরাকে খাইয়ে, নিজে খেয়ে সারদা এসে বসল লখাইয়ের কাছে। লখাই আত্মচিন্তায় বিভোর হয়ে ছিল। সারদা ডাকতে তার চমক ভাঙল। সে শুনতে পাচ্ছিল, আখড়ার চাষিকে হীরা বলছে, একটা পেয়ারা কাঠের হাতুড়ি বানিয়ে দিতে পারবে কিনা। চাষিটি বিস্ময় প্রকাশ করতে, হীরা তাকে রাজ্যের কলকারখানার কথা বোঝতে আরম্ভ করেছে। গল্প করছে পাগলা সাহেবের। তাই শুনতে শুনতে লখাই নিজের ভাবনায় ডুবে গিয়েছিল। সে ফিরে তাকাল সারদার দিকে।
এতখানি বয়সেও সারদার চুল পাকেনি, দাঁত পড়েনি। শরীরের বাঁধুনিতে কিছুটা ভাঙন ধরেছে। সে ভাঙন যেন বিহ্বলতার আবেশ। কিন্তু আজ তাদের উভয়ের কারুরই চোখে আর কামনার সে উদ্বেলতা নেই। আজ তারা পাশাপাশি কাছে বসে শুধু কথা বলে। কিন্তু বেশিদিন কেউ কাউকে ছাড়া থাকতে পারে না। সারদার চোখে কামনা নেই কিন্তু তার চোখের স্নেহ ও প্রেমের অতল গভীর এক মহাপ্রশান্তিতে ডুব দেওয়ার ডাক যেন রয়েছে। প্রাণের জ্বালা প্রশমিত হয় তার কাছে এলে। মন উদাস হয়ে ওঠে, তন্দ্রাবেশে ভারী হয়ে ওঠে চোখের পাতা।
লখাই তার প্রাণের আগুন নিয়ে ভাবে, কী দিয়ে তার সইয়ের প্রাণ এমন ভরে থাকে। দিবানিশি তার চোখেমুখে হৃদয়ের কোনখান থেকে এসে ছেয়ে থাকে এই আনন্দের রেশ।
সারদা বলল, কী দেখছ অমন করে?
লখাই বলল, দেখি তোমাকে। ভাবি, কীসের নেশা করেছ। তোমার কি দুঃখু নেই?
সারদা কোপকটাক্ষে হেসে বলল, আমার দুঃখু থাকলে বুঝি তোমার সুখ হত? তোমার খালি পাগল পাগল কথা। তুমি দুঃখু না দিলে আমার আর দুঃখু কোথায়?
বলে হেসে উঠে আবার গম্ভীর হয়ে উঠল। বলল, কান্ত, সোমসার যেন দুঃখের সমুদুর। নেশা করেছি সেই সমুদুরের জল খেয়ে। একদিন ভেবেছিলুম, সুখের শেষ নেইকো। তাতে বড় দাগা পেয়েছি। সুখের নেশা করতে চেয়েছিলুম যে। পরে ভাবলুম, ও পোড়া সুখ-দুখ নিয়ে অত ভেবে কেন মরি। ভাবলে জ্বালা বাড়ে। তাই ভাবি, যা আছি, আমার যেটুকুন আছে, সব ঝেড়েপুঁছে দিয়ে যাই। ওমা! দিতে গিয়ে দেখি, দিয়ে দিয়ে আর শেষ পাইনে। নেবে কে?
লখাই অবাক হয়ে বলল, নেবে কে? কেউ কি নেবার নেই সই?
সারদার চোখের দৃষ্টি কোথায় হারিয়ে গেল। দূর দক্ষিণের বিলের বাঁক যেখানে আকাশে ও বারাকপুরের খালের সঙ্গে ঝাপসা হয়ে মিশে গিয়েছে, সেখানে গিয়ে ঠেকল যেন তার শূন্য দৃষ্টি। বলল, কান্ত আমি পাপিষ্টিনি। যুগলকিশোর ঠাকুর যে আমার কাছে শুধু পাথরের মূর্তি ধরে দাঁইড়ে আছে, সে আমার কাছে কিছু চায় না। ওই চাষি মুনিষটাকে দিনরাত দেখি, ঠাউরে উঠতে পারিনে ওর প্রাণটা কী চায়। তা ওকে খাইয়ে পরিয়ে বকে ঝকে ওর মুখ খোলাতে পারিনে। রোজই লোকজন ডেকে নিয়ে এসে মোচ্ছবে মাতি, সবাইকে প্রাণতোষ করে ভোগ দিই। রোজ রাঁধতে গিয়ে কাঁড়ি কাঁড়ি রাঁধি কিন্তু মিছে রান্না। খাবে কে? রাজ্যের গাই ধরে এনে, নিজের হাতে বিচুলি কেটে খাওয়াই, এর তার বাড়িতে গিয়ে বসে থাকি, বালভোজন করাই। কিন্তু সবই, এই আসে, এই যায়। কান্ত, তুমিও তো নাও না।
অকস্মাৎ যেন অভিমানে বেঁকে উঠল সারদার ঠোঁট। ছলছলিয়ে উঠল চোখ। লখাই বলল, কী নেব, কী সে বস্তু?
সারদার ছলছল চোখে বিচিত্র হাসি ফুটে উঠল। ফিসফিস করে বলল, সে বস্তু যদি মানুষ দেখতেই পাবে, তবে আর ধরে রাখবে কেন? কান্ত, হীরাকে এনে তুমি বড় ভাল করেছ। আর আমি ফিরে যেতে দেব না। বলো, নিয়ে যাবে না ওকে?
লখাই যেন বিভ্রান্ত হয়ে উঠল সারদার কথায়। বলল, তোমাকে তো বলেছি সই সব কথা। তুমি যদি রাখতে পার আমি বেঁচে যাই। থাকুক।
কিন্তু লখাইয়ের প্রাণের মধ্যে কী যেন আটকে রইল। সে তার বিদ্রোহী জ্বলন্ত বুকটার মধ্যে আতিপাতি করে খুঁজতে লাগল সারদার সব বিলিয়ে দেওয়ার সেই বস্তু। কিন্তু কোথায়? সেখানেও সমস্ত যন্ত্রণার ধারে ধারে অশ্রুর বাষ্প জমে আছে। কিন্তু কী বিলোবে সে, কাকে বিলোবে। তার তো দেবার কিছু নেই। তার দেওয়ার কাছে, মনে শুধুই জ্বালা, শুধুই ঘৃণা।
লখাই কয়েকদিন যেন ঝিমিয়ে রইল সারদার আখড়ায়। সারদা মেতে রইল হীরাকে নিয়ে। যুগলকিশোর আর হীরা। হীরাকে নাওয়াবে, খাওয়াবে। কোঁচা দিয়ে রাঙা কাপড় পরাবে, গলায় দেবে পৈতে আর উড়নি। দেবে সন্ধ্যামালতীর মালা। বুকে কপালে এঁকে দেবে রসকলি। মালা জড়িয়ে দেবে মাথায়। কানে গুঁজে দেবে ফুল। চোখে কাজল। তারপর নিজের হাতে খঞ্জনি বাজিয়ে গাইবে,
প্রাণ ভরে নাচ নিমাই, দিব ছানা চিনি।
কখনও বাসন্তী কাপড় পরিয়ে মাথার মালায় দেবে গুঁজে ময়ূরের পাখা। গাইবে,
শিখি বাঁকা ময়ূর পাখা বাঁকা বন্ধুবিহারী।
হীরা নাচে। তার বিদ্রোহী শিশুমন হরণ করেছে সারদা। তার বুকের অতল গভীরে ডুব দিয়েছে হীরা। যেন সে ভুলে গিয়েছে বাড়ির কথা, কারখানা ও মধুদাদার কথা। সারদা ডেকে ডেকে নিয়ে আসে পাড়ার আরও ছেলেদের। সকলেই তার সঙ্গে নাচে। নাচে সারদার হাতের আড়ালে লুকোনো দিব্যির জন্য। দিব্যি অর্থাৎ খাবার।
খাবার, সেও এক ব্যাপার। হেন খাবার নেই, যা নাকি সারদা করে না হীরার জন্য। যেন এক যজ্ঞিবাড়ির কাজ নিয়ে পড়েছে সে।
লখাই দেখে। দেখতে দেখতে মন তার অশান্ত হয়ে ওঠে। প্রতিদিনই ভাবে, আজকে সে বলে ফেলবে তার অতীত জীবনের কাহিনী। কিন্তু সারদাকে কখনওই সে তেমন করে পায় না। সময় বয়ে যায়, তবু সারদার মুখের দিকে তাকিয়ে বলতে তার দ্বিধা হয়।
একদিন বলল, সই, তুমি জাত মান?
সারদা বলল, জাত? কান্ত, ঠাকুরের কাছে মানুষের কি জাত আছে? বলে গুনগুন করে গাইল,
জাত বেজাতের পায়ের ধুলো আমার মাথায় দিয়ে রে!
জাতের মান কুলের মান ভাসা প্রেমের সাগরে।
লখাইয়ের মুখ কঠিন হয়ে উঠল। তিক্ত চাপা গলায় জিজ্ঞেস করল, সই, ফিরিঙ্গি জাতের পায়ের ধুলোও কি মাথায় নিতে হবে?
সারদা লখাইয়ের কথা শুনে চমকে উঠল। উৎকণ্ঠিত হল তার মুখ দেখে। এত সব ভেবে তো সে বলেনি এ কথা। তার মনে পড়ল সেই ঘটনা। লখাইয়ের সেই গারুলিয়ার আখড়ায় সাহেব দেখে খেপে যাওয়ার কাহিনী। নিজের মনকে জিজ্ঞেস করতে গিয়ে সে দেখতে পেল নিজেকে। এই সমাজে তার কৈশোর ও যৌবনের সন্ধিক্ষণে নিপীড়িত জীবনকে দেখতে পেল সে। দেখতে পেল সামনে তার প্রাণকান্ত লখাইকে। কই, লখাইকে যেদিন প্রথমে দেখেছিল, একবারও তো জাতের কথা মনে হয়নি। কিছুই না জেনে না বুঝে সঁপে দিয়েছিল প্রাণ। জাত নিয়ে কোনওদিনই কোনও বিষয়ে তার হৃদয়ের দ্বার ভেজানোর কথা মনে হয়নি। নিজেকে চোখ ঠারতে পারল না সে। সে সহজভাবেই বলল, কান্ত, মানুষের জাতটা-ই কি বড়? ফিরিঙ্গি জাত মানুষ হলে তারও…
থাক। আর বোলো না। চাপা তীব্র গলায় যেন ধমকে উঠল লখাই। বুকের চাপা আগুন হঠাৎ লেলিহান শিখায় দাউদাউ করে জ্বলে উঠল। বলল, ফিরিঙ্গি জাত শত্রুরের জাত। পায়ের ধুলো কেন, তার ছোঁয়াও পাপ, অধম্মো।
বলে সে সামনে থেকে সরে চলে গেল ঘরের মধ্যে। সারদা ব্যথিত আড়ষ্ট মনে দাঁড়িয়ে রইল।
বিকাল হয়ে এসেছে। বরুতীবিলের তেপান্তরের মাথায়, আকাশের বুকে বসন্তের রং ফুটেছে। মৃদু মৃদু হাওয়া আসছে দক্ষিণ থেকে। হীরা খেলা করছে তার সাঙ্গোপাঙ্গদের সঙ্গে মন্দিরের পিছনে। সারদা দেখল, চাদর গায়ে দিয়ে লখাই ঘর থেকে বেরিয়ে আসছে। সে দ্রুত পায়ে গিয়ে পথ রোধ করে দাঁড়াল। বিস্মিত করুণ চোখে তাকিয়ে জিজ্ঞেস করল, যাচ্ছ কোথায়?
বাড়ি।
বাড়ি? আচমকা জলের ঘটি চলকে যাওয়ার মতো সারদার চোখে জল এসে পড়ল। সে তো লখাইয়ের প্রাণে কষ্ট দেওয়ার জন্য কোনও কথা বলেনি। বলল, কী করেছি?
সারদার মুখের দিকে তাকিয়ে হঠাৎ কোনও কঠিন কথা বলতে পারল না লখাই। বলল, তুমি কিছু করনি, আমার আর কিছু সইছে না সারদা। বলতে পারিনে, কিন্তু আমার বুক যে জ্বলে যাচ্ছে।
সারদার কান্নার উপরে উৎকণ্ঠা আরও গম্ভীর হয়ে উঠল। লখাইয়ের হাত ধরে বলল, কী হয়েছে তোমার? আমি তোমাকে দুঃখু দিতে চাইনি। তুমি যেয়ো না।
না, আমি যাব। আমাকে আজ আটকে না ভাই। লখাই দিশেহারার মতো বলল।
কথা ফোটে না সারদার গলায়। তবু বলল, হীরাকে নিয়ে যেয়ো না, ও থাক আমার কাছে।
লখাই এক মুহূর্ত ভেবে বলল, থাক। তোমার কাছে তো আমিই ওকে রাখব বলে এসেছিলুম। থাক।
বলে সে বেরিয়ে গেল। গেল যেন তাড়া-খাওয়া একটা বিরাটকায় আহত মানুষের মতো, ঝুঁকে, দ্রুতপায়ে। চোখের জলে অন্ধ হয়ে গেল সারদার চোখ।
.
১৭.
সাতদিন না যেতে একদিন দিনের বেলা সারদা ঘুম থেকে জেগে উঠে বসল। ঘুম নয়, আলস্য ভাঙতে গিয়ে দুপুরবেলা একটু শুয়েছিল। তন্দ্র এসেছিল একটু। পাশে হীরাকে নিয়ে শুয়েছিল। দেখল হীরা নেই। বোধ হয় গায়ে হীরার স্পর্শ পাচ্ছিল না বলেই সহসা তন্দ্রা ভেঙে গেল। সে ডাকল হীরা! হীরু কোথায় গেলি?
কোনও সাড়া পেল না। সারদার মনটা চমকে চমকে উঠল। তাড়াতাড়ি উঠে বাইরে এল সে। চাষি মুনিষটা ঘুমুচ্ছে উঠোনের রোদে পিঠ দিয়ে। উঠোনটা ফাঁকা। মন্দিরের দরজা বন্ধ। বাড়ির আশেপাশে দেখল। গোয়ালে, চেঁকিঘরে। কই, কোথাও তো নেই। রুদ্ধশ্বাস বুকে কান্না চেপে এল তার। কোথায় গেল ছেলেটা। সামনে বরুতীর মাঠ। বুকের মধ্যে কেঁপে উঠল তার সেই মাঠের দিকে তাকিয়ে। মাঠ নয়, মহাসমুদ্র। ধানকাটা রিক্ত মাঠ ধুধু করছে। পৌষের রোদ দিঘির জলের মতো চিকচিক করছে। হলই বা শীতকাল, তৃষ্ণা পেলে ওমাঠে এক ফোঁটা জলও যে পাওয়া যাবে না! ওই মহাসমুদ্র দিগন্তে মানুষ তৃষ্ণায় মরে, কিন্তু মাঠের তৃষ্ণা মানুষের। অনেক মানুষ গৃহপালিত গরু ছাগল ওই মাঠের পিপাসা মিটিয়েছে। খেয়ালি ছেলে কি এই পথে গিয়েছে। সর্বনাশ! জোয়ান পুরুষ যে এ মাঠ শীতের দিনেও সচরাচর পাড়ি দেয় না। গরমকাল নয়, রোদে তেমন তাত নেই। তবু, হীরার পক্ষে এই তো যথেষ্ট।
উৎকণ্ঠিত চোখে জল নিয়ে সারা দিশেহারা হয়ে আবার এদিক ওদিক দেখল। চাষা মুনিষটাকে ঘুম থেকে জাগিয়ে জিজ্ঞেস করল। সে কিছুই বলতে পারল না। খুঁজতে পাঠাল তাকে মাঠে। নিজে গেল পাড়ায়।
তাই তো, এখন মনে পড়ছে, ছেলের চোখেমুখে যেন কীসের অস্থিরতা ছিল কদিন ধরে। আনমনা ছেলে, দিশেহারার মতো কেবল এপাশ ওপাশ করেছে কদিন। কেন? নিজের প্রাণ যাক, কী বলবে সে লখাইকে, পাড়ায় কোথাও নেই। সঙ্গীরা অবাক হয়ে ঘাড় নেড়ে বলল, তারা দেখেনি। দেখেনি, তবে কোথায় সে! কোথায় গেল!
আরও কয়েকজনকে বরুতীর মাঠের দিকে পাঠিয়ে, পাগলিনির মতো সারদা সেনপাড়ায় ছুটে এল। এসে বাড়ির ঢোকবার মুখেই দেখল, বেড়ার আগল ধরে কালী দাঁড়িয়ে আছে অন্যমনস্ক হয়ে। সারদা কোনওরকমে অবিকৃত গলায় জিজ্ঞেস করল, দিদি হীরে, হীরে এসেছে?
কালী চমকে উঠল। বলল, কে, আমাদের হীরা? হ্যাঁ, এসেছে। এই তো এল। এসেই বললে, মা চলে এলুম। মধুদা কোথায়? আমি বললুম, জানিনে। অমনি ছুটল কোথায়–
আর শোনবার অবসর হল না সারদার। সেখানেই বসে সে ঝরঝর করে কেঁদে ফেলল। এ কান্না শুধু ব্যথার নয়, হারানিধি ফিরে পাওয়ার কান্না। রুদ্ধশ্বাস যন্ত্রণা ও উৎকণ্ঠা ভেসে যাওয়ার কান্না।
কালী উৎকণ্ঠিত গলায় বলল, কী হয়েছে, কাঁদছ কেন?
কাঁদব না? না বলে ছেলে চলে এসেছে। নাইয়ে খাইয়ে কোলের কাছে ছেলে নিয়ে ঘুমিয়েছি, হাতড়ে দেখি ছেলে নেই। গাঁ মাথায় করে মাঠ ঘাট ঘুরে ছেলে পাইনে। হুতোশ আমার প্রায় যায় গো।
বলে কেঁদে কেঁদে, নিশ্বাস ফেলে বুকটা খালি করল। তারপর বলল, সে কোথায় দিদি? সে সব্বোনেশের মুখ একবারটি না দেখে যে আমি যেতে পারব না?
সারদার উপর কালীর মন আগে বিরূপ ছিল। কারণ এই সারদার সঙ্গে লখাইয়ের ভাবের বাড়াবাড়ি দেখেই, কাঞ্চনের জগৎ-সংসার অন্ধকার হয়ে গিয়েছিল। মনের সেই অবস্থায়, পূর্ণ গর্ভবতী কাঞ্চন ভর সন্ধ্যায় গঙ্গায় গা ধুতে গিয়ে সহসা মানসিক অস্থিরতায়, কাঁপতে কাঁপতে অজ্ঞান হয়ে পড়েছিল। আর তার জ্ঞান ফেরেনি। ছেলের জন্ম দিয়ে সে মারা গিয়েছিল। তাই সারদার উপর কখনও প্রসন্ন ছিল না কালী। কিন্তু আস্তে আস্তে কালী দেখেছিল, সারদা লখাইকে গ্রাস করতে চায়নি। লখাইকে আখড়ার বাবাজি করে, সংসার ছাড়িয়ে নিয়ে যায়নি। সেবাদাসীর ছদ্মবেশে, অনাচারের সংসার গড়ে তোলেনি। সে যেমন ছিল, তেমনি আছে তার যুগলকিশোরকে নিয়ে। কিন্তু নারীর প্রাণ, কালী নিজেও নারী, অন্তর্যামী জানেন, মনের মতো একটি পুরুষের দেখা পেলে, নিজেকে সে সম্পূর্ণ গোপন করতে পারে না। মেয়েমানুষের ভালবাসাটা তার স্বধর্ম। কিন্তু সে ভালবাসা দিয়ে কোনও অনাসৃষ্টি করেনি সারদা। তাই ধীরে ধীরে কালীর বুকে একটি স্নেহ ও বিশ্বাসের স্থান করে নিয়েছে সে।
কালী বলল, ওই যে বললুম, সে তার মধুদাদাকে খুঁজতে গেছে। কিন্তুন কোথায় পাবে। বলতে বলতে কালীর চোখে জল এসে পড়ল। এতক্ষণে সারদা লক্ষ করল, কালীর মুখে দুশ্চিন্তার কালিমা। খেয়াল হল, আগল ধরে আনমনে কালী দাঁড়িয়ে ছিল পথের দিকে তাকিয়ে।
সারদা বলল, কেন, মধু কোথায়?
কালী বলল, জানিনে। সেই যেদিন লখাই গেল তোমার ঠাঁই, সেদিনের থেকে কোথায় গেছে, কেউ জানে না। সবাইকে ডাক করে শুধিয়েছি, পাত্তা পাইনি। কাকপক্ষীর মুখেও কোনও খপর নেই।
সারদার মনে পড়ে গেল লখাইয়ের কথা। সে তাকে মধুর সঙ্গে ঘটিত সমস্ত ঘটনাই বলেছিল। মনের মধ্যে তার আর এক নতুন দুশ্চিন্তার ছায়া ঘনিয়ে এল। বলল, আর তোমার দেওর কোথায়?
কালী জলভরা চোখেই ভীরু হতাশায় ঘাড় নাড়ল। ভীত গলায় বলল, সে যে আর এক বেপদ। শুনছি কোম্পানি সারা গাঁঘর নাকি কিনে নেবে। কারখানা কল বসাবে। তা সে মিনসে সব্বাইকে বলে বেড়াচ্ছে জমি বিক্রি কোরো না। মা মনসার গোঁ, এই গোঁ নিয়ে আমার চেরকাল ভাবনা। শুনছি কোম্পানি গোঁসাইদের বলেছে জমি হাত করে দিতে। কিন্তুন বাস্তু বিক্রি কে সাধ করে করতে চায়। কোম্পানি আর জমিদারে একজোটে পেছুনাগলে, মাষে এঁটে উঠবে কেন? তা সে মিনসে শুনবে না। ঘরে ঘরে গিয়ে বলছে বিক্রি কোরো না।
বলতে বলতে কালীর গলা একেবারে ধরে এল। কান্নাভরা গলায় ফিসফিস করে বলল, সব যেন কেমন হয়ে গেল। দিন গিয়ে রাত এল, আর একে একে আমার সবই গেল। ওই এক দ্যাখো, মধুর বাপ, হাঁটতে চলতে পারে, তবু যেন অথব্বো। মধু পেটের শত্রুর কোথায় গেছে। আর লখাই, শুনছি নাকি আজ ওকে পুলুশের সেই আতপুরের নেবারন ঘোষ আয়টার না কোন ঘাটের মড়া, মহারানির নাম নিয়ে ডাক করেছে। বুকের মধ্যে ধুকপুক, প্রাণটা আমার গলায় এসে ঠেকেছে।
সারদার বুকের মধ্যে কেঁপে উঠল। লখাইকে যতদিন থেকে সে দেখেছে, ততদিন অকল্পিত সংকটের মধ্যে মানুষটাকে সে মাথা গলাতে দেখেছে। মহারানির পুলিশ, সে তো চোর ডাকাত বাটপাড় ধরে বেড়ায়। কিন্তু তার কান্ত এ কোন সর্বনাশের আগুন জ্বালতে চলেছে যে, পুলিশ ডাক করিয়েছে। তাকে!
ফিরে যাওয়া তার হল না। শুধু হীরা নয়, হীরার বাপের সঙ্গেও না দেখা করে সে যেতে পারবে না। আখড়া খালি পড়ে আছে, কিন্তু মুনিষটা তো রয়েছে। সে সব দেখেশুনে রাখবে। আর যুগলকিশোর। আজ তাঁর ভোগের ও আরতির ব্যতিক্রম ঘটবে, দেরি হবে। তবু পাপিষ্ঠিনি সারদাকে কি ঠাকুর ক্ষমা করবেন না! তিনি রুদ্র নন, কুদ্ধ নন। তিনিই তো দুঃখ এবং সহ্যের প্রতীক। তিনি অন্তর্যামী। মনের কথা তিনি সবই বুঝতে পারেন।
কালী বেড়ার আগল খুলে, বাইরের দিকে মুখ করে মাটিতে বসল। সারদাকে ডেকে বলল, এসো, বসো
সারদা এসে পাশে বসল। কেউ আর কোনও কথা বলল না। নীরবে পথের দিকে তাকিয়ে বসে রইল।
.
১৮.
মধু যেদিন লখাইয়ের কাছে হাত্তা লড়াইয়ে পরাজিত হল, সেদিনটা তার জীবনে এক অসহ্য যন্ত্রণায় কালো হয়ে উঠল। না, হাতের কবজি তার ভেঙে যায়নি। হাতের তালুর চামড়া একটু ফেটে গিয়েছিল। সামান্য রক্ত বেরিয়েছিল। ব্যথা একটু হয়েছিল, সে ব্যথা মধুর কাছে ধর্তব্যের মধ্যে নয়। পরাজয়ের জ্বালা ও বৃথা রোষে জ্ঞানশূন্য হয়ে সে ছুটে গেল কারখানায়। নিজের অক্ষম শক্তির প্রতি সে বারবার ধিক্কার দিয়েছে। গোলাম যখন অনেক কাকুতি মিনতি করে তার কাছ থেকে সমস্ত কথা জানল, তখন সেও বন্ধুপীড়নে ক্রোধে জ্বলে উঠল। বলল, মদো বল শালাকে একদিন মাথায় এক ঘা মেরে একেবারে জন্মের শোধ দিই।
কিন্তু কী বিচিত্র? এ কটুক্তি শুনে হঠাৎ মধু তার সেই ব্যথাধরা হাত তুলেই গোলামের গাল বেড়ে কষাল এক থাপ্পড়, তুই শালা বলছিস কাকে? অ্যা, কাকে? ব্যাপারটা এতই অভাবিত যে, প্রথমে গোলামের মুখে একটি কথা ফুটল না। সে যেন বিশ্বাস করতে পারল না, তার সামনে আজন্ম পিরিতের বন্ধু মধুই দাঁড়িয়ে আছে। পরমুহূর্তেই দুর্জয় রাগে রক্ত ফুটে উঠল তার চোখে। যার জন্য করি, সেই বলে চোর। কিন্তু মধুকে আক্রমণ করতে গিয়ে গোলামের হাত আড়ষ্ট হয়ে গেল। সেও জোয়ান মানুষ। দেহে তার শক্তিও কম নয়। তবু তার বুকের মধ্যে খচ করে বাজল। অত বড় থাপ্পড়টা খেয়েও উলটে মধুর জন্যই মায়া হল তার। কিন্তু ক্রোধের বশে সে কথা স্বীকার করতে পারল না।
গোলামকে মেরে মধুও কিছুক্ষণ মনে মনে হতবাক হয়ে দাঁড়িয়ে রইল। তারপর আর কোনও কথা না বলে বেরিয়ে গেল বয়লার ঘর থেকে। কলঘরের পাশ দিয়ে যাওয়ার সময় একবার থমকে দাঁড়াল। মোহর কথা মনে পড়ছে। কিন্তু দেখা করল না। সোজা গঙ্গার ধারে এসে দাঁড়াল। একবার ভাবল, দক্ষিণের পথ ধরে ছুটে যাবে। কিন্তু ঠিক সে সময়েই কে যেন তাকে ডাক দিল, কে, মধু ভাইপো নাকি?
মধু তাকিয়ে দেখল, গারুলিয়া কলের নরসিং মিস্তিরি কোম্পানির নৌকায় করে দক্ষিণ দিকেই চলেছে। নৌকাও তার বেশি দূরে নয়। বিশ হাত দূরের জলে হবে বা।
নরসিং জিজ্ঞেস করল, কোথায় যাবে?
মধু বলল, গারলে।
অর্থাৎ গারুলিয়ায়। নরসিং উৎসাহিত হল। তার চোখে একটি চকিত চোরা ঝিলিক খেলে গেল। বলল, তা হেঁটে যাবে কেন? আমিও তো যাচ্ছি গারলে, আমার নৌকোয় চলে এসো।
মধু আপত্তির কারণ খুঁজে পেল না। ভাববার অবকাশও তার কম ছিল। সে কোথাও যেতে চায়। এই মুহূর্তে, এই গ্রাম ছেড়ে, কোথাও যেতে চায়। স্বভাবতই, একটা আস্তানার দরকার, তাই সাক্ষাৎ খুড়া নারাণের কথা তার মনে পড়েছে। নারাণ খুড়ো গারুলিয়ায় আছে। তার আস্তানাই আজ মধুর প্রয়োজন।
নরসিং-এর নির্দেশে মাঝি নৌকা তীরে নিয়ে এল। নরসিং আর একবার ডেকে তুলল মধুকে, এসো, ভাইপো এসো।
মধু নৌকায় উঠে যে-যাত্রীদের দেখল, তারা অনেকেই মুখ চেনা। নরসিং নিজের কাছেই বসাল তাকে। মধুর মুখের ভাবভঙ্গি দেখে, জলের দিকে তাকিয়ে এক মুহূর্ত চিন্তা করল সে। জিজ্ঞেস করল, তা গারলেয় কী মনে করে খুড়ো?
এ ক্ষেত্রে খুড়ো সম্বোধন স্নেহার্থে। মধু ডান হাতটা বাঁ হাতে আড়াল করে, একবার নিজেকে জিজ্ঞেস করল, কী মনে করে? ঠোঁটে ঠোঁট টিপে এক মুহূর্ত চুপ করে থেকে বলল, খুড়োর কাছে যাচ্ছি।
নরসিং হেসে বলল, খুড়োকে দেখবার মন করেছে বুঝি? তা খুড়ো তোমার বেশ ভালই আছে। টমাসডমের মিস্তিরি, তার কি কিছুর অভাব আছে?
মধু দুরের দিকে তাকিয়ে বলল, হ্যাঁ, আমারও কাজ কামের ফিকির আছে, তাই যাচ্ছি।
অ।
নরসিং উচ্ছ্বসিত হয়ে বলল, তা ভাল, খুব ভাল বাবা। তোমার মতন গুণধর ছেলের কি কাজ কামের অভাব হয়?
নরসিং-এর এতখানি উচ্ছ্বাস ও উৎসাহের কারণ ছিল। সে শুধু মিস্তিরি নয়। কোম্পানির আড়কাটির কাজও কিছু কিছু করে। কাঁকিনাড়ায় জার্ডিনদের কারখানায় শীঘ্রই মেশিন বসবে। কাঁকিনাড়া থেকে যারা গারুলিয়ায় কাজে আসত, তাদের মধ্যে কেউ কেউ ইতিমধ্যেই কারখানায় আসা বন্ধ করে দিয়েছে। দু-একজন বাবুও জার্ডিন কোম্পানির সাহেবের ফোঁসলানিতেই আসা বন্ধ করেছে। এমনকী কাজ শুরু না হতেই বাবুকে সঙ্গে করে সাহেব হাতে হাতে হপ্তার পয়সা তুলে দিয়ে আসছে লোকের বাড়িতে গিয়ে। বাবা বাছা করে গায়ে হাত বুলিয়ে আদর করছে।
নরসিং গিয়েছিল তাদেরই ডাকতে। কয়েকজনকে মাত্র পেয়েছে সে, বাদবাকি কেউ আসেনি। যারা এসেছে তারা জার্ডিনদের পয়সাও নিয়েছে, কিন্তু কাঁচা পয়সার উগ্র লোভ না ছড়াতে পেরে টমাসডমের কারখানায় চলেছে। তা ছাড়া সময়টাও খারাপ পড়েছে। সামনেই পৌষ সংক্রান্তি। গঙ্গাসাগর মেলার দিন এসেছে ঘনিয়ে। এখন যন্ত্রের বাঁধন বড় শিথিল। না বলে কয়ে কারখানার মেয়ে-পুরুষ পালাচ্ছে। দলে দলে সকলের যাত্রা এখন গঙ্গাসাগরের দিকে। সবাই গিয়ে হয়তো পৌঁছায় না। ধর্ম ছাড়াও, কয়েকদিন জলে জলে ঘুরে বেড়াবার ইচ্ছা করে অনেকের। এই একটি সময়, যখন কারখানার লোক কম পড়ে যায়।
অবশ্য সে সংকট শুধু মাত্র টমাসডমের নয়, কুল্যে যে চার-পাঁচটি কারখানা এপারে ওপারে আছে, সেই সব কারখানাতেই মজুর মিস্তিরির সংখ্যা কম হয়ে পড়ছে। এ আর এমনকী বেশি কথা। গঙ্গাসাগর যাত্রা একটা চূড়ান্ত ব্যাপার বটে। কিন্তু শরৎকাল থেকে বসন্তের মাঝামাঝি পর্যন্ত রীতিমতো লোকের টান পড়ে। কারখানার চৌহদ্দিতে লোকজন আসতে চায় না। মাঠে ঘাটে ঘরে তারা আসর জমিয়ে বসে থাকে। এ সময়ে চাষ-আবাদ থেকে শুরু করে, বাংলার নানান জায়গায় বছরের শ্রেষ্ঠ মেলাগুলি বসতে আরম্ভ করে। নেই নেই করেও, প্রাচুর্য ও উৎসবের সাড়া পড়ে যায় দিকে দিকে। বর্ষার পরে, এখানে সেখানে, গঞ্জে হাটে মাঠে দেশ-বিদেশ থেকে আসে যাত্রার দল। রাঢ়ের খেমটা ও সারা বাংলার কবিয়ালেরা এসে জড়ো হয় চন্দননগর চুঁচুড়ার মতো জায়গায়। বড় বড় বাবুদের বাড়িতে নাচগানের আসর বসে। কিছু না হোক, একবেলা অনেকের খাওয়াও জুটে যায়।
এসময়ে ভেঙে যায় যন্ত্রের নিয়ম। বিশৃঙ্খলা দেখা দেয়। যন্ত্র তার শেষ চেষ্টা করে অবাক বিস্ময় ও বিরক্তিতে এই বিচিত্র দেশের বিচিত্র মানুষগুলির দিকে তাকিয়ে থাকে।
নরসিং মধুর কথা জানত। জানত যে, মধু ইতিমধ্যেই ওস্তাদ কারিগর হয়ে উঠেছে। কোনও কলে কাজ না করেও তার নাম ছড়িয়ে পড়েছে ও অঞ্চলের সর্বত্র। তার ডাকসাইটেগিরির কথাও সেসঙ্গে সবাই জানে। নরসিংহের বুকের মধ্যে খুশির ঢেউ বইল। নৌকায় যখন তুলতে পেরেছি তখন সাহেবের কাছে এ কৃতিত্ব তারই।
.
মধু এল গারুলিয়ায়।
মধু আরও কয়েকবার এসেছে গারুলিয়াতে। তবু মনের তার সাধ মেটে না। দিনে দিনে গারুলিয়া এক বিচিত্র জায়গা হয়ে উঠেছে। সে শুনেছে কলকাতায় অনেক লোক, অনেক বাড়ি গাড়ি ঘোড়া, দিনরাত হাট বসে রয়েছে। সেই হাটের মাঝে দিনের বেলা রংমহালের রসের বান ডাকে।
গারুলিয়া যেন দিনে দিনে একটা প্রত্যহের হাট হয়ে উঠেছে। কারখানার চারপাশ জুড়ে দোকান বসেছে। ছোট ছোট কাঁচা বাড়ি উঠেছে অনেক। ঘাটে ছোট বড় নৌকার ভিড় সবসময়। আর কত না লোক ঘোরাফেরা করছে। সবাই কাজের লোক নয়, অকাজের লোকও আছে। গ্রাম গ্রামান্তর থেকে আসে নানান লোক কলকারখানা দেখতে। গোরুর গাড়ি সারি দিয়ে দাঁড়িয়ে থাকে কারখানার বাইরে। কারখানার মানুষেরা অনেকে গোরুর গাড়িতে করে বাড়ি ফেরে। কেরানিবাবুদের অনেকেও তাই ফেরেন। তা ছাড়া, গোরুর গাড়ি ভাড়াও খাটে। এ এক অভিনব ব্যাপার যে, মুনিষজন হেঁকে বেড়ায় গোরুর গাড়ির ভাড়ার জন্য। শোনা যায়, চাপদানি রিষড়ার কলের কাছে নাকি এমনি সব ব্যাপার ঘটে।
মধু দেখেছে কারখানা। আরও কয়েকবার দেখেছে। দেখে দেখেও বিস্ময় ও কৌতূহল মেটে না। কারখানা তো নয়, এক বিরাট রাজপ্রাসাদের মতো বাড়ি। তাই বা কেন! গোটা একটা গ্রাম জুড়ে কারখানার চৌহদ্দি। তেসুতি কলের মতো টিনের দোচালা নয়, রীতিমতো পেটানো ছাদওয়ালা, চিনে লোহার বিম দেওয়া পাকা কলঘর। সেও কি একটুখানি! এক নজরে দেখলে তার চার ভাগের এক ভাগও নজরে পড়ে না। এপাশ ওপাশ ফিরে দেখতে হয়। বোধহয় টিনের ঘর নয় বলেই এখানে কলঘরের শব্দ ঝমঝম করে বাজে না। মনে হয় পাতাল গর্ভের কোনও বিশালকায় জানোয়ারের তীক্ষ্ণ চিৎকার ও দাপাদাপিতে পায়ের তলায় মাটিসুদ্ধ কাঁপছে।
এ কারখানার উত্তর-পুর্ব ঘেঁষেই উঠছে ডানবার সুতাকলের ইমারত। ডানবারের জমির সীমানা পেরিয়ে শস্যের খেত। ডানবারের জমিতে গাছ কাটছে শ্রীনাথ কাঠুরে। জঙ্গলপীর দহের ধারে কাঠুরে পাড়ার শ্রীনাথ, যার দুই নিঃসন্তান বউ পালিয়েছিল তেলিনিপাড়ার চটকলে। দুটি বউই কুরুসেন সাহেবের অর্থাৎ ক্রুকসনের দ্বারা গর্ভবতী হয়েছিল। ঘুচিয়েছিল তাদের আঁটকুড়ি নাম। কিন্তু এ কথা সবাই জানে, ক্রুকসন সেই গর্ভবতী বউ দুটোকেই মেরে ফেলতে চেয়েছিল এবং শেষ পর্যন্ত একটা বউকে মেরেও ফেলেছিল। কিন্তু আর একটা বউ তার আগেই পালিয়ে বেঁচেছিল। বেঁচেছে কি মরেছে সে সংবাদ অবশ্য আর কেউ জানে না। আর কোনওদিন সে ফিরে আসেনি। কোনও কলেকারখানায়ও তার সন্ধান পাওয়া যায়নি। সকলের বড় কৌতূহল ও আগ্রহ ছিল। কালো কাঠুরে বউয়ের পেটে গোরার ছেলে কেমন দেখতে হয়।
যাই হোক, সেই থেকে শ্রীনাথ একরকমের পাগল হয়েছে। তার ধারণা যন্ত্র যদি তার দুই বউয়ের অভিশপ্ত পেটে সন্তান জন্ম দিতে পারল, তবে তাকেই বা আঁটকুড়ো নাম ঘোচাবার সুযোগ দেবে না কেন? সে তার দুই বউকে খুঁজেছিল। কিন্তু পায়নি। লোকে বলেছে, পালিয়েছে। সে বিশ্বাস করেনি। কতদিন তেলিনিপাড়ায় কারখানার এলাকায় গিয়ে পড়েছিল, মেয়ে শ্রমিকদের দঙ্গলের মধ্যে ঢুকে একে তাকে হাত ধরে টেনে দেখত, ওই সেই বউ কি না। গর্ভবতী মেয়েমানুষ দেখলে খুঁটিয়ে খুঁটিয়ে নজর করত। এখনও সে গারুলিয়ার কারখানার মেয়েদের তাকিয়ে দেখে, সন্ধান করে তার বউদের। তার দৃঢ় বিশ্বাস, তারা লুকিয়ে রয়েছে এখানেই কোথাও। শ্রীনাথের মারের ভয়ে আসতে চায় না। কিন্তু শ্রীনাথ আর কোনওদিন তাদের মারবে না। সে দেখতে চায় ছেলে। সে যাচাই করতে চায়। আর তার এই বৃদ্ধ প্রাণের আশা ও আকাঙ্ক্ষা, বড় সাধ যে, ওই ছেলেরা তাকে বাবা বলে ডাকবে। হাজার হোক তারই বউয়ের পেটে তারা জন্মেছে। বাপ তারা আর কাকে বলবে। শ্রীনাথই তাদের বাবা। শ্রীনাথ সেই ছেলেদের নিয়ে কাঠ কাটতে বেরুবে। লোকে দেখে বলবে, ছিনাথ তার ব্যাটাদের নিয়ে কাঠ কাটতে বেরিয়েছে। আর শ্রীনাথ ছেলেদের ঘাড়ে ধাক্কা দিয়ে চিৎকার করে বলবে, হারামজাদারা শুনছিস কী? তাড়াতাড়ি চ। কিন্তু বছরের পরে চলে গিয়েছে বছর। তারা আসেনি।
শ্রীনাথের দিক থেকে চোখ ফিরিয়ে মধু হাসল। আস্তে আস্তে কলঘরের দিকে অগ্রসর হতেই নরসিং-এর সঙ্গে ওয়ালিক সাহেব এসে দাঁড়াল তার সামনে। হেসে জিজ্ঞেস করল, টুমি মডু আছে? ভেরি ফাইন। হামি বহুট খুশি আছে। টুমাকে বড় মিসটিরি করবে হামি, সব সে বড়। টুমার সাডি ডিবে, ঘর ডিবে হামি, ইয়েস মাই বয় মডু।
বলে ওয়ালিক সন্ধানী চোখে মধুর মুখের দিকে তাকিয়ে হেসে উঠল। হেসে উঠে মধুর ঝাঁকড়া কালো কুঞ্চিত চুলে চকিতে হাত বুলিয়ে বলল, ঠিক হ্যায়?
মধু কথা দিতে দ্বিধা বোধ করল। অবশ্য সকালবেলার সমস্ত ঘটনাটা তার চাপা ক্রোধকে বারবার উসকে দিচ্ছে। সেই ক্রোধই যেন এখনও কবজিতে একটা ব্যথার কনকনানিতে বইছে রক্তের শিরায়। তবু কথা দিতে তার বাধল। তেসুতি কলের পাগলা সাহেবকে তো ভোলা যায় না। সে বলল, সায়েব, আমি খুড়োর সঙ্গে দেখা করব। পরে কথা দেব।
খুড়ো? ইউ মিন, আঙ্কল। কে টুমার খুড়া আছে?
নরসিং তাড়াতাড়ি বলল, আমাদের লারান মিস্তিরি।
নারাণ! ওয়ালিক আরও আশান্বিত হয়ে হা হা করে হেসে উঠল। বলল, টুমি নারাণের ভাইকা লেড়কা আছে? টুমি মডু আছে। গুড গুড ভেট কর। নারাণ কেদার মিসটিরির সাকরেড আছে, টুমি নারাণ কা সাকরেড বনবে হ্যাঁ? হা হা, আবার টুমার সাকরেড সবকো নিয়ে আসবে হামার কারখানায়।
হাসতে হাসতে মধুর পিঠে চাপড় মেরে বলল, টুমি আমার মেশিন শপ নাই ডেখেছ? নরসিন, ইসকো কলঘর ডেখাও।
মধুর তখন আর একজনের দিকে নজর পড়েছে। সে দেখল শ্রীরামপুরের গোঁসাইবাবুদের নায়েবমশাই এদিকে আসছেন। এই লোকটিকে মধু জীবনে আর একবার সেনপাড়ায় দেখেছে। চক্রবর্তীদের বাড়ির কাছেই গোঁসাইদের কাছারিবাড়ি। সেইখানে শুধুই কাছারি দপ্তর। একজন চাকর নিয়ে সেখানে থাকেন একজন আমিন ব্রজবল্লভ চাটুজ্যে মশাই। সামান্য তদারকি ছাড়া তাঁর বিশেষ কিছু করার নেই। তবে পাড়া-ঘরে নানারকমের জুলুমে চাটুজ্যে মশাই সুবিখ্যাত।
নায়েবকে দেখেই ওয়ালিক চিৎকার করে উঠল, হেলো গোসাই নাইব, মি. লিটলজন ইজ ওয়েটিং ফর ইউ। ইট ইজ টু-উ লেট।
নায়েব মশাই গলার উড়নিসহ হাত জোড় করে নমস্কার করলেন। বাংলাতেই বললেন, নৌকো ভাঁটার মুখে পড়ে গেল কিনা, তাই আসতে একটু দেরি হল। তা ছাড়া আমি যে তেলেনিপাড়ায় গিয়েছিলাম সাহেব, ভেবেছিলাম আপনাদের সেই সাহেব ওখানেই আছেন।
সেই সাহেব বলতে নায়েব মশাই লিটলজনের কথা বলছেন। নামটা মনে থাকে না, তা ছাড়া কিঞ্চিৎ উচ্চারণের দোষও বেরিয়ে পড়তে পারে।
ওয়ালিক বলল, অল রাইট। মি. লিটলজনের কাম এপারে আছে, ওপারে হামার কুছ কাম নেই অখুন।
নরসিং নায়েব মশাইকে গড় করল। মধু বোধ করি নমস্কারের প্রয়োজনটা বোধ করল না।
নায়েব মশাই তাকে চিনতে পেরেছিলেন। কিন্তু কোনও কথা না বলে সাহেবের সঙ্গে চলে গেলেন।
নরসিং বলল মধুকে, কিছু আন্দাজ করতে পারলে?
মধু পারেনি, তাই নরসিং-এর দিকে জিজ্ঞাসু চোখে তাকাল। নরসিং বলল, সেনপাড়ায় কল খুলবে। জমি বিক্রির জন্য ডাক পড়েছে গোঁসাইদের। তাই নায়েব মশাই এসেছেন।
মধুর চোখের সামনে সেইদিনের দুলেপাড়ার ছবি ভেসে উঠল। মনে মনে সে উচ্চারণ করল, নতুন কারখানা।
.
১৯.
লিটলজন প্রতীক্ষা করছিল নায়েব মশায়ের। সে এখন টমাসডম কোম্পানির অতিথি। এক নতুন কোম্পানিকে টমাসডম ভ্রাতৃত্ববোধে সাহায্য করছে। যদিও মজুরদের নিয়ে প্রত্যেক কোম্পানির সঙ্গেই প্রত্যেকের একটা প্রতিদ্বন্দ্বিতা চলেছে, তবু বিশ্বের বাজারে চটের চাহিদার অনুপাতে নতুন কোম্পানি পত্তন না করলে একটা সুষ্ঠু ও ক্রমপরিণতির মুখে বাজার নষ্ট হয়ে যাওয়ার সম্ভাবনা। প্রতিদ্বন্দ্বিতা এখনও অন্য পর্যায়ের এবং সেটা সম্পূর্ণ আভ্যন্তরীণ ব্যাপার।
গঙ্গার ধারে সাহেবদের কুঠি। কুঠি রাজপ্রাসাদের মতো বিশাল। তবে কুঠির চেহারা ভিন্নরকম। এ চকমিলানো, মহলের পর মহল রাজপ্রাসাদ নয়। এ হল বিলাতি কুঠি। এরকম কুঠি তেলিনিপাড়ায় ইতিপূর্বেই হয়েছে। কুঠির চারপাশে অপর্যাপ্ত খোলা জায়গায় বিলাতি ফুলের বাগান। বাগানের মাঝখান দিয়ে সুরকি ঢালা রাস্তা। নতুন দশ ইঞ্চি ইট দিয়ে রাস্তার ধার বাঁধানো। আর আজকাল শুধু কুঠি নয়, দেশীয় লোকের বাড়িও বড় বড় দশ ইঞ্চি ইটের গাঁথনিতে তৈরি হয়। এই সব কুঠির অতিরিক্ত দরজা দেখলে মনে হয়, বিলাতি আবাসের অন্দরমহলের কোনও চিহ্ন নেই। দরজায় ও জানালায় রঙিন কাপড়ের পরদা দিয়ে গোপনীয়তা বজায় রাখার চেষ্টা করা হয়েছে।
ওয়ালিকের সঙ্গে যে ঘরে নায়েব এলেন, সেই ঘরটিতে কার্পেট পাতা মেঝের উপর গদি আঁটা বিলাতি কৌচ ও একটি মস্ত গোল টেবিল। লিটলজন নিবিষ্ট মনে কাজে ব্যস্ত ছিল।
ওয়ালিক জুতো পায়ে দিয়ে ঢুকল। নায়েব মশাই স্বাভাবিক সংস্কারবশত চটি জোড়াটি বাইরে রেখে ঘরে ঢুকলেন। ওয়ালিক পরিচয় করিয়ে দিল, শ্রীরামপুরের গোঁসাই স্টেটের ম্যানেজার। অল ইনফরমেশনস উইল বি সারভড বাই হিম।
লিটলজন নায়েবকে বসতে বলেও একটা কাগজ বিশেষ মনোযোগ সহকারে পড়ছিল। নায়েব দেখছিলেন গৃহসজ্জা। অবশ্য তাঁর মনিব গোঁসাইদের বাড়িতেও বিলাতি সভ্যতার আঁচ লেগেছে অনেকখানি। সেই আঁচ তাদের পারিবারিক জীবনেও অনেক পরিবর্তনের সূচনা করেছে। যাই হোক, সে আলোচনা এখন বিষয়বস্তু নয়। নায়েব দেখছিলেন দেয়ালের ছবি। সবই সাহেবদের ছবি। তার মধ্যে যে ছবিটি পরিচিত, সেটি মহারানি ভিক্টোরিয়ার। বাদবাকি ছবিগুলির তলায় ইংরাজিতে অনেক কথা লেখা রয়েছে।
ছবি রয়েছে হারগ্রিভসের। ওয়াট, আর্করাইট ও কার্টরাইটারের ছবি। অষ্টাদশ শতাব্দীর ইংলন্ডের শিল্পবিপ্লবী এঁরা। হারগ্রিভসের তাঁত, ওয়াটের স্টিম এঞ্জিন; আর্করাইটের কর্ডিং, ড্রয়িং, স্পিনিং; কার্টরাইটের পাওয়ার লুম আর ব্লাস্ট ফারনেসের যন্ত্রের মডেলগুলি রয়েছে তাদের চিত্রের পাশে পাশে, ছোট আকারে। এরা ক্লাইভের মতো পলাশীর বুকে কামান দাগেনি, দেশের বিশ্বাসঘাতকদের সঙ্গে ষড়যন্ত্রে মাতেনি, ক্ষমতার লড়াইয়ে বিশাল ভারতের এক প্রান্ত থেকে আর এক প্রান্ত খোলা তলোয়ার হাতে অশ্বসওয়ার নিয়ে ছোটেনি। কিন্তু এরাই প্রকৃত ভারত-বিজেতা। ব্রিটিশ সাম্রাজ্যের প্রকৃত প্রতিষ্ঠাতা। এই সব যুগান্তর মহারথীদের আবিষ্কৃত যন্ত্র নিয়েই পুরনো ভারত ভাঙার ও নতুন ভারত গঠনের পথ প্রশস্ত করে দিয়েছিল। উন্মুক্ত করে দিয়েছিল অবাধ ঐশ্বর্য আহরণের পথ। এ সব ইতিহাসের কথা, এরা ঐতিহাসিক ব্যক্তি। এদের শিল্প বিজ্ঞান সেদিন যেমন ইউরোপে নতুন শ্রেণীর জন্ম দিয়েছিল, তারই একটা সূচনা আজ চব্বিশ পরগনা ও হুগলি, গঙ্গার এই দুই উপকূল জুড়ে দেখা দিয়েছে।
কিন্তু মহারথীদের আবিষ্কৃত যন্ত্র সেদিন ইংলন্ডের টেমস নদীর জলে ডুবিয়ে দিতে হত যদি না সেদিন বাংলার রুপা ও সোনা পাউন্ডের ওজন ও সংখ্যা বাড়িয়ে দিত। অর্থাৎ যাকে বলে মূলধন।
তাই আজ এ ছবিগুলি গারুলিয়ার চটকল কুঠিতে শুধু মানানসই নয়, তাৎপর্যপূর্ণও বটে। আবিষ্কার ও ঐশ্বর্য গরিমায় তারা যেন সুখ ও বিস্ময়ের হাসিতে, চেয়ে দেখছে লিটলজন, ওয়ালিকের মতো বিপ্লবী কর্মীদের, পাইওনিয়ারদের, দেখছে গঙ্গার দুই উপকূলে গড়ে ওঠা কলকারখানা। একে বলে সাম্রাজ্যবাদীর সাম্রাজ্য কনস্ট্রাকশন। সে কনস্ট্রাকশন আজ মধ্য গগনের সূর্যের ছটায় প্রতিভাত। প্রতিভাত স্টিম ইঞ্জিনে, পাওয়ার লুমে, স্পিনিং-এ, আর ব্লাস্ট ফারনেসের অগ্নিকুণ্ডের লেলিহান শিখায়। লন্ডনের তুষারকণার উপর সূর্যের ছটার মতো তা উজ্জ্বল, লমবার্ট স্ট্রিটের আদি ব্যাঙ্ক অব ইংলন্ডের লৌহ পেটিকার তাল তাল সোনার চকমকানি।
নায়েব মশাই তখনও দাঁড়িয়ে ছিলেন। ওয়ালিক দেখছিল লিটলজন কৃত দুলেপাড়া সেনপাড়ার নকশা। লিটলজন চোরা চোখে একবার নায়েবকে দাঁড়িয়ে থাকতে দেখে আর বসবার অনুরোধ করল না। ওয়ালিককে দোভাষী হিসাবে রেখে সে সরাসরি কথা আরম্ভ করল, ইয়েস ম্যানেজার, আপনার প্রভু জানেন কি না যে আমরা জমি কিনতে চাই?
নায়েব মশাই প্রাচীন চালেই অভ্যস্ত। বললেন, নইলে এ শর্মাকে আর এখানে কেন দেখতে পাবেন?
নায়েবের এরকম কথার ভঙ্গি লিটলজন সাহেবের ভাল লাগল না। সে দেখেছে, প্রত্যেকটি লোকই প্রায় এরকম মোসাহেবের মতো বিগলিতভাবে কথা বলে। শুধু মোসাহেব হলে আপত্তি ছিল না, এই হাসির মধ্যে একটা নোংরামির আভাস পাওয়া যায়। মুখটা অন্যদিকে ফিরিয়ে সে জিজ্ঞেস করল, জমি বিক্রি করতে জমিদার রাজি আছেন তো?
নায়েব বললেন মোলায়েম গলায়, জমি প্রজারা বিক্রি করলেই হবে।
আর না করলে?
জমিদার তাদের অনুরোধ করবে।
তাতেও না ছাড়লে?
আইনের কাগজ দেখতে হবে।
লিটলজন উত্তপ্ত গলায় বলে উঠল, হাউ ইট ইজ পসিবল? কোনও আইনই নেই, উচ্ছেদ করবার। আইন দিয়ে কিছুতেই উচ্ছেদ করা যাবে না, টেক অ্যাসিওরেন্স ফ্রম মি।
এতক্ষণে ওয়ালিক হা হা করে হেসে উঠল। টেবিলের উপর চাপড় মেরে সে বলে উঠল নায়েবমশাইকে, আই অ্যাম ভেরি সরি মি. গোঁসাই নাইব! মি. লিটলজন কুড নট ফলো ইউ। কোম্পানি টুমাকে খুশি করবে, ইনাম ডিবে, টুমার কাম টুমি করে যাবে। বাট উই নিড ল্যান্ড, এনি হাউ। ইউ টেক অল চার্জেস, ইনফরম ইট টু ইওর লর্ড অ্যান্ড কোম্পানি উইল স্যাটিসফাই ইউ।
নায়েব মশায়ের ইনফরম করার কিছুই ছিল না। কেন না, কর্তারা সরাসরি হুকুম দিয়েছেন এবং প্রজাদেরও বহুপূর্বেই তাঁরা জানিয়ে দিয়েছেন, জমি ছেড়ে দিতে হবে। কিন্তু ওয়ালিক যে কথাটি বলল, ওই কথাটির জন্যই তিনি অপেক্ষা করছিলেন। জানতেন যে, তাঁর সাহায্য ব্যতীত কোম্পানির পক্ষে জমি কেনা সম্ভব নয়। একেবারেই যে অসম্ভব, তা নয়। মা কালীর ব্রহ্মাস্ত্র এখন মহারানি ভিক্টোরিয়ার হাতে। তারই সাঙ্গোপাঙ্গ এই সব কোম্পানি এবং সাহেবরা। সুতরাং নতুন আইন তৈরি করতে সময় লাগবে না। উচ্ছেদ এবং জোর দখল কোম্পানির ক্ষমতাতে অসম্ভব হবে না। কিন্তু তাতেও অনেক কাঠখড় পোড়াতে হবে। সময় লাগবে। কে জানে, এর জন্য হয়তো বিলাতের পার্লামেন্টের নতুন বৈঠকের প্রয়োজন হতে পারে। তার চেয়ে যদি নায়েব মশাইয়ের সামান্য মুঠিটুকু ভরে দেওয়া যায়, তবে কোনওদিক থেকেই গণ্ডগোলের আশঙ্কা নেই। এই নায়েব মশায়েরা ইংরাজি বুলি জানেন না, কিন্তু বোঝেন ভাল। সাহেবদের মেজাজও জানেন পুঙ্খানুপুঙ্খরূপে। আর বর্তমান জমিদারি প্রথায় কোথায় আইনের ফাঁক ও ফাঁকি রয়েছে, সকল অন্ধকারের অন্ধিসন্ধিও তাদের রাত্রিচর পাখির মতো সর্বদাই নজরে নজরে থাকে। দূরের অপরিচিত লাট ও মৌজায় পা দিলে বুঝতে পারেন রায়তপ্রজার মনোভাব। এই নায়েব গোমস্তারাই জমিদারের খুঁটি, প্রাণস্বরূপ। জমিদারেরা জীবন কাটাতে ব্যস্ত। গাঁয়ের জমিদারেরা কেউ কলকাতায় যান ফুর্তি করতে। কলকাতার বাঁশবনে বাড়ি ফেঁদে, চার ডবল দামে ঘেয়ো নির্জীব ঘোড়াওয়ালা ফিটন কেনেন, গায়ে ডবল ইংরাজি কুর্তা চাপান। উলটো মোজা পরেন, ডাইনেরটা বাঁয়ে, আর বাঁয়েরটা ডাইনে ইংরাজি বুটজুতো পরে চলেন খুঁড়িয়ে খুঁড়িয়ে। তার সঙ্গে আছে বিলাতি আরক। মোসাহেবরা চিৎপুর থেকে পণ্যাঙ্গনা এনে বলে, কর্তা, অনেক পাপ করেছি, কালীঘাটে কম করে চার জোড়া পাঁঠা বলি দিতে হবে, নগদ দিতে হবে শত মুদ্রা। ইনি যে সে নন, কলকাতার নামকরা এক কুলবধূ।
কর্তার সে সব খেয়াল থাকলে তো। তিনি দিন রাত্রিই মত্ত। কুলবধূ শুনেই তিনি খুশি। আর কিছু চান না। বেশ্যা-সুন্দরী দিব্যি অভিনয় করে। তবু হলে কী হবে, জমিদার মশায়ের যৌবন গত হয়েছে যৌবন আসার আগেই। এখন নাম করা হেকিম কবিরাজের মদনানন্দ ভরসা। যৌবনের অপচয় হয় বললেও একটা কথার মতো কথা বলা হত। রায়তপ্রজার রক্তের ধন বেশির ভাগটাই যায় আবগারি বিভাগ ও বেশ্যাদের হাত দিয়ে সরকারেরই লাইসেন্স ট্যাক্স মেটাতে। কিছুটা যায় মোসাহেবদের ভাঙা ঘরের পাঁচিল তুলতে। বাকিটা ধর্মমন্দিরের পুরোহিতের স্ফীতোদরে।
গাঁয়ের জমিদারেরা গাঁয়ে থেকেও এ সব করতে পারেন, তবে সত্যি কুলবধূদেরই সর্বনাশ ঘটে। আর শহরের কেতাদুরস্ত জমিদারেরা এদের দেখে হাসেন। কথায় বলে বড়মানুষের বড় ব্যাপার, তাদের কেলেঙ্কারিও বড় বড়। তারা মেশেন সাহেবসুবোর সঙ্গে, ব্রেকফাস্ট করেন, লাঞ্চ করেন, ডিনার করেন, খান না। পরিবারে গণ্ডগোল। তা ছাড়া, এরা শহর ছেড়ে দূরের নিরালায় যান বাগানবাড়িতে, চিৎপুরের খাঁদা পঞ্চির চেয়ে কুলছাড়া সুন্দরী বিধ্যাধরীদের নিয়ে এঁরা ফুর্তি করেন, দরকার হলে তাদের সঙ্গেই ব্রাহ্ম ও হিন্দুধর্ম, দর্শন ও রাজনীতি আলোচনা করে থাকেন। এঁদের মোসাহেবরাও রীতিমতো শিক্ষিত। গেঁয়ো জমিদারের মতো এঁরা বিলাতি আরক ভুলে ধান্য সুন্দরীকেই আকণ্ঠ গেলেন না। তা ছাড়াও এঁদের মুখে অনেক বড় বড় বুলিও শোনা যায়। ধর্মে এঁরা হিন্দু নন, ব্রাহ্ম নন, মুসলমান বা ক্রিশ্চানও নন, জাতে এঁরা জমিদার। নজর করলে, কলকাতার সংবাদপত্রে এঁদের নামও দেখা যায়, শ্রীযুক্ত অমুক মহাশয়, অমুক জিলার, অমুক পরগনার জমিদার, অমুক ফণ্ডে দুইশত টাকা দান করিয়া দেশবাসীর অতিশয় কৃতজ্ঞতাভাজন হইয়াছেন। এ যদি শুধু মাত্র দেশবাসীর শ্রদ্ধা আকর্ষণ করার ব্যাপায় হত, তা হলে একটা কথা ছিল। আসলে এ সব শহুরে জমিদারদের সঙ্গে গ্রাম্য প্রতিদ্বন্দ্বিতা। আর একজনের রক্ষিতা ও মোসাহেবের মন ভাঙানোর জন্যই এই খয়রাতি।
হিসাব করলে কেতাদুরস্ত শহুরে জমিদার আর পাড়াগাঁয়ের আকাট মূর্খ জমিদারের রায়প্রজা নিংড়ানো টাকা দুই বিভিন্ন নদীপথে সেই একই সমুদ্রের মোহনায় গিয়ে পড়ে। আর এদেরই খুঁটি, জমিদারি জিইয়ে রাখার প্রধানমন্ত্রী, এইসব নায়েব মশাইরা। এ হল সারা দেশের সাধারণ চিত্র। গোঁসাইবাবুদের সম্পর্কে কিন্তু তেমন কোনও জনরব এ দেশে নেই। নায়েব মশাইয়ের বুদ্ধির তারিফ করবার জন্য এ সব কথার উল্লেখ করতে হল।
লিটলজনের বাদামি চোখে ক্রোধ ও ঘৃণাবিদ্ধ প্রতিবাদ জ্বলে উঠল। এ সব ব্যাপার অবশ্য বুঝতে তার খুব কষ্ট হয় না। প্রতিবাদ করার ইচ্ছা থাকলেও, ওয়ালিকের সম্মানের জন্য সেটা সে করতে পারল না। নায়েব মশাই কিন্তু হাসিতে বিগলিত হয়ে ওয়ালিককে জবাব দিলেন, না না, সে কী বলছেন। আমরা মনিবের চাকর, মনিব খুশি হলেই আমরা খুশি। ইনি চটে যাচ্ছেন আমার উপর। কিন্তু প্রজাদের উচ্ছেদ করা কতখানি কষ্টকর, সে তো আপনি জানেন।
ওয়ালিক তেমনি হেসে বলল, সব জানে হামি, বিলকুল জানে। ইয়েস ইট ইজ ভেরি হার্ড জব। র‍্যাদার এ টাফ ফাইট। বাট, গোঁসাই নাইব, টুমি সব পারে। ল্যান্ড হামার চাই, কোম্পানি টুমার হেলপ চায়। কোম্পানি টুমাকে ইনাম ডিবে, খুশি করবে, আন্ডারস্ট্যান্ড? টুমি কাম শুরু করে।
নায়েব চোরা চোখে দেখছিলেন লিটলজনের মুখ। লিটলজনের রাগের চেয়ে তখন কৌতূহলের মাত্রাটাই বেশি হয়েছে। সে আগ্রহভরে দেখছিল নায়েবের মুখ।
নায়েব বললেন, আপনাদের নকশাটা একটু দেখি।
লিটলজন নিজেই নকশাটা বাড়িয়ে দিল। নায়েব ভ্রু কুঁচকে ঝুঁকে পড়লেন নকশাটার উপর। নকশাটার লেখা সবই ইংরাজি। ভাল করে পড়তে পারেন না, কিন্তু নকশা দেখেই তাঁর চোখের সামনে ভেসে উঠল সেনপাড়া-জগদ্দলের সমগ্র ছবিটা। সেই সঙ্গে সেইখানকার অধিবাসীদের। আর একটা অদ্ভুত হাসির রেখা খুব ধীরে ধীরে তার ঠোঁটের পাশ দিয়ে কুঞ্চিত ছোট ছোট চোখের কোণে গিয়ে ঠেকল। অজস্র টাকার ঝলক যেন তাঁর চোখ দুটিকে আলোকিত করে তুলল।
.
২০.
মধুকে নিয়ে নরসিং এল তাঁতঘরে। নারায়ণ বিশেষ কোনও ঘরের মিস্তিরি নয়। সে এখানকার মধ্যে সকলের বড়। কিন্তু প্রায় সর্বক্ষণ থাকে সে তাঁতঘরে।
তাঁতঘরে একজনের সঙ্গে হেসে হেসে কথা বলছিল নারায়ণ। মধুকে দেখেই চমকে উঠল সে। কাছে এসে মেশিনের শব্দ ছাপিয়ে চিৎকার করে বলল, মধু না কি রে?
জবাব দিল নরসিং। বলল, ভাইপো তোমার হেঁটে পাড়ি দিচ্ছিল। তা দেখে আমি নৌকায় করে নিয়ে এলুম। কলে কাজ ধরবে তোমার ভাইপো।
বিরক্ত হল নারায়ণ নরসিং-এর কথায়। যার কথা, সে নীরব। বক্তব্য বলছে আর একজন। নরসিং-এর দালালের স্বভাব। কোনওমতেই নিজের কথা ভুলতে পারে না। কিন্তু নারায়ণের চোখের দিকে তাকিয়েই চুপ হয়ে গেল সে।
সত্যি এখনও নারায়ণের চোখের মধ্যে বাঘা বাগদির হিংস্রতা যেন ধকধক করে জ্বলে। বয়স হয়েছে নারায়ণের। লখাইয়ের চেয়েও বয়সে সে বড়। শ্যামের থেকে খুব ছোট নয়। কিন্তু এ বয়সেও শরীরটা খাটো বলেই বোধহয় মনে হয়, তার গুলিভাটার মতো শক্ত পেশি এখনও শিথিল হয়ে পড়েনি। গায়ে তার ধূসর লোমের ছড়াছড়ি। মাথার চুলগুলিও পেকে ধূসর বর্ণ হয়েছে। তা ছাড়া সর্বাঙ্গে পাটের ফেঁসো। পা থেকে মাথা পর্যন্ত দেখলে নারায়ণকে হঠাৎ মনে হয় বন্য নিষ্ঠুর। তার ভাবে ভঙ্গিতে কোথায় যেন একটা পাশবিকতা লুকিয়ে রয়েছে।
কিন্তু আজকাল সে অদ্ভুত শান্ত হয়ে গিয়েছে। একদিন কাঞ্চীর জন্য লখাইয়ের উপর প্রতিশোধ তুলতে গিয়ে পরাজিত হয়েছিল সে। সেই পরাজয়ের পর থেকে নারায়ণ চিরকালই যেন কেমন শান্ত অথচ দিকভ্রান্ত হয়ে গিয়েছে। কাতুকে নিয়ে সে ঘুরেছে কলে কারখানায়। রিষড়ায় গিয়েছে। রিষড়া থেকে বরানগর। বরানগর থেকে বাউড়িয়া। চটকলের পিছু পিছু ঘুরতে ঘুরতে এই গারুলিয়ার কারখানায় এখন মোটামুটি স্থিতি। কিন্তু এমনি ঘুরতে ঘুরতেই একদিন কাতুকেও ছেড়ে দিয়েছে। তারপর জীবনে তার অনেক মেয়েমানুষ এসেছে। কাউকে সে বেঁধে রাখেনি, নিজেও বাঁধা পড়েনি কারুর কাছে। পয়সা কোনওদিন জমায়নি। আর দশজনের মতো একটা আধলা ধরে রাখেনি কাটা বাঁশের ছিদ্রে। সে কেদার মিস্তিরির শাকরেদ। একদিন তার জীবনে একটি নতুন বান ডেকেছিল। প্রতিষ্ঠা লাভের, ঘর-সংসার গড়বার একটি উন্মাদনা প্রাণের মধ্যে নিঃশব্দে জেগে উঠেছিল।
কিন্তু আশ্চর্য! এ স্বাভাবিক চিন্তাধারা তার অচিরেই লুপ্ত হয়ে গিয়েছিল। তার জন্য অবশ্য কাতু খানিকটা দায়ী। কেন না, কাতু তখন স্বাধীন। নির্জীব পুরুষ ও নিষ্ঠুর শাশুড়ির পীড়ন থেকে মুক্তি পেয়ে, সে ঘর ছেড়েছিল বটে নারায়ণের সঙ্গে। কিন্তু স্বাধীনতা ভোগ করেছিল সমান পরিমাণে। যে স্বাধীনতা বদ্ধ প্রাণের সহসা মুক্তিতে আবর্জনার স্থূপে ভরে উঠেছে। বিচার বিবেকহীন হয়ে উঠেছে। কিন্তু নারায়ণ আপত্তি করতে পারেনি। নিতান্ত পুরুষের শক্তিতে সে কাতুকে বাধা দিতে পারত। সে প্রবৃত্তি আর হয়নি। বিবাহিতা স্ত্রী কাঞ্চনকেই যখন বেঁধে রাখতে পারেনি, তখন পরের গৃহত্যাগিনী স্ত্রীকে বেঁধে রেখে লাভ কী! তা ছাড়া, নারায়ণ কারখানায় কাজ করে জীবনধারণ করে। কাতুও করে। তাই কাতুকে নিয়ে ঘর বাঁধবার স্বপ্ন দেখেনি সে। বরং এই বিশ্বাস দৃঢ় হয়েছিল, এ যুগে, তাদের মতো মানুষদের আর সংসার পাতা সম্ভব নয়।
তারপরে আর একবার কাকু এসেছিল। মুক্তির ব্যভিচারে বুঝি তখন ক্লান্ত হয়ে পড়েছিল সে। কিন্তু নারায়ণের চোখে ঘরের স্বপ্নের ইশারাটুকুও নিশ্চিহ্ন হয়ে গিয়েছিল।
এখন সে একজনের কাছে আত্মসমর্পণ করে আছে। তাকে সংসার বলা যায় না। ভাসতে ভাসতে চড়ায় আটকে যাওয়া বলা চলে। আবার যদি স্রোত আসে, চর ডুবে যায়, হয়তো ভেসে যাবে।
নারায়ণ মধুর কথা অনেক শুনেছে। কয়েকবার গারুলিয়ায় নয়তো তেলিনীপাড়ায় দেখাও হয়েছে। মধুর জন্য তার প্রাণের মধ্যে বিশেষ একটি গর্ব ছিল। সেই সঙ্গে ছিল খানিকটা ব্যর্থতার বেদনা। কেন না, যে মধুর অত নামডাক, কি লাঠি খেলায় আর কি কলকারখানার কাজে, সেই মধু তার ভাইপো হয়েও পর। নারায়ণ তার আসল খুড়ো হয়েও পর। খুড়ো তার লখাই।
আজ সেই মধু যখন এল, তখন সে প্রথমে ভাবল, হয়তো মধুর বাপ মায়ের কোনও বিপদআপদ হয়েছে। দাদা বউঠান হয়তো কোনও প্রয়োজনে পাঠিয়েছে। সে প্রথমেই জিজ্ঞেস করল, কী হয়েছে মধু?
মধুর বরাবর ধারণা তার নারায়ণ খুড়ো ভয়ানক রগচটা লোক। কোনওদিনই সে তাদের সংসারের প্রতি তুষ্ট নয়। সেজন্য তার খানিকটা সংকোচ ছিল। তা ছাড়া তার খুড়ি কাঞ্চন ও লখাইয়ের ব্যাপারটাও সে জানে। আর সেই লখাই তাকে আজ হাত ভেঙে দিয়েছে, এ কথাটা সে কিছুতেই বলতে পারল না। বলল, চলে এলুম তোমার কাছে। তোমার কাছে থাকব।
নারায়ণ বিস্মিত হলেও না হেসে পারল না। নিষ্ঠুর নির্বিকার নারায়ণকে সহসা বোঝা দায়। কিন্তু প্রাণে তার খুব আনন্দ হয়েছে। মধু তার কাছে থাকতে এসেছে এ তার কাছে কল্পনাতীত ব্যাপার। সে কত যুগ ধরে ঘর ছাড়া। আজ সেই ঘরের ছেলে এসে এতদিনে তবু তাকে আপন জন বলে ডেকেছে, তার কাছে থাকতে চেয়েছে। তাও যে সে নয়, মধুর মতো ভাইপো।
বলল, কেন রে, বউঠানের সঙ্গে ঝগড়া করেছিস বুঝি?
না।
তবে?
তবে? তবের কথা মরে গেলেও বলতে পারবে না মধু! বলল, এমনি। সেখানে থাকতে মন চায় না।
নারায়ণ হা হা করে হেসে উঠল। যন্ত্রের তাণ্ডব চিৎকারের মধ্যেও সে হাসি পরিষ্কার শোনা গেল। বলল, সত্যি থাকবি মধু?
মধু নারায়ণের দিকে চেয়ে একটু হেসে বলল, তুমি যদি রাখ।
রাখব। যদ্দিন খুশি, সারা জীবন চাস তো তাই থাক, আমার কোনও আপত্তি নেই। তবে, তোর মনটা কেন ভাঙল, সেটা আমাকে বল। শুনছিলুম…।
নারায়ণের চোখেমুখে একটা কৌতুকের চাপা হাসি ছড়িয়ে পড়ল। সে হাসি দেখে মধু হঠাৎ কিছু আন্দাজ করতে পারল না। পরমুহূর্তেই ব্যাপারটা বুঝে, কল দেখার ভান করে সে অন্যদিকে তাকাল।
নারায়ণ বলল, শুনেছি অধরার এখনকার ব্যাটার বউ নাকি ভারী রূপসি। তা ভাল কথা, সুখের কথা। তা তাকে নিয়ে এলেই হত।
মধুর মতো ছেলেরও লজ্জা আছে। তবে অন্যরকম। ভাবছিল, তা হলে নারায়ণ খুড়োও সে খবর জানে।
জানবে না কেন। কে না জানে! মধুর তেসুতি কলের কথা মনে পড়ে গেল। মনে পড়ে গেল,শপুরে লক্ষ্মীর পাশে মোহকে। ব্যস্ত কামিন বারবার ব্যাকুল চোখে দেখছে এদিক ওদিক। আর গোলাম। গোলাম কী করছে এতক্ষণ! হয়তো বলে দিয়েছে সবাইকে, লখাই কেমন করে তাকে হাত ভেঙে দিয়েছে। ভাঙা হাত নিয়ে পালিয়েছে মধু…।
না না, এত সহজে গ্রাম ছাড়তে সে পারবে না। বলল, নিয়ে আসব, তবে এখন নয়। মানে, একটু যুগ্যিটুগ্যি না হলে পর…।
নারায়ণ বললে, কীসের যুগ্যি। শুনেছি সে মেয়ে তো বেশ ডাগর-ডোগরটি হয়েছে।
মেয়ে নয়, আমি। খেতে পরতে হবে তো!
নারায়ণ হা হা করে হেসে উঠে বলল, খুড়োর কাছে এসেছিস, সে কি পর। বাপ না হই, বাপের মতন তো, না কী রে? ছেলে বউ থাকবে আমার ঘরে।…
বলতে বলতে নারায়ণ আবার হেসে উঠল। সে হাসির সুর নেই, ভাব নেই, ভঙ্গি নেই। হাসিটা যেন আর কিছু। হৃদয়ের একটা অনিরুদ্ধ হাসিকান্নার লহর একসঙ্গে শুধু হাসির ছদ্মবেশে বেরিয়ে আসছে। ঘর আর ছেলে আর ছেলের বউ! কী বিচিত্র কথা নারায়ণের মুখে। তার নিজের কানেই কথাটা বোধহয় অদ্ভুত ঠেকেছে।
মধ্যবয়স্ক নারায়ণ জানে না। তার ঘর ছাড়া যাযাবর প্রাণে একটি সংসার প্রতিষ্ঠিত সামাজিক ক্ষুধা লুকিয়ে রয়েছে। যে ক্ষুধা বংশানুক্রমিকভাবে তার রক্তের মধ্যে প্রবাহিত। সে হবে স্বামী পিতা শ্বশুর পিতামহ…।
মধু একটু অবাক হয়ে তাকাল তার নারায়ণ খুড়োর দিকে। নারায়ণ হাসতে হাসতেই এক দিকে চোখ তুলে তাকাল। হাতের ইশারা করে মধুকে বলল, আয়, আমার সঙ্গে আয় মধু।
নারায়ণের পিছনে পিছনে মধু, সারি সারি তাঁত বিভাগের সামনে গিয়ে দাঁড়াল। মেশিন চলেছে সগর্জনে। একদিকে চট আর একদিকে সুতোর প্রকাণ্ড বিম মন্থর গতিতে ঘুরছে। চোখে ঠাহর হয় না, এত মন্থর। মাকু দৌডুচ্ছে এদিকে ওদিকে। যার কাছে নিয়ে দাঁড় করাল, মধু প্রথমে তাকে পুরুষ মনে করেছিল। কিন্তু এক মুহূর্ত লক্ষ করতেই বুঝল, তাঁত চালাচ্ছে মেয়েমানুষ। একসঙ্গে চারটে তাঁত চালাচ্ছে। এর কথা শুনেছে মধু। নাম বিমলি, অর্থাৎ বিমলা। লোকে বলে ডাকাতে বিমলি। ডাকাত-ই বটে। কালো আর বেঁটে চেহারা বিমলির। যেন নারীর বেশে নারয়ণ খুড়োই। পুরুষের মতো তার শরীরের গঠন। চলাফেরায় শক্ত পেশি ফুলে ফুলে উঠছে। মুখখানি যেন কালো পাথরের একটা এবড়ো-খেবড়ো বড় টুকরো। চেহারায় রুক্ষতার জন্যেই বয়স অনুমান করা কঠিন। চুলের গুচ্ছি ঘাড়ের থেকে অনেকখানি তুলে চুড়োর মতো শক্ত করে বাঁধা। কিন্তু একটিও পাকেনি। তার স্ফীত বিশাল বুকের উপর দিয়ে এক বেড় শাড়ি আঁট করে ঘুরিয়ে নিয়ে কষে কোমরের সঙ্গে বাঁধা। গায়ে সামান্য অলঙ্কারের বাহুল্য নেই, এমনকী একটি টিপ নেই কপালে।
হাতে একখানি এক ফুট সমান ধারালো ছুরি। তাঁতির হাতে ছুরি সবসময়েই থাকে। বোনা চটের গায়ে সুতো দলা পাকিয়ে যায়। বাড়তি সুতো পড়ে যায় মসৃণ বুননটের মধ্যে। পদে পদে ছুরি দিয়ে তা কেটে দিতে হয়। ওই ধারালো ছুরির মতোই বিমলার শাণিত চোখের অপলক দৃষ্টি। তার শরীর ও রক্তাভ চোখের দৃষ্টি তাকে নিষ্ঠুর ও ভীষণ দর্শনা করে তুলেছে। মেয়েমানুষেরা দূরের কথা, পুরুষেরা তাকে ভয় করে চলে। তাকে ভয় করে সাহেবরা। তা ছাড়া একসঙ্গে চারটে তাঁত চালানো কটা পুরুষের পক্ষেই বা সম্ভব। শোনা যায়, গৌরীপুর ও রিষড়েতেও কয়েকজন মেয়েমানুষ তাঁত চালায়। কিন্তু তারা কেউ ডাকাতে বিমলির মতো চারটে তাঁত একসঙ্গে চালাতে পারে না। তাই একজন পুরুষের থেকেও বিমলির মান বেশি।
সে কোথাকার মেয়ে, কার মেয়ে বা ঘরনি, সে কথা বোধহয় কেউই জানে না। একদিন হঠাৎ উদয় হয়েছিল সে তেলিনিপাড়ায়। সেখান থেকে নারায়ণের সঙ্গে এসেছে গারুলিয়ায়। তারা একসঙ্গে থাকে। অনেকে বলে, নারায়ণের বউ হল বিমলি। বউ নয়, বলে নারায়ণের মেয়েমানুষ।
বিমলি মধুকে দেখে হেসে বলল, এ যে কালো সাপ দেখছি। শুনেছি বাবা তোমার কথা, তুমি ওস্তাদ ছেলে! তা কী মনে করে?
নারায়ণ বলল, থাকবে আমার কাছে।
বিমলি হাসলে ভয়ংকরের মধ্যে একটা অদ্ভুত সরল সৌন্দর্য ফুটে ওঠে। মনে হয়, বোঁচা নাক একটি অত্যন্ত হাসকুটে মেয়েমানুষ। বলল, তোমার কাছে, না আমার?
মধুকে আদর করে জিজ্ঞেস করলে, কী গো ছেলে, কার কাছে থাকবে?
আদর আপ্যায়নটা ভালই লাগছিল মধুর। সকালবেলার ব্যাপারের পর মনটা তার খুশি হয়ে উঠল অনেকখানি। বলল, থাকব তোমাদের দুজনকার কাছেই।
বিমলি মোটা গলায় খলখল করে হেসে উঠল। বলল, কলঘাঁটা ছেলে, কথা জানে।
আর একজন হাসছিল খিলখিল করে। সেও তাঁত চালাচ্ছে। মেয়েমানুষ। অল্পবয়সি তাঁতি মেয়ে। বাঁ হাতে তাঁতের রেলিং ধরে ডান হাতে ছুরির উলটো পিঠ দিয়ে ঠোঁট চেপে ধরে হাসছে। মধু তাকিয়ে দেখল,নজরটা তার দিকেই। বাঁকা চোখে নিষ্পলক নির্লজ্জ চাউনি, যেন কতকালের চেনা। কে গো কে গো করে কাজ ছেড়ে আরও কয়েকজন এসে ভিড় করল। দূরের লোকেরা হাতের ইশারায় জিজ্ঞেস করল, কে এসেছে। মেশিনের শব্দে কোনও কথা শোনা যায় না।
মধু সেই মেয়েটির দিক থেকে চোখ ফিরিয়ে দেখল, বিমলি তাঁত মেশিনের নীচে থেকে একটা বোতল তুলে ঢকঢক করে গলায় ঢালছে কী একটা বস্তু। গন্ধে টের পেল, মদ খেয়ে মধুর দিকে তাকিয়ে হাসল। হু হু করে রক্ত ছুটে এল তার চোখে। বলল, নইলে পারা যায় না। যা কাজ বাপু!
বলে বোতলটা নারায়ণের দিকে এগিয়ে দিল।
এ সব শুনেছে মধু কিন্তু কোনওদিন চোখে দেখেনি। আজ চোখে দেখে তারও মনটা হঠাৎ চলকে উঠল। এই বয়সের একটা স্বভাব ধর্ম বোধহয়। অনাস্বাদিত রক্তসন্ধানী বাঘের মতো, বিচার বিবেকহীন উদ্দামতা বুকের মধ্যে দাপাদাপি করে ওঠে। এ কলঘরের দামামা বেজে উঠল তার বুকে। এত আনন্দ, এত কোলাহলময় জীবন আর এত অনায়াস বাধা বন্ধনহীন!
এমন সময় ওয়ালিক ছুটে এল সেখানে। এসে বলল, কেয়া হোতা? মেলা যাবে সব? নো নো, হামি কাউকে যেতে ডিবে না।
বিমলি বলল, যার মনে যা, লাফিয়ে ওঠে তা। সায়েব মিনসে আর কথা পেল না।
ভিড় ভেঙে গেল। কিন্তু কথাটা যে মিথ্যে নয়, সেটা মধু পরে বুঝেছে।

২১.
দুপুরে ছুটির পর মধু নারায়ণের সঙ্গে বাড়িতে এসে দেখল, সেটা বাড়ি নয় একটি আখড়া বিশেষ। খান তিন-চারেক ঘর নিয়ে এই বাড়ি। দেখা গেল সব ঘরেই প্রায় জোড়া জোড়া মেয়ে-পুরুষ। কিন্তু ঠিক যেন স্বামীস্ত্রীর গৃহস্থজীবন নয়। একটু আলাদা ধরন, শ্রীহীন, শৃঙ্খলাহীন। কর্ত্রী হিসাবে এরা যেন ডাকাতে বিমলিরই পালিত। বিমলিকে তারা বলে মাসি, নারায়ণকে বলে, মিস্তিরি মেসো।
বিমলি মধুকে আদরযত্ন করে বসাল, নানান সোহাগের কথা বলে খাওয়াল। মধু দেখল, বিমলির ঘরের কাজকর্ম করছে সবই সেই তাঁতি মেয়েটি। মেয়েটি গাছ কোমর বেঁধে খেতে দিচ্ছে, সে হেসে হেসে জিজ্ঞেস করছে মধুর পরিচয়। তার চলায় একটি বিশেষ আবেদনের ভঙ্গি, কথায় কথায় একটু ভিন্ রসের মিশেল, নজর একটু বেশি তেরছা। সব মিলিয়ে একটু নাগরী ঠমকের বাড়াবাড়ি।
ঘুম মধুর চোখে নেই। খেয়ে দেয়ে আবার বেরিয়ে পড়ল সে। ঘুরে ঘুরে দেখল নতুন গারুলিয়াকে। গারুলিয়ার কারখানাকে। একটি বিষয় নতুন পড়ল তার চোখে। টমাসফের গারুলিয়ার কারখানায় অবাঙালি মেয়েপুরুষেরা কাজ করছে। ভিনদেশি লোকগুলিকে দেখলেই চেনা যায়, ওরা এসেছে গয়া কাশী দেশ থেকে। বিহার কিংবা উত্তরপ্রদেশের প্রাদেশিক পরিচয়ে ওদের চেনে না মধু। বাঙালিরা বলে, আমরা বাঙালি। ওরা বলে, আমরা হিন্দুস্থানী। মধুর ধারণা, হিন্দুস্থানি। মধুর ধারণা, হিন্দুস্থানি আলাদা, বাঙালি আলাদা। আগেও দেখা আছে এই মানুষদের। ফরাসডাঙার লক্ষ্মীগঞ্জে দেখেছে। মণিরামপুরের কাছে, বারাকপুর, যেখানে লাটসাহেবের বাগানবাড়ি, সেখানে দেখেছে ভিনদেশি ফৌজের মধ্যে। তেলিনিপাড়া, রিষড়ার কারখানায়ও কিছু কিছু দেখেছে। জনা চার-পাঁচেক আছে তাদের তেসুতির কলে। তারা সকলেই পুরুষ। গারুলিয়ার মেয়েদেরও দেখল মধু। তারা বুকের আঁচল ডান দিকে টেনে, বগলের তলায় নিয়ে ঘাড়ের ওপর দিয়ে নিয়ে এসেছে। নাভির নীচে বাঁধন, কয়েক ফেরতা কুঁচি। মেয়েপুরুষগুলির এখনও আড়ষ্টতা কাটেনি। চোখে রাজ্যের বিস্ময়। ভয়ও দানা বেঁধে রয়েছে। যেন জটিল লৌহযন্ত্রের বিচিত্র বিশাল যজ্ঞকাণ্ডের মাঝখানে হঠাৎ এসে দাঁড়িয়েছে। এ দেশের মানুষদেরই অনেকের এখনও চোখের বিস্ময় কাটেনি। ওদের তো হবেই।
আর একজনকে দেখল মধু। তার নাম রহমান। লোকে বলে রহমান সর্দার। সে নাকি দিল্লি থেকে এসেছে। সে নাকি নবাবের বংশধর। কিন্তু নবাবের বংশধর কি কালো হয়? লুঙ্গি আর মোটা কুর্তা পরে, অনবরত মদ খেয়ে আরক্ত চোখে ঘুরে বেড়ায়? কে জানে! মধু জানে না। কিন্তু দেখল, রহমান গোঁফে তা দিতে দিতে নবাবের মতোই কারখানার মধ্যে ঘুরে বেড়াচ্ছে। আরও দেখল মধু, ওয়ালিক এবং অন্যান্য সব সাহেবরাই তাকে খাতির করে কথা বলছে। মিস্তিরি ছাড়া, সবাইকে সে কাজের তাড়া দিচ্ছে। নারায়ণের কাছে জানল মধু, অবাঙালি শ্রমিকদের রহমান সর্দার নানান দেশ থেকে নিয়ে এসেছে। সে কোম্পানির আড়কাটি। যত টাকা লাগে, লাগুক, তোক নিয়ে এসো। যত লোক পারো। মেয়ে, পুরুষ, ছোকরা ছুকরি। কোম্পানি লোক চায়। রহমান সর্দার বলেছে, সে হাজার হাজার লোক নিয়ে আসবে। আর কোম্পানি তাকে দেবে হাজার হাজার টাকা। চুক্তিতে কাজ।
নারায়ণ আরও বলল, নবাবের গুষ্টি না ছাই। কোথাকার কবরখানার পাহারাদার ছিল। কোমরে সবসময় ছুরি রাখে, কথায় কথায় রুখে ওঠে। কোনদিন কাটে কাটে পড়বে, রক্তারক্তি হয়ে যাবে।
মধু বুঝল, রহমান সর্দারকে নারায়ণ খুড়ো খুব ভাল চোখে দেখেনি। আরও শুনল, সকলের মুখেই রহমান সর্দারের নাম। রহমান সর্দারকে সকলের ভয়। সে আইন মানে না। সে আপন পর মানে না। হয়তো তার খোদাতাল্লাও নেই। সে মানে শুধু সাহেব। আর কিছু নয়।
মধুরও ভাল লাগল না। খানিকটা ক্ষুব্ধ বিস্ময়ে সে ভাবল, এরকম কয়েকজন রহমান সর্দার যদি কারখানায় থাকে, তবে তারাই হয়ে উঠবে এক একটা চটকলের সর্বেসর্বা।
.
রাতের বেলা মধু দেখল, বিমলার বাড়িতে বাসর জাগছে মেয়েরা। এই শীতের মধ্যে হাপুস হুপুস গঙ্গায় ডুবে মেয়েরা ধোয়া শাড়ি পরেছে। পোশাকি শাড়ি, ঢাকাই ফরেসডাঙার জেল্লাদের বাহার খেলানো তাতে। পায়ে আলতা, ঠোঁটে আলতা, চোখে কাজল। নিতম্ব বেষ্টন করে এঁটেছে রুপোর গোট, পায়ের মলের ঝুমুর ঝুমুর শব্দে বিমলির বাড়ি মুখরিত। লোকে বলে ডাকাতে বিমলির রংখানা। কটুক্তি করে বলে ঘুসকি পট্টি। মধু অবাক হয়ে এ বিচিত্র পরিবেশের অভিজ্ঞতা সঞ্চয় করতে থাকে। চব্বিশ পরগনার বন্য বাদা ও কালো মাটি গাঢ় অন্ধকারে ভরা কোনও গাঁয়ে, এমন খাসা রূপনগর যে আছে তা সে জানত না। এ যে হার মানাল চোখে না দেখা রসেরনগর কলকাতাকে। লজ্জা দিল সুন্দরী রূপসি নটী পট্টি ফরাসডাঙাকে। এখানে গুনগুন, সেখানে হাসি। এখানে কি সমাজ শাসন কিছু নেই? দু-একজন বাবুও এসেছেন দেখা গেল। কলের বাবু। লেখাপড়া জানা বামুন কায়েত বাবুরা এসেছেন বিমলির রংখানায়। আরও দু-চারটি মেয়ে এসেছে। মনে হয় গোরস্থি গোরস্থি, নিচু ঘরের ঝি বউ। তারাও সাজগোজ করেছে। কেউ কেউ চলেছে নৌকায় করে ফরাসডাঙা, কেউ চাপদানি। সেখানে অপেক্ষা করে আছে লোকেরা। বাবুরা।
মেয়ে গলায় গান শোনা যাচ্ছে
সেজেছি নুক্কে নুক্কে,
ঘুম নেই যম মিনসের চোক্কে
ডেকো না, আর ডেকো না,
বেরুব খুলে হুড়কে।
আসর বসেছে বিমলাকে আর নারায়ণকে ঘিরে। নারায়ণ মদে মাতাল হয়ে পড়ে আছে। সন্ধ্যার থেকেই। আজ মধু এসেছে। তাই নাকি তার আনন্দের সীমা নেই। আসলে হয়তো মধুর কথা ভুলেই বসে আছে। বিমলি ঢুলুঢুলু চোখে মুখে পান নিয়ে টিপে টিপে হাসছে। কথা বলছে দু-চারজনের সঙ্গে। দুচারজন ওস্তাদ মিস্তিরি তাকে তোয়াজ কথা বলে একেবারে স্বর্গে তুলে দিচ্ছে। সাহেবদের কথা বলছে, গল্প বলছে নতুন আসা দু-একজন মেমসাহেবকে নিয়ে। আরও বলছে কলকাতার সাহেব কোম্পানির রাজমিস্তিরিদের কথা। ছুতোর মিস্তিরি ও ডকের কারখানার মজুরদের কথা। তারা আছে আরও সুখে। সেখানকার মজুর মিস্তিরিরা মস্ত লোক, ফুর্তিতে তাদের প্রাণ নাকি গড়ের মাঠের মতো হাট।
বিমলির তোয়াজ করছে যারা, তাদের কাছে বিমলি তোয়াজ করছে মধুর নাম করে। সবাই দেখছে মধুকে। মধু অবাক হয়ে দেখছে এ বিচিত্র পরিবেশ। এ আসরের নাম জানা নেই তার, কিন্তু প্রাণটা খুশি হয়ে উঠেছে। বিমলি তাকে নিজের হাতে নকশাকাটা বাঁশের খোলে করে খাইয়েছে অনেকদিনের রাখা পুরনো আরমানি আরক। বলেছে, লজ্জা কোরো না। তুমি আমার বোনঝি নও, ভাশুরপো। খাও। কিন্তুন জীবনভর থাকতে নাগবে খুড়ির কাছে। শুনেচি, পাগলা সায়েবের সঙ্গে লড়ালড়ি হয়। এই আরমানি আরক দেব তোমাদের খুড়ো ভাইপোকে, আমরা লড়াই দেখব দুই জোয়ানের। আর অধরার ব্যাটার বউকে পাঠে দেব। গুপান, খেয়ে বেটি ছুটে আসতে পথ পাবে না। এই খাও মনচুরি-পান, দিয়েছে বিনি।
বিনি। সেই তাঁতি মেয়েটি। রং লেগেছে মধুর চোখে। চিৎপুরের মশলা দেওয়া পান খেয়ে মন যেন মনে মনে সত্যি এক আঁচল থেকে আর এক আঁচলে বাঁধা পড়ছে। কোথায় সেই বিনি! এই পরিবেশে একলা থাকা যেন বড় দুঃসহ। আরকের আমেজও লেগেছে।
বিনি নেই। বিনি গেছে ফরাসডাঙায়। কোন এক বাবুর ছেলের সঙ্গে সে রোজ রাত্রে নাকি গোপনে মিলতে যায়। চুঁচুড়ার এক বাবুর ছেলে। বাবু জানলে ছেলেকে কেটে গঙ্গায় ভাসাবে। রাশভারি নামজাদা লোক তিনি। দেশে সমাজে খুব নাম যশ। তাই আসে ফরাসডাঙায় মিলতে। ওয়ালিক এসে একবার ঘুরে গিয়েছে। রোজ রাত্রে সে একবার করে আসে বিমলির রংখানায়। দেখতে আসে, মিলতে আসে, শুনতে আসে। কোনও কিছুতে বাধা দেয় না, আপত্তিও করে না। বোধহয় চোখের কোণে একটা গোপন প্রশ্রয়ের আভাস-ই থাকে। তবে খোলাখুলি উৎসাহ দিতেও ওয়ালিকের বাধে। কেন না, এ লোকগুলিকে তার বিশ্বাস নেই। প্রথম দিকে তো সে এ সব একেবারেই উঠিয়ে দিতে চেয়েছিল। কিন্তু তাদের হেড অফিস তাকে সে ক্ষমতা দেয়নি। দেয়নি শুধু নয়। কোনওরকম বাধা দিতে একেবারেই নিষেধ করেছে। তাদের বক্তব্য, জনসাধারণ তাদের আঞ্চলিক ও সামাজিক জীবনযাত্রা যেভাবে খুশি অব্যাহত রাখুক, কোম্পানি তাতে নাক গলাবে না। ওয়ালিক কোম্পানির মনের কথাটা বুঝেছে।
কিন্তু, ওয়ালিক জানে, বিমলাদের জীবনধারণের ছাপ এখানকার আঞ্চলিকতায় বা সামাজিকতায়, কোথাও ছিল না। এ জীবনযাত্রা একেবারে নতুন। অথচ মানুষগুলি এ নতুনের টাল সামলাতে পারে না। এমন বেসামাল হয়ে পড়ে যে, কারখানাকে পর্যন্ত ভুলে যায়। কলঘর খালি পড়ে থাকে। তাই কিছুটা খবরদারি করতেই হয়।
সে এলে, তাকে দেখে গা ঢাকা দেন বাবুরা। সাহেবদের কাছে নিজেদের এ চেহারাটা তারা দেখাতে চান না। আজ ওয়ালিক এসেছিল অন্য কারণে। সে পুরনো মানুষ। জানে, কয়েকদিনের মধ্যেই পৌষসংক্রান্তি আসন্ন। সাগরযাত্রার দিন আগত। এই মানুষগুলি ধৰ্ম করে না। অথচ গঙ্গাসাগরের যাওয়া হুজুগে মাতে। গত কয়েক বছরের অভিজ্ঞতায় দেখা গিয়েছে, দলবদ্ধভাবে সব কারখানায় গরহাজির।
বিমলির এ রংখানার জন্য আশেপাশে গ্রামের দু-একজন সম্ভ্রান্ত লোকের কাছ থেকে কোম্পানি আপত্তিসূচক পত্র পেয়েছে। কিন্তু কোম্পানি নীরব থেকেছে। কারণ কোম্পানির জমির মধ্যে এদের আশ্রয় দেওয়া হয়নি। মধু ভাবছে এ হল কলবাজারের আর এক বাজার। যেন ক্ষীরের মোয়া। যেন মুসলমান বাবুর্চির ঝাল রসানের গোস্ত। ভারী মিঠে, ভারী ঝাল। এক নতুন জিনিস গড়ে উঠেছে গ্রামের মধ্যে, কলকারখানাকে ঘিরে, যা কেউ দেখেনি এ যুগে।
কিন্তু বিনি! হ্যাঁ, পোড়াকপাল অমন মধুর; বিনির নেশা লাগল কী করে তার চোখে! ছি ছি, একেই কি বলে পুরুষের মন। মুখে আগুন অমন পুরুষের। তার মনে কি একবারও মোহর কথা উদয় হচ্ছে না! মোহ, আমাদের মউ। সর্বনাশী অধরার চোখ ফাঁকি দিয়ে যে প্রাণের বিনিময়ে আসে মধুর বুকে।
ঢুলুঢুলু চোখে মধু তাকায় আকাশের দিকে। আর হাসতে হাসতে মোহর হয়ে নিজেকে ধিক্কার দেয়। জ্যোৎস্নাভরা রাত্রি হাসছে। স্পষ্ট, তবু চাপা, যেন কুহকীর বাঁকা হাসি। কুয়াশার স্তর ভেদ করে, ঝিঁঝির ডাকের রিরি শব্দে চাঁদ মধ্য আকাশের কাছাকাছি উঠে এসেছে। মস্তিষ্কের সীমায় আরকের দাপাদাপি। আরকের চোখে যেন দেখতে পায়, গোপন অভিসারিকা মোহ পালিয়ে এসেছে কলঘর থেকে, সাহেবের কুঠির কিনারায়। হয়তো দুরুদুরু বুক, ধিকিধিকি আশায়, লাজ লজ্জা জলাঞ্জলি দিয়ে নেমে গিয়েছে ঢালু জলায়। অসহ্য প্রতীক্ষার জ্বালা ধরা চোখের দৃষ্টি ঝাপসা হয়ে আসছে হয়তো বাতাস লাগা বাঁশ বনের দিকে তাকিয়ে। চোখের জলে অন্ধকার গাঢ় হয়ে আসছে। উত্তরে বাতাসে শিহরিত গঙ্গার বুক। কিন্তু হাত পা এলিয়ে আসছে মধুর। সারা গায়ে যেন বৈশাখের উষ্ণতা। রক্তে আরমানি আরকের লীলাখেলা চলেছে। কত দূরে। মোহ কত দূরে!…
.
২২.
সহসা গভীর রাত্রে এখানে সাজো সাজো রব। যাত্রার সময় হয়েছে। এ পাড়ার বটতলায় নৌকা অপেক্ষা করছে। আজ শেষদিন। গঙ্গাসাগরে ডুব দিতে হলে কদিনের মধ্যে পৌঁছাতে হবে।
বিমলি আর নারায়ণ এসে ডাকল মধুকে। মধু বলল, সে যাবে না। কী করে যাবে। কার সঙ্গে যাবে। কোন সুখের আশায়।
বিমলির তখন ভারী তাড়া। ওদিকে দক্ষিণে যাত্রার ভাটার কাল যায়। এদিকে ওয়ালিকের ভয়। কখন এসে পড়ে। যাবার আগে বলল, নিজের ঘর ভেবে থেকো বাবা মধু। যখন যা দরকার, বিনিকে বলবে। সে দেবে।
যারা যাবার তারা চলে গেল। মধু গভীর নিদ্রায় ঢলে পড়ল।
ভোর রাত্রে ঘুম ভেঙে গেল মধুর। ভাঙল না। ভাঙিয়ে দিল একজন। অন্ধকার ঘরের মধ্যে, একছিটে অস্পষ্ট আলো এসে পড়েছে ছিটেবেড়ার ছিদ্র দিয়ে। ছিদ্রমুখের ন্যাকড়ার ফালি ঢাকনা খুলে গিয়েছে। সেই আলোয় ঘুম জড়ানো চোখে মধু দেখল মোহ ঝুঁকে পড়েছে তার মুখের উপর। গায়ে তার শিরশিরে ঠাণ্ডা হাওয়া লাগছে একটু। সেই সঙ্গে মোহ র গরম নিশ্বাস। নিশি পাওয়া যোবা উত্তেজনা, শীতার্ত স্তব্ধ রক্তের শিরায় শিরায় খেলায় মেতে উঠল। পুরু নীল কাঁথার নীল দিঘিতে রঙিন সুতোর পদ্ম আর ফুল ফুটানো কদমের ঝাড়ে জড়িয়ে শুয়ে মধুর মনে হল সে স্বপ্ন দেখছে। দেখল, অস্পষ্ট আলোয় একজোড়া উল্লসিত হাসি চাপা চকচকে চোখ। পান খাওয়া ঠোঁটের ফাঁকে সাদা দাঁতের সারি। আলুথালু চুলের রাশি, গলায় রুপোর হাঁসুলি আর নকল মসলিনের কলকাতার বিবি জামার আধো উন্মুক্ত দেহের মাতাল আমন্ত্রণ।
বিনি খিলখিল করে হেসে উঠল। বলল, কই গো ওস্তাদ, বাড়ি খালি, তুমি যাওনি?
বলে সে আরও ঝুঁকে পড়ল। মধু দু হাত দিয়ে বিনিকে বুকে টেনে নিয়ে এল।
বিনি তবুও খিলখিল করে হেসে উঠল। বলল, ওমা! এ যে জোর জুলুম। মন-চুরি পান খাইয়ে এই বুঝি আমার লাভ হল?
মন-চুরি পান? মধুর হাত শিথিল হয়ে এল! মোহনয় তবে! চমক ভাঙল, আচ্ছন্নতা কাটল স্বপ্নের। বিনি! যার জন্য কাল রাত্রে তার মন পাগল হয়েছিল। সে উঠে বসল। উঠে সে অবাক হয়ে কয়েক মুহূর্ত তাকিয়ে রইল বিনির দিকে।
বিনির চোখ রক্ত মাতাল। সারা রাত্রি বাবুর সঙ্গ করে মধুর সান্নিধ্যে এসে যেন সে এতক্ষণে তাজা হয়ে উঠেছে। ঘর ছাড়া, সমাজহাড়া, নতুন স্বাধীন জীবন তার ভয়হীন লজ্জাহীন উদ্দাম। ক্লান্তি তার বাবুর ছেলের কাছে। যাকে দেখে প্রাণ রঙ্গে ওঠে, তার কাছে আবার এ মনে অবসাদ আসবে কীসের। সে নীরব হাসিতে বাঁকা চোখে তাকিয়ে রইল মধুর দিকে। মধুর হতভম্বতা দেখে বলল, কীগো, চিনতে পারলে না?
মধু বলল, চিনেছি। তুমি বিনি।
বিনি বলল, তাই ভাল। চোখেমুখে তোমার যা বেভোম দেখছি, ভাবলুম বুঝি পেতনি দেখে চমকে উঠেছ। তুমি যাওনি?
মধু চাপা হতাশার সুরে বলল, না।
মনে পড়ছে মোহর কথা, গোলামের কথা। মনে পড়ছে গাঁয়ের কথা। উঃ, এতক্ষণে ঝনঝনিয়ে উঠল ডান হাতের কবজি। অপমানিত হয়ে চলে এসেছে সে, এতক্ষণে মনে পড়ল। সংবিত ফিরে পেল যেন। তবু ফিরে তাকাল বিনির দিকে। বিনির চোখে আমন্ত্রণ, প্রশ্রয়ের ইশারা। মধু বলল, তুমি যাওনি?
বিনি বলল, তোমাকে ফেলে কেমন করে যাই বলো।
বলে আবার খিলখিল করে হেসে উঠল। বলল, আমার বাবু ছাড়লে না।
মধু বলল, বাবু কে?
বিনি বলল, বলতে মানা। বাবু নয়, বাবুর ছেলে। বাবু বেহ্মজ্ঞানী, তোমাদের সেনপাড়ায় যাতায়াত আছে তার। ছেলের নাম জানলে, বাবু ছেলেকে তাড়িয়ে ত্যাজ্য করে দেবে। মাথার দিব্যি খেয়েছি, তাই বলতে পারব না।
বলেও আবার এমন ভঙ্গি করল যেন দিব্য খাওয়া কথাটিও এবার বলে দেবে। এমনিভাবেই ফণা তোলা সাপের মতো দুলতে দুলতে সে এগিয়ে এল মধুর দিকে। বলল, আর তুমি যাওনি কেন তোমার খুড়োর সঙ্গে? কথা শেষ হল না। দরজায় ঘা পড়ল। সজোর অস্থির ক্রুদ্ধ করাঘাত। বাইরে থেকে চিৎকার করে উঠল ওয়ালিক, হেই, কোন আছে, কেওয়াড়ি খোল।মধু দরজা খুলে দিল। নরসিং-সহ ওয়ালিক। রাগে থমথম করছে তার মুখ। কিছু বলার দরকার ছিল না। সে সব বুঝেছে, এ বাড়ির সবাই দল বেঁধে ভেগেছে। এ বাড়ির সবাই নয়, আরও অনেকে চলে গিয়েছে। কদিন থেকেই যাচ্ছে। শুধু গঙ্গাসাগরে নয়। নানান জায়গায়। তবু মধুকে দেখে ওয়ালিকের রাগ অনেকখানি পড়ে গেল। সে বলে উঠল, সব বাস আছে। সব ভাগ গিয়া। টুম মধু, গুড বয়। টুমাকে হামি বড় মিসটিরি করবে। কাঅন বয়। কাম অন।
বিনি বলল, সাহেব, কল চালাবে কে?
ওয়ালিক বলল, বহুত আদমি আছে। টুমি চলো, কাঅন। আর দোসরা কে আছে?
কেউ নেই সায়েব।
কেউ নেই। বডমাস লারান ঔর, বিমলিকে হামি কোটলখানা ভেজ দেগা বলে এক মুহূর্ত সে মধু ও বিনিকে অর্থপূর্ণ দৃষ্টিতে দেখে বলে উঠল, টুম ডুনো ডোসট আছ, হ্যাঁ? টুমার ডুনোকে হামি আলাক ঘর বানিয়ে ডিবে! টুমার সুখ হোবে, হ্যাপি কাপল হোবে। কামঅন…।
বিনি হেসে লুটিয়ে পড়ল। তার হাস কম্পিত শরীরের ছোঁয়ায় পৌষের শীতার্ত শেষ রাত্রি শিউরে উঠল। শরীরের আর একটি ধাক্কা দিয়ে বিনি মধুকে বলল, চলো কলে যাই।
কলের ডাক, বড় নেশার ডাক মধুর কাছে। তার বিভ্রান্ত জীবনের ছুটে চলার ঝড়ের বেগ আছে সেই মেশিন ঘরের ডাকে। বিনির পাশে পাশে অন্ধকারে এগিয়ে চলল সে।
খুশির হাসি হাসল ওয়ালিক নরসিং-এর দিকে তাকিয়ে। নরসিং তার মোটা ঠোঁটে চাপা হাসি হাসল। মোটা ঠোঁটের সে হাসির সব অর্থ বোঝা যায় না।
বোঝা যায় না তাতে শ্লেষ বিদ্রুপের কোনও আভাস আছে কি না!
যেতে যেতে বিনি বলল, তবে আমাদের কাছেই থাকবে তো?
মধুর নজর সামনের অন্ধকারে। গঙ্গার পশ্চিম কূলে তেলিনিপাড়ার কলের চিমনির পিছন থেকে বিবর্ণ জ্যোৎস্না এসে পড়েছে এখানে সেখানে। যেন একটা দুর্বোধ্য চাপা হাসির মতো সে চাঁদের আলো। মধু হেসে বলল, তোমাদের কাছে? কাকে নিয়ে, তোমাকে? অরাজির কী আছে।
আমাকে নিয়ে থাকবে? মাইরি? মাইরি বলো!
মধুর গায়ের কাছে ঘন হয়ে আসে বিনি। শ্লথ হয়ে আসে চলার গতি। যন্ত্রের উদ্দামতায় যেন বিনির বুক কাঁপে থরথর করে। বলে, দিব্যি করে বলছ?
মধু তেমনি হাসে মিটমিট করে। জবাব না দিয়ে নিঃশব্দে এগিয়ে চলল।
.
কারখানার অন্ধকার উঠান। দু-এক জায়গায় কলঘরের হ্যাজাক লাইটের আলো এসে পড়েছে। মেশিন এখনও চলতে আরম্ভ করেনি। তাজা ভার্জিনিয়া তামাকের গন্ধ ছড়িয়ে পড়েছে চারদিকে।
চিন্তিত ক্ষুব্ধ লিটলজন পাইপ টানছে কারখানার বাইরে দাঁড়িয়ে। অবস্থা দেখে সে বিস্মিত ও ভাবিত হয়ে পড়েছে। মজুর এসেছে ঠিকই, আসেনি মেশিন চালাবার মিস্তিরি ও কারিগরের দল।
অন্ধকার উঠানের অদূরে বসে আর দাঁড়িয়ে আছে একপাল কালো মানুষ। যেন অন্ধকারের ঝোপ জঙ্গল আর মাঝে মাঝে তেকাঁটা মনসার অবয়বের মতো। কারখানার দালাল এদের ধরে কুড়িয়ে নিয়ে এসেছে। কতগুলি দশ বারো বছরের শীতার্ত খালি গা ন্যাংটো, আধ ন্যাংটো বালক, কয়েকটা হেঁপো কেশো বুড়ো, আর বুড়ি। হাঁ করে চেয়ে আছে নিস্তব্ধ কলঘরের দিকে। এসেছে কাঁচা পয়সার জন্য। ঘাস কেটে পরের জমি নিড়িয়ে, গঙ্গার হাঁটু জলে আটোল চালিয়ে, নয়ানজুলির মুখে ঘুনি পেতে, দিনান্তে কিছু মাছ ধরে তাদের দিন চলে। আশপাশেরই জেলে জোলা ঘরের মানুষ সব। বড় মানুষ বা জোয়ান বোধহয় নেই। বেশির ভাগই ছোট ছোট ছেলে। ছ-সাত বছরের উদম ন্যাংটো শিশুও আছে।
কে একটা হারিকেন নিয়ে এল, সঙ্গে ওয়ালিক সাহেব। আর একজন বাবু। কোনও বাছাবাছি নেই। সবাইকে ঠেলে কলঘরে ঢুকিয়ে দেওয়া হল। কিছু না হোক, নলি খুলুক সবাই। কিন্তু কাজ চাই।
ঝমঝম্ করে মেশিন চালু হয়ে গেল। গাঁটের পর গাঁট কেটে কেটে পাট খুলছে গাঁটকাটার দল। গ্যাসলাইটের দিনের আলোর মতো আলো পড়েছে পাটের উপর। পাট নয়, রুপা ও সোনার সুতো। কোটি কোটি রুপালি ও স্বর্ণগুচ্ছ। বাংলার মাটির বুক থেকে সৃষ্ট সম্পদ। বাছাইওয়ালারা মিহি ও মোটা, লাল ও সাদা পাট বাছাই করে চলেছে।
কাজ বন্ধ থাকলে কী করে চলবে। স্বয়ং উইলসন সাহেব, ম্যানেজার চারিদিকে ব্যস্ত হয়ে ছুটে বেড়াচ্ছে। সারা বিশ্ব হা প্রত্যাশা করে চেয়ে আছে, মাল চাই, আরও মাল চাই। কাজ করো, খাটো।
পৃথিবীর দিক হতে দিগন্তের কোম্পানিওয়ালারা বিশ্বের নানান বন্দরের বুকে বসে পরিকল্পনা করছে, তোড়জোড় করে ছুটে আসছে দিকবিদিক জ্ঞানশূন্য হয়ে। একদিন নীল ছিল। নীল গিয়েছে, কিন্তু পাট এসেছে। কালো বাংলার পেটে সোনা, পরতে পরতে, ভাঁজে ভাঁজে সাজানো রয়েছে। উপড়ে তাকে তুলতে হবে। বিশ্বের যন্ত্র বিপ্লবীর বিজ্ঞানী হাত এসে পড়েছে কোম্পানিওয়ালাদের সঙ্গে সঙ্গে। এখানে এখন খোলা চাবুক নেই, কথায় কথায় নীলকরের বন্দিশালা নেই, ঘুষি লাথি এখনও শুরু হয়নি। কিন্তু কিছু একটা আছে। ওই যন্ত্রের মতো ভয়ংকর, দুর্বার, দৃঢ়। তার নিয়ম আছে, শৃঙ্খলা আছে, আর আছে এক বিচিত্রের আকর্ষণ। তা ছাড়া আছে, পয়সা।
কাঁচা পয়সার পুঁটলি নিয়ে ঘুরছেন বাবু। সপ্তাহে নয়, দৈনিক পয়সা দাও। রোজ পয়সা। সপ্তাহে দিলে অনেকের মন ভরে না, হাত খালি হয়ে যায়, অবসাদ আসে। রোজ দাও, আর রোজ নাও। তুমি দেবে এদের। তোমাকে মুঠি ভরে দেবে পৃথিবী।
আর যে কোনও নিয়ম ভেঙে ফেল, চালু রাখো যন্ত্রের নিয়ম। ঈশ্বরের নির্দেশের মতো তাকে অমোঘ করে তোলো।
মেয়েপুরুষ শিশু বৃদ্ধ, তাঁতি, স্পিনার, অয়লার, মিস্তিরি, সবাই ডুবে গিয়েছে যন্ত্রের মধ্যে। যন্ত্রই তাদের টেনে নিয়েছে।
ভারী ছোট এই মেশিন ঘর। একে বাড়াতে হবে। নতুন নতুন কোম্পানি সমুদ্র পাড়ি দিয়ে ছুটে আসছে। জার্মান থেকে জার্ডিন স্কিনাররা আসছে কাঁকিনাড়ায়। ডান্ডি থেকে আসছে জগদ্দলে। আমেরিকা থেকে ডানকান ব্রাদার্স অতলান্তিক থেকে পাড়ি জমিয়েছে হুগলি নদীর দিকে। আরও অনেক, অনেক কোম্পানি। প্রতিযোগিতার ঝড় আসছে। গারুলিয়ার এ কারখানাকে আরও বড় করতে হবে। প্রস্তুত হতে হবে প্রতিযোগিতার জন্য।
মেশিনের দুরন্ত শব্দের মধ্যে উইলসনের পাশে পাশে ঘুরছে লিটলজন। বিরক্ত, হতাশ লিটলজন। সে স্কচ নয়। ইয়র্কশায়ারের মধ্যবিত্ত মেজাজ, সিস্টেম ভাঙা সহ্য করতে পারে না। যদিও স্কচদের মতো পরিশ্রম করে কারখানা করার অভিজ্ঞতা নেই। বলল, ভেরি ব্যাড সিস্টেম, অকওয়ার্ড। এভাবে কী করে… ।
উইলসন হেসে উঠল। বলল, মি. লিটলজন, আপনাদের সিরাজগঞ্জের কারখানা ভূমিকম্পে ধসে গেছে। কিন্তু কোম্পানির লেটারটা আপনি পড়েননি। তাঁরা গর্ব করেই লিখেছেন, যত অল্পদিনের কারখানাই হোক, এরকম চারটে কারখানাও ভূমিকম্পে ধসে গেলে কোম্পানির ক্ষতিগ্রস্ত হওয়ার কোনও আশঙ্কা নেই। আপনি বৃথা ভাবছেন। এরকম চিরদিন থাকবে না। আপনি ব্যাপারটা একটু ভাবুন। এই কৃষিপ্রধান দেশের লোকেরা কুটিরশিল্প বোঝে, স্বাধীন কাজ সেটা। কারখানার চরিত্র আমাদের তৈরি করতে হবে। আমরা পাইয়োনিয়াররা এদের টোটাল চরিত্র বদলে দেব।
মেতে গিয়েছে মধু ওয়ালিক সাহেবের সঙ্গে। গারুলিয়ার মেশিন ঘরে হাত পড়েছে মধুর। তাকে নতুন কথা শোনাবার চেষ্টা করছে ওয়ালিক।
এমন সময় একটি শিশু গলার তীব্র চিৎকার শোনা গেল। কিন্তু যন্ত্রের শব্দে তা স্তিমিত। স্পিনিং-এর নলির মধ্যে বেকায়দায় হাত ঢুকে গিয়ে ভেঙে গিয়েছে। তাড়াতাড়ি পিছিয়ে হাত সরাতে গিয়ে, স্যাফট রোলের ধারে লেগে, কনুইয়ের কাছে কেটে গিয়েছে।
উইলসন আদর করে তাকে সরিয়ে নিয়ে গেল। কালো কুকুরের বাচ্চার মতো আহত ছেলেটা মরণাপন্ন, মুমূর্ষ প্রায়। তার রক্তাক্ত হাতে কয়েকটা রানিমার্কা রুপোর টাকা চকচকিয়ে উঠে রক্তে ভেসে গেল। তাকে তাড়াতাড়ি পাঠিয়ে দেওয়া হল ডাক্তারের কাছে। অন্যান্য সন্ত্রস্ত ছেলেগুলিকে পিঠ চাপড়ে কাজে এগিয়ে দিতে লাগল উইলসন সাহেব। ভাল সাহেব, বড় সাহেব, ম্যানেজার সাহেব। টাকা যেন খোলামকুচি। বাড়িতে পড়ে হাত ভাঙলে, কাটলে কি কেউ দিত!
কিন্তু কাজ, তাড়াতাড়ি, আরও দ্রুত।
গারুলিয়ার গ্রাম জাগছে। এখনও গ্রাম। ছন্নছাড়া ভাঙা ভাঙা। গ্রাম নয়, তবু গ্রাম। চারপাশে খেত খামার। মধ্যখানে কারখানা। যন্ত্রের শোঁশোঁ আওয়াজ, আর মাঠে লাঙ্গল টানা বলদের ফোঁসফোঁস শব্দ।
মাটির তলায় দুরুদুরু কাঁপুনি। সারা হালিশহর পরগনায় তলে তলে সেই কম্পনের থরথরানি। নলিখোলা ছেলের চিৎকার কোথাও পৌঁছায়নি। সে শব্দ চাপা পড়ে রয়েছে কলঘরের ঘর্ঘর ধ্বনির মধ্যে।
দ্রুত, আরও দ্রুত। হাসসা, চলো, পান করো, কিন্তু আরও দ্রুত। বন্দরের জাহাজের বিশাল উদর শূন্য। যে জাহাজের অনন্ত দুরন্ত সমুদ্র যেন সেই জাহাজের প্রতীক্ষাতেই বিক্ষুব্ধ রোষে মাতামাতি করছে। সেই জাহাজ ভরতে হবে। পৃথিবীর বাতাসের গোঙানিতে শোনা যাচ্ছে শুধু পাট! চট, চট! ভিত পত্তন হয়েছে ডানলপের সুতা কলের। লক্ষ লক্ষ ইট পুড়ছে গঙ্গার ধার জুড়ে। দ্রুত তালে ইটের পর ইট সাজিয়ে উঠছে ইমারত।
গঙ্গার বুকে ঢেউ কেটে আসছে স্টিমার, পিছনে তার মাল বোঝাই বোট। পৌষের আর একটি দিনের সূর্যের আলোকে চকচক করছে পাটের বোঝ।
চাঁদের মা বুড়ির মাথায় সোনার কেশ। ভোঁভোঁ শব্দে গঙ্গার দুই তীরের দূরান্তে জানান দিয়ে, ডাক দিয়ে আসছে সে।
.
শ্রীনাথ কাঠুরে খুঁজছে বউকে। নিরালায়, বনে বনে, কারখানার ধারে, মেশিন শপের মধ্যে। কারখানা ঘরের মধ্যে উঁকি দিয়ে পাগলের অমানুষিক বিস্ময়ে দেখছে যন্ত্রের কেরামতি। এই ঘরের সব মেয়েমানুষগুলিও কি পোয়াতি হবে? তারা কোথায়? তার সেই দুই বউ! অবিশ্বাসী সংশয়ান্বিত চোখে তাকায় মেশিনের আনাচে কানাচে তলায়।
শ্রীনাথ কাঠুরেদের কাছে যন্ত্র এক চির রহস্যের বিস্ময়। আর পৃথিবীর ঘাটে ঘাটে একদল অস্থির মানুষ শ্ৰীনাথদের মতোই, যন্ত্রের ভিতর দিয়ে এক অবিশ্বাস্য অমানুষিক সৃষ্টির আশায় যেন উদ্দীপ্ত চোখে তাকিয়ে আছে।
.
২৩.
সন্ধ্যা হয়ে আসছে।
নতুন নতুন মেশিনের কাছে মধুকে টেনে নিয়ে গিয়েছে ওয়ালিক। মধু ভাবছে, সে শিব গড়বে। লোহার মেশিনে লোহা কেটে গড়বে শিব। মাপ বোঝে না, স্কেল চেনে না। কিন্তু চোখের নজরে কিছুই ফাঁক যায় না। জটিল সূক্ষ্ম যন্ত্রের সামনে তাকে ছেড়ে দিয়ে ওয়ালিক টিপে টিপে হাসে আর প্রতীক্ষা করে তার কেরামতি দেখার জন্য। টমাস ডাফের সুযোগ্য সুচতুর অমায়িক কর্মী ওয়ালিক। চিফ ওভারশিয়ার। কিন্তু এদেশের মাটি ও মানুষ, সবাইকে সে বিলক্ষণ চিনেছে। মধুকে বুঝতে তার কষ্ট হয়নি। ফোর্ট গ্লাস্টারের পাগলা ওয়াল্টারের হাত থেকে ছেলেটিকে বাইরে নিয়ে আসতে পারলে অনেক কাজ দেবে। শুধু মেশিনের কাজ নয়, লোকজনের উপর খবরদারি করার ক্ষমতাও মধুর আছে। আর বেগড়ানো যন্ত্রের যন্ত্রী মধু। সে হার মানে না, অনেক সময় যন্ত্রের হঠাৎ আক্রমণের বিপদও বোঝে না। কাজ হাসিলের জন্য নিজের বুদ্ধিতে ও ঝোঁকে ঝাঁপিয়ে পড়ে। সন্ধ্যার ঘোর লেগেছে। শীতার্ত নিরানন্দ ক্লান্ত সন্ধ্যা। ভাটা পড়া গঙ্গার সন্ধ্যার কালো জলে ছায়া কাঁপিয়ে এপার ওপার করছে ঘরমুখো পাখির দল। জল পুলিশের ছদ্মবেশী ভাউলে চলেছে ভাটার উজানে, উত্তরে।
দুপুরে বিনি কারখানার কাজ করে গিয়ে আবার রান্না করেছিল। পাত পেতে খাইয়েছিল মধুকে। বলেছে, আজ সে নিজের হাতে আরক খাওয়াবে তাকে। রাত্রে নৌকা ভাসিয়ে যাবে বেড়াতে।
গারুলিয়ার কারখানায় সকালবেলা যে বাতি নিভেছিল আবার জ্বলে উঠছে সেই বাতি। গঙ্গার কিনারে দরজা-জানালা বন্ধ সাহেবকুঠির ভিতর থেকে ভেসে আসছে পিয়ানোর স্তিমিত দোলায়মান সুর। সেই সুরে বিদেশি নাচের ধীর ছন্দের দোলা।
কলঘরের মানুষগুলি আর মানুষ নেই। সারাদিনের ক্লান্তিতে আর হাত পাল্লা দিতে পারছে না। নলিখোলা ছেলেরা কেউ কেউ খেলা আরম্ভ করে দিয়েছে কারখানার মধ্যেই।
এমন সময় দেখা গেল, কারখানার উঠোনে এসে দাঁড়িয়েছে গোলাম। চারদিকে একবার উঁকিঝুঁকি মেরে সোজা ঢুকে গেল কলঘরের মধ্যে। খুঁজে বার করল মধুকে। কাজে তন্ময় মধুকে। কী করে তার কাছে যাওয়া যায়। সামনেই উটকপালে অলিক সায়েব রয়েছে দাঁড়িয়ে। যেন যমদূত পাহারাদার। ডাকতে গেলেই তাড়া করবে।
কয়েকজনের নজরও পড়েছে ইতিমধ্যে গোলামের উপর। একজন জিজ্ঞেস করল, কোত্থেকে গো? কাকে খুঁজচো?
বলতে হল না সে কথা। মধুরই নজর পড়ল এদিকে। পড়তেই তার হাত থেমে গেল। গেলাম নজর করেই ছিল। চোখাচোখি হতেই কোনও ইশারা না করেই গোলাম ছুটে বেরিয়ে গেল কলঘর থেকে। মধুও অমনি উঠে দাঁড়াল। সে দাঁড়াতেই ওয়ালিক পথরোধ করল তার। বলল, কাঁহা ভাগ যাটা?
মধুর সে কথা শোনবার মুহূর্ত অবসরও ছিল না। গোলাম এসেছে। প্রাণের বন্ধু গোলাম ছুটে এসেছে গারুলিয়ায়! কেন, কী অঘটন ঘটেছে। আর কি সে থাকতে পারে!
বলল, ভাগব না সায়েব, এলুম বলে।
বলে সেও ছুটে বেরিয়ে গেল। বেরিয়ে দেখল সন্ধ্যার গাঢ় ছায়ায় অস্পষ্ট মূর্তি গোলাম গঙ্গার ধার ধরে হেঁটে চলেছে। ডাক দিতে গিয়ে, গতকালের কথা মনে করে লজ্জায় ও সংকোচে কথা ফুটল না গলায়। দ্রুত পায়ে এগিয়ে গেল গোলামকে লক্ষ্য করে।
গঙ্গার ধারেই একটি পাতা ঝরা অশ্বথের তলায় দাঁড়িয়ে পড়েছে গোলাম। মধুও এসে দাঁড়াল। কিন্তু কেউ-ই কথা বলতে পারল না। তাকাতেও পারল না চোখে চোখে। অপরাধ এবং অনুশোচনাবোধ জেগে উঠল মধুর মধ্যে। মনে পড়ল, গোলামকে সে কাল হঠাৎ গালে থাপ্পড় কষিয়ে দিয়েছিল। কিন্তু গোলামের দোষ ছিল না। মধুকে ভালবাসে বলেই, লখাইয়ের প্রতি বিদ্বিষ্ট হয়ে উঠেছিল সে। গালাগাল দিয়ে উঠেছিল। তা ছাড়া চলে আসবার সময়, মধু গোলামকে বলে আসেনি। বলবার মতো মনের অবস্থা ছিল না। তবু গোলাম ছুটে এসেছে গারুলিয়ায়। সে যদি রাগ করে, দোষ নেই। এ অভিমান নিরর্থক নয়।
একজন অনুতপ্ত, অধীর কিন্তু লজ্জিত। আর একজন অধীর ও ব্যাকুল, কিছুটা নিস্পৃহ, একটু রাগ রাগ, তবুও মুখ খোলবার জন্য যেন ছটফট করছে। এ নড়ে তো, সেও নড়ে। চোখে চোখে তাকায়, আবার চোখ নামিয়ে নেয়। এমনি খানিকক্ষণ। তারপর গোলামই কপট উদাসীনতায় বলতে আরম্ভ করল, সে বলেছে, কপালে তার এক বেইমান জুটেছে, তাই তার এত দুঃখ, নইলে ভাবনা কী ছিল। সোমসারে কি আর পুরুষ মরদ ছিল না? বলে গেছে যাবার সময়, এ জীবনে আর মুখ দেখাদেখি হবে না। পরশুকে রাতেই নাকি শাশুড়ি ঘুমন্ত বঁটি বসাতে যাচ্ছিল গলায়। পারেনি। কাল রাতে
গোলাম থামল। চোরা চোখে একবার দেখল মধুর মুখের দিকে।
শ্বাসরুদ্ধ মধু। সে চলে গেছে। সে মানে, মোহ। যাবার সময় বলে গেছেঅর্থাৎ মোহ চলে গেছে। কোথায়! থামল কেন গোলাম? তার মুখ দিয়ে আপনি বেরিয়ে এল, কোথা গেছে?
গোলাম তেমনি উদাসীনভাবে জবাব দিল, শাশুড়ি নিয়ে গেছে সাগরে। সঙ্গে আছে আমাদের জগু মিস্তিরি। যাবার সময়তে সে বলে গেছে, আর ফিরব কিনা জানিনে। তাকে বোলো সে থাকলে আমাকে নিয়ে যেতে পারত না। সাগরে যাচ্ছি, শাশুড়ি আমাকে সেখানেই রেখে আসবে।
রেখে আসবে! মাথা তুলে মাঝ গঙ্গার দিকে তাকাল মধু। আফসোসে ঠোঁট কামড়ে ধরল। আঃ, কেন সে বিমলার কথা শুনল না। কেন তাদের সঙ্গে রাত্রে সাগরযাত্রা করল না।
কিন্তু গোলাম ততক্ষণে চলতে আরম্ভ করেছে আতপুর বরাবর। নজরে পড়তেই মধু গিয়ে তার সামনে পথরোধ করল। এক মুহূর্ত থমকে দাঁড়িয়ে থেকে একটা হাত চেপে ধরল গোলামের।
গোলাম ক্ষিপ্তভাবে হাত ছাড়িয়ে নেওয়ার চেষ্টা করে অস্ফুট গলায় বলে উঠল, ছেড়ে দে আর দোস্তি কাড়তে হবে না। মেয়েমানুষটা বলল, লক্ষ্মীদিদিও বললে, তাই। নইলে কোন শালা আসত?
মধু সব ভুলে বন্ধুর মান ভাঙাতে লাগল। গলা জড়িয়ে ধরে বলল, ছাড়ব না তোকে।
গোলাম যেন সত্যি রাগে ফুঁসছে। বলল, ছাড়বি না তো, ওই মুখে এক ঘুষি মেরে ছাড়ব।
মধু গাল পেতে দিয়ে বলল, তাই মার, মেরে যা। নইলে যেতে দেব না। গোলামের ঠোঁটের কোণে বোধহয় হাসি ফুটল। কিন্তু গতকালের থাপড়ের জ্বালাটা এখনও যেন রয়েছে। সেটা ভুলতে পারছে না বলেই প্রাণ খুলে হাসতে পারছে না। যদিও মধুর গাল পেতে দিয়ে মার খেতে চাওয়াতেই সব অভিযোগের খণ্ডন হয়ে গিয়েছে। সে খালি বলল, শালা বেইমান!
মধু গোলামকে ধরে রেখেই বলে, যা বলিস।
তবুও দুজনে খানিকক্ষণ হাত টানাটানি, ধস্তাধস্তি করল। তারপর হা হা করে হেসে উঠল। হাসতে হাসতেই প্রাণ ভরে গাল দিল গোলাম মধুকে। বলল, ব্যাটা মামদো! আমি ওঁয়ার পথ চেয়ে রইলুম সারা রাত, উনি এলেন অলিকের ইয়ে খেতে। বিমলির রংখানায় রাত কেটেছে নিচ্চয়?
মধু হাসবার চেষ্টা করল।
কিন্তু গোলাম আবার বলে উঠল, কিন্তুন মদো মোহ-র কী করবি? যাবার সময় ভারী কাঁদতে লাগল। তুই শালা সত্যি বেইমান।
ভেতরে ভেতরে সেই ভাবনাই অস্থির করে তুলছে। মধু অসহায়ের মতো ভেঙে পড়ল। বলল, তাই তো, কী করব গোলাম। ওদিকে কারুর যাওয়া বাকি আছে কি?
আবার বাকি কীসের। এখনও যারা আছে, তাদের আর সাগরে যাওয়া হবে না।
তবে?
গোলামেরও কোনও পন্থা জানা ছিল না। দুজনেই চুপ করে রইল।
অধরা যে সাগরে যাবে, এ কথা একবারও মনে হয়নি মধুর। এত বড় পুণ্যি সঞ্চয়ের বাসনা অধরার নেই। কিন্তু এই বয়সে, জলে জলে, টানের দিনে যে সে ফুর্তি করতে বেরুবে, এ কথাও মধু ভাবেনি।
ফুর্তি অধরার নয়, ফুর্তি জগা মিস্তিরির। মোহর দিকে তার অনেকদিনের নজর। টাকাও সে-ই জুগিয়েছে। তাই অধরার সাগরযাত্রা।
ইতিমধ্যে আকাশে চাঁদ উঠে পড়েছে। মাটির বুকে ছায়া পড়েছে তাদের। দূরে ও কাছে ডেকে উঠছে শেয়ালের পাল।
গোলাম বলল, পাগলা সায়েব আরও পাগল হয়েছে। তোদের বাড়ি গিয়েছিল, আবার সব্বাইকে ডেকে জিজ্ঞেস করছে। আমি বলেছি, জানিনে সায়েব। কিন্তু, পেছন থেকে ঠিক ঠাওর করেছিলুম, নরসিং দালালটা তোকে লৌকোয় তুলে নিল। না বলে এলে কী হবে। আমি ঠিক নজর রেখেছিলুম।
এ কথার কোনও জবাব পাওয়া গেল না মধুর কাছ থেকে। কানে বাজছে শুধু মোহ-র বিদায়ের আগের কথাগুলি।
গোলাম তখনও বলে চলেছে, তোর মা ঘুরছে এখেনে সেখেনে। ওই নরসিং বুঝি তোকে অলিক সায়েবের কাছে ভিড়িয়ে দিয়েছে? তুই কী বলে কলঘরে গেলি? গাঁয়ে ফিরে যাবি না?
তবুও কোনও জবাব নেই মধুর। সে দেখছে, দূর উত্তরে, শ্যামনগরের কালীবাড়ির বাঁক পেরিয়ে গঙ্গার বুকে একটি কালো ছায়া ঈষৎ দুলছে। দুলতে দুলতে কালো ছায়া এগিয়ে আসছে। সদ্য ভাটা নেমেছে। আর ছায়া তীর থেকে বেশি দূরে নয়।
গোলামও সেদিকে তাকাল। দেখল, একটা নৌকা আসছে। বাতাস নেই। নৌকার পালের কাপড় মাস্তুলের বাঁশের গায়ে এলিয়ে পড়েছে। যেন এক দীর্ঘ লম্বা ঠ্যাং পেতনি মুড়িসুড়ি দিয়ে আসছে। মনে হচ্ছে দুই ছাওয়া নৌকা এবং বেশ বড় মাপের। প্রায় পঁয়তাল্লিশ হাত, জেলেদের সরু আর লম্বা বাছাড়ি নৌকার মতো। মাঝি দেখা যায় না। ভাটার টানে যদিও আসছে, একটু অস্বাভাবিক দ্রুত গতিতেই আসছে যেন।
নৌকাটা যত কাছে আসছে, জ্যোৎস্নার আলোয় তত পরিস্ফুট হয়ে উঠছে। পালের কাপড়ের রংটা সাদা কিংবা গেরুয়া নয়, ছাই ছাই মতো সম্ভবত। অন্ধকার হলে কিছুতেই ঠাহর করা যাবে না। সেই পাল ও মাস্তুলের ছায়া হাল-বৈঠা ও পাটাতনের উপর পড়েছে। শুধু সামনের দিকে দুজন মাঝিকে দেখা যাচ্ছে। নৌকাটা আসছেও গঙ্গার পুব ধার ঘেঁষেই। সামনের ছইয়ের প্রবেশ মুখটাও কালো কাপড়ের পরদায় ঢাকা।
গোলাম আপন মনেই বলে উঠল, মাঝির তাকত আছে। যেন পানসি আসছে।
মধু নিরুত্তরে ঢালু নাবির দিকে এগিয়ে গেল। তার নজর নৌকার দিকে। গঙ্গার উঁচু পাড়ের কোলে আঁধার দিয়ে তরতর করে এগিয়ে আসছে নৌকাটা। মাঝে মাঝে হঠাৎ জ্যোৎস্নার আলোয় সর্বাঙ্গ কালো মূর্তি নিয়ে দেখা দিচ্ছে।
গোলাম বলল, যাচ্ছিস কোথা?
মধু বলল, জিজ্ঞেস করি, কোথা যাবে। যদি সাগরে যায়?
গোলাম অবাক হয়ে বলল, সাগর? তোর কি মাথা খারাপ হয়েছে মদো?
কিন্তু মধু অস্থির হয়ে উঠেছে। বলল, সাগরে না হোক, যতটুকু এগিয়ে দেয়। এখেনে আমি আর ভূতের মতো দাঁড়িয়ে থাকতে পারছি না রে গোলাম।
তাদের কথার মধ্যেই নৌকাটা কাছাকাছি এসে পড়ল। মধু চেঁচিয়ে জিজ্ঞেস করল, কোথাকার লৌকো, কারা যায়?
হঠাৎ নৌকোর মুখ খানিকটা ডান দিকে বেঁকে তীর থেকে অনেকটা দূরে সরে গেল। কোনও জবাব এল না। চলে যায় দেখে মধুও ধারে ধারে এগিয়ে গেল। আবার চিৎকার করে ব্যাকুল গলায় বলে উঠল, কারা যাচ্ছেন গো? কোথা যাচ্ছেন?
বন্ধুকে ছাড়তে না পেরে গোলামও পিছনে চলল। একটু পরে মোটা চাপা গলায় জবাব এল, কে তুমি?
মধু তাড়াতাড়ি নিজের পরিচয় দিল, মধু, সেনপাড়ার শ্যাম দিগরের ছেলে, আমি মধু।
আবার প্রশ্ন ভেসে এল, কোতখানে যাবে?
সাগরে, গঙ্গাসাগরে।
খানিকক্ষণ চুপচাপ। আবার গলা ভেসে এল, সঙ্গে আর কে?
মুসলমান পাড়ার গোলাম। কিন্তু ও যাবে না।
কয়েক মুহূর্ত নিঃশব্দ। শুধু ঝিঁঝির ডাক আর গঙ্গার বুকে বৈঠার ছপছপ ধ্বনি। ধীরে ধীরে দিগন্ত উদ্ভাসিত হয়ে উঠেছে আলোয়! সে উদ্ভাসন আবছা, অস্পষ্ট। পৌষের কুয়াশা তার জগৎবেড় জাল ছড়িয়ে দিচ্ছে। তবু পশ্চিমে, গ্রামের ঝাপসা সীমারেখা দেখা যাচ্ছে। দূর আকাশে পাতলা ওড়না ঢাকা চোখের মতো মিটমিট করছে নক্ষত্র।
হঠাৎ বৈঠার ছপছপ শব্দ একটু থামল। পরমুহূর্তে নৌকার গলুয়ের মুখ তীরের দিকে ফিরল। সেই সঙ্গে আধা হুকুমের ভঙ্গিতে একটি মোটা গলার স্বর ভেসে এল, এগিয়ে এসো।
গোলাম একটু শঙ্কিত হয়ে উঠেছে। বলল, মদো, জানা নেই শোনা নেই, যাসনি।
মধু বলল, না-ই বা থাকল। কী করবে আমার! করে লাভ? কি পাবে? কিন্তু, না গিয়ে পারব না।
নৌকাটা জলের বুকে কাঁপানো ছায়া ফেলে, পলি পড়া চড়ায় এসে ঠেকল। ঠাহর করে দেখা গেল মাত্র তিনজন। হাল মাঝি আর দুই দাঁড়ি। ছইয়ের ভিতর কে আছে, কে জানে।
মধু বলল এগিয়ে, কোথা যাবে তোমরা?
জবাব এল, সাগরে।
মধুর প্রাণ নেচে উঠল। তার কোনও সংশয়ই আর রইল না। গোলামকে কিছু না বলেই, গলুইয়ের ওপর লাফ দিয়ে উঠে, জলে পা ধুতে লাগল। জিজ্ঞেস করল, কোত্থেকে আসচ তোমরা?
গোলাম তাড়াতাড়ি নিজের গায়ের চাদরটা খুলে মধুর কাঁধে ফেলে দিল। মধু বলল, তুই খালি গায়ে যাবি?
তা বলে তুই সাগরে গিয়ে শীতে মরবি? আর বলে দিই শোন, অধরা গেছে ফরেসডাঙার কেতু মাঝির লৌকোয়। কিন্তু, তুই খাবি কী? পয়সাকড়ি তো নেই কাছে।
ততক্ষণে নৌকাটা বোঁ করে পাক খেয়ে ঘুরে গিয়েছে। গোলাম অবাক হয়ে হালের মাঝির দিকে তাকাল। বড় সাংঘাতিক ওস্তাদ মাঝি তো।
মধু খালি বলল, যা থাকে কপালে, তাই হবে। কারুকে বলিসনে কিছু।
নৌকা এগিয়ে চলল দক্ষিণে, তেমনি তীরের কোল আঁধার ঘেঁষে। গোলাম কয়েক মুহূর্ত দাঁড়িয়ে খানিকটা দুশ্চিন্তাচ্ছন্ন হয়ে ফিরে গেল।
ওদিকে ওয়ালিকের নির্দেশে নরসিং খুঁজতে বেরিয়েছে মধুকে। খুঁজতে খুঁজতে গঙ্গার ধারে যখন সে এল, মধু তখন ভেসে পড়েছে। গোলাম ফিরে গিয়েছে। গঙ্গার বুকে কালো ছায়াটি দেখে নরসিং কল্পনা করতে পারল না, মধু সেখানে আছে। ভাবল, হয়তো সেনপাড়ায় চলে গিয়েছে গোলামের সঙ্গে। ফিরে না এলে, আগামীকাল একবার টোপ ফেলতে যাবে।
আর বিনির চোখ দুটি ওর তাঁতের মাকুর মতোই এদিকে ওদিকে করছে। মধুকে খুঁজছে। কাজে সে এখনও ব্যাপৃত। সন্ধ্যা নেমেছে। মধুকে নিয়ে সে নৌকায় বেড়াতে যাবে। স্বৈরিণীর রক্তে দোলা লেগেছে। কিন্তু ওয়ালিক, মধু, কাউকেই দেখতে পাচ্ছে না বিনি। লক্ষ করছে, ম্যানেজার উইলসন কখন মেশিন বন্ধ করার ইশারা করে। তৎক্ষণাৎ সে ছুটবে। হয়তো মধু ঘরে ফিরে গিয়ে বসে আছে।
.
২৪.
চাঁদ এখনও আকাশের পূর্ব দিগন্তের ঢালুতে। তার কিরণ এসে পড়েছে জলের উপর। মধু খোলা পাটাতনের উপরেই বসেছিল। সে দেখছিল নৌকার গতি। কেবল বৈঠার তাল মেলানো শব্দ। অথচ সাহেবদের মোটর লঞ্চের থেকেও যেন দ্রুত গতি। এমন অসাধারণ মাঝি সে আর দেখেনি। মনে মনে অবাক হল মধু। ভারী কৌতূহল হচ্ছে এদের পরিচয় জানবার জন্যে। কিন্তু এরা কেউ কথা বলছে না। কেমন একটা রহস্যময় নীরবতায় সকলেই স্তব্ধ। মাস্তুলের মাথায় এলানো পালের ছায়াটা মাঝে মাঝে সরে গিয়ে চাঁদের আলো পড়ছে হাল ধরা মাঝির মুখে। মধু লক্ষ করে তাই দেখছে। কিন্তু কিছুই বোঝ যায় না। লোকটার মাথায় গামছার ছায়া পড়েছে চোখের উপর।
শুধু দেখা যাচ্ছে, শক্ত চওড়া গালের মাংসপেশি আর একজোড়া মোটা গোঁফ। চেনা মানুষ বলে মনে হয় না।
ঠিক এ সময়েই ছইয়ের ভিতর থেকে একটা চাপা শব্দ শোনা গেল, কালী কালী বল।
মধু ছইয়ের দিকে চোখ ফেরাতেই আর একটা শব্দ শোনা গেল, জয় মা রক্ষে কালী! জয় বাবা পীর আলী!
বলতে বলতেই দুজন লোক পাটাতনের উপর মধুর কাছাকাছি এসে বসল। ক্ষীণ চালোকে মধু দেখতে পেল, দুজনেরই বিরাট মূর্তি। তাদের মাথায় লাল ন্যাকড়ার ফালি বাঁধা। একজন অপেক্ষাকৃত বয়সে ছোট। তার চিবুকে এক গোছা শক্ত দাড়ি। তারা দুজনেই মধুকেই লক্ষ করে দেখছে। একটা তীব্র সন্দেহে মধু সচেতন হয়ে উঠল। মনে পড়ল গোলামের সাবধান বাণী। লোক দুটির কথা ও ভঙ্গি, কোনওটাই তার ভাল বোধ হল না। এই রাত্রির কুয়াশা ও জ্যোৎস্নার কুহেলিকায়, ভাটার দোলা গঙ্গার বুকে সমস্ত নৌকাটাই যেন একটি ওত পাতা শিকারি জানোয়ারের মতো তার দিকে তীক্ষ্ণ দৃষ্টিতে তাকিয়ে আছে। সে একবার গারুলিয়ার তটের দিকে তাকিয়ে দেখল। না, এখনও বেশি দুর আসেনি। এখনও পুবে নবাবগঞ্জ, পশ্চিমে চাপদানির অস্পষ্ট রেখা দেখা যায়। চাপদানি কারখানার কুঠির আলোই বোধহয় তারার মতো চিকচিক করছে। যদি জলে ঝাঁপিয়ে পড়তেই হয়, তবে নবাবগঞ্জই সামনে পড়বে।
সে আবার ফিরে তাকাল লোক দুটির দিকে। তারাও মধুর দিকেই তাকিয়ে ছিল। এবার চোখে চোখ পড়তেই, সহসা যেন কোনও দুর্ঘটনার আশঙ্কায় মধুর সর্বাঙ্গ শক্ত হয়ে উঠল।
একজন বলল, বারাকপুরের লাট বাগান দেখা যাচ্ছে?
হাল-মাঝি জবাব দিল, যাচ্ছে।
মধু লোকগুলিকে চেনবার চেষ্টা করছে, পারছে না। জীবনের ভয় নেই মধুর। কিন্তু অস্বস্তি তো দূর করা যায় না। ভগবানের নাম জপ, তাও সে করেনি কোনওদিন প্রাণের ভয়ে।
অপেক্ষাকৃত বয়সে যে বড়, সে হঠাৎ জিজ্ঞেস করল, কী গো যন্তরের পো সাগরে কেন চলেছ?
যন্তরের পো! মধুকে যন্ত্রের ছেলে বলছে। কারা এরা। সে জবাব দিল, আপনার লোক গেছে তাই যাচ্ছি।
আপনার লোক তো তোমার সব বাড়িতে। সাগরে আবার কে গেল?
জবাব দিল দাড়িওয়ায়া, অধরার ব্যাটার বউ গ্যাচে যে। বাপ চাচা তো আর আপনার লোক নয়। আপনার লোক হল পাগলা সায়েব। সুমুন্দির পোরা জায়গাটা লোকজন পুলুশ পেয়াদা এনে একেবারে শহর করে ফেলল।
লোকটার মুখের দিকে তাকিয়ে দুঃসাহসী মধুও মনে মনে চমকে উঠল। চাঁদের আবছায়াতে লোকটার চোখ দুটি ধকধক করে জ্বলছে। দূরাগত স্তিমিত শব্দের মতো কী যেন স্মৃতি আবর্তিত করে তুলল মধুর। কারা এরা? এরা তো তার সব সংবাদই জানে। কিন্তু কই, গলার স্বর শুনেও তো সহসা এদের পরিচিত মনে হচ্ছে না। অপেক্ষাকৃত বয়স্ক লোকটি বলে উঠল, কালী কালী বল! শুনেছি, কলকারখানা নাকি আরও উঠবে।
আর একজন বলল, ওই শালার রাইটারবাবু হয়েছে নিবারণ কায়েত, সিদিন দেখা ফরেসডাঙায়। দেখে শালা বাবুর চোখ ছানাবড়া হয়ে গেল। বললে, বাবা যা করবি, আমাকে ছেড়ে করিস। ইংরেজের রাজত্ব, সে দিনকাল কি আর আছে। আমরা তো পাহারাদার। এই দ্যাখ না, কলকেতায় ডাকাতি বন্ধ হয়ে গেছে। এখানেও সায়েবরা কলকারখানা করে আর এট্টা কলকেতা বানাতে লেগেছে। শুনছি কলকেতার মতো গ্যাসলাইট দেবে, থানা পুলুশও বাড়াবে?
আর শোনার প্রয়োজন ছিল না। মধু বুঝতে পেরেছে সে ডাকাতের হাতে পড়েছে। কলকারখানা গড়ে ওঠার এরা ঘোরতর বিরোধী। সেটাও খুব বড় কথা নয়। পাগলা সাহেব নিজে ডাকাত ধরতে বেরোয় মাঝে মাঝে। তার সঙ্গে মধুও কয়েকবার বেরিয়েছে। এ বিষয়ে লখাই খুড়ো তাকে বারণও করেছে কয়েকবার। তবে সম্প্রতি এই সব অঞ্চলে ডাকাত ধরার একটা হিড়িক পড়েছে। স্বয়ং বেল সাহেব নাকি প্রত্যহ কলকাতা থেকে ছদ্মবেশে ঘোরাফেরা করছে এই সব জায়গায়। সেই চব্বিশ পরগনার পুলিশের বড় সাহেব। বড় ধূর্ত লোক। টিকটিকির মতো পাতায় পাতায় ফেরে।
কিন্তু এই মুহূর্তে মধু কী করবে! নৌকো এখন ধার থেকে মাঝখানে টেনে নিয়ে গেছে। পুবে বারাকপুর, পশ্চিমে শ্রীরামপুর। এদের পক্ষে এখন পশ্চিম তীর সুবিধাজনক। পুবে গভর্নরের বাগানবাড়ির কাছে কড়া পাহারার ব্যবস্থা। ধরা পড়ার সম্ভাবনা বেশি। নৌকার গতিও বেড়েছে। গুলতি ছোঁড়া গুলির মতো ছুটেছে ভাটার টানে।
পৌষের শীতের রাত্রি। রাত্রি এর মধ্যেই যেন নিশুতি হয়ে উঠেছে। সারা গঙ্গার বুকে কোথাও দ্বিতীয় একটি নৌকা দেখা যায় না। কোনও কাকপক্ষীর শব্দও নেই। শুধু ভাটার জলের কুলুকুলু ধ্বনি। যেন কোন অদৃশ্য পাতাল গর্ভ থেকে অস্পষ্ট উচ্চারণে,সুরহীন একঘেয়ে গলায় অশুভ ভবিষ্যতের বার্তা বলে চলেছে। কুয়াশা ক্রমে গাঢ় হচ্ছে। সামনে পিছনে ঢাকা পড়ে যাচ্ছে গঙ্গা।
হাল মাঝি চাপা তীব্র গলায় বলে উঠল, তা এ ব্যাটাও যে বেন্স সায়েবের চর নয়, তা জানলে কেমন করে? পাগলা সায়েবের সঙ্গে তো কয়েকবার সাগরেদি করেছে।
দাড়িওয়ালা লোকটি চিবুকে ফণা ভোলা সাপের মতো হিসিয়ে উঠল, যে সায়েব শালার চরই হোক, মামুদ ছেড়ে দেবে না।
মামুদ! মামুদ আলি! চব্বিশ পরগনার ভয়ংকর খুনে ডাকাত, মনা বেদের সহচর। হ্যাঁ, এতক্ষণে মনে পড়েছে মধুর। মামুদকে গালাগালি দিয়েছিল সে একবার। সামনে নয়, আড়ালে। আজ মনে পড়ে না কার সামনে দিয়েছিল। কিন্তু একজন তাকে তেসুতি কলেই বলেছিল, মামুদ নাকি তাকে গালিগালি দিয়েছে পাগলা সায়েবের সঙ্গে মেলামেশা করার জন্যে। সেও পালটা বসেছিল, তোর মামুদকে বলিস, আমার নাম মধু। মামুদকে লাঠি ধরা শিখিয়ে দেব, বলিস।
মধু উঠে দাঁড়াতে ভরসা পেল না। তবু তার সর্বাঙ্গ পাখির মতো হালকা হয়ে উঠল উত্তেজনায়। কিন্তু জলে ঝাঁপ দিলে একটা সড়কি হয়তো এফোঁড় ওফোঁড় করে দেবে। তার উপরে পৌষের শীত, জমে যেতে হবে জলের মধ্যে। উপায়?
মামুদ মাথার গামছা খুলে, দু হাত দিয়ে এলো করে দিল ঝাঁকড়া চুল। একটা নিশাচর ভয়ংকর জানোয়ারের মতো চাপা গর্জন করে উঠল, লাঠি ধরতে শিক্তে দিয়ে যেতে হবে বাগদির পোকে, লইলে এই মা গঙ্গার কোল ভরসা। ভালই হবে, আজ রাত্রেই একেবারে সাগরে পাঠিয়ে দেবে মা গঙ্গা। এবার জন্মের শোধ দেখে নে তোর সামনে মামুদকে, আমার ওস্তাদ মনোহর বেদেকে।
হাল ধরা মাঝিকে দেখিয়ে বলল, আর ওই দ্যাখ নাল মালা, তোদের বেল সায়েবের যম।
আর একবার কেঁপে উঠল মধুর বুকের মধ্যে। সর্বনাশ! কাদের হাতে এসে পড়েছে সে। মনোহর বেদে, সবাই জানে সে মা কালীর সন্তান। তাকে কেউ কোনও দিন দেখতে পায় না। আর নাল মালা অর্থাৎ লালমোহন মালা। লোকে বলে লাল বোম্বেটে! তার মতো জলদস্যু এতদঞ্চলে দ্বিতীয় নেই। শোনা যাচ্ছে, বেল সাহেব তাকে ধরবার জন্যই সব থেকে বেশি ব্যস্ত হয়ে উঠেছে। কেননা, একবার গঙ্গার উপর লাল বোম্বেটে আড়াল থেকে জোর তাগ কষে সড়কি মেরেছিল বেল সায়েবকে। সড়কি লেগেছিল একটি দেশি সেপাইয়ের বুকে। সেপাইটি তৎক্ষণাৎ মারা গিয়েছিল।
শোনা মাত্র চকিতে মধু দাঁড়িয়ে উঠল। এরা যখন শত্রু জেনে নৌকায় তুলেছে তাকে, তখন মুক্তি নেই। কিন্তু সে একলা! কুয়াশাচ্ছন্ন কুহকী চাঁদের আলোয় দেখল সামনের গলুইয়ের মাঝির হাতে সড়কি চকচক করছে। পালানো সম্ভব নয়।
লাল বোম্বেটে বলল, শেষ করে দাও তাড়াতাড়ি। দিয়ে মুণ্ডুটা রেখে পাগলা সায়েবকে ধড়খানি পাঠিয়ে দাও।
মনোহর বেদে বলল, না, বাগদির পোকে এমনি শেষ করিসনি। মামুদের সঙ্গে লাঠি ধরে যদি জান রাখতে পারে, তবে ছেড়ে দেব। বেচা, মাস্তুল নামা! লাট বাগান পেরিয়ে গেছে?
একজন বলল, হ্যাঁ, চানক পেরিয়ে যাচ্ছি। সামনে টিটেগড়ের কাগজ কল।
পাড়াটা নিরিবিলি আছে?
তা আছে। জঙ্গলও রয়েছে আশেপাশে।
–তবে লৌকো পাড়ে লাগা।
হুকুম মাত্র একজন মাঝি মাস্তুল নামাতে আরম্ভ করেছে। মনোহর বলল মধুকে দ্যাখ ব্যাটা, তোর আজ বাঁয়ের দিন পড়েছে। আমার শাগরেদকে লাঠি ধরা শিখুতে হবে, নইলে গেলি। লালু চাপ দাও। আর একটু বেরিয়ে চলল। তারপর পাড়ে ভেড়াও।
দুঃসাহসী মধুর বুকের মধ্যে যেন হিম হয়ে আসছে। বোধহয় জীবনে তার এইটুকু শেষ বাকি ছিল। চোখের সামনে দ্রুত চলন্ত ছবির মতো ভেসে উঠল কয়েকজনের মুখ। এ জীবনে এমন আচমকা বিদায় মুহূর্ত ঘনিয়ে আসবে, সে ভাবতেও পারেনি। কী করবে! পায়ে পড়বে, কাঁদবে প্রাণের জন্য। মধু! সে সেনপাড়ার মধু! কী তার অপরাধ! যন্ত্রের কাজ শেখা? ডাকাত ধরতে যাওয়া?
মামুদ একজোড়া লাঠি ফেলে দিল মধুর পায়ের কাছে। বলল, ইমান বেচেছিস শালা সায়েবের কাছে, এবার জান রেখে যা। নে, কোনটা নিবি। মধু তাকাল মামুদের দিকে। খ্যাপা মামুদ আলি। যার হাঁক শুনলে নাকি গর্ভবতীর গর্ভের ছেলে খসে যায়। কিন্তু ইমান বেচেছে সে কার কাছে। সে তো মিথ্যে কথা। তবু বলতে পারল না। একবার চোখের সামনে ভেসে উঠল মোহর হাসি মুখ। চকিতে একবার মা বাবা লখাই খুড়ো আর হীরার মুখ মনে পড়ল। তারপর উপুড় হয়ে তুলে নিল একটা লাঠি।
মনোহর বেদে বলে উঠল, বাহরে বাপের ব্যাটা।
কিন্তু হাতে তেমন শক্তি কোথায় মধুর। হাত পা ঠাণ্ডা! তবু রক্তের মধ্যে একটা অসহ্য জ্বালা অদৃশ্যে পুড়িয়ে মারছে তাকে। আর কিছু ভাবতে পারছে না সে।
নিঃশব্দে নৌকা তীরে এসে ঠেকল। লাল মালা লাফ দিয়ে পাড়ে নেমে, দড়ি বাঁধা লোহার বড় গজাল আমূল পুঁতে দিল পলি মাটিতে। আরও দুজন নেমে উপরের দিকে গাছের ছায়ান্ধকারে অদৃশ্য হয়ে গেল। পরমুহূর্তেই চাপা শিস শোনা গেল। মনোহর বলল, নেমে পড় দুজনে।
মামুদ আগে নামল। তারপরে মধু। কিন্তু এখন পালাবার চিন্তা তার মাথায় নেই। সে দেখল, চকচকে পলিমাটি, পিছল। চাঁদ প্রায় মাথার কাছে। পলিতে জ্যোৎস্না চিকচিক করছে। একটু এদিক ওদিক হলেই আছাড় খেতে হবে। আর আছাড় খেয়ে পড়লেই, মামুদের লাঠি মুহূর্তে ব্রহ্মতালু চৌচির করে দেবে।
মাঝখানে খানিকটা দূরত্ব রেখে, মামুদের মুখোমুখি দাঁড়াল মধু। পলিতে তাদের ছায়া পড়েছে। মামুদ একবার বলে উঠল, জয় মা রক্ষে কালী, জয় পীর আলী!
তারপর কয়েক মুহূর্ত নিঃশব্দ। শুধু দুই জোড়া চোখ পরস্পরকে দেখছে। ভাল ঠাহর হচ্ছে না, তবু কেউ-ই পরস্পরের চোখ থেকে নজর সরাতে পারছে না। চরের উপর যেন দুটি খ্যাপা গণ্ডার মাথা নিচু করে আক্রমণের সুযোগ খুঁজছে।
মামুদ পা টিপে টিপে অগ্রসর হচ্ছে। মধু সরছে। হঠাৎ চাপা গলায় হাঁক দিল মামুদ, হুঁশিয়ার! পরমুহূর্তে নিঃশব্দ চড়ার বুকে ঠ করে একটা শব্দ উঠল। যেন লোহার ডাণ্ডার শব্দ। মামুদের লাঠি পড়েছিল, কিন্তু মধু প্রতিরোধ করেছে। আর একবার সাঁ করে মামুদের লাঠি পড়ল। আবার শব্দ হল। লাঠি নয়, যেন তীব্র বিদ্যুৎ কষার বাজ পড়েছে। মধু শুধু আত্মরক্ষা করছে। মুহূর্তে পরেই দেখা গেল মধুর গলায় এসে ঠেকেছে মামুদের লাঠি। মধু তখন জলের ধারে। সরতে গেলে কিংবা মামুদ খোঁচা দিলে ভাঙা ঘেঁটি নিয়ে সে জলে পড়বে। এদিকে পিছল পলিতে পা যেন কাঁপছে। অথচ মধুর লাঠি মামুদের নাগাল পাচ্ছে না। নাগাল পেলেও, তার হাত নড়লেই মামুদ সজোরে খোঁচা দেবে। মামুদ চিবিয়ে চিবিয়ে বলল, শোরের বাচ্চা! সায়েবন্যাওটো, ইমান ব্যাচা, দেখে নে এ কী যন্তর। লাঠি ধরা শেখাবিনি?
কিন্তু কথা শেষ হল না। ভয়ংকর ক্রোধে, আর কথা বলতে গিয়েই বোধহয় মামুদ সুযোগ দিয়ে ফেলল মধুকে। একটা চাপা শব্দ উঠল, খবরদার! চকিতে দেখা গেল মামুদের হাতে লাঠি বন করে পাক খেয়ে শুন্যে উঠে গেল আর তার বগলের মধ্য দিয়ে যেন সাপের মতো বেঁকে একেবারে দাড়ির তলায় এসে ঠেকল মধুর লাঠি। মামুদ অনড়। বাঁ হাত বাঁক কাঁধে করার মতো ঝুলছে। ডান হাতে টুটি বাঁচাবার জন্য মধুর লাঠি ধরেছে চেপে। কিন্তু উপায় নেই।
মনোহর বলল, বাঃ!
লাল মালা দু পা এগিয়ে শক্ত হয়ে দাঁড়াল। নৌকার উপরে একজন হাতের সড়কি তুলে ধরল।
মনোহর বলল, খবরদার, সড়কি রাখ। মামুদ।
মামুদ বলল, উ?
পারবি?
মামুদ নিরুত্তর। লাল মালা মাথা নেড়ে বলে উঠল, আর লয়। যার হাতের অস্তর গেচে, তার আবার রইল কী?
মনোহর বলল মধুকে, কালী কালী বল! সাবাস্ ব্যাটা। ছেড়ে দে। তোর প্রাণের ভার আমার, আমি মনা বেদে।
মধুর তখনও সংশয়। তার পা কাঁপছে। এক মুহূর্তে অনড় রইল। তারপর টেনে খুলে নিল লাঠি। মামুদ মাথা নত করে দাঁড়িয়ে রইল। যারা ওপরের অন্ধকারে অদৃশ্য হয়েছিল, তারা নেমে এল। লাল মালা বলল, আর দেরি নয়। ওঠো, উঠে পড়ো সবাই।
মধু উঠল। মামুদকে পরাজিত করে সাহস ফিরে পেয়েছে। এবার সাগরে, এবার মোহ।
লাল মালা গজাল তুলে, নৌকা ঠেলে ভাসিয়ে দিল।
মনোহর মধুর হাত চেপে ধরল। বলল, ধন্যি ব্যাটা। তোর মতো শাগরেদ পেলে মনা বেদে জগৎ জয় করতে পারে।
লাল মালা বলল, চোখ সাখক হল এমন দুই দেখে। অনেকদিন এমন লাঠি চালা দেখিনি। হ্যাঁ বাগদির পো বটে। মনাদাদা খাওয়াও ছেলেটাকে, খেতে দাও। সাক্ষাৎ মা কালীর ছেলে।
মধুর সংশয় যায় না, তবু অভূতপূর্ব বিস্ময়ে চোখ ভরে দেখল সেই তিনজনকে। এই তিনজনকে চব্বিশ পরগনার বাদা বনের বাঘ বলে। সেই বাঘের একজনকে আজ সে ঘায়েল করেছে। মনা বেদে তাকে বাহাদুরি দিয়েছে। লাল বলেছে, সাক্ষাৎ মা কালীর ছেলে। কালীরই তো ছেলে মধু। সে কালী বাগদিনির ছেলে।
তবু শঙ্কা দূর হয় না। পৌষ রাত্রির শীত শিহরনের মতো বুকের মধ্যে সন্দেহে দুরদুর করছে।
মাঝ গঙ্গায় পৌঁছে কমে এল নৌকার গতি। অন্য একজনের হাত হাল ছেড়ে দিল লাল মালা। তারপর পাটাতনের উপর গামছা বিছিয়ে তার উপরে রাখল খই চিড়ে মুড়ি মুড়কি। পাটালি গুড়ের মুড়কির মিষ্টি গন্ধে সকলের জিভে জল এসে পড়ল।
.
২৫.
চাঁদ পশ্চিমে ঢলে ঢলো করছে। সামনে পিছনে সর্বত্র কুয়াশায় ঢাকা পড়ে গেছে। নিস্তরঙ্গ গঙ্গার বুকে ধোঁয়া দেখা যাচ্ছে।
মামুদ মাথা নিচু করে খই মুড়কি নাড়াচাড়া করছে। তারা তিনজনেই তাকিয়ে তাকিয়ে দেখছে মধুকে আর তাদের বুকের মধ্যে বুঝি হতাশার দীর্ঘশ্বাসে ভারী হয়ে উঠছে। এই নদীর বুকজোড়া কুয়াশার মতোই তাদের সামনে পিছনে সবটা অস্পষ্ট ও সংশয়াচ্ছন্ন। এই মধুকে দিয়ে যেন তাদের ভবিষ্যতের চেহারা পরিষ্কার হয়ে উঠল।
এখন অতি দ্রুত দিন বদলে যাচ্ছে। একদা তারা শুধু ডাকাত ছিল না। তাদের আর একটা পরিচয়ও আছে দেশের মানুষের কাছে। গাঁয়ে ঘরে যখনই কেউ অত্যাচারী হয়ে উঠেছে, বড়মানুষেরা গরিবকে ধরে নাকাল করেছে, তখনই সবাই বলেছে, মাথার ওপর চন্দ্র সূর্য আছে আর আছে মনা বেদে। অত বাড় বেড়ো না, তোমাদের যম আছে কাছে পিঠে। তাদের চোখে কেউ না দেখুক তবু অন্যায়ের বিচার প্রার্থনা করেছে তারা এই ডাকাতদের কাছেই। হ্যাঁ, এরকম অনেককেই শাসন করেছে তারা এসময়ে। শাস্তি দিয়েছে অনেককে।
কিন্তু সেদিন চলে যাচ্ছে। গঙ্গার ভাটার মতো তাদের সমস্ত ক্ষমতা ও গৌরবকে ধুয়ে ভাসিয়ে নিয়ে চলেছে দুর্বার টানে। একদিন তারা সত্যি বাদাবনের বাঘ ছিল, আজ শেয়াল হতে চলেছে। চিরকাল তারা লুকিয়েই থেকেছে। কিন্তু আজকের এই পলাতক জীবন অন্যরকমের। আজ তাদের এক বিরাট শক্তি তাড়িয়ে নিয়ে চলেছে জানোয়ার তাড়ানোর মতো। আশ্চর্য! তাদের গুরু ছিল এককালে। এটাই রেওয়াজ। আজ আর তারা কারুর গুরু নয়। তাদের কোনও শিষ্য নেই। রেখে যাওয়ার মতো কোনও প্রতিনিধি নেই। কোনও জোয়ান আর এ পথে আসে না। যারা আসে, তাদের আছে শুধু দয়ামায়াহীন নারকীয় নিষ্ঠুরতা। সেই তেজ ও বল নেই, নেই বিবেক ও বুদ্ধি। তারা শুধুই ডাকাত হতে চায়।
তাই মধুর শ্রেষ্ঠত্বে তারা মুগ্ধ হয়েছে, হতাশও হয়েছে। শক্তির কাছে মাথা নোয়ানো-ই তাদের বৈশিষ্ট্য। মধু তাদের মনের উচ্চ আসনে প্রতিষ্ঠা পেল। এখানে প্রতিশোধের প্রশ্ন বড় নয়। ক্ষমতার প্রতি অকুণ্ঠ শ্রদ্ধা-ই বড়।
একদিন লখাই মনোহর বেদের মন হরণ করেছিল শক্তির পরীক্ষা দিয়ে। আজ মধু তার প্রাণ মুগ্ধ করেছে। এই প্রসঙ্গেই মনা বেদের আজ মনে পড়ছে, কাঁটালপাড়ার চাটুয্যেবাড়ির ভোজপুরি দারোয়ানের কথা। বাবুরা ভিনদেশ থেকে জোয়ান মরদ এনে আজকাল পাহারা বসাতে আরম্ভ করেছেন। বাংলাদেশে যেন আর জোয়ান খুঁজে পাওয়া যায় না। বড়মানুষের খেয়াল। কিন্তু মনোহরের মন বিগড়ে গিয়েছিল। বেগড়ানো মন নিয়ে, চাটুয্যেবাড়ির মন্দিরসংলগ্ন বৈঠকখানার সিঁড়িতে প্রণাম করে হাত জোড় করে দাঁড়িয়েছিল গিয়ে।
সে ডাকাত, কিন্তু এটাই তার জন্মভূমি। ভাটপাড়ার পুবে, মাদ্রালের বাসিন্দা সে। তাই জগৎবিখ্যাত হাকিম, সরস্বতীর বরপুত্রের কাছে এসে এমনি কারণে অকারণে অনেকবার এসে পায়ের ধুলো নিয়ে গেছে। তিনিও কখনওসখনও মুখ তুলে তাকিয়েছেন। শুধু এজলাসে বসে বিচার করেন না তিনি। বই লেখেন, ছাপা হয় কলকাতায়। পণ্ডিতেরা নাকি বিচার করে ওঁর জ্ঞানের থই পান না। কী করে পাবে। মনা বেদে ভাবত, ইনি যে বাঁকা বঙ্কিম, শ্রীকৃষ্ণের অংশ। কালী বল! কী চোখ কী মুখ! দুর্ধর্ষ ডাকাতের সারা বুকের মধ্যে যেন আলোর রোশনাই জ্বলে উঠত। নিজের জীবনের কথা ভেবে, মোচড় দিয়ে উঠত বুকের মধ্যে। মনে মনে বলত, ঠাকুর, সব তোতা তুমি জানো। এ পাপিষ্ঠকে ক্ষমা করো।
ক্ষমা তিনি নিশ্চয়ই করেছিলেন। নইলে মুখ তুলে জিজ্ঞেস করবেন কেন, কীরে, কার সর্বনাশ করে এলি? অমনি তাঁর কথা। যেন বাঁকা বাঁকা, তবু করুণায় ভরা। অথচ দুর্জয় বিচারক বলে তাঁর নাম। তিনি শয়তানের হৃৎকম্প। কিন্তু কোনওদিন তো তাড়িয়ে দেননি। হয়তো ডাকাত বলে ঘৃণা করতেন মনে মনে, কোনওদিন তা জানতে দেননি। থেকে থেকে হঠাৎ জিজ্ঞেস করতেন, কত লোক খুন করেছিস জীবনে?
মনা বেদে পায়ের কাছে হাত বাড়িয়ে বলত, হুজুর দেবতা, বিশ্বাস করুন, খুন করিনি কাউকে। নিজের প্রাণ বাঁচাবার জন্য হয়তো সরিয়ে দিয়েছি।
–আচ্ছা, এই যে ডাকাত হলি, অভাব ঘুচল?
–না হুজুর।
–কেন? অনেক টাকা তো লুটপাট করিস।
–হুজুর, অনেক ভাগের টাকা, একলা তো নিতে পারি না।
–কাদের দিতে হয়?
–তা বলতে পারব না দেবতা। তবে, তারা সবাই ডাকাত নয়, এটুকু বলতে পারি।
শুনে অনেকক্ষণ যেন অবাক হয়ে তাকিয়ে থাকতেন মুখের দিকে। তারপরে নিশ্বাস ফেলে বলতেন, তবু তো পাপ।
–জানি হুজুর! মিছে বলব না, নরকের শাস্তি যে কী, তা জানি। –
-কী করে?
–আমাকে দেখলে বোঝা যায় না দেবতা?
তিনি চুপ করে যেতেন। আবার খানিকক্ষণ তাকিয়ে থেকে নিশ্বাস ফেলে হঠাৎ বলতেন, শেষের সেদিনটার কথা একবার ভাবিস।
কোনওদিন ইচ্ছে হলে আরও দু-চার কথা জিজ্ঞেস করতেন। বাড়িতে আর কোথাও মনা বেদের খাতির ছিল না। ছোট শিশুটি থেকে বুড়োটি পর্যন্ত, উত্তরের বাড়ির বড়কর্তা কথাও বলেন না। তাঁর ছেলেও একজন মস্ত লোক। নৈহাটির মুশোপালি না কী হয়েছে সম্প্রতি, উনি সেখানকার একজন কর্তা। তাঁরাই শাসনকর্তা এখানকার। তাঁরা ঘৃণা করেন মনা বেদেকে।
একদিন সে গিয়ে দাঁড়িয়েছিল জোড় হাতে। হাকিম ধ্যানমগ্ন ছিলেন। একটি প্রচ্ছন্ন বিষাদের বঙ্কিম রেখা তার ঠোঁটে। মস্ত কপালটি যেন তৃতীয় নয়নের মতো চকচক করছিল। বললেন, কী রে, সংবাদ কী?
-যদি অপরাধ না নেন ।
–তা হলে নির্বিবাদে তুই বাড়িটা লুটে নিয়ে যেতে পারতিস, নাকি?
জিভ কেটে নাক কান মলে, মাটিতে কপাল ঠুকে বলেছিল সে, ছি ছি ছি অমন কথা কবেন না আপনি। এ্যাটটা কথা জিজ্ঞেস করতে এলুম। ওই ভোজপুরিটাকে দেউড়িতে দেখে মনটা বড় খারাপ হল।
-বটে? তোদের বুঝি খুবই অসুবিধা হচ্ছে?
–না গো, বলছিলুম ওর খ্যামতার দৌড় কতটুকু। মনা বেদের জন্যেই যদি ও দেউড়ি পাহারা দেয়, তবে ঠাকুর, একবার ওই ভোজপুরিকে দেখতে চাই।
একমুহূর্ত চুপ থেকে চকিত বিদ্যুৎ-ঝিলিকের মতো একটু হাসলেন। বললেন, বেশ, আজ প্রথম রাত্রেই পরীক্ষা হোক। সিংদরজা বন্ধ থাকবে, ভেতরে থাকবে ভোজপুরি, আমি থাকব ঠাকুরদালানে। তুই
মনা বেদে তাড়াতাড়ি বলে উঠেছিল, আমি ঠাকুরদালানে গিয়ে আপনার পায়ের ধুলো নেব। রোজকার মতো পাহারা থাকবে, ভোজপুরিকে জানান দেওয়া থাকবে না কিন্তু।
বেশ, তাই হবে। আসিস।
ভাল। সাক্ষাৎ মা কালীর ছেলে মনোহর বেদে। দুর্ধর্ষ ডাকাত। সে আজ পরীক্ষা দেবে।
.
রাত হল। ঘুটঘুটে অন্ধকার রাত। আকাশে মিটমিটে তারারা চেয়ে আছে একটি মানুষের দিকে। জঙ্গলের ভিতর দিয়ে সড়সড়, মড়মড় করে সে আসছে দ্রুত গতিতে। হাতে তার ভোঁতা সড়কি আর লোহার একটা ভারী যন্ত্র। পেঁচা ডাকছে। শ্মশান জাগানির ভয়ংকর খ্যাপা ছেলে আসছে অর্জুনা পুকুরের পাড় দিয়ে। অর্জুনা পুকুরের কালো জল, বাঁধানো ঘাট। ওইখানেই কি শাপগ্ৰস্তা রোহিণী একদিন মানসচক্ষে ভেসে উঠেছিল। কে জানে! মনা ভাবছে, কে জানে বাড়ির ভিতরেও সংবাদ দেওয়া আছে কি না। নইলে মায়েরা যে ভয়ে মারা যাবেন। চাটুয্যেদের গৃহদেবতা রাধাবল্লভ প্রাঙ্গণের জুই ঝাড়ে দাঁড়িয়ে প্রণাম করল সে। চাটুয্যেদের জাগ্রত ঠাকুর। তারপর বাড়ি। অন্ধকারে এক অতিকায়। দৈত্যের মতো সেই বাড়ি দাঁড়িয়ে আছে। নিঃশব্দ। কোনও গবাক্ষে আলোর চিহ্নও নেই।
হঠাৎ কী হল বলা যায় না। মনা বেদে যেন এক মুহূর্ত দেউড়ির সামনে দাঁড়িয়ে, শ্বাসরুদ্ধ করে, শক্তি সঞ্চয় করল। নিজেকে পাখির মতো হালকা করে শূন্যে লাফিয়ে উঠল। তার পরেই একটা ভয়াবহ শব্দ। যে শব্দ শুনলে পেটের নাড়ি চলকে ওঠে। বুকের মধ্যে থরথর করে কেঁপে সর্বাঙ্গ নিথর করে দেয়। তারই সঙ্গে দেউড়ির বুকে ভয়ংকর আঘাতের শব্দ। কড়কড় করে সিংদরজা ফাঁক হয়ে ভেঙে পড়বার উপক্রম করল। আবার সিংহের মতো গর্জনে কুক দিল সে। ঘিঞ্জি গজাল পোঁতা লৌহ দরজা দু ফাঁক। যেন সেই ভয়াবহ হুঙ্কারে আপনি খুলে পড়ল। চোখের পলকে কী ঘটল, কে জানে। ভোজপুরি গোঙাতে গোঙাতে পড়ে রইল দরজার কাছে। মনা বেদে ততক্ষণ ঠাকুরদালানে তাঁর পায়ের তলায় লুটিয়ে পড়েছে। ভোজপুরিকে স্পর্শও করেনি।
তিনি বিমূঢ়, কিন্তু মুগ্ধ হাসিতে উদ্ভাসিত তাঁর মুখ। বিমূঢ় হাকিম শক্তিশালী বিদেশি সরকারের চাকরি করেন। আর একটি দেশি লোকের আশ্চর্য ক্ষমতা দেখলেন। তাঁর চোখের সামনে যেন এক বিচিত্র কল্পনার বাংলাদেশ ভেসে উঠল। ভীত বিস্মিত বাড়ির সকলে স্তব্ধ। ভয়ংকর মনা বেদেকে তাঁরা সকলেই দেখছেন। এমনি দেখা নয়। তার যে রূপকে সারা দেশ ভয় পায়, সেই রূপে। গল্প করল মনোহর সে কথা মধুর কাছে। কিন্তু কী হবে। সেই পরাক্রম আজ শুধু খেলা দেখাবার জন্য। সে যে ডাকাত। সে তো মানুষ নয়। সত্যি, জীবনে এমন দিনও এসেছে, যে দিন সে ভেবেছে, ছেড়ে দেবে এ কাজ। কিন্তু পারেনি। জীবনের ঊষাকালে একদিন ছিনিয়ে খাবার প্রেরণাই তাকে পাগল করে তুলেছিল। নইলে বাঁচার উপায় ছিল কি এ জীবনে। কিন্তু ছিনিয়ে খেতে গিয়ে সে ডাকাত হয়ে উঠল। হয়তো কোনওদিন ওই চাটুয্যেদের খাজনা-ই তাকে লুট করতে হবে। আর শুধু প্রতীক্ষা করে থাকবে, শেষের সেইদিনটির জন্য। অনেক ভাববার চেষ্টা করছে সে, শেষের সেইদিনটির কথা। কিন্তু কই, কিছুই তো ভেবে পায়নি সে। সে তো জানে না, সেইদিন কোন মুহূর্তে, কী পরিবেশে এসে হাজির হবে। এই জলে কিংবা ডাঙায়, নয়তো অন্ধকার রাত্রির আকাশপথে, রণপায় করে ছুটে পালাবার সময়, যে কোনও মুহূর্তে সেদিন আসতে পারে। ভাববার অবকাশ কি কিছু থাকবে।
একটা দীর্ঘনিশ্বাস পড়ল তার। এমনি দীর্ঘনিশ্বাস পড়ল বোধহয় তাদের তিন জনেরই। তারপর তারা খুঁটিয়ে খুঁটিয়ে মধুকে জিজ্ঞাসা করল অনেক কথা। তার মতো জোয়ান ওস্তাদ মানুষ যন্ত্রে কী পেল, কেন এমন পাগল হয়েছে।
মধু বলল তাদের যন্ত্রের কেরামতির কথা। কী বিচিত্র ও বিরাট রহস্য লুকিয়ে রয়েছে তার পরতে পরতে। সংসারে যত কাজ আছে, এ কাজের বেশি দেমাক ও ক্ষমতার কাজ আর কিছু নেই। তুমি শিব গড়তে পারো যন্ত্রে।
তবু মনোহর বলল, তোমাদের অমন পয়মন্ত সোমসার, ঘরে বাপ খুড়ো মা ভাই, খেত জমিন। তোমার অভাব কী। লক্ষ্মী ঠাকুরুন তোমার ঘরে। তুমি কেন ছুটেছ এমন হন্যে হয়ে।
মধু বলল, বললে য্যাখন, ত্যাখন বলি খুড়ো।
খুড়ো! মনোহরের মনে পড়ল, লখাই একদিন তাকে দাদা বলেছিল। ভরে উঠেছিল তার প্রাণ। আজ মধু বলছে খুড়। আর তিনি বলেছিলেন, শেষ দিনের কথা ভাবতে। প্রথম দিনের কথা কেউ ভাবতে বলে না। কৈশোর ছাড়িয়ে যেদিন যৌবনের সোনার পাতে রামধনু রং ফুটেছিল, সেদিন তো এমনি বাসনাই ছিল। সে হবে সোহাগী বেদেনির সোয়ামি, ছেলের বাপ, ভাইপোর খুড়ো, প্রতিবেশীর বন্ধু। কিন্তু সে যে সকালের শিশির। ভর দুপুরে তার রুক্ষ পোড়া চেহারা বেরিয়ে পড়েছে। সেই শুকনো ঘাসগাদায় লেগে গেল আগুন। সে আগুনে পুড়ে গেল সকল বাসনা। সে হয়ে উঠল ভয়ংকর ডাকাত। লোকের কাছে নিষ্ঠুরতম মানুষ। তবু ডাকাতেরই প্রাণের চোরা বানে অপত্য স্নেহের জোয়ার লাগল। সে মধুর খুড়ো! সেই ভাল!
বলল, ডাকাতকে খুড়ো বলে ডাকলি বাবা। হ্যাঁ, সে বুকের পাটা, এতখানি মনটা তোরই হতে পারে। বেশ, বল তোর কথা।
মধু বলল, খুড়ো, দিন সমান যায় না। সেনপাড়ার ঝিমুনো মাঠে ঘাটে আমার মন টানে না। কারখানায় আমার কাজ শিখতে ইচ্ছে করে। মাঠের কাজ থেকে কারখানায় গেলে কেমন মনে হয় জান? মনে হয় তোমার গে সেই হলদে জ্বরের ঘেঁড়া কাঁথা ছেড়ে যেন রোদ উঠোনে এসে বসলুম। তা সে কি শুধু আমার মর্জি? কেন এমন মনে হয়, দেখবে তো? তুমি বললে, আমাদের পয়মন্ত সোমসার। খুড়ো, সেনপাড়ায় কার ঘরে আজ লক্ষ্মীঠাকরুন আছেন। গেল সনেও আমাদের পুবের যক্ষি বিলের পাঁচ বিঘা জমি গোঁসাই নিলেম করে নিলে। ধানে খাজনা মেটে না, বাবুরা কাঁচা পয়সা চায়। সে পয়সার হিসেব বোঝা দায়। খোঁজ নিতে হলে বারাসতের যমঘুঘুদের কোট কারখানায় যেতে হয়। তাও লেখাপড়া না জানলে যে আঁধারে সেই আঁধারে। খুড়ো, রানির আইন যেন ঘুসকি ছেনাল, তার ছিরি ছাঁদ আমাদের ঠাওর হয় না। যে রসের বাবুরা বোঝেন, তারা বোঝেন। আমরা বুঝি, হাতের সোনা জল হয়ে বেরিয়ে যাচ্ছে। তা হলে কারখানাই ভাল। কামাব, খাব, পরোয়া নেইকো। বাবু দেমাক দেখায়, আমিও দেমাক দেখাই। আসুক দিকিনি একবার যন্তরের গাঁট খুলতে। নাড়ি খসে যাবে। সে কথা নয়, খুড়ো ছ মাসের পিণ্ডি জুটছে না ঘরে, কলের পয়সা না আনলে চলবে কেন?
মনা বেদে, লাল মালাদের সঙ্গে মধুর জীবনের কোথাও মিল নেই। জীবনধারণের রীতিনীতি বিশ্বাস সম্পূর্ণ আলাদা। তবু একটা চেনা ছবি, নিটুট বাস্তব, রূঢ় ছবিটা যেন নতুন করে সামনে খুলে ধরল মধু। তাদের কারুর মুখে কথা ফুটল না। বাদা বনের বাঘেরা যেন প্রত্যক্ষ করল, অরণ্যে আগুন লেগেছে। দাবাগ্নি তাদের তাড়িয়ে নিয়ে চলেছে।
মধু আবার বলল, বাপ ঠাকুদ্দার সেদিন কোথায়?
সেদিন নেই। দিন চলে গেছে। মধুর দীর্ঘনিশ্বাস পড়ে না। কিন্তু মনোহরের পড়ে, লাল মালা আর মামুদ আলির পড়ে। যে চলে গেছে তার জন্য কে কাঁদে। চলে যাওয়ার দিকে পিছন ফিরে তাকিয়ে সবাই দীর্ঘশ্বাস ফেলে। সংসারের এটা স্বভাব। তবু অনেকের বাজে, কারুর কারুর বাজে না। না, জমি বেহাতে মধুর রাগ ও ঘৃণা হয়, কিন্তু সে কাঁদে না।
চাঁদ ঢলে পড়েছে। পৌষের হিমে সকলের শরীর ভিজে উঠেছে। কোথায় আসা গেল। চারদিক কুয়াশায় ঢেকে গেছে। এখনও চলেছে ভাটার টান। নৌকার গতিও যেন একটু ঝিমিয়েছে। এতক্ষণে মাত্র পানিহাটি অতিক্রম করেছে। দক্ষিণেশ্বর কালী মন্দির আর বেশি দূর নেই। কথা ছিল ভাটার টানে টানে রাত্রের মধ্যে কাশীপুর পেরিয়ে যাবে। কিন্তু রাত শেষ হয়ে আসছে। তারা চারজন ভিতরে গিয়ে বসল। লাল মালা দুজনকে নির্দেশ দিল, খোল করতাল বাজিয়ে নাম গান শুরু করবার।
ডাকাতদের নৌকা নয়, তীর্থযাত্রীরা চলেছে সাগরদ্বীপে, পুণ্যস্নানে।
গান শুরু করতে করতেই জোয়ার এল। মধুর মনে হল, ভোজবাজির মতো নতুন নতুন মানুষ উদয় হতে লাগল নৌকার ভিতর থেকে। দুজনকে ডাঙায় নামিয়ে দেওয়া হল গুণ টানবার জন্য। শীতার্ত মাঝির মতো মাথায় মুখে কাপড় জড়িয়ে লাল মালা আবার হাল ধরল। হুশিয়ার, যম ক্ষেত্র কলকাতা কিন্তু কাছেই। ইট কাঠেরও চোখ আছে। সাবধান!
বাগবাজারের কাছে এসে গুণ টানা ছেড়ে, মাঝ গঙ্গা পেরিয়ে ওপার ঘেঁষে চলল নৌকা। মধু দূর থেকে দেখল, রংখানা কলকেতা। রাজবাড়ির গায়ে রাজবাড়ি ঠাসা, যেন সবই পাথরের কেল্লা দাঁড়িয়ে আছে। আর ঘাটে-ই বা কী ভিড়! জাহাজ, ফেরি বোট, ভাড়াটে নৌকা গিজগিজ করছে। গিজগিজ করছে ঘাটে অঘাটে মেয়ে পুরুষ। পাড়ে কাতার দেওয়া গোরুর গাড়ি। আর সড়কের কী ধুলো। যেন সারা পুরী কলকাতা একটা পাতলা ওড়নায় ঢাকা পড়ে গেছে।
জেলেদের কাছ থেকে কেনা হল চার পয়সার সোনা খড়কে মাছ। সোনা নয়, যেন এক রাশ কুঁচো রুপোর কাটি ঝিকিমিকি করে। বড় মিষ্টি মাছ। তাই বোধ হয় রুপো খড়কেরই আদরের নাম সোনা খড়কে।
রান্না খাওয়ার জন্যে অল্প সময় সাঁতরাগাছির কাছে নৌকা বাঁধা পড়েছিল। জোয়ারের স্রোতকেও একটু বহে যেতে দেওয়া গেছে। কিন্তু জোয়ার থাকতে থাকতেই আবার ভেসেছে নৌকা। এ নৌকার থামবার উপায় নেই। তীর ঘেঁষে, লগি ঠেলে, উজান চলেছে। ভাটা পড়তে পড়তে বেলা খানিক হল। নৌকার গতির সঙ্গে, দেখতে দেখতে সূর্য পশ্চিমে পাশ ফিরেছে।
গঙ্গার বুকে, দূরে দূরে দু-চারটি পাল তোলা নৌকা দেখা যায়। কোনওটাই ঠিক যাত্রীবাহী নয়। বড় বড় খুটনি নৌকায় করে, সাগরস্নানের মেলায় মালপত্র নিয়ে চলেছে। ঘুম আসা উচিত ছিল মধুর। আসছে না। গোলামের চাদরটি মুড়ি দিয়ে বসে, গাঙচিলদের ওড়া ভাসার খেলা দেখছে। পাখিগুলি খুটনি নৌকার মাস্তুলের আশেপাশে উড়ছে। তখন ছাই রং বকের মতো দেখায়। আবার ঝাঁপ দিয়ে জলে পড়ছে, ঢেউয়ে ঢেউয়ে দোল খাচ্ছে। তখন মনে হয় হাঁস। উড়তেও পারে, ভাসতেও পারে। ওদের তা হলে অগম্য স্থান বলে কিছু নেই! জলে ভাসে, ডাঙায় হাঁটে, আকাশে ওড়ে। মধু মনে মনে বলে, এই না হলে জীবন। মানুষ যদি এমনি হতে পারত! মধু যদি এমনি হতে পারত, তবে, তবে এতক্ষণে উড়ে গিয়ে দেখতে মোহ কোথায় আছে।
-কোথায় এল?
ছইয়ের ভিতর থেকে মনোহরের গলা শোনা গেল। হাল মাঝি লাল মালা জবাব দিল, বাউড়িয়া।
-এবার ওপারের দিকে পাড়ি দেবে নাকি?
–আর একটু এগোই।
মধুর চোখে পড়ল, সাহেব দাঁড়িয়ে রয়েছে উঁচু পাড়ে। কোমরে হাত দিয়ে পাইপ টানছে। তাকিয়ে দেখছে তাদের নৌকোর দিকে। সাহেবের পিছনে যেন কারখানার ইমারত দেখা যায়। কারখানাই তো। ওই তো দেখা যায়, চিমনি দিয়ে ধোঁয়া বেরুচ্ছে।
লাল মালা বলল, বাউড়িয়ার চটকল।
মধু তাকিয়ে দেখল লাল মালার দিকে। বলল, চটকল?
মনে মনে বলল, কেন, সারা দেশটা চটকলে ছেয়ে গেছে নাকি?লাল বলল, হ্যাঁ। এটা কাপড়ের কল ছিল অনেক আগে। বন্ধ হয়ে পড়েছিল। তারপর কোত্থেকে এক সায়েব এসে আবার চালাতে আরম্ভ করলে। কিন্তু কাপড়ের কল চালাতে গিয়ে হালে পানি পেলে না, এখন ওর মধ্যে চটকল করেছে।
–তাই নাকি?
–জান না। যে সায়েব কাপড়ের কল করেছিল, গোটা বাউড়িয়াটা ছিল তার জমিদারি। তারপরে, তোমাদের ওই জগদ্দলের ঘাটের কাছে যে কোম্পানির সুতাকল রয়েছে, কী যেন নাম?
-ফোট গেলাস্টার?
–হ্যাঁ হ্যাঁ, ওই কোম্পানির নামেই এখন এ চটকল চলে।
ফোর্ট গ্লাস্টার কোম্পানির নাম শুনে মধু যেন বাউড়িয়ার কারখানার ওপর বিশেষ আত্মীয়তা অনুভব করল। কৌতূহল-মাখা উৎসুক চোখে সে বাউড়িয়ার চটকল দেখতে লাগল। আর, ওই পাইপ-টানা সাহেবটা তা হলে ফোট গেলাস্টারের সাহেব? আমাদের অল্টারকে চেনে নিশ্চয়ই? ভাবও আছে বোধহয়। কোনওদিন গেছে নাকি জগদ্দলের তেসুতি কলে? যায়নি। গেলে নিশ্চয় মধুকে চিনতে পারত। আর চিনলে ডাক দিয়ে নিয়ে যেত। কিন্তু মধু যেতে পারত না। তার সময় নেই।
লাল মালা হেসে বলে উঠল, আই বাপ, চক্ষে হারাচ্ছ যে? নেমে গিয়ে একবারটি দেখে আসবে নাকি?
মধু একটু লজ্জিত হল। বলল, না, দেখছি। ফোট গেলাস্টারের নাম বললে কিনা, তাই।
মধুর চোখে জগদ্দলের কারখানা ছবি হয়ে ভেসে উঠল। ওয়াল্টারের কথা মনে পড়ল। যে তাকে কাজ শিখিয়েছে। হয়তো আজও ওয়াল্টার তাকে খুঁজতে গিয়েছিল বাড়িতে। আর মা রাগ করে বলেছে, সে যমের কথা আমরা জানি না। তবে একবার দেখবে মধু, একবার দেখে যাবে বাউড়িয়ার কারখানা। মোহকে পেলে, মোহকে সঙ্গে নিয়ে, ফিরে যাবার পথে একবার দেখে যাবে। ওয়াল্টারকে গিয়ে গল্প করবে।
লাল মালা বলে উঠল, এ কারখানার এ্যাটটা মজা আছে, অবাক কাণ্ড, জানলে?
–কী খুড়ো?
মেলাই মেমসায়েব তাঁতি আছে।
–মেমসায়েব তাঁতি?
–হ্যাঁ, বেলাত থেকে এসেছে।
মেমসাহেব তাঁতির কথা কখনও শোনেনি মধু। কিন্তু লাল মালা তাকে বাজে কথা বলবে না। লাল বলল, বুড়ি ছুঁড়ি, সবরকম আছে। লোকে বলে, ওরা নাকি বেলাতের সব মেয়ে মামুদ আলি, লাল মালা। চোর ডাকাত গো, বুইলে? সব কালাপানির আসামি। ওখান থেকে পাঠিয়ে দিয়েছে এখানকার চটকলে। লাও, খাটো আর খাও। তা মাগিগুলন শুনিচি, বড্ড ডাকাবুকো।
কেন, গারুলিয়ার ডাকাতে বিমলির থেকেও কি ডাকাবুকো! সেও তো তাঁতি। অমন ডাকাত মেয়েমানুষ দেখা যায় না। তবু মেমসাহেব তাঁতি দেখবার জন্যে, মনে মনে কৌতূহল উগ্র হল মধুর। তার আগে মোহকে চাই। মোহকে পেলেই সব মনস্কামনা সিদ্ধ হবে।
লাল মালা অন্যমনস্কভাবে বলল, দেশটাকে নতুন ছাঁচে ঢালছে কোম্পানিঅলারা।

২৬.
প্রায় জাহাজের বেগে বাউড়িয়া ছাড়িয়ে এসেছে নৌকা। লাল মালা পালের কানদড়ি কষে টান দিল আরও। নৌকা কাত হয়ে পড়ল। ছলাৎ করে জলে ভেসে গেল সামনের পাটাতন। গলুইয়ের মুখ ঘুরল পুব-দক্ষিণ কোণে। মার খাওয়া বুনো শুয়োরের মতো নৌকা বেগে ছুটল। ডাইনে রইল চেঙ্গাইল। ওপারে বজবজ। মাঝ দরিয়ায় পৌঁছুতেই, পশ্চিমে উলুবেড়ের নৌকার ভিড় দেখা গেল অস্পষ্ট।
ক্রমে প্রশস্ত হয়ে উঠেছে গঙ্গার কোল। জলেরও মাতন বাড়ছে। ঢেউ উত্তাল হয়ে উঠছে ক্রমে। পশ্চিম উত্তর কোণের শীতার্ত ধাবিত হাওয়া এখানে আচমকা এলোমলো হয়ে উঠছে। একদিন পরেই মকর সংক্রান্তি, আর এক মাস বাদেই এই হাওয়া বিপরীত মুখে উদ্দাম হয়ে উঠবে।
ক্রমে দূরে অন্তর্হিত হয়ে যাচ্ছে হাওড়ার তটভূমি। দামোদরের সঙ্গমস্থল পর্যন্ত নজরে এড়ায় না। এদিকে নৌকা পুব ঘেঁষে বজবজ ছাড়িয়েও ফলতার সীমানায় এসেছে। কিন্তু রূপনারায়ণের মোহনা আর দৃষ্টিগোচর হয় না। গঙ্গা যেন দুটি দ্বীপকে দূরে সরিয়ে দিয়ে, দু হাত বাড়িয়ে নিরন্তর টানে ছুটে চলেছে সমুদ্রের বুকে। পশ্চিমে বাঁক নিয়ে মেদিনীপুরের তটরেখা উধাও হয়ে যাচ্ছে। রূপনারায়ণের মোহনা সমুদ্রের মতো বিশাল হয়ে উঠেছে। দক্ষিণ পশ্চিমে জল আর আকাশ ছাড়া কিছু চোখে পড়ে না।
এই ভাটার টানই শেষ টান। সাগরে না পৌঁছতে পারলেও কাকদ্বীপের সীমানায় পৌঁছুনো চাই। টেনে চলল। হাওড়া থেকে চব্বিশ পরগনার কূলে এসে, সাগরযাত্রী নৌকার ভিড় পাওয়া গেল। কাছে কাছে দূরে দূরে আরও অনেক যাত্রীবাহী চলেছে। থেকে থেকে যাত্রী ও যাত্রিণীদের জয়ধ্বনি উঠছে মহামহিমময়ী গঙ্গার নামে। মাঝি সামলে! সামনে সেই অপার মহাবিস্ময়ের ও ভয়ংকরের স্তিমিত গর্জনধ্বনি ভেসে আসছে কি? না, এখনও দূরে। জীবন মৃত্যুর সংগ্রামে মাঝির সর্বাঙ্গের পেশি এখনও সাপের মতো নাচতে শুরু করেনি। তবু, যাত্রীদের বুকের মধ্যে গুরুগুরু ধ্বনি ওঠে। অনিশ্চিত জীবন, বাঁচা মরার সংশয়! সামনে যে রহস্যঘন লীলাময়ের এক বিচিত্র রূপ।
দেখতে দেখতে সূর্য গেল অস্তাচলে। অন্ধকার নেমে এল।
এত যাত্রীবাহী নৌকা। ফরাসডাঙার কেতু মাঝির নৌকা নেই? চাঁদ উঠেছে আকাশে। পুবের কোলে চাঁদ, পশ্চিমের জলের ঢেউয়ে অস্পষ্ট হাসির ইশারা। কোথায় কেতুর নৌকা, কতদূর গেছে অধরা রাক্ষুসি মোহকে নিয়ে। মোহ! কোন নৌকার অন্ধকার ছইয়ের মধ্যে লুকিয়ে পড়ে আছে সে। একটু কি তার সাড়া পাওয়া যায় না। একটু কান্নার রেশ, কিংবা তার মোহিনী হাসির লহর! আঃ, হাসি মুখের কাঙাল মধু, কিন্তু মোহ কেমন করে হাসবে। বুকে তার কান্না। কাঁদছে সে লুকিয়ে নিঃশব্দে।
মধু তীক্ষ্ণ চোখে লক্ষ করছে প্রতিটি নৌকা। মাঝির মুখ চেনা যায় না। আর এত নৌকা। নৌকার বহর চলেছে। মধু শুনতে পাচ্ছে লাল মালা ও মামুদকে সাবধান করছে মনোহর বেদে। খবরদার এ রাত্রে কিছু করা হবে না। আগামীকালও নয়। সংক্রান্তি মিটুক। স্নানযাত্রার শেষ হোক। কারবারি ব্যাপারিরা মেলা ছেড়ে ঘরমুখো হোক। তখন সুন্দরবনের কোলে, ঝপাঝপ কাজ মিটিয়ে, মাতলার ভিতর দিয়ে ঘুরে একেবারে এক ধাক্কায় খুলনা যশোর চক্র দিয়ে আসতে হবে। তার আগে মধুকে নিরাপদ এলাকায় অথবা নৌকায় পৌঁছে দিতে হবে।
সামনে ডায়মন্ডহারবার। মুক্তা পোতাশ্রয়। দূর থেকেই হারবারের আলো চোখে পড়ে। ডায়মন্ডহারবার নয়, গ্রামের নাম হাজিপুর। পুরনো লোকেরা এখনও তাই বলে। নতুন লোকেরা বুঝতে পারে না। তাই নতুনদের দাবিতে, হাজিপুর নাম চির অন্ধকারে হারিয়ে যাচ্ছে। কাছাকাছি হতে টের পাওয়া গেল, সমুদ্রগামী জাহাজ নোঙর করে রয়েছে। ছোট স্টিমার লঞ্চও রয়েছে কয়েকখানি কলকাতা বন্দরে ঢোকবার আর সমুদ্রে যাবার আগে মুক্তা পোতাশ্রয়ে আশ্রয় নিতে হয় সবাইকে। মেরামতি কারখানা, গুদাম ঘর আর সাহেব কুঠি নিয়ে ডায়মন্ডহারবার। শুধু কি কুঠি! বাগান, জুড়িগাড়ি, নারী, সুরা আর শেষ শয়ান কবরখানা, সব মিলিয়ে জমজমাট মুক্তা পোতাশ্রয়।
কিন্তু সাগরযাত্রীরা কেউ থামে না। এই ভাটার টানের একটি মুহূর্তও নষ্ট করা চলবে না। ডায়মন্ডহারবার দেখবার সাধ যাদের, তারা ফেরার পথে দেখবে। মধু ভাবল, এখানে একবার হাঁকলে কি কেতু মাঝির সাড়া পাওয়া যাবে। কেতুও বড় কম মাঝি নয়। সে কি এখানে আছে? কিন্তু লাল মালার কাছে কিছুই নয়। তারা তো দ্বিগুণ পথ এসেছে।
সে হঠাৎ চিৎকার করে হাঁক দিয়ে উঠল, হোই ফরেসডাঙার কেতু মাঝি হে-এ-এ?
উত্তরিয়া বাতাসে বহু দূর দূরান্তে ভেসে গেল সে ডাক। লাল মালা বলল, ডাকলে কি সাড়া পাবে? আরও পালাবে।
কথাটা ঠিক। মধু নিরস্ত হল। কিন্তু অদূরে একটা নৌকার মাঝি বলে উঠল, ফরেসডাঙার কেতু মাঝিকে ডাকছ?
হ্যাঁ।
আগে আছে।
কত আগে?
বেশি লয়। যে তালে যাচ্ছ, সে তালে এগুলে আধ ক্রোশের মধ্যেই পাবে।
আধ ক্রোশ! লাল মালা আরও চাপ দিল। তারপর সহসা তার নৌকা অন্য নৌকার কোল থেকে বোঁ করে পাক খেয়ে আর এক নৌকার পাশে, বারেবারে এঁকেবেঁকে চলল। বারবার এরকম এক নৌকার কোল থেকে আর এক নৌকার কোলে যেতে দেখে অন্যান্য মাঝিরা শঙ্কিত হয়ে হেঁকে উঠল, এ কেমন আনাড়ি মাঝি, লাও ইদিক উদিক করছে। ধাক্কা লাগবে যে!
ধাক্কা লাগবে লাল মালার সঙ্গে? আসলে লাল মালা ইচ্ছে করেই এর ওর কাছ ঘেঁষে কেটে বেরিয়ে চলেছে। মধুর লক্ষ করার সুবিধা হচ্ছে সব নৌকাগুলি। সব নৌকাতেই প্রায় অল্প ও বেশি মেয়েদের ভিড়। পুরুষেরা বেশির ভাগই বৃদ্ধ, ঘাটে পা বাড়ানোর দল। মেয়েদের মধ্যে বেশির ভাগই বিধবা। যুবতী প্রৌঢ়া ও বৃদ্ধা, সব রকমই আছে। শিশু, বালকের কচি গলাও শোনা যাচ্ছে। নারায়ণ খুড়োদের নৌকাও নিশ্চয়ই পিছনে পড়ে গেছে। কিন্তু কেতু? কেতু কত দূর?
হঠাৎ তার নজরে পড়ল কাছেই একটা নৌকার সামনের পাটাতনের উপর হারিকেন নিয়ে বিষ্টু বসে রয়েছে। বিষ্টু, দুলেপাড়ার বেষ্টা। বেষ্টা-ই তো! হাল মাঝির দিকে চোখ পড়তেই চকিত তীক্ষ্ণ হয়ে উঠল মধুর নজর। কেতু না! হ্যাঁ, কেতুই তো! আরও দুজন বসে আছে বাইরে। একজন মেয়েমানুষ, অপরটি পুরুষ। মেয়েমানুষটি কে? অধরা নয়। তবে? আর পুরুষটি বাবু ভদ্রলোক বলে মনে হচ্ছে। তাই তো, এ কাদের নৌকা? অধরা আর মোহ কোথায়? মেয়েমানুষটি মুখ ফেরাল। মধু চমকে উঠল। ঠোঁট দুটি বিদ্রুপে বেঁকে উঠল তার। নিঃশব্দে হেসে উঠল। ফরাসডাঙার মাতঙ্গিনী বৃদ্ধা বেশ্যা তপস্বিনী। অধরার ফটিকজল। অর্থাৎ সই। আর বাবুটি? আরও হাসি পেল মধুর। তিক্ত নিষ্ঠুর হাসি। জগু, তেসুতি কলের জগা মিস্তিরি। শয়তান বাবু সেজেছে। বোধহয় ফরাসডাঙা থেকে ভাড়া করেই বাবুদের মতো চায়না কোট পরেছে। গায়ে, গলায় উড়নি চাপিয়েছে। ইঞ্চি চওড়া পাড়ের দেশি ধুতি। হারিকেনের সামনেই কোচা লুটিয়ে পড়েছে। চাঁদের আলোতেও বোঝা গেল মাথায় জবজবে করে তেল মেখেছে ভর সন্ধেয়। ফুলল তেল নাকি? হুঁ, অনেকদিন থেকে নজর ছিল মোহর ওপর। এতদিন সুবিধে করতে পারেনি। এবার অধরার টোপ গিলেছে। মোহর মৌতাত লেগেছে মনে, তাই সন্ধ্যাবেলা নৌকা বিলাসের সাজ পরা হয়েছে। সাগর যাত্রার নামে ধর্মকর্ম সবই হবে। মনে পড়ল, জগু কারখানায় তাকে হিংসা করে, পাগলা সায়েবের খাতির দেখে। সেই মধু যম তার কাছে রয়েছে, তা ওর ঠাহর হচ্ছে না। কিন্তু মোহ কোথায়? আর অধরা? সায়েব বাবুদের মতে, বিবি আর কুটনির নৌকা আলাদা করেছে। নাকি জগা। নাকি, ছইয়ের মধ্যেই আছে?
মধু ইশারা করল লাল মালাকে। গতি মন্থর হল নৌকার। তারপর মধু ভিতরে গিয়ে বলল মনোহর বেদকে, খুড়ো, তোমার পায়ের ধুলো দেও, কেতুর লৌকো পেয়েচি। সঙ্গে জগুও আছে, আর আছে ফরেসডাঙ্গার মাতঙ্গিনী।
মামুদ জিজ্ঞেস করল, জগার অবস্থা কেমন?
অবস্থা ভাল। কারখানার কাঁচা পয়সা। ওর বাপকে লোক বলত ফকড়ে কড়ি। কিন্তু জগু অনেক জমি জিরেত করেছে।
তা হলে অনেক মাল নে বেইরেচে বলো?
কে, জগা? শালা পিঁপড়ের পোঁদ টিপে খায়। হয়তো খাবার-দব্যি ছাড়া কিছুই আনেনি।
মেয়েমানুষ ফোঁসলাতে বেরিয়েছে। তা কি আর খালি হাতে হয়?
এক সেই মরণ ধরায় যদি ব্যাটা টাকা এনে থাকে।
মধু বিদায় চাইল! তারা তিনজনেই মধুকে বিদায় দিল। মনোহর বলে দিল, কাকপক্ষীকে বোলো না আমাদের কথা। তোমার বন্ধু গোলামকেও নয়, মোহকেও নয়। তারপর হঠাৎ মধুর হাতটি ধরে বলল, তোর লখাই খুড়োকে বলিস, আমি বলিছি এ জীবনে কবে দেখা হবে, জানিনে। তার কথা আমার প্রাণে প্রাণে থাকে। সে বড় সজ্জন, অনেক বড় মানুষ। তাকে কেউ চিনল না।
মধু বুঝল, লখাই খুডোর সঙ্গেও মনোহরের জানাজানি আছে। যাবার আগে লাল পিঠ চাপড়াল। মামুদ বুকে ধরে জাপটাজাপটি করল। তারপর নৌকার পিছন দিক গিয়ে মধু ডাকল, কেতুদাদা, লাও কাছে আনন।
পাঁচ-ছ হাত দূরেই কেতু। বজ্রাঘাতের মতো চমকে উঠে বলল, কে, মধু?
হ্যাঁ, নেবে না তোমার লৌকায়। তোমার লৌকার জন্যই এইচি।
এক মুহূর্ত চুপচাপ। কেতু মধুকে চেনে, তাকে ফিরেও যেতে হবে। এপার ওপার, মধুর সঙ্গে প্রায় দু বেলা দেখা। আর মধু তো তার ক্ষতি করেনি। বলল, লোব। লোব না কেন? এলে কী করে?
সে অনেক কথা। আর কে আছে?
মাতঙ্গিনী, ভুতো, বিষ্টু।
তা জানে মধু। তবু বলল, তবে দেখচি সবই চেনাশোনা কাছের মানুষ গো।
কেতু নৌকা ভেড়াল লাল মালার নৌকার গায়ে। চেনবার চেষ্টা করল মাঝিদের। পারল না। মধু কেতুর নৌকায় উঠতেই, মুহূর্তে লাল মালার নৌকা এবার বোম্বেটে চালে পানসির মতো তীব্রগতিতে বেরিয়ে গেল।
জগু দাঁতে হেসে হেঁ হেঁ করে উঠল। মদু এইচিস, ভাল করেছিস। পাগলা সায়েব যে পাগল হয়েছে বাবা তোর জন্যে।
মধু সে কথার কোনও জবাব না দিয়ে বিষ্টুকে বলল, যেন চিনতে পারছিসনে? বিষ্টু অবাক হল। সে মধুর একজন শাগরেদ। বলল, সত্যি, তুই?
মাতঙ্গিনী বলল, বোস বাবা, বোস।
কিন্তু বিষ্টুর হঠাৎ খুশি ছাড়া সমস্ত নৌকাটা যেন ডাকাতের হাতে পড়ে ভয়ে স্তব্ধ হয়ে গেছে। বলল, তোমার ফটিকজল কোথায় মাসি?
অই যে, ভেতরে। বউ নিয়ে, শুয়ে আছে। যা শীত, কেউটের ছোবল। ঢেউয়ের ভয়ে বাইরে বসে আছি।
মধু ছইয়ের সামনের আগলটা খুলে ফেলল। ভিতরে লম্ফর ঊর্ধ্বমুখী সটান শিখা হঠাৎ হাওয়ায় এলোমেলো হয়ে গেল। মোহ মুখ ঢেকে উপুড় হয়ে পড়ে আছে। সে বোধহয় কিছুই শুনতে পায়নি। হাতের সামনে শাড়ি আলতা চিরুনি নিয়ে বসে আছে অধরা। স্তিমিত চোখে ভোলা আঙুলের দিকে চেয়ে উৎকর্ণ হয়ে বসেছিল।
মধু ডাকল, কী গ অধরা মাসি, কী করছ?
অধরার হাত কেঁপে গিয়ে উলটে গেল খোলা আলতার শিশি। সে কান পেতেই ছিল। নৌকা থামা, লোক ওঠা টের পেয়েছে। যেটুকু তার দেখার বাকি ছিল, সেটুকু দেখেই ভয়ে যন্ত্রণায় তার গলা দিয়ে গোঙানি উঠে গেল। কাঁপতে লাগল সারা শরীর থরথর করে।
আর বিদ্যুৎস্পৃষ্টের মতো শয্যা থেকে অর্ধেক উঠে ঘাড় বাঁকিয়ে তাকাল মোহ। তার এলো চুল। কান্নায় ফোলা লাল চোখ। গালে চোখের জলের দাগ। সারা মুখে উদ্বেগ, ভয়, রক্তশূন্যতা, তবু ঠোঁটের কোণে ফুরিত ঘৃণা। মধুকে দেখে অসহ্য বিস্ময়ে সে কয়েক মুহূর্ত নিষ্পলক চোখে তাকিয়ে রইল। পরমুহূর্তেই মুখ চেপে কেঁদে উঠল হু হু করে। প্রাণ ভরে, জীবনের সব কান্না একদিনে কাঁদবার জন্য যেন মুখ চেপে ফুলে ফুলে উঠল সে।
অধরা তখনও গোঙাচ্ছে। তার সামনে ফণা তোলা কালসাপ এসে দাঁড়িয়েছে যেন।
কালসাপ তখন ওখান থেকেই মুখ টিপে হেসে বলল, কেতুদাদা, তামাক খাব।
কেতু বলল, এসো ভাই।
বিষ্টু বলে উঠল, দাঁড়াও আমি সাজি।
সামনের দাঁড়ি চারজন। একজন বলল, সেই ভাল।
জগা, মাতঙ্গিনী ভীত বিস্ময়ে বিমূঢ়। কুয়াশাচ্ছন্ন চাঁদের আলোর মতো, ওই দুর দক্ষিণের অজানা ভয়ংকর বিস্ময়ের বিচিত্র সংশয়ের মতোই এ ব্যাপারটাও তাদের আচ্ছন্ন করে রাখল।
.
মধু অধরার দিকে তাকিয়ে বলল, কী হল মাসি, রাগ করলে?
অধরা চকিতে মুখ তুলে যেমন ডুকরে কেঁদে উঠে বলল, না বাবা, রাগ করব কেন? তুই এইচিস, কত ভাগ্যি। আয় বাবা, বোস, এখানে বোস।
নিজে ছই মুখঘাটের কাছে সরে গিয়ে মধুর জায়গা করে দিল। কিন্তু তার সারা গা তখনও কাঁপছে। মধুর ঠোঁট হাসিতে একবার বিস্ফারিত হল। পরমুহূর্তেই মুখখানি শক্ত হয়ে, থমথমিয়ে উঠল। তারও শরীরের মধ্যে কাঁপছে একটি উৎকণ্ঠিত ক্রোধে। যদি সে এসে না পৌঁছুতে পারত, তা হলে মোহর ক্ষমা ছিল না। বিদ্রোহ করলে হয়তো সত্যি সত্যি মোহকে বিসর্জন দিয়ে যেত অধরা। মধু বলল, তোমার বাড়াভাতে ছাই দিলুম।
অধরা গোঙাতে গোঙাতে বলল, তা কেন? তুই কেন আমার বাড়াভাতে ছাই দিবি। আমার আবার বাড়াভাত! বুড়ি রাড়ি, তিনকাল গিয়ে এক কাল ঠেকেছে..।
তীব্র রাগে ও ঘৃণায় এবার সত্যি হাসি চাপতে পারল না মধু। মুখ ফিরিয়ে বলে উঠল, শুনছ জগাদা, মাসি কী বলছে?
জগা মিস্তিরির কোনও জবাব পাওয়া গেল না। মধু আবার ডাকল, কই মিস্তিরি দাদা, জবাব নেই যে?
জগার স্খলিত গলা শোনা গেল, এই যে ভাই।
বিষ্টু হুঁকো নিয়ে সামনে এসে দাঁড়াল। কলকেয় ফুঁ দিচ্ছে সে। মুখে হাসি হাসি ভাব। মধুর সঙ্গে চোখাচোখি করল। মধু তীক্ষ্ণ চোখে লক্ষ করল বিষ্টুকে। অনুমান করল, মোহকে নিয়ে আসার যোগসাজসের মধ্যে, যে ভাবেই হোক বিষ্টু আছে। হয়তো, জগুর পয়সায় সাগরযাত্রা, ভ্রমণ, খাওয়াদাওয়া, পড়ে পাওয়া কিছু কিঞ্চিৎ ফুর্তির আশা। পরিবর্তে, বিদেশ বিভুয়ে, তেসুতি কলের বড় মিস্তিরির পাশে পাশে থেকে সাহস জোগানো।
কিন্তু মানুষ শক্তের ভক্ত। এখন আর কিছু বলে লাভ নেই। এক মুহূর্তেই সামলে নিয়েছে বিষ্টু। হুঁকোটা বাড়িয়ে দিয়ে সে ফিসফিস করে বলল, ছেড়ে দে মধু। এমনিতেই ভয়ে মরছে। বেশি বললে, দম আটকে একেবারে পটল তুলবে।
মধু আর একবার বিষ্টুর চোখের দিকে তাকাল। বিষ্টু চোখ নামিয়ে নিল। মধু হুঁকোটা হাতে নিয়ে, মুখঘাটের কাছে দাঁড়িয়েই বার কয়েক ভুড়ুক ভুড়ুক টান দিল।
মাতঙ্গিনী ডাক দিয়ে উঠল, ওগো, অ ফটিকজল, বাইরে এসে মুড়ি ঝুড়ি দিয়ে বসোনা। ছেলেটাকে এটটু ভেতরে বসতে দাও।
মাতঙ্গিনী টান বুঝে দাঁড় টানে। অধরা হ্যাঁ হ্যাঁ করে উঠে, হামা দিয়ে দিয়ে মাতঙ্গিনীর পাশে চলে গেল।
এই তোষামোদ এবং ইঙ্গিতে মধুর লজ্জা করল। কিন্তু মোহর সঙ্গে একবার কথা বলার ইচ্ছা বুকের মধ্যে দাপাদাপি করছে। আরও বার কয়েক হুঁকো টেনে, বিষ্টুর হাতে দিয়ে, নিচু হয়ে ঢুকল সে। বেশ বড় নৌকা। পাশাপাশি শুলে, আট-দশজন শুতে পারে। জিনিসপত্রও কম নেই। মধু বাইরের দিকে তাকিয়ে দেখল। মুখছাট বন্ধ করতে তার সংকোচ হল। আলতার শিশিটা একেবারে শূন্য হয়েছে। এক ফোঁটাও আর অবশিষ্ট নেই। মোহর শাড়ি ভিজিয়ে, একপাশে, ধারায় গড়িয়ে গিয়েছে। মধু শিশিটা তুলে রাখল। মোহ একপাশে, তেমনি মুখ গুঁজে পড়ে আছে। কিন্তু নিশ্চল, চুপচাপ। এখন আর সে ফুলে ফুলে উঠছে না। তার অবস্থান বাইরে থেকে কিছুটা আড়ালে পড়ে।
মধু কাছে এগিয়ে গেল। ডাকল, মউ!
মোহ নিঃশব্দ, অনড়। তার পিঠের উপর রুক্ষু চুল এলিয়ে পড়েছে। ডুরে শাড়িতে পিঠ ঢাকা। মধু গায়ে হাত রেখে ডাকল, ওই, মউ!
দেখল মোহ শক্ত। চৈতন্য হারাল নাকি? দাঁতকপাটি লাগেনি তো। মধু দুহাতে জোর করে তুলল মোহকে। না চৈতন্য হারায়নি। এবং রক্তহীন মুখে রং ফিরে এসেছে। চোখের জলের দাগে এখন ভয় ও শোকের ছায়া নেই, মানিনীর মানের ছটা লেগেছে। নত চোখ, নিচু মুখ।
মধু চিবুকে হাত দিয়ে, মোহর মুখ তুলতে চেষ্টা করে ডাকল, ওই।
মোহ চোখ তুলল। নাসারন্ধ্র স্ফীত হল। নিশ্বাস দ্রুত হল। তারপর ঠাস করে একটা চড় কষিয়ে দিল মধুর বুকে। দিয়ে, মধুরই হাঁটুর উপর আর একবার মুখ গুঁজে ফুলে ফুলে উঠল সে। যেন, তিন দিনের সকল উদ্বেগের, লাঞ্ছনার প্রতিশোধ নিল মধুর বুকে আঘাত করে। মধু হা হা করে হেসে উঠল।
নদীর বুক থেকে একটা চিৎকার ভেসে এল, বান। বান আসছে।
ঢং ঢং করে ঘণ্টা বেজে উঠল। ডায়মন্ডহারবার ছাড়িয়ে এসেছে। কিন্তু পোতাশ্রয় থেকে ঘণ্টা বাজিয়ে সাবধান করা হচ্ছে। কোম্পানির লঞ্চও বেরিয়ে পড়েছে একটানা ঘন্টা বাজিয়ে। দূর দূরান্তের যাত্রীদের হুঁশিয়ার করার জন্যে।
কেতুর চিৎকার শোনা গেল, ভেতরে যেয়ে বসো সবাই। জলে ভিজে যাবে।
মধু মোহর মুখটা তুলে ধরে আর একবার দেখল। বলল, ভেতরে থাক। বাইরে যাচ্ছি।
সে বাইরে গিয়ে বিষ্টুকে বলল, যা, ওর কাছে গিয়ে বোস।
পাটাতন খালি করে সবাই ভিতরে চলে গেল। মধু জিজ্ঞেস করল, কোথায় এলুম কেতুদা?
করঞ্জলি।
নৌকার গতি তীরের দিকে। আশেপাশে যত নৌকা ছিল, সকলেই ছুটেছে সেদিকে। সকলেই মোটামুটি সচেতন ছিল, তীর থেকে কেউই বেশি দূরে ছিল না। অনেকে ভয়ে ভয়ে, আগেই নোঙর করেছে। আন্দাজ ছিল, কখন জোয়ার আসতে পারে।
দূরের একটা স্তিমিত গর্জনধ্বনি যেন ক্রমেই প্রবল হয়ে উঠছে। আর মুহুর্মুহু সমবেত গলায় চিৎকার উঠছে, জয় গঙ্গা মায়ের জয়।..
পৌষমাস, টানের সময়। তবু সমুদ্রের কাছাকাছি, বান এখানে প্রবল হয়ে দেখা দেবে। এক ধাক্কায় নৌকা উলটে দিতে পারে। ডাঙায় নিয়ে আছড়ে ফেলতে পারে। বাইরের জলে থাকলে, সুউচ্চ ফণার মতো ঢেউয়ের মুখে দূর দূরান্তে টেনে নিয়ে যেতে পারে।
পাল খুলে নাও।
নৌকায় নৌকায় সাড়া পড়ে গেল। শাঁখ বেজে উঠল দিকে দিকে। বিশ্বাস, শঙ্খনাদে বান বিমূঢ় আড়ষ্ট হয়ে যাবে। শান্ত হয়ে পড়বে।
কোনও এক নৌকায় যেন বৃদ্ধার কম্পিত চিৎকার শোনা গেল, বউমা, আসনটা জলে ফেলে দাও। ওঁকে বসতে দাও।
মানুষ যেমন ক্রুদ্ধকে শান্ত করে, বসায়, তেমনি। আসন পেতে দিচ্ছি, হে ভয়ংকর, তুমি বোস। আমরা তোমার স্তব করি।
ঘন্টা তখনও বেজে চলেছে।
নৌকা তীরে ঠেকল। কেতু লাফ দিয়ে পলি পাঁকে নেমে গেল। আরও তিনজন মাঝি জলে নামল। মধুও নামল।
কেতু বলল, থাক না মধু, এই কজনেই হবে।
মধু বলল, একটু ধরি।
কেতু নোঙরের দড়ি ধরে টান দিল। বাকি চারজন নৌকা ঠেলে দিতে লাগল উপরে। কিন্তু আর সময় পাওয়া গেল না। সেই স্তিমিত ধ্বনি মুহূর্তে প্রবল গর্জন হয়ে উঠল। মানুষের কলকোলাহল চিৎকার ছাপিয়ে, ভয়ংকর বেগে এসে সে ঝাঁপিয়ে পড়ল। ঝাঁপিয়ে পড়ার সঙ্গে সঙ্গে, সেই বেগে নৌকা ঠেলে দিল সবাই তীরের দিকে।
কেতু হাঁক দিল, হুঁশিয়ার।
মধুর গলা অবধি ডুবে গেল। মুখে জল ঢুকল। তিক্ত লবণাক্ত জল।
জয় হে ভগীরথ। জয় মা বিপদনাশিনী।…
জোয়ারের মুখে বানের ধাক্কা একটাই। কিন্তু তার বিস্তৃতি এত বিশাল, মনে হয় এক আঘাতেই পৃথিবী প্লাবিত করবে। নৌকা যে কতদূর উঠে গেল, তার হিসাব করা গেল না। দীর্ঘ সময় ধরে, একভাবে ঠেলে রাখতে হল চারজনকে। কেতু নোঙর ধরে রাখল। জল ক্রমাগত কেঁপে ফুলে উচ্ছ্বসিত হল। নৌকা আরও উপরে উঠল। এবং জোয়ার তার প্রথম মুখপাতের সীমায় এসে পৌঁছুল। কেতু নোঙর নিয়ে উঠে গেল আরও উপরে। চিৎকার করে বললে, আর ভয় নেই। মধু, উঠে পড়ো।
অনেকগুলি নৌকা একত্রিত হল কাছাকাছি। মাঝিদের সঙ্গে মধু উঠে এল। বিষ্টু দিল তাকে শুকনো কাপড় আর চাদর। কেতু ঠাট্টা করে বলল, কার মায়ায় বুক দিয়ে লৌকো ঠেকালে গো?
মধু জবাব দিল না। কলকে সাজতে বসল গিয়ে।
কেতু সবাইকে উদ্দেশ করে বলল, কই গো, তোমরা রান্নাবান্নার জোগাড় দেখো। এ ধাক্কা কিছু নয়, আসল ধাক্কা পাবে কাল সাগর পাড়ির মুখে। তার আগে, ভোররাতের মধ্যে খাওয়াদাওয়ার পাট চুকিয়ে লাও। কাল একেবারে তীখে গিয়ে আবার হাঁড়ি চাপবে, মনে রেখো।
বিষ্টু বলল, লৌকো এখানেই থাকবে এখন?
মাথা খারাপ। লগি মেরে যদি লক্ষ্মীপুর কি শিবকালীনগর তক না যেতে পারি ভাটার আগে, তবে ভোগান্তি আছে। তা ধরগে, রাত তিন পহর লাগাত আবার ভাটা পড়বে। তার আগেই সব সারতে হবে।
কেতু গাঁজা সাজতে বসল। ওদিকে শুরু হল রান্নার আয়োজন। বিষ্টু মাতঙ্গিনী আর মোহ, তিনজনেই রান্নার তদারকে ব্যস্ত হল। সাড়া নেই কেবল অধরা আর জগা মিস্তিরির।
কেতু অন্যান্য মাঝিদের লগি ঠেলার নির্দেশ দিল। তারপর বকবক করতে লাগল, এখন কত লোক তীখে যায়। আগে কত ভয় ছিল। এক তো জলের ভয়। ডাঙায় বাঘ ডাকাত বোম্বেটে। মরণ মাথায় নিয়ে বেরুনো। আর এখন দেখ, বানের ঘণ্টা বাজে। বাড়িঘর হয়েছে কত! রাস্তা হয়েছে ডাঙায়। জলের ওজনকাটি পুতেছে। নতুন লতুন থানা করেছে। টেলিগাপের তার গেছে ফেজরগঞ্জো (ফ্রেজারগঞ্জ) তক। ইষ্টিমার ইস্তক যাচ্ছে। লাও কত যাবে চলো।
একটু চুপ করল কেতু। আবার বলল, তবে সাগর বলে কথা। আজ পর্যন্ত দেখলুম না, সে তার উশুল না নিয়ে মানুষকে পুণ্যি দিলে। আর দেখলুম না, ডাকাত বম্বেটেরা কোনও বছর খালি হাতে ফিরেছে। তাই বুঝিন বলে, সব তীখ বারবার, গঙ্গাসাগর একবার।…
শেষের কথাগুলি সত্য আর নিষ্ঠুর। সকল হাঁকডাক কাজ আয়োজনের মাঝে, সকল যাত্রীর শেষ মুহূর্ত, আসন্ন প্রসবের ব্যথা ও ভয়ের মতো, অনিশ্চিত, অচেনা, অলৌকিক।
কেন, ভয় নেই বুঝি শুধু মোহ আর মধুর? খোঁটার সঙ্গে কাপড় বেঁধে, বাতাস আড়াল করে, কাঠের তোলা চুলোয় রান্না বসেছে। উত্তরিয়া বাতাসে আখার আগুন বাগ মানে। মোহর ডুরে শাড়ির ঘোমটা কিন্তু বশ মানে না। মাতঙ্গিনী চোখ বুজে গালে হাত দিয়ে বসে আছে। বিষ্টু বাটনা বেটে, হাত পা গুটিয়ে অন্যমনস্ক চোখে, দূরে তাকিয়ে রয়েছে। লগি পড়ার শব্দ বাজে, ঝুপ ঝুপ। কেবল মোহর চোখের তারা ছিটকে ছিটকে মধুর চোখে পড়ে। মধুর মনে হয়, মোহ ওর বুকের পাত্র থেকে কী আরক যেন ছিটিয়ে ছিটিয়ে দেয় চোখ দিয়ে। নেশা নেশা লাগে। বসে থাকা দায় হয়। মোহ-র কাছে গিয়ে বসতে ইচ্ছা করে।
মোহ যেন টের পায় মধুর মনের কথা। ভুরু কোঁচকায়, ঠোঁটে ঠোঁট টিপে হাসি চাপে। হাঁড়ি থেকে ভাত তুলে টিপে দ্যাখে। আবার এলো চুলের পাশ থেকে, মধুকে চোখের মণি বিধিয়ে, হাতা তুলে মার দেখায়। মধু হাসে, বলে, বড় খিদে পাচ্ছে।
মোহ ঠোঁট ফুলিয়ে চোখ পাকায়। এমন নির্লজ্জ! তোমার খিদের বাক্যি কি কেউ বুঝতে পারে না? কিন্তু সত্যি কেউ শোনে না। এদের ভয় নেই। আর সকলের অনিশ্চয়তার ভয়। কেতু হাল ঠেলছে। আর মাঝে মাঝে একটা একটা কথা বলে উঠছে, এই সাগরে দানোয় দেবতায় লড়ে।
কেতুর কথাতেই যেন মধু মাঝে মাঝে অন্যমনস্ক হয়ে পড়ছিল। দূরের দিগন্ত বিস্তারের কুহেলি আলো কুয়াশার দিকে দেখছিল। তার জীবন আর প্রেম, সে কি অপ্রতিরোধ্য মৃত্যুর অভিসারে যায়? তাই কি ভয়ের চেতনা তার নেই?
একবার জিজ্ঞেস করল, কেতুদাদা, হুই দূরে কালো মতন কী দেখায়?
কেতু জবাব দিল, ঘোড়ামারার দ্বীপ।
আলো দেখছি যেন এক-আধটা?
জেলে মালারা আছে। রোদে চড়ায় মাছ শুকোয়।
কিন্তু আবার চোখের টানে ফিরে তাকাল মধু। আর উঠে দাঁড়াল। মনে মনে বলল, তেসুতিকলের শপনর-এর এই কামিন বউটাকে নিয়ে কোথাও গিয়ে ঘর বাঁধব। কাজ নেব কলে। সে একেবারে মোহর কাছে এসে বসল। মোহ ত্রস্ত লজ্জায় ঘোমটা টানল।
মধু বলল, নে, লজ্জা রাখ, আয় দুজনে রাঁধি।
.
২৭.
খাওয়াদাওয়ার পাট চোকবার আগেই, তিন প্রহর কাটল। ডাইনে জল বাঁয়ে জঙ্গল। এতক্ষণ সবই সরব চঞ্চল ছিল। সহসা সকল প্রকৃতি যেন স্থির হয়ে গেল। কীসের সংকেতে থমকে গেল।
এক নৌকায় মাঝি হাঁক দিল, এই টান লেগেছে, সাগরে টানছে।
কেতু গলা তুলে ঘোষণা করল, ভাঁটা পড়ছে।
কোথায় আসা গেল?
শিবকালীনগর। কাকদ্বীপ সামনে।
কৃষ্ণপক্ষের ক্ষয় পাওয়া চাঁদ পশ্চিমের কপালে ঠেকছে। ক্রমে নিষ্প্রভ হয়ে গেল তার কুহকী ছটা। চারদিকে সাদা কুয়াশার পাতলা আবরণ ফুটে উঠল। কিন্তু আবার বাতাস উঠল সহসা। অরণ্যে উঠল সাঁ সাঁ আওয়াজ। দূরে শোনা গেল প্রমত্তের গর্জন। মাঝি সামাল। এবার পাড়ি। সুদূর ডাইনে একটি রেখার ইশারা। সম্মুখে দিগন্তহীন, অশেষ। কাঁপা কাঁপা গলা শোনা গেল, দেবী সুরেশ্বরী ভগবতী গঙ্গে…।
কেতু গলার শির ফুলিয়ে হেঁকে উঠল, মনের পাপ পুণ্যি সব ওঁয়ারে দিয়ে দাও গো। কিছু রেখো না।
চারদিকে গঙ্গার জয়গান, স্তব, বন্দনা। জীবনের সকল কৃত পাপ যেন এই মুহূর্তেই সহসা উদিত হচ্ছে। শত শত প্রাণে, পাপ অপরাধ আর অন্যায়ের ছায়া ভেসে উঠছে। আশ্চর্য! প্রাণের সকল খতিয়ানের হিসাবে আজ বেজায় গরমিল। অসংশয়ে দেখছে সবাই, পাপের বোঝা ভারী। যাত্রার সময় বুকে ছিল প্রকাশ করবার সাহস। প্রকাশ করে মুক্তি যাজ্ঞা। কিন্তু শঙ্কায় কাঁপন ধরল বুকে। প্রাণের ভয়। বড় প্রিয় সংসারের সকল কাম্য বস্তুর থেকে প্রিয়তর, এই প্রিয়তম প্রাণ, রক্ষা করো হে নাথ। তোমার শুদ্ধ স্পর্শে পুণ্য করে। প্রাণ নিও না।
ক্রমে নৌকার নাচ শুরু হয়। এই শেষ রক্ষার সময়। ঢেউ তার বিশাল থাবায় আঘাত করছে। জল চলকে উঠছে পাটাতনের উপর। কেতু যেন শত্রুকে শেষ আঘাতের আক্রমণে দুহাত আর বুক দিয়ে হাল চেপে ধরেছে। সর্বাঙ্গে পেশির ঢেউ। দাঁতে দাঁত চেপে সে কেবলি বলে চলেছে, খবরদার পালের কানদড়ি কষে রাখ।
কান্না আর চিৎকার উঠল নৌকায় নৌকায়। জয়ধ্বনি উঠল ভয়েরই ছদ্মবেশে।
কেতু চিৎকার করল, সব ডাইনে চাপো, ডাইনে চেপে বসো।
নৌকা বাঁয়ে কাত হয়ে পড়েছে। পাল ফুলে উঠেছে যেন গোঁয়ারের মতো। তবু, সবাই সামনে যাও। নৌকায় সমুখভাগ দাবিয়ে রাখো। জল উঠুক, যত খুশি উঠুক, এই গতি আর সামলাবার নয়। আবার শঙ্খধ্বনি উঠছে চারদিকে। ফুল বেলপাতা আসন আর কাঠের পিড়ি পড়ছে জলে।
কেতু আর একজন মাঝিকে ডেকে, তার সঙ্গে হাল ধরতে বলল। সে নিজে,হাল বুকে চেপে ডাইনে বেঁকে পড়ল ধনুকের মতো।
জয়, কপিলমুনির জয়।
বিষ্টু ঠকঠক করে কাঁপতে কাঁপতে ডাকল, কেতুদাদা!
চুপ। চুপ কর।
মাতঙ্গিনী বমি করছে। অধরা কাঁদছে চিৎকার করে। জগুও বমি করছে। কাঁপছে থরথর করে। কাচির ধুতি কোমর থেকে প্রায় স্থলিত। বমির সঙ্গেই বোধহয় ফোঁপাচ্ছে। সামনের ছইয়ের মুখছাটের কাছে, মধুর কোলে আঁকড়ে পড়ে আছে মোহ।
সহসা কেতু আবার হাঁক দিল, হুশিয়ার! পরমুহূর্তেই মনে হল, পাহাড় ভেঙে পড়ল, উলটে গেল নৌকা। কয়েকবার পর পর শত শত নাগ যেন ছোবল দিল নৌকার গায়ে। লণ্ডভণ্ড হয়ে গেল ভিতরের জিনিসপত্র।
আবার যেন একটু শান্ত হল। যদিও গতি কমেনি। দিগদিগন্তে একটি রক্তাভা দেখা দিল।
ভয় ছাড়ো, সামনে দেখো। সার্থক করো মানবজন্ম। হে রুদ্র, ভয়ংকর, হে অনন্ত, হে ভয়ভঞ্জন, হে জীবনদাতা! একী তোমার বিচিত্র রূপ! ভয় নেই…ভয় নেই তো সেই মহাদ্বার অতিক্রমণে! ওই তো সেই অনন্তশয্যার মহাসমুদ্র! নারায়ণের নাভিউদ্ভূত পদ্ম থেকে উঠেছেন ব্রহ্মা। মাথার উপরে উচ্ছিত শেষনাগের সপ্ত ফণার গর্জন। নররূপী নারায়ণ আবেশবিহ্বল, লক্ষ্মীর মুখে বরাভয়ের হাসি। এই তো উৎপত্তি সৃষ্টিকর্তার।
ভয় নেই, ভয় নেই। মানুষ, তুমি মানশ্চক্ষে দেখো, সৃষ্টি স্থিতি লয়ের দেবতা তোমার সমুখে। ইনি অভয়দাতা, ইনি দর্পহারী।
কেতু চিৎকার করে উঠল, জয় হে নারায়ণ, মধু-কৈটভ নাশক, জগৎ তোমার ছিষ্টি হে! তুমি হে পালক!
কেতুর উন্মত্তের মতো চিৎকার শুনলে মনে হয়, সে যেন সগর্জনে কাউকে শাসাচ্ছে। আসলে মাঝির সাহস সঞ্চয়ের এই ভাষা, ধ্যানের এই ভঙ্গি। যে কারণে শঙ্খনাদ, সেই কারণেই প্রবল চিৎকার। সমুদ্র, শান্ত হও! অনন্তশয্যায় শায়িত হে পরমাত্মা, হে পুরুষ, হে ঈশ্বর, হে অব্যয়, হে অনাময়, হে বিশ্বব্যাপী! মানুষ তোমার অঙ্কে, তার প্রাণভয় রোল তোমার ইন্দ্রিয়গত হোক।
কেতু আবার চিৎকার করল, তোমার বুকে কস্তমণি, (কৌস্তভমণি), ছিবৎস চিহ্ন (শ্রীবৎস চিহ্ন)…। সহসা দিগদিগন্তে একটি আলোর আভাস ফুটে উঠল। কুয়াশা ছিন্ন করে উদ্ভাসিত হল রক্তিম ছটা। দক্ষিণায়নের অয়নবিন্দুতে যিনি পৌঁছেছেন উত্তরায়ণের নবীনযাত্রায় তিনি সহাস।
কেতু ধ্যান করে চলেছে, তুমি তিপাদ (ত্রিপাদ)! তুমি দশাবতার হে!…অভয়দাতার মতোই যেন পূর্ব-দক্ষিণে দেখা দিলেন সূর্য। উত্তাল ঢেউয়ের বুকে ভয়াল ভয়ংকরের যে রুদ্র বেশ ছিল, সে যেন ফেনিলোচ্ছল হাসিতে, নাচের ছন্দে খেলা করে উঠল।
মোহ শক্ত হয়ে আঁকড়ে পড়ে আছে মধুর কোলের উপর। অবিন্যস্ত বেশবাস উড়ছে, এলো চুল সমুদ্রের ঢেউয়ের মতো ঝাঁপিয়ে পড়েছে। চোখে তার জল। সে কাঁদছে।
মধু বুকের কাছে তার মুখ তুলে ধরে বলল, কাঁদছিস মউ?
হ্যাঁ, মোহ কাঁদছে। দুঃখে নয়, ভয়ে নয়, মধুর সঙ্গে সে চলেছে, মধু বেঁচে আছে, সকলে বেঁচে আছে। তাই এ যে মোহরই ভাগ্য। এ কল্যাণ যেন মোহকেই দান করেছেন ঈশ্বর।
চোয়ালে চোয়াল বসা মধুর শক্ত মুখ। কালো চকচকে মুখে দৃঢ়তার সুস্পষ্ট অভিব্যক্তি। জগদ্দল সেনপাড়ার কথা মনে পড়ছে, মনে পড়ছে মা বাবা লখাই খুড়ো, হীরালালকে। জল আসছে তারও চোখে। বুকের কাছে তার মোহ।
সামলে! সামলে! জগা অর্ধমৃতবৎ পড়ে আছে। অধরার ঘন ঘন সংজ্ঞা লোপ পাচ্ছে। মাতঙ্গিনী কাঁপছে থরথর করে। বিষ্টু অসুস্থ মুখ ফিরিয়ে আছে পেছন দিকে। ভাবছে, কেন এল সে। তার জীবন যৌবন, তার অফুরন্ত সাধ। তার ছোট্ট টুকটুকে বালিকা দুলেনি রয়েছে ঘরে। তেসুতি কলে পড়ে রয়েছে। এক হপ্তার মাইনে।
সকল নৌকায় ঘন ঘন জয়ধ্বনি উঠছে। সাগরদ্বীপ নিকটবর্তী। কেতুর মুখের কষে ফেনা জমেছে। তার সর্বাঙ্গে স্ফীত পেশিগুলি সাপের মতো কিলবিল করছে। চোখ রক্তবর্ণ। সে আবার চিৎকার করে উঠল, জয় হে কপিল মুনি। জয় হে সাগর রাজা!…
দিকে দিগন্তে বিচ্ছুরিত রৌদ্রচ্ছটায় সাগর নতুন রূপ ধারণ করল। প্রতিটি তরঙ্গ যেন সগররাজের অভিশপ্ত মৃত ষাট হাজার ছেলের ফিরে পাওয়া প্রাণের তরঙ্গ। এই জলের নীচেই কি সেই পাতাল স্থান, যেখানে একাগ্র সাধনার জন্যে কপিল আশ্রম করেছিলেন। সগররাজের অশ্বমেধের ঘোড়া যেখানে লুকিয়ে রেখেছিলেন দেবরাজ ইন্দ্র। আর সেই অশ্ব খুঁজতে, সগররাজের ষাট হাজার ছেলে যেখানে এসেছিল। দেখেছিল মুনির আশ্রমে সেই অশ্ব। দেখে অশ্ব অপহরণের দায়ে মুনিকে আক্রমণ করেছিল। এবং মুনি ক্রুদ্ধ হয়ে তাদের ভস্ম করে দিয়েছিলেন।
তারপর সগররাজের পৌত্র অংশুমান তপস্যায় মুনিকে সন্তুষ্ট করেছিলেন। কপিলমুনি বর দিয়েছিলেন, জাহ্নবীর জল স্পর্শে সগর বংশ জীবন ফিরে পাবে। ভগীরথ সেই অংশুমানের পৌত্র। গঙ্গাকে তিনিই আনয়ন করেছিলেন। উদ্ধার করেছিলেন তাঁর পূর্বপুরুষদের।
কুয়াশা সম্পূর্ণ অপসারিত। ক্রমে উত্তরিয়া বাতাসের বেগ বেড়ে উঠল। কিন্তু এই লবণাক্ত নীলাম্বুধির সীমায় উত্তরিয়া হিম দংশনের হিংস্রতা যেন ম্লান হয়ে গেল। নৌকা দ্বীপে এসে লাগল। চারিদিকে খোল করতাল সহকারে গান চলেছে। নৌকায় ঠাসাঠাসি। অজস্র মাস্তুলে বিদ্ধ আকাশ। মধু দেখল, বালু বেলায় নেমে মোহ সত্যি মোহময়ী হয়ে উঠল। সে খিলখিল করে হেসে উঠল। তার মুখের ছায়া সম্পূর্ণ তিরোহিত। হাসিতে ঘরছাড়া উদ্দাম প্রাণের মুক্তির সংকেত। কিন্তু মধুর হাত সে ছাড়েনি। বলল, এ ডাঙার চারিদিকে জল?
মধু বলল, হ্যাঁ।
–মানুষ থাকে না বারোমাস?
–না।
মোহর চোখে যেন স্বপ্ন নেমে এল। নিচু স্বরে বলল, তবে এস, এখানে থাকি। কেউ এসে বিবাদ ঝামেলা করতে পারবে না।
খাবি কী?
চাষ আবাদ করব।
–তবে কলে কাজ করবে কে?
মোহ ভ্রুকুটি করে, চোখের কোণ দিয়ে তাকাল। বলল, ক’লো ভূত।
মধু হাসল। তা বলুক মোহ। মধু হবে মিস্তিরি। তার পাকা ঘরের পাকা মেঝেয়, মোহ আলতা পায়ে ঘুরে বেড়াবে। তাই দেখতে চায় সে। তৃষ্ণার্ত চোখে দেখল সে মোহকে। মোহ তাকাল। ক্রু কুঁচকে ইশারায় শাসন করল। আর মজা পেল, এত লোকের সামনে, অসহায় অসুরের মতো পুরুষটাকে দেখে।
কেতু হাতের চেটোয় গাঁজা ডলতে ডলতে হাঁক দিল, যাও যাও গোলপাতার ছাউনির ব্যবস্থা দেখ, রাত কাটাবার একটা ডাঙার আস্তানা করতে হবে তো।
বিষ্টু নৌকা থেকে এসে নেমে দাঁড়িয়েছে মধুর পাশেই। জগা, অধরা আর মাতঙ্গিনী এখনও যেন সাগরের উথালি পাথালি কাটিয়ে উঠতে পারেনি। গোছগাছ করে উঠতে সময় লাগছে তাদের। গঙ্গাসাগর যেন তাদের কাছে নরক সাগর হয়ে উঠেছে। সকল ব্যর্থ আশায়, এ দক্ষিণদুয়ার তাদের কাছে সত্যি যমের দুয়ার হয়ে দেখা দিয়েছে।
দ্বীপে যদিও আবহাওয়া সরগরম। চারিদিকে মানুষেরা নানান হাসি কোলাহলে মত্ত। সংসার, টাকাপয়সা, পাড়া এবং গাঁয়ের কথা, পরনিন্দা পরচর্চা, সব কিছু আছে। আর এখানেও সামাল সামাল! হাঁড়ি কড়া খুন্তি, জামাকাপড়, মানুষ, সব সামলে। নয়তো বেহাত হয়ে যাবে। নজর রাখো চারদিকে।
কিছুটি কেউ ছাড়বে না। ডাঙা পেয়েছে তো জনপদের দৈনন্দিন জীবন আপনি তার দুয়ার খুলে দিয়েছে। কে বলবে, এই মানুষেরা সাগর পাড়ি দিতে গিয়ে, প্রাণভয়ে থরহরি কাঁপছিল। কাঁদছিল চিৎকার করে।
অবাঙালি সাধুরা ভিড় করেছে অনেক। ছাই মাখা কপনি আঁটা ত্রিশূলধারী নিপাট উলঙ্গ নাগা। রক্তাম্বরী, ত্রিশূলধারিণী ভৈরব। বৈষ্ণব বৈষ্ণবী। চাল, ডাল, মশলাপাতির দোকান তো আছেই। ময়রার দোকানই বা কত। সবাই সাগর পাড়ি দিয়েছে।
সব তীর্থ বারবার, গঙ্গাসাগর একবার।
পড়ন্ত বেলায় মধুর আশা পূরণ হল। বিমলা আর নারায়ণ খুডোর দেখা পাওয়া গেল। সব কথা শুনে বিমলি তো হেসেই বাঁচে না। নারায়ণ লাল লাল চোখ দুটি ঘুরিয়ে বলল, কার ভাইপো দেখতে হবে তো।
বিমলি বলল, তা বটে। তবে পুরুষমানুষ কার টানে জগৎ ভোলে, জান তো? দেখো? চাঁদ মুখখানি একবারটি দেখো।
বলে মোহর ঘোমটা সরিয়ে মুখ দেখিয়েছে। লজ্জা পেয়ে, মোহ আবার তাড়াতাড়ি ঘোমটা টেনে দিল।
নারায়ণ বলল, আমি তোমার খুড়া শ্বশুর গো।
বলে হা হা করে হাসল।
বিমলা বলল মধুকে, কিন্তু আর তো আমার ভাশুরপো ভাশুরপো-বউকে ছাড়ব না। এখন আমাদের সঙ্গেই থাকতে হবে।
মধুরও সেই ইচ্ছা। সঙ্গে বিষ্টু ছিল। তাকে বলে দিল অধরাদের খবর দিয়ে দিতে। বিষ্টুর রক্তেও একটা দোলা লাগল। ইচ্ছে হল এদের সঙ্গ ছাড়বে না। কিন্তু এদের মতিগতির সঙ্গে তাল রাখতে ভয় পেল সে। ফিরেই গেল।
বিমলিদের সঙ্গে তাদের পাতায় ঘরে ফিরে মধু বলল, ফিরছ কবে?
বিমলি বলল, কোথায়?
–বাড়িতে, গারুলিয়ায়?
বিমলি নারায়ণের সঙ্গে চোখাচোখি করে হেসে বলল, তার কি এখন ঠিকঠিকানা আছে?
মধু বলল, সে কী! অলিক সায়েব যে খেপে আছে।
বিমলার হাসি আর ধরে না। বলল, ও উটকপালের মেজাজ অমনি। তা সারা বছরের গতর খাটুনি সারাই। এখন দেড়-দুমাসের ধান্দা নিশ্চিন্দি।
মধু অবাক হয়ে বলল, থাকবে কোথায়?
বিমলা চোখ ঢুলুঢুলু করে বলল, যেখানে খুশি। নৌকোয় নৌকায় ঘুরব। এখান থেকে বেরিয়ে হাড়োয়ার মাঘের মেলায় যাব। সেখান থেকে, কলকাতা দেখতে যাব, কালীঘাট দেখব, লাটসাহেবের বাড়ি দেখব। শেষ করব ঘোষপাড়ার মেলায়। সেখান থেকে গালে।
মধুর প্রাণের মধ্যে নেচে উঠলেও, মনটা বিমর্ষ হয়ে উঠল। বলল, আমি কী করব খুড়ি?
-কী আবার। ছেলে আর ছেলের বউ আমাদের সঙ্গে থাকবে। তাদের তো কোনও পেছু টান নেই।
–তা নেই। মধু বলল, কিন্তু অলটার সায়েব বড় রাগ করবে যে।
করুক। আবার দেখা পেলেই, রাগ পড়ে যাবে। আমার বউমা কী বলে?
বিমলা মোহর দিকে অপাঙ্গে তাকাল। মোহ পাতার ঘরে, বিচুলি বিছানো মেঝেয় বসেছিল। লজ্জাবতী নতুন বউটির মতো, ঘোমটা তার টানাই ছিল। জবাব সে বিমলাকে দিল না। ঘোমটার ফাঁক দিয়ে মধুর দিকে একবার কটাক্ষ করল। সে চোখের চাউনি দেখে মধু হেসে উঠল। বলল, ও বাবা, তুই যে মেতে গেছিস দেখছি।
বিমলা খ্যালখ্যাল করে হেসে বলল, তা মাতবে না। লতা যে অশ্বথের নাগাল পেয়েছে গো। জীবনে এমন দিন কি আর আসবে।
সত্যি, এমন দিন কি আর আসবে। মোহকে নিয়ে এমন অবাধ স্বাধীন জীবন, এই ভো প্রথম পাওয়া গিয়েছে। রক্তে দোলা ছিলই। দ্বিধা যেটুকু ছিল, মোহর সম্মতিতে তাও দূর হল। রক্তধারা সাগরের উত্তাল ঢেউয়ের মতো প্রাণের তটে আছড়ে পড়তে লাগল। মোহকে সঙ্গে নিয়ে, পৃথিবীর যেখানে বলো, স্বর্গে মর্তে পাতালে, সবখানে যাব।
.
আপাতদৃষ্টিতে মনে হয়, এরা যেন বেদে। কিন্তু এর মধ্যে একটি দুর্ভাগ্যের প্রহার আছে, প্রহারের তাড়ায় একটা উদ্ধৃঙ্খল বেদিয়া বেগ রয়েছে এই মানুষগুলির জীবনে। সমাজে যাদের কর্তৃত্ব নেই, এরা সেই নিচু জাতের মানুষ। গ্রামীণ হিন্দু সংস্কারবদ্ধ, জীবিকায় কৃষকদেরই বংশধর এরা। ক্রমশ ভূমিহীনতা, অভাব, দারিদ্র্য এদের শ্রীহীন করেছে। অন্তরে অন্তরে এই মানুষেরা বিক্ষুব্ধ ছিল, অবিনীত হয়েছিল। কিন্তু গ্রামীণ শাসনে এক ধরনের অসহায় দাসত্বে বন্দি ছিল। সে অবস্থা থেকে প্রায় মুক্তিদাতার বেশেই নতুন কলকারখানা এসে দাঁড়িয়েছে এদের সামনে। যে মুক্তি ওরা চায়নি, যে মুক্তিকেই গ্রহণ করতে হয়েছে। এ ঘটনার ঐতিহাসিক মূল্যমান বিচারের অবকাশ জ্ঞান বুদ্ধি এদের নেই। পুরনো জীবনের প্রতি তবু একটা নৈতিক বিশ্বাস ছিল। কিন্তু প্রহারের আঘাতে, সে জীবনটাকে ওরা বৃদ্ধাঙ্গুষ্ঠ দেখিয়ে চলে এসেছে। এখন সেই মুক্তিকে উপভোগ করছে একটা অন্ধ উচ্চুঙ্খল বেগে। জীবন আপনা থেকে কিছুই দেয় না। রস নিংড়ে বার করতে হয়। বর্ণ হিন্দু, জমিদার, মহাজন, সকলের প্রতি এ যেন একটা প্রতিশোধের মতো।
কিন্তু মানুষ যা-ই করুক, তার সব কাজের, ব্যবহারের, জীবনধারণের রীতির দায় তার নিজেরই মূল্য তার, ভাল মন্দ, সবই নিজেদেরই দিতে হবে।
.
২৮.
লখাই ফিরে এল রাইটারের দপ্তর থেকে। নিবারণ ঘোষ তাতে শাসিয়েছে। বলেছে, কোম্পানির বিরুদ্ধে সে যদি কোনও কথা বলে, তা হলে তাকে শাস্তি পেতে হবে। মনে রাখতে হবে, চটকল কোম্পানির সাহেবরা মহারানির জাতভাই। যদি জমি বিক্রি করতে আপত্তি করে কেউ, দায়ী হবে লখাই। মনে রাখা দরকার, সেদিন নেই।
তা ছাড়াও লখাই জানত, নিবারণ ঘোষ তার অনেক ক্ষতি করতে পারে। অহেতুক অপবাদ দিয়ে চালান করে দিতে পারে জেলে। এমন সে অনেক করেছে। আজ একে মামুদের চর, কাল ওকে লাল মালার শাগরেদ, পরশু অমুকের ঘরে সিঁদ কাটার দায়ে জেলে পাঠিয়েছে। চারিদিকে সবাই তটস্থ হয়ে আছে নিবারণ কায়েতের দৌরাত্ম্যে। অবশ্য এ দৌরাত্ম্যের মূলে সবটুকুই মিথ্যে নয়। চারিদিকে চুরি রাহাজানির হিড়িক পড়েছে। রাত পোহালে এমন দিন নেই, যেদিন একটা সিঁদ কাটা কিংবা ঘুপচুক চুরির কথা শোনা না যায়। নিবারণ কায়েতের মতো আর দশজনেও জানে যে, ডোমপাড়ার কয়েকজনের কীর্তিই বেশি। এই সারা অঞ্চলের মধ্যে ডোমপাড়ার সকলের কুল্যে দশ বিঘা জমিও নেই। জাত ব্যবসার মধ্যে চামড়ার কাজ আর বিশেষ হয় না। ঠেকেছে এখন শুধু বাঁশের দড়মা চুপড়ি তৈরি করা। তবে ভাল করতে পারলে কদর আছে তার এখনও। নানান রকম ফুলের সাজি, ডালি, বহু রকমের সুন্দর নকশা করা কাজের জিনিস। কিন্তু সেই অনুপাতে দাম পাওয়া যায় না। আর বাঁশের অনেক দাম হয়েছে। পড়তা পড়ে না।
অভাবে স্বভাব নষ্ট। সে শুধু আজ ডোমপাড়ায় কেন। সব পাড়াতেই সমান তবে ডোমপাড়ায় মেয়েপুরুষ একত্র। মেয়েপুরুষ উভয়ে চুরিবিদ্যা রপ্ত করেছে। নিবারণ ডোমপাড়ার যম। সবদিকেই। কেননা, শাস্তিদাতা সে নিজে। মেয়েদের সে পিঠেও মারে, আবার লুকিয়ে চুরিয়ে তাদের সঙ্গতও করে। অর্থাৎ একদিকে শাসন অন্য হাতে বরাভয়।
কিন্তু ডোমপাড়া ছাড়াও নিবারণের কোপে পড়লে রক্ষা নেই। সেই কথাই ভাবছিল লখাই। আর ভাবছিল, সেদিন নেই। সত্যি, এক সময়ে তাকে সেনকর্তা শাসন করেছেন। সেই তুলনায় নিবারণ ঘেঁকি কুকুর। কিন্তু মহারানির চাকর। এ খেকি কুকুরের বিষদাঁত ভাঙার ক্ষমতা নেই আজ লখাইয়ের।
আঁতপুর পেরিয়ে সেনপাড়ায় ঢুকে মনে পড়ল সেজোবাবুর কথা। মজুমদারদের সেজোবাবু। তিনি বহুদিন থেকে কলকাতায় আছেন। মাঝে মাঝে আসেন সেনপাড়ায়। তখন কলকাতা থেকে বন্ধুরাও আসেন ওঁর সঙ্গে। সবাই ব্রাহ্ম বন্ধু। উনি বাড়ি এলে, ভাটপাড়া থেকে বনমালী ঠাকুর আসেন, নৈহাটি আর শ্যামনগর থেকেও কেউ কেউ আসেন। সবাই মিলে সভা করেন, তর্ক করেন, দেশ কাল আচার নিয়ে আলোচনা করেন। তারপর সেজো আর মেজোকর্তা তাঁদের গিন্নিসহ, বন্ধুদের নিয়ে নৌকায় বেড়াতে যান। পাড়ার সেন বোস ঘোষ-জায়ারা, চোখ পাকিয়ে গালে হাত দিয়ে দেখেন। পিচ করে থুথু ফেলেন, আর নিন্দে করেন।
একবার শোনা গেল, তিনি নাকি বিলাতে যাবেন। লখাই বিশ্বাস করেনি। করতে পারেনি। কেননা আগেও বাবুর যাওয়ার কথা হয়েছিল, তিনি যাননি। চোখের বাইরে থাকলে মানুষ কত কী রটায়। মনে পড়ল তাঁর কথা, লখাই, আমরা নিধিরামের জাত হয়েছি। কী কথাই বলেছিলেন। জীবনে মরণে সে কথাটি কোনও দিন ভুলবে না সে। কিন্তু কেমন করে নিধিরামের ভাঁড়ামি ও কাপুরুষতা থেকে আমরা মুক্তি পাব, সে কথা বলেননি কোনওদিন। তবে কি এ জাতের মুক্তি নেই!
সেজোবাবু নেই, তাই মজুমদার বাড়িতে সে যায় না এখন। যেতে মন চাইলেও যায় না। কেননা, সেখানে গিয়েও কারুর বড় একটা দেখা পাওয়া যায় না। গেলেও এক সেজোগিন্নি ছাড়া সকলেই তার কাছে বড় দুর্বোধ্য। সেজোকর্তাও খুব সুবোধ্য নন, তবু সেজোকর্তার কথার মধ্যে, লখাই নিজের মনের কথা খুঁজে পায়। উনি যে বলেন, আমরা পরাধীন, লখাই, এ জাতের সেটাই দুর্ভাগ্য।
সেনবাড়িতেও কারুর কাছে যাবার নেই। যারা আছে তাদের কাছে দুদণ্ড বসতেও লজ্জাকরে লখাইয়ের। সেই পুরী আজ মৃত। হাঁক ডাক নেই, আশা ভরসার কথা বলবার লোক নেই। কেবল বৃদ্ধা সেনগিন্নি একটু খাতির যত্ন করেন। ভাল মন্দ জিজ্ঞাসাবাদ করেন। কিন্তু লখাই জানে, দেওয়ানগিন্নি বড় অসহায়। সুদিনের স্মৃতি, দুর্দিনের ভারে ন্যুজ। আর লখাইয়ের জীবনে কোনও আশ্রয় নেই, কোথাও তার ঠাঁই নেই।
.
বাড়ি এল লখাই। বাড়িতে এসে দেখল সারদা এসেছে। বসে আছে হীরালালকে বুকে নিয়ে। কালী গঙ্গাজলের ছিটা দিচ্ছে বোয়াকে উঠোনে। শীতের বেলা আসতে না আসতে যায়। সন্ধ্যা ঘনায়মান।
লখাইকে দেখে সারদা আর কালী একটা স্বস্তির নিশ্বাস ফেলল। কালী জিজ্ঞেস করল, কেন ডেকেছিল রাইটারবাবু?
লখাই বলল তাদের সবিস্তারে। বলে তারপর জানাল, গাঁয়ের লোক তো আমার গোলাম নয়। বাস্তু যদি কেউ বেচে দেয় দিক, আমি আমার আগুরিপাড়ার দান পাওয়া জমি বেচব না। আর শ্যাম দাদাও পারবে না ভিটে বেচতে। দেখি একবার কোম্পানি আমার কী করে।
.
কয়েকটা দিন ধরে বাড়িতে শান্তি ছিল না। মধুর কোনও সংবাদ আজও বাড়িতে পৌঁছায়নি। কালী গোলামকে ডেকে জিজ্ঞেস করেছে। সে দ্ব্যর্থবোধকভাবে বলেছে, ভাবনা করো না কো। তাতে যা ভাবতে হয় ভাব। খেতে শুতে শান্তি নেই। কালী রাত্রে হীরাকে বুকের কাছে নিয়ে শুয়ে থাকে। জেগে থাকে সারা রাত। যদি একবার আগল খোলার শব্দ শোনা যায়।
শ্যাম কদিন থেকে রাত্রে উঠে বেরিয়ে পড়ে খালি। মধুরূপী নিশিতে পেয়েছে তাকে। দরজা খুলে বেরিয়ে যায়। বলে, মধু এলি বাবা? ওই দেখ, আমিন মশাই এসেছিলেন। বললেন, আবারো নাকি খাজনা বাকি পড়েছে। মা লক্ষ্মী খাজনাউলি হয়েছেন, মানুষগুলোনকে হাতি ভেবে ঘাড়ে চেপ্লে আছেন। পারবিনে বাপ, ও সব জমি জিরেতে আর যাসনি। ঘরের যে ধানগুলান আছে, গঞ্জে গিয়ে বেচে দিগে, লইলে, আমিনমশাইকে ওই দে।
ও গো, কাকে বলছ, কোথা যাচ্ছ! আর কোথা যাচ্ছে। মানুষের বাইরে চলে গেছে শ্যাম। তাই রাত্রে কালী নিজের আঁচলের সঙ্গে বেঁধে রাখে কোঁচা কাছার খুঁট। বলা তো যায় না। মেয়েমানুষের কপাল! কখন ঘুমে অচেতন হয়ে পড়ে থাকবে। জেগে দেখবে সে নেই। কিন্তু এ গিঠ তো আর কেউ খুলতে পারবে না।
একদিন বোদাই থেকে এমনি গাঁটছড়া বেঁধে সে এসেছিল। কতযুগ আগের কথা, তবুও ভোলেনি। মিনসে তখন এইটুকু, সে নিজে যে কতটুকু, আজ আর ঠাওর হয় না। শুধু মনে আছে, নাকে নতুন মোলক পরায় বড় ব্যথা ছিল। তা মিনসে এতটুকু হলে কী হবে। মানুষটি তো কম নয়। পথে আসতে হটর হটর গোরু গাড়ি থেকে নামে আর হুঁকো টানে গাড়োয়ানের সঙ্গে। গায়ে ছিল বিলিতি কাপড়ের জামা আর গলায় উড়নিটা ছিল কালীর আঁচলের সঙ্গে বাঁধা। যত ছোটই হোক, আর যতই নামুক শ্যাম তামাক খেতে, কালী আঁচলে বাঁধা উড়নিটার দিকে তাকিয়ে ভাবছিল আর ঠোঁট টিপে হাসছিল। ভাবছিল, মিনসেটা তার কোলের কাছেই রয়েছে।
নিদ্রাহীন রাত্রে চোখের জলে ভাসে কালী। চৌকিদার হেঁকে যায়, প্রহরে প্রহরে ডাকে শেয়াল, অবিশ্রান্ত ডেকে চলে কালপ্যাঁচা। বয়স হয়েছে তো। ঘন ঘন বাইরে আসে। স্থির থাকতে পারে না। কিন্তু কই, মধু তো আসে না।
দুর্ভাবনা লখাইয়ের বেশি। সে পরাজয় মেনেছে হীরার কাছে। অথচ তারই কোপে পড়ে মধু ঘর ছেড়ে গেল। মধুকে ঘর ছাড়া করল সে! এক হীরা ছাড়া সে ঘটনার সাক্ষী কেউ নেই। সে হয়তো এত দিনে বলেছে কালী বউঠানকে। ছি ছি, বউঠান ভাবছে তার ছেলেকে দেশান্তরী করেছে লখাই।
শান্তি নেই। ঘরে না, বাইরে না। সারদার কাছে নয়। পাড়া ঘুরে ঘুরে বু সে জমি ভিটের কথাটি যাচাই করে সকলের সঙ্গে। কার কী ইচ্ছা। ইচ্ছা নেই, কিন্তু জোর জুলুম হলে?
লখাই একদিন গোলামকে জিজ্ঞেস করেছিল মধুর কথা। গোলাম বলেছে, সে জানে না। বলে পেছনে থেকে ভেংচেছে লখাইকে। শালা, হাত ভেঙে দিয়ে এখন সোহাগ দেখাতে এসেছে।
তারপর ফিরে এসেছে অধরার দল। আসেনি মোহ আর মধু। সেই কথাই সাতকাণ্ড রামায়ণের মতো খেউড় করে শুনিয়েছে সে কালীকে হেঁচতলায় দাঁড়িয়ে। তাই নিয়ে পাড়ায় ঘরেও আলোচনার অন্ত রইল না। বিষ্টু দুলে তেসুতি কলের সকলের কাছে গল্প করে বেড়াল মধুর কথা। পাগলা সাহেব শুনে বিষ্টুকেই দুই রা কষিয়েছে ঘাড়ে। জগা মিস্তিরি নালিশ করতে গিয়েছিল পাগলা সাহেবের কাছে। মিছিমিছি লাগাতে গিয়েছিল মধুর নাম করে। মধু নাকি গাল দিয়েছে সাহেবকে। পাগলা সাহেব উলটে তাকে বলেছে, এরকম কথা বললে তাকে সে তাড়িয়ে দেবে কারখানা থেকে।
খবর রটেছে, গারুলিয়ার কলে কচি ছেলের হাতকাটা পড়েছে। সবাই ছেলে সামলাচ্ছে। যাদের ছেলেরা কারখানায় যায়, তাদের ঘরে আটকাচ্ছে। গারুলিয়ার সেই ছেলেকে কলকাতায় সাহেবদের হাসপাতালে পাঠিয়েছিল। একটা হাত তার বাদ দিতে হয়েছে। কোম্পানি বলেছে, আজীবন ওই ছেলের ভরণপোষণ করবে তারা। ছুটকো ছাটকা কাজ করলেই হবে। ভরণপোষণ যদি না চায়, তবে কোম্পানি দুশো টাকা দিয়ে দিয়ে দেবে। কথায় বলে পড়ে পাওয়া চৌদ্দ আনা। ছেলে কতদিন বাঁচবে, ততদিন যদি কোম্পানি আর না দিতে চায়। তার থেকে হাতের দুশো-ই ভাল। দুশো টাকা! কম তো নয়। ছেলের বাপ মা তাই নিয়েছে।
কথাটা প্রথম শুনে হীরার মনে বড় দুশ্চিন্তা হয়েছিল। কিন্তু সে ক্ষণিকের। গোলাম তাকে বুঝিয়ে দিয়েছে, ওটা অসাবধানতার ফল। আগুনে কেউ হাত দিলে, হাত তত পুড়বেই। হাত দিতে জানা চাই। যে জানে, তার পোড়ে না। সে আছে দিনরাত তেসুতি কলের আনাচে-কানাচে।
বন্ধুদের সঙ্গে খেলা করতে করতে, বারে বারেই মধুদাদার কথা মনে পড়ে যায়। মধুদাদার কথা মনে হলে হীরার বড় রাগ হয়। মধুদাদা মর্মাহকে নিয়ে চলে গেল। পালিয়ে গাঁ-ছাড়া হল। তবে হীরার দিন যাবে কেমন করে। সে কার কাছে থাকবে। সে লুকিয়ে কাঁদে। নিশি পাওয়া ভূতুড়ে বাই নিয়ে ছুটে ছুটে যায় গঙ্গার ধারে। ঘোরে তেসুতি কলের কলঘরের যন্ত্রের আনাচে-কানাচে আর চোখ মোছে কনুই দিয়ে।
গোলামও রাগ করে। সত্যি, মধু পালিয়ে গেল মোহকে নিয়ে। কার ভয়ে, কীসের অভাবে?
পাগলা সাহেবের নজর এড়ায় না। তার নজর পড়ে হীরালালের উপর। ধর্মান্ধ সেই লোকটার ছেলে এই হীরালাল। তবু হীরাকে নিয়ে পড়ল সে। ওকে এখন থেকেই পাকা-পোক্ত করে তুলতে হবে। নেটিভদের এই ফরসা ছেলেটার অদ্ভুত চোখ দুটোর নিরন্তন অনুসন্ধিৎসা, যন্ত্রের সম্পর্কে অদম্য কৌতূহল, নিয়ত কলঘরে ঘুরে বেড়ানো, পাগলা সাহেবের মনে বিস্ময় ও উত্তেজনার সৃষ্টি করল। টমাসডাফের মি. ওয়ালিক নিজের হাতে নেটিভদের কাজ শেখায়। দিনে দিনে ওরা কর্মঠ কারিগরের দল তৈরি করছে। সেও তাই করবে। কিন্তু কী আছে এ সব নেটিভদের চরিত্রের মধ্যে। ওরা হঠাৎ পালিয়ে যায়, গ্রাম্য উৎসবে মেতে গিয়ে দুনিয়ার সবকিছু ভুলে যায়। তাই মি. ওয়াল্টার বলে, এক হাতে শেখাও, আরও এক হাতে চাবুক রাখো।
কিন্তু হীরালালের জন্য চাবুকের প্রয়োজন ছিল না। পাগলা সাহেব হীরালালকে নিয়ে পড়ল।
.
ফাল্গুন মাস শেষ হয়ে এল। দোল পূর্ণিমা গেছে কয়েকদিন আগে। কিন্তু এখনও তার রেশ কাটেনি।
দক্ষিণ হাওয়ার ঝড় বইছে। থেকে থেকে সেই হাওয়া চৈতালি ঘূর্ণির গোঁ গোঁ শব্দে মাঠ ঘাট ভেঙে ছুটে চলেছে। ছুটে চলেছে মটর, মুগ, কলাইয়ের পাকা রং ধরা খেতের উপর দিয়ে। লাটিমের মতো পাক খেয়ে উড়ে চলেছে শুকনো পাতার ডাঁই, হারিয়ে যাচ্ছে গঙ্গার ঢেউয়ে ঢেউয়ে।
আম গাছে বোল ফুটে কষুটে আম ধরেছে। কাঁঠাল গাছে কাঁঠাল। যেন পাঁশুটে খরার কচি কচি বাচ্চা। কচি কিশলয়ে ভরে উঠেছে বট অশ্বথের ডাল। পাকা নাজনা, কাঁচা শজনে ডাঁটা গাছে গাছে।
আকাল এসেছে। সময় বড় খারাপ। মা শীতলার পুজো চলেছে, গাঁয়ের বাইরে। মাকে ওখান থেকেই ফিরে যাওয়ার আবেদন জানানো হচ্ছে। সব ঠাকুরের দয়া চাই। চাইনে মা শীতলার, ওলাই চণ্ডীর। এই মায়েরা দয়া করলে রক্ষা নাই।
দাম বাড়ছে চালের। তিন আনা থেকে চার আনা পাল্লা দাঁড়িয়েছে। পাল্লা অর্থাৎ পাঁচ সের। পাঁচ আনা, ছ আনাও ছোঁবে বলে মনে হচ্ছে। পুরবী বালাম ছ আনায় ইতিমধ্যেই উঠেছে, সাত আনা সাড়ে সাত আনায় উঠতে পারে। তিন টাকা থেকে সোয়া তিন টাকা, সাড়ে তিন টাকায় মন দাঁড়াবে। কে জানে ডালের দর কী রকম উঠবে। সময় বুঝে চালের দাম চড়ল। ডালের দামও উঠবে। উঠলে ক্ষতি নেই, কিন্তু গোলাজাত হয়ে পড়ে থাকলে কী লাভ। বাজার চাষির হাতে নয়, মহাজনদের হাতে। যা করে মহাজন।
.
ফিরে আসছে ঘোষপাড়ার মেলার লোকেরা। আউলচাঁদ বাবাজির লীলাক্ষেত্র। তাঁর প্রধান শিষ্য সদগোপ কুলবধূ সতীমায়ের থান ঘোষপাড়া। সেখানে নাকি অন্ধ দৃষ্টি ফিরে পায় হিমসায়র পুকুরে স্নান করলে। বোবা কথা বলে, কালা কানে শুনতে পায়, বিকলাঙ্গ সর্বাঙ্গ সুস্থ হয়। আউল ধর্মে গুরুই সব। গুরুকে বলে কর্তা। শিষ্যকে বলে বরাতী। এদের বলে কর্তাভজা।
আউলচাঁদ নাকি চৈতন্যের পুনর্জন্ম রূপ। ঘোষপাড়ার ডালিম গাছের তলায় পালেদের কূলবধূকে যমের হাত থেকে ফিরিয়ে নিয়ে এসেছিলেন এবং সেখানেই স্বেচ্ছামৃত্যু বরণ করেছিলেন। আবার জন্মগ্রহণ করেছিলেন সতীমায়ের গর্ভেই। এই জন্মোৎসবই ঘোষপাড়ার দোল মেলা।
নরনারী আসে। ডালিম গাছে মানত করে ঢিল লটকে দেয়। তাতে নাকি মনস্কামনা সিদ্ধ হয়। দূর দূরান্ত থেকে পায়ে হেঁটে এসে, বেঁধে বেড়ে খায়। সবাই ফিরে চলেছে। কিন্তু ধর্মে বিশ্বাসী, তীর্থযাত্রীর সংখ্যা নগণ্য। যারা ফিরে চলেছে, তারা অধিকাংশই আমোদবাজ। ঘোষপাড়ার দোল মেলা যেন ফুর্তির জায়গা। এদের দেখলেই বোঝা যায়। চুঁড়ি, বুড়ি, রাড়ি রাঁড়, বেশ্যা ঘুসকি আর আমুদে বুড়ো জোয়ানেরা। হেঁটে, গোরুর গাড়িতে, কেউ কেউ ঘোষপাড়া থেকে কাচরাপাড়া রেল স্টেশনে রেলে করে ফিরে চলেছে। সব রং-এ ফাগে মাখামাখি। নেশা ও ঘুমকাতর চোখের কোলে কালি। কি মিনসে কি মেয়ে। কদিন তাড়ি-মদের শ্রাদ্ধ হয়েছে। মাঠের ঝোপে দোললীলা করেছে সবাই। মেয়েমানুষকে মাঠের মধ্যে উলঙ্গ করে দিয়ে পূর্ণিমার রাত্রে ফুর্তি করেছে বন্ধুরা। হাততালি দিয়েছে, ফাগ ছুঁড়ে দিয়েছে, তাড়া দিয়েছে। আর উলঙ্গ মেয়েমানুষ ছুটে ছুটে পালিয়েছে, তাড়া দিয়েছে সকলে। এ সব করেছে কলকাতা ফরাসডাঙার লোকেরাই বেশি। বাদ বাকি মানা আমোদ লুটেছে।
আঁতপুর, সেনপাড়া থেকে যারা গিয়েছিল ঘোষপাড়ায়, তাদের মুখে শোনা গিয়েছে, মধু আর মোহকে তারা দেখেছে সেখানে। সঙ্গে দেখা গিয়েছে নারায়ণ আর বিমলিকে।
কালী বিশ্বাস করেনি, অবিশ্বাসও করেনি। লোকে যে কত কথাই বলছে। গারুলিয়ায় দেখেছে, ফরাসডাঙায় দেখেছে, চুঁচুড়ায় দেখেছে। সত্যি মিথ্যে যাচাইয়ের কোনও উপায় নেই।
কিন্তু আর কতদিন। এ সব কথায় যে কালী আর সান্ত্বনা পায় না।
.
তেলিনিপাড়ার বাবুদের বাড়িতে গিয়েছিল টমাস ডাফের ওয়ালিক, তাদের বেগ ডানলপ কোম্পানির অতিথি লিটুলজন। ফোর্ট গ্লাস্টারের ওয়াল্টারও গিয়েছিল। একী আশ্চর্য ব্যাপার! সাত দিন ধরে সেখানে যাত্রা গান, কবি গান, বাঈজি নাচ চলেছে। লোকজন কারখানায় যাবে কী, বাড়িতেই ফেরে না অনেকে। সাহেবরা অনুরোধ করল এ গানবাজনা বন্ধ করে দেওয়ার জন্য। বাবুরা প্রথমে একটু আপত্তি করেছিলেন। কিন্তু ব্যাপারটা নিয়ে বেশি বাড়াবাড়ি তাঁরা করতে চাইলেন না। বন্ধ করে দিলেন গানবাজনা।
.
তারপর এল গেরিমাটিতে কাপড় ছোপানোর পালা। সামনে চৈত্র মাস। সকলে সন্ন্যাস নেবে। সন্ন্যাসের শেষ হবে চৈত্র সংক্রান্তির চড়ক পূজায়। এখন শোনা যাবে ঘাটে মাঠে, জয় তারকেশ্বরো শিবো জয়বাবা তারকনাথ। যেখানে যেমন। কোথাও ভদ্দেশ্বরো শিববা, কোথাও তারকেশ্বর, কোথাও বুড়োশিবের জয় জয়কার।
এখানে তারকেশ্বর। চড়কের দিন সবাই যাবে তারকেশ্বরের মাথায় জল ঢালতে। গাড়ি পালকিতে নয়, বাঁকে ঘড়া গঙ্গাজল নিয়ে যাবে সবাই। কারখানায় দেখা গেল, অনেক মেয়েপুরুষের গায়েই গেরুয়া। কোম্পানির সাহেবরা জানে, আবার দুদিন কারখানা বন্ধের দিন সমাগত।
হাওয়ার বুকে ঝড়ের ইশারা।
মধু এখনও আসেনি। লখাই একলাই মাঠে যায়। ঘরে ধান চাল বাড়ন্ত। তাড়াতাড়ি কোনওরকমে মটর কলাই তুলতে পারলে হয়। শ্যাম তো অথর্ব। কাছে থাকলে হীরাকে দিয়ে কাজ পাওয়া যায়। কিন্তু হীরা পালাবার জন্য সদাই সচকিত। লখাই তাকে ছেড়ে দিয়েছে। কখনও আটকায় না। মাঝে মাঝে উদভ্রান্ত হয়ে ওঠে। কাজ ফেলে উঠে দাঁড়ায়, চেঁচিয়ে ডেকে ওঠে, হীরা! হীরা কোথায় গেলি?
মাঠের সবাই তার দিকে ফিরে তাকায়। এদিক ওদিক দ্যাখে। কোথায় হীরা।
লখাই ডেকেই বুঝতে পারে। লজ্জা হয়, বুকটা টাটিয়ে ওঠে। না না, হীরাকে সে ছেড়ে দিয়েছে। কিন্তু কোথায় থাকে ছেলেটা! বাপের কাছে কি এক দণ্ড থাকতে নেই। মধুও নেই। থাকলে চোখে চোখে রাখত। কোনওদিন হয়তো যন্ত্রের মধ্যে পেষাই হয়ে পড়ে থাকবে।
সারদা চলে গিয়েছিল। আবার নিয়ে এসেছে লখাই। কালী একলা পারে না।
একসঙ্গে ঘর সংসার, তার মধ্যে ফসলের কাজ। জাঁতা পেষাই, ঝাড়া বাছা রোদ খাওয়ানো, এ সব কি একলা হাতের কাজ।
লখাইকে অন্য লোকে মাঠে সাহায্য করে। বলে, ছোঁড়াকে নিয়ে এলে তো পারতে।
লখাই বলে, না, একলাই পারব।
.
২৯.
দক্ষিণের ঝড়ো হাওয়ায় গঙ্গার জলে যেন ডাক ছেড়েছে। সদ্য জোয়ার পড়েছে। এমন সময় সেনপাড়ার ঘাটে এসে নৌকা লাগল। গোঁসাইদের নায়েব এসেছেন। সঙ্গে শ্যামনগরের রাজা প্রসন্ন ঠাকুরদের একজন কর্মচারী।
সবে সকাল হয়েছে। এর মধ্যেই চৈত্র মাসের রোদ চড়ে উঠেছে। গঙ্গার ধারের মাঠে কাজ করছে চাষিরা। আরও উত্তরে তেসুতি কলের বাঁধানো পোস্তার গায়ে নোঙর করেছে স্টিম লঞ্চ। পাট এসেছে। পাট তুলছে কলের মুটেরা। নোয়াখালি চাটগাঁ অঞ্চলের খালাসিরা কৌতূহল ভরে দেখছে এই নতুন দেশ। সকলেই বাঙালি। কিন্তু এর কথা সে বোঝে না।
গোঁসাইদের নায়েবকে দেখে মাঠের সকলে সচকিত হয়ে উঠল। কী ব্যাপার! এমন অসময়ে? একা আমিনেই রক্ষে নেই, তার উপরে নায়েব মশাই। সঙ্গে আবার উটি কে?
হরি দুলে মাটিতে কপাল ঠুকে গড় করল। কাছাকাছি সকলেই দণ্ডবৎ হল।
নায়েব বললেন, কেমন আছ হরি? খবর সব ভাল তো?
হরি বলল, এঁজ্ঞে, সবই ভাল। হুজুরেরা যেমন রাখবেন, তেমনই থাকব। তা আপনি এলেন যে লায়েব মোশাই?
কেন হে, আসতে নেই নাকি?
রাম রাম কত্তা, আপনাদের রাজ্যি, আপনারা আসবেন না তো কে আসবে। আসেন না তো।
নায়েব মশাই নিরুত্তরে মাঠের উত্তর দক্ষিণে নজর করলেন। দুলেপাড়া আর আগুরিপাড়ার দিকে কয়েক মুহূর্ত তাকিয়ে থেকে হঠাৎ বললেন, হ্যাঁ, আসতে হল। জমি বিলি বন্দেজ করতে হবে।
জমি বিলি বন্দেজ! জমি কোথায় যে নায়েবকে আসতে হল বিলি বন্দেজের জন্য? কথাটা শুনে খটকা লাগল সকলের। মুখ চাওয়াচায়ি করল সবাই।
হরি সংশয় শঙ্কিত চোখে তাকিয়ে জিভ দিয়ে ঠোঁট চেটে বলল, এঁজ্ঞে জমি কোতায় আর লায়েববাবু যে বিলি করবেন?
নায়েব কয়েক পা এগিয়েছিলেন। দাঁড়িয়ে বললেন, কেন, এই তো এত জমি রয়েছে, সবই নতুন বন্দোবস্ত হবে। জমিদারের ট্যাক্সসা বেড়েছে, জমিদারকে সেটা উশুল করতে হবে তো! প্রজারা সে হারে খাজনা দিতে না পারলে, পাবার মতো লোককেই বন্দোবস্ত দেওয়া হবে।
মাঠের সব মানুষগুলি ভ্রু কুঁচকে হাঁ করে তাকিয়ে রইল নায়েব মশাইয়ের দিকে। কথাটা ঠিক ঠাওর হল না যেন। নায়েব মশাই হঠাৎ হেসে বললেন, কাছারিতে এসো সব বুঝিয়ে বলব, বুঝেছ? ভয়ের কিছু নেই। বলো সবাইকে, যেন দলিল দস্তাবেজ নিয়ে সবাই আসে। আইনের সঙ্গে পা দিয়ে চলতে হবে তো। নিত্যি নতুন হেরফের, সব বুঝে নেওয়া দরকার।
বলে নায়েব মশাই সঙ্গের লোকটিকে নিয়ে গ্রামের মধ্যে ঢুকে গেলেন।
চৈত্র সকালের নীল আকাশে যেন আচমকা কালবৈশাখীর মেঘ ছেয়ে এল। রং মাতাল বাতাস হল ঝড়ের গোঙানি। কিছুই নয়, অথচ কোথা দিয়ে যেন কী হয়ে গেল। কাছাকাছি যে কয়জনা ছিল, সকলেই কয়েক মুহূর্ত হতভম্ব হয়ে রইল।
কিছুদিন থেকে সকলেই মনে মনে সম্ভাব্য অসম্ভাব্য নানান চিন্তায় শঙ্কিত ছিল। শঙ্কা ও চিন্তাটা জমির-ই। সেই যেদিন উটকপালে অলিক সায়েবের সঙ্গে আর একটা সাহেব এসেছিল, সেইদিন থেকে দুশ্চিন্তা ঘুম কেড়েছে সেনপাড়ার। সাহেব দেখে ভয় হয়নি। ভয় হয়েছিল লখাইয়ের কথা শুনে। লখাই সেদিন নির্মম সত্য কথাটা তাদের শুনিয়েছিল। ভয় প্রথম ধরেছিল, কয়েক বছর আগে। যেদিন গোঁসাইদের আমিন মশাই ঢোল সহরত করে জানিয়ে দিয়েছিলেন, গঙ্গার ধারে আর জমি বন্দোবস্ত দেওয়া হবে না। উপরন্তু, কোম্পানি চাইলে সকলে জমি বিক্রি করতে বাধ্য থাকবে।
কিন্তু সে কথা ভুলে গিয়েছিল সবাই। আবার সে উৎপাত এসে হাজির হয়েছে। সেই উৎপাতে সকলের মন দুশ্চিন্তাগ্রস্ত ছিল। কিন্তু নায়েব মশাই বিলি বন্দোবস্তের কথা বললেন। গত দশ-বিশ বছর থেকে শুধু একই কথা শোনা যাচ্ছে, খাজনা আর টেকসসা, টেকসসা আর খাজনা। দু-এক কথা বললে, কর্তারা বারাসতের কোর্ট দেখিয়ে দেন। আজ কোম্পানির কথা নয়, কথা আরও খাজনা বৃদ্ধি। তেমন উপযুক্ত রায়ত না থাকলে রায়তি স্বত্ব বেদখল হবে। উপযুক্ত রায়ত তারাই, যারা জমিদারের মর্জিমতো বাড়তি খাজনা দিতে পারবে। জমিদারের মর্জির কূল পাথার নেই। প্রজার তো ডাইনে রাখতে বাঁয়ে কুলায় না, বাঁয়ে রাখতে ডাইনে নেই। মর্জির পাথারে সে ভাসবে না, ডুবে যাবে।
ফের খাজনা বৃদ্ধি, নইলে নতুন বন্দোবস্ত। হরি দুলের ভয়ার্ত হৃৎপিণ্ডের পাকে পাকে জড়িয়ে ধরল বিষধর। সে তার শেষ সীমায় এসে পৌঁছেছে। আর মাত্র একটি কোপের অপেক্ষা। তাকে লুটিয়ে পড়তে হবে ধুলোয়।
বোবা উদভ্রান্তের মতো হরি ফিরে তাকাল মাঠের দিকে। তার মূক অস্থিরতা, ভয় ও অসহায় চোখ নিয়ে খুঁজল সবাইকে। লখাই আসেনি। লখাইয়ের কাজ ও কথাকে তার বড় ভয়। তবু তার আশা ভরসা ও আশ্রয় তো একমাত্র লখাই। এমনকী তার বোবা আড়ষ্ট জিভের ভাষাও লখাইয়ের মুখেই। সে কথা যত ভয়াবহ হোক, কানে শুনলে প্রাণে আশা জাগে। সে আশাও বড় ভয়ের। নইলে রাইটারবাবু পর্যন্ত শাসিয়ে দেয় লখাইকে।
এ তো শুধু জমিদারের কথা। তারপরে আছে মহাজন। হরি দুলে আজও মহাজনের কাছে হাত পাতেনি। অন্যান্য অনেকেই পেতেছে। জমি নিয়ে একটু এদিক ওদিক হলে, আগে ঝাঁপিয়ে পড়বে মহাজন।
মাঠের কাজে আর তেমন মন দিতে পারল না কেউ। এখনও অনেক কাজ। রোস বোসের সময় নেই। এই ফসলটা গেলে আগামী কয়েক মাসের ভবিষ্যতের চেহারাটা দেখা যাবে। অর্থাৎ বোঝা যাবে অবস্থার গতিক।
গোকুল দিগর একটু দূরে ছিল। কাস্তে হাতে হাত দুটো তখনও হাতজোড়ের ভঙ্গিতে হাতে হাতে ঠেকানো। গলা চড়িয়ে হরিকে জিজ্ঞেস করল, কথাটা কী রকম হল হরি দাদা?
জবাব দিল অখিল দুলে। অখিল নমস্কার করেনি নায়েবকে। কানে শুনেছে, আড়চোখে চেয়ে দেখেছে, তবু মুখ তুলে তাকায়নি নায়েবমশায়ের দিকে। সে আপন মনে কাজ করছিল। এখনও কাজ করতে করতেই গোকুলের কথার জবাব দিল, বুইতে পারলেনি কথাটা? আমিন নিয়ে কারবার কর, তা এবার লায়েব মোশাই এয়েছেন। মোশাইয়ের লজরানা দিতে হবে না। নজরানা দিতে পারলে সব ঠিক হয়ে যাবে।
গোকুল বলল, কেন, নতুন কানুন হয়েছে নাকি? জমিদারে এলে তানার নামে লজরানা দেয়। লায়েবের আবার…
অখিল তিক্ত গলায় হেসে বলল, দিতে হবে গো দিতে হবে। লায়েব মোশাইয়ের নামে না দেও, সদর আমলাদের লৌকো ভাড়াটা দেবে তো? এই ফান্ধুন যাচ্ছে, সামনে চোত মাস। পোষের কিস্তি দিতে যাবে তো? লায়েবের লজরানা না দিলে দেখবে শাবনের কিস্তিশোধ নেকা হয়নি। মটর বেচার টাকা সব ওই কিস্তির সুদেই শোধ যাবে। মাটি চষে খাও আর এটা বোঝ না?
অখিল আবার হেসে উঠল। মাঠের সংশয়শঙ্কিত পরিবেশে তার হাসিটা আতঙ্কের চাপা অস্থিরতা ছড়িয়ে দিল।
সে আবার বলল, আরও বলব? শোন
অখলে চুপ দে, চুপ দে বাবা। বাতাসেরও কান আছে।
প্রায় ডুকরে উঠল হরি। তার বড় ভয়। বুকের মধ্যে ধড়ফড় করে অখিলের কথা শুনলে। ছোঁড়া আর এক তরো। লখাইয়ের বাড়া। হরির না বলে উপায় কী। অখিল যে তার মজুর কিষাণ। তার ঘরের মানুষ বলা চলে। অন্যান্য সকলেই অখিলের দিকে তাকায়। সকলের চোখেই ভয়। অখিল এক মূর্তিমান কুগ্রহ। অখিলের বাতাসও খারাপ। অতি ভয়ংকর অখিলের মুখের কথা। সে সব কথা যেন দেবতারও অসহ্য। অখিল এক ভয়াবহ কাহিনীর নায়ক। জলে বাস করে কুমিরের সঙ্গে বিবাদের প্রবাদকে সত্যে পরিণত করেছিল সে। সে অঞ্চলে সেই প্রথম।
বছর তিনেক আগের ঘটনা। আমিন মশায়ের কোপে পড়েছিল অখিল। সামান্য ঘটনা। আমিন মশায়ের তলবানা কম দিয়েছিল সে। দেখা গেল, তার আগের বছরের বাকি কিস্তি পাঁচ টাকা কুড়ি হয়ে বসে আছে। সে স্বীকার পাবে কি, কেঁদে ভাসাল। আমিন মশায় শুনলেন না। অখিলের দেবার ক্ষমতা ছিল না। কিন্তু পরের বছর ফসল ভাল হয়েছিল তার। আমিন মশাই কোর্টে দরখাস্ত করে দিলেন। বাকি খাজনা উশুলের জন্য বারাসতের ম্যাজিস্ট্রেট পেয়াদা মোকরার করে দিলেন অখিলের সব ফসল কেটে কাছারির গোলাজাত করার জন্য। সেনপাড়ার তাবৎ মানুষ ভয়ে কাঁপতে কাঁপতে সে দৃশ্য দেখেছিল। দুশ্চিন্তায় ও ভয়ে সেনপাড়ার অনেক চাষির ঘরে সেদিন উনুন জ্বলেনি।
অখিল গেল রাম ঠাকুরের কাছে। রামদাস বাভুজ্জে মশাই। বড় ভয়ানক লোক। ছিলেন বাংলাদেশের বাইরে, কোম্পানির কাজে। কিন্তু বনল না কোম্পানির সঙ্গে। দিল্লি লখনউ করে ফিরে এলেন। এসে এক আজব কাজ করলেন। ঠাকুর কাগজ ছাপালেন। ফরাসডাঙায় ছাপাখানা খুললেন। সে আবার কোথায়। ফরাসডাঙায় বড় সাহেবের কুঠির গায়ে। সাহেব নিজেই নাকি ঠাঁই দিয়েছিলেন। মহারানির রাজত্বের উপর ফরাসডাঙার সাহেবের বড় রাগ ছিল। আর রাজরাজড়া লোক। রাজার ঘরের খবর তারাই জানেন। কোন সাহেবের ঘরে কার পেট পাতলা রোগ রয়েছে, মায় কোন মেমসাহেবের মাথা উকুন নিকিতে ভরে গেছে সে খবরও জানেন। ঠাকুরকে তিনিই তালিম দেন, এটা লেখো, সেটা লেখো। ঠাকুরেরও বুকের পাটা কম নয়। নিজেও সরস্বতীর ডাকসাইটে ছেলে। তিনি হপ্তায় হপ্তায় ছাপতে লাগলেন বঙ্গসিন্ধু। সে এক হইহই। রইরই কাণ্ড। বঙ্গসিন্ধু তো নয়, হপ্তায় হপ্তায় যেন মুষলের ঘা পড়তে লাগল এ সব অঞ্চলে। কলকেতার এক কাগজে লিখল, কে এই বঙ্গবীর নাম যার রামদাস বন্দ্যোপাধ্যায়? আর এক কাগজ লিখল, কলিকাতার উপকণ্ঠে সিংহ নিনাদ না যাইতেছে। মাত্র বছর দু-তিন আগের কথা। তখন বাংলাদেশের কাগজের উপরও সরকারি কোপকটাক্ষ পড়েছে। লর্ড লিটন সায়েব বীজ পুঁতেছিলেন। সে বীজে জল ঢেলেছিলেন লেফটেনেন্ট গভর্নর স্যার জর্জ ক্যাম্পবেল। সেই বীজ দেশীয় কাগজের মাথায় মহীরুহের ছায়ার আশায় নয়। নেটিভ পত্রিকার উচ্ছেদের, উৎখাতের, তার স্বাধীন লেখনীকে মুছে দিতে, তার দাবিকে কণ্ঠরোধ করতে। সেই বীজ গাছ হয়ে প্রথমে লেফটেনেন্ট গভর্নর স্যার এডেন সায়েবের থাবা এগিয়ে এল। এল সোমপ্রকাশের উপর।
সানাইয়ের পোঁ সাহেবদের কাগজ আবার শান দিলে এডেনের থাবা। বললে, আর একটু ঠেলে দাও। তেমন খয়ের খাঁ দেশি কাগজও ছিল, ইংরেজের কাগজের প্রতিধ্বনি করল।
তখন মহামহিম লেফটেনেন্ট গভর্নর বাহাদুর শ্রীল শ্রীযুক্ত স্যার অ্যাসলি এডেন মহাশয়ের মুসুল এই শিরোনামা দিয়ে বঙ্গসিন্ধু ঘোষণা করল, এক অবৈধ আইন সৃষ্টি করিয়া, তাঁহারই লালিত সভ্য প্রজার প্রাথমিক ও বৈধ অধিকারে তিনি হস্তক্ষেপ করিলেন। কোনও কাগজ লিখে নাই, ইংরাজ দেশ ছাড়িয়া যাউক। শাসনতন্ত্রের অক্ষমতার দিকগুলি মর্মানুগ্রাহী প্রজামাত্রেই অঙ্গুলি নির্দেশ করিয়া থাকেন। ইহাতে সরকারের কোপ হইলে প্রজা সাধারণের মনে স্বভাবতই সন্দেহের উদয় হয় যে, সরকার প্রজাকে বিশ্বাস করে না, তাঁহার রাজকীয় ক্ষমতা অন্তরে অন্তরে নিয়ত আতঙ্কগ্রস্ত ও ভীত। অতএব, দংষ্ট্রাকরালানি চ তে মুখানি, দৃষ্টব কালানলসন্নিনি। দিশো ন জানে ন লভে চ শৰ্ম প্ৰসীদ বেদনা জগন্নিবাস ॥
চারিদিকে দ্যাখ দ্যাখ করে সবাই ছুটে এল। হুগলি, চুঁচুড়া, শ্রীরামপুর, কলকাতা, দু দিনে সব জায়গায়, রামদাস বাড়ুজ্জের নাম সকলে শুনতে পেল। এপারে বিশেষ আলোড়ন হয়নি। কে করবে, লোক কোথায়। আলোড়ন সামান্য হয়েছে হালদার বাড়ি, মজুমদার বাড়ি। চক্রবর্তীরা ও সব নিয়ে বিশেষ মাথা ঘামায় না। সেনবাড়িতে তো সন্ধ্যায় বাতি দেখা যায় না বাইরে থেকে।
অথচ রামঠাকুর এপারের মানুষ। সেনপাড়া আঁতপুরের সীমান্তে তাঁর বাড়ি। কিন্তু অধিকাংশ সময় থাকেন ফরাসডাঙায়, নিজের ছাপাখানায়। বঙ্গসিন্ধু তাঁর ধ্যান তাঁর জ্ঞান।
কী মনে করে অখিল গিয়েছিল তাঁর কাছে। গোঁসাই আমিনের এই বেআইনি ক্রোকের বিরুদ্ধে, অখিলকে তিনি মামলা করতে বললেন বারাসতের কোর্টে। তদবির করলেন নিজে। অখিল ঠাকুরের কথায় ঘটি বাটি সব বেচল। কিন্তু রামঠাকুর ভাল বুঝতেন, মন্দ বুঝতেন না। ন্যায় যুদ্ধ জানতেন, অন্যায় সমর জানতেন না। যা না জানলে, বুকে হাঁটা অন্ধকারের সরীসৃপদের সঙ্গে লড়াই চলে না। যে ক্রোক করে ধান কেটে নিয়ে গেল, সেই উলটে নালিশ করল, অখিল ক্রোক অদুল করেছে। মাননীয় ম্যাজিস্ট্রেটের পিয়াদা মোকরার হওয়ার সংবাদ পেয়ে পূর্বাহ্নেই সে ফসল কেটে ঘরে তুলেছে। পিয়াদার পকেটস্থ হল জমিদারের টাকা।
ফলে, আইনের ফল ফলল উলটো। সর্বস্বান্ত অখিলের হল ছ মাস সশ্রম কারাদণ্ড। সারা সেনপাড়া ভয়ে স্তম্ভিত! তাদের কাছে রাম ঠাকুর হয়ে উঠলেন এক ভয়াবহ জীব। সর্বনাশ! ঠাকুরের ছায়া মাড়াসনি। কেননা অখিলকে পরামর্শ দিয়ে সর্বস্বান্ত তো তিনিই করেছেন। তাঁকে দেখলে সবাই লুকোত। পথে পড়লে তারা অন্য পথ ধরত। ঠাকুর কাগজে বিদ্যে ফলাক, এখানে আর নয়।
রামদাস তা জানতেন। সন্তানেরা তখন ছোট। মাঝে মাঝে হালদারবাড়ি অথবা মজুমদারদের বৈঠকখানায় যান। নানান আলোচনা হয়। বেশির ভাগই ব্রাহ্মধর্ম ও হিন্দুধর্ম বিষয়। কিন্তু অখিলের জন্য বেদনা তিনি কোথাও প্রকাশ করতে পারেননি। কেবল আহ্নিকে বসে তাঁর দু চোখ জলে ভেসে যেত। সান্ত্বনা পেয়েছিলেন স্ত্রীর কাছে। আর চোখের জল রোধ করতে পারেননি জেল হাজতে অখিলের সঙ্গে দেখা করতে গিয়ে। অখিল বলেছিল পায়ে হাত দিয়ে, ঠাকুর, আমার মনস্তাপ নেইকো। কাণ্ডটা তো আমি সব বুয়েছি। আপনি আর চোখের জল ফেলে আমার অকল্যাণ করবেন না। আপনি একটু কাগজে লিখবেন, লিখবেন রায়ত কি মানুষ নয়?
লিখেছিলেন তিনি। লিখেছিলেন, লর্ড কর্নওয়ালিস যে চিরস্থায়ী বন্দোবস্ত নামক বিষবৃক্ষটি রোপণ করিয়া গিয়াছেন, তাহার ফল খাইয়া বাঙ্গালার রায়তবৃন্দ মহামারী আক্রান্ত কুকুটকুলের ন্যায় মরিতেছে। এই মৃত্যু হাহাকারের মধ্যে দেশীয় জমিদারগণ শ্মশানবাসী নিশাচরের মতো নৃত্য করিতেছেন। লর্ড ক্যানিং-এর সংশোধিত দশ আইনঔষধ এই মহামারী রোধ করিতে পারিল না। পাঠক, ইহা মস্যাধারের মসী লিখিত নহে, বাঙ্গালার কৃষকপ্রজার নয়ন বারিতে লিখিত হইল।
এ ব্যাপার নিয়েও কম আলোড়নটা হয়নি। আশেপাশের লম্বা বেঁটে রোগা মোটা, সব রকমারি জমিদারেরাই ক্ষিপ্ত হয়ে উঠেছিলেন রামদাস বাঁড়ুজ্জের উপর। কত কুকথা রটনা হয়েছে তাঁর নামে। তাঁর জাতি, সংসার, চরিত্র, পরিবার কিছুই বাদ যায়নি সেই রটনাকারীদের কাছ থেকে। কটুক্তির অন্ত রইল না তাঁর বিদ্যা বুদ্ধি সম্পর্কে।
কিন্তু ঠাকুর অবিচল। হেসেছেন। হেসেছেন আর লিখেছেন, তবু ঠাকুরকে একটু সামাল দিতে হয়েছে।
ফরাসডাঙায় বড়সাহেব ঠাকুরকে একটু রাশ টানতে বলেছেন। লেঃ গভর্নর এডেনের কাল! আঠারো শো আটাত্তরের নএর ধারা হাঁ করে আছে আক্রমণের জন্য। তা ছাড়া সরকারি দিকটা দেখতে হবে। ফরাসডাঙার রাজ্যের মতো এই সামান্য জমিদারি নিয়ে বাংলার গভর্নর বাহাদুরের সঙ্গে টক্কর দেওয়া ফরাসি সাহেবের ক্ষমতা নেই।
ঠাকুর রাশ টানলেন কিন্তু স্থানীয় পণ্ডিতসমাজের উপর তাঁর বঙ্গসিন্ধুর তীব্র কুটি বিদ্যুৎ কষায় হানল। ধর্মীয় গোঁড়ামি ও কুসংস্কারের উপর খঙ্গহস্ত হয়ে উঠলেন তিনি। সে জন্য তাঁকে কী নিদারুণ মাশুল দিতে হয়েছিল, সে কথা পরে আসবে। কিন্তু অখিলের ব্যাপারের পর জগদ্দল-সেনপাড়ার ছোট জাতের মানুষগুলিকে পর্যন্ত তাঁর বিরুদ্ধে কটুক্তি করতে দেখে তিনি যেমন ব্যথিত হয়েছিলেন, তেমনি বিরক্তও হয়েছিলেন বিলক্ষণ। আর এই অখিলের ব্যাপারকে কেন্দ্র করেই লখাইও ঠাকুরের পরম ভক্ত হয়ে পড়েছিল। বিশেষ করে তাঁর ইংরেজ বিরোধিতায় একটা যেন সূত্র খুঁজে পেয়েছিল লখাই। কিন্তু একই গোষ্ঠীর সাদা চামড়াওয়ালা ফরাসি সাহেব ভাল হল কেমন করে এটা সে জানত না। তবু এই ঠাকুরকে ভক্তি না করে উপায় ছিল না।
কিন্তু রামদাস নিজেই সরে থাকেন। লখাই এলেও উৎসাহিত হন না। এমনকী পথ চলতে সত্যি যদি কেউ মাটিতে কপালও ঠেকায়, তিনি নিরুত্তরে, দৃকপাত না করে চলে যান।
জেলে থাকতে অখিল ভেবেছিল, সবই যখন গেছে, তখন ছাড়া পেয়ে কোম্পানির চটকলে যাওয়া ছাড়া কোনও গত্যন্তর নেই। কিন্তু ভেবে উঠতে পারেনি ছেলেবউয়ের কথা। তাদের কোনও সংবাদও পায়নি জেলে থাকতে। ওই এক ভাবনা পাগল করেছে তাকে। তারপর আঁতপুরের ডোমপাড়ার ভুলো এল জেলে। ভুলো সিঁদেল চোর। তার মুখে সংবাদ পেল, হরি দুলের ঘরে আশ্রয় পেয়েছে তার ব্যাটা বউ।
সে সংবাদ পেয়ে উকুন ছারপোকা আর সারাদিনের ঘানি ঘোরানো, কিছুই তাকে পর্যুদস্ত করতে পারেনি। তারপর যখন ছাড়া পেয়ে গাঁয়ে এল, তখন এসে শুনল, তার বউ কাঁকনাড়ায় থাকে। জার্ডিনদের কলের দালান উঠছে, সেখানে জোগানদারনির কাজ নিয়েছে রাজমিস্ত্রিদের সঙ্গে।
বাপের মতো হরি দুলে। তার মুখ থেকে এ কথা শুনে কয়েক মুহূর্ত সে স্থির হয়ে বসে ছিল। তারপর বিচুলি কাটার কাটারিটা চোখে পড়তেই ধক করে জ্বলে উঠেছিল চোখ দুটি। সেটাকে হাতে নিতেই হরি দুহাত সাপটে ধরেছিল তাকে। বলেছিল, বাবা অখিল, কথা মা। বউ গেলে বউ হয়, প্রাণ গেলে প্রাণ হয় না। যে গেছে, সে যাক। একটা কাণ্ড করে তুই কেন ফের জেলে যাবি। লোকে হাসবে, আমিন মশাই বলবে, ওই শয়তানটাকে আমি আগেই চিনতুম। ও সব লয়। একবার বলে দেখ, যদি বেটি আসে। না আসে, না এল। তুই থাকবি আমার ঘরে। আমারও তো লোকজন চাই।একটা বছরও পুরো হয়নি। এই বিরাট পরিবর্তন অখিলকে অসহায় বিস্ময়ে বিমূঢ় করে দিল। হরির কথা শুনে কাটারিটা ফেলে দিল সে। তিনদিন তিনরাত্রি না খেয়ে শুধু বিচুলি ঘরে ঘুমিয়ে কাটাল। তারপরে গেল কাঁকনাড়ায় বউয়ের কাছে।
জীবনে এমন দিন অখিলের আসেনি। গিয়ে দেখল বউ রাজমিস্তিরি গোপাল আলির ঘরনি। গোপাল আলি মুসলমান। খিরপাড়ায় তার ঘর। অখিলের প্রাণের মধ্যে কী হয়েছিল জানি না। গোপাল আলির সামনেই সে শান্তভাবে বউকে জিজ্ঞেস করল, কী দুঃখে চলে এলি তুই?
বউ বলল, পরের ভাতে দুঃখ আছেই। তাই খেটে খেতে এয়েছি।
আর এটা?
এটা অর্থে, গোপাল আলির ঘর করা! তার কোনও জবাব দেয়নি তার বউ। নীরবে হুঁকোটা বাড়িয়ে দিয়েছিল অখিলের দিকে। অখিল হুঁকো নেয়নি। গোপাল আলির উঠোনে খেলছিল তার ছেলেটা। একবার ফিরেও তাকাল না। আপন মনে খেলা করতে করতে, আধো স্বরে গোপাল আলিকে ডেকে উঠছিল, বাব্বা! অই বাব্বা।…
কান্না তো মানুষের বুক ফেটে আসে। অখিলের মাথার শির ছিঁড়ে যেন গলার কাছে কিছু ঠেলে এসেছিল। যদিও সেটা কান্না কিনা সে জানে না। কিন্তু ভয়ানক একটা কাণ্ড সে কিছুই করেনি। চলি বলে উঠে এসেছে। তার বউ বলেছিল, আবার এসো।
এই সেই অখিল। লোকে বলেছে, কী বুকের পাটা হরি দুলের। ঠাঁই দিল ওই সর্বনেশেকে। আমিন মশাই কি ওকে ছেড়ে কথা কইবে।
ভয় যে হরির না ছিল তা নয়। কিন্তু তার একটা সীমা আছে। ধর্মের কাছে তো ভয় নেই। ভয় থাকলেও, অখিলকে আশ্রয় না দেওয়া অধর্ম। তাই ঘরে নিয়েছে।
তার বড় ভাই মতি। সে মরে গিয়েছে। মতির ছেলে বহুদিন পূর্বে ঘর ছেড়ে গিয়েছে কোম্পানির রেলে কাজ করতে। সে আর ফিরে আসেনি। ছেলেটার বিয়ে হয়েছিল। সে বউ আজ সধবা হয়েও রাঁড়ি। এক চিমটি বউ এখন বয়সে বাড়ন্ত, মস্ত বড় হয়েছে। কালো দুলেনির নাতবউ। পাপ বউ। তা হলেও ঘর ছাড়েনি মেয়েটা। সঙ্গ করেনি কারুর। রং ঢং বাঁচালতার অপবাদ নেই। হরির নিজের ছেলেপিলে হয়নি। লোক দরকার। অখিলের মতো লোকেরই দরকার তার। খাঁটি মানুষ, খাঁটিয়ে জোয়ান।
তবু অখিলের কথা সহ্য হয় না। এই সেই অখিল। সে কারুর শত্রু নয়, তবু এক ভয়াবহ পরিণতির দর্পণ সে সকলের চোখের সামনে। সহ্য অসহ্য নয়, তাকে দেখলে, তার তিক্ত উত্তেজিত কথাগুলি শুনলে শঙ্কা হয়।
অখিল চুপ করল। তবু কেউ-ই আর কাজে মনোযোগ দিতে পারল না। হরি ফিরে তাকাল সেনবাড়ির দিকে। তাদের আশা, তাদের গৌরব আজ ভগ্ন মৌন হতাশার দ্রুকুটি হেনে জীর্ণ বেশে দাঁড়িয়ে আছে। জমিদার তাদের বিদেশি। কিন্তু সেনবাড়ি তাদের পালক ছিল। তাদের শাসক। দেওয়ানদের দুর্দিনে সব অপরের হাতে চলে গেল। তবু তারা যেন এখনও সেনবাড়িরই প্রজা। তার বাপ কালো দুলের ঘরের বাড়বাড়ন্ত তো ওই সেনকর্তাদের দৌলতেই। হরির মায়ের নাম আজও কালো দুলেনি, সেদিন নাম ছিল মতির মা। সেই মতির মায়ের গলায় সেনগিন্নির সোনার হার উঠেছিল, কে না জানে সে কথা।
কিন্তু আজ! নিঃশব্দ জনহীন সেনবাড়ি। চৈত্র হাওয়ায় দীর্ঘশ্বাস বহে। বাগান বন লতাগুল্মের অবাধ আক্রমণে অন্ধকার। কবিরাজ কমল চক্রবর্তীর গুপ্ত ঔষধি লতার বনজ ঐশ্বর্যভাণ্ডার। আতঙ্কে উৎকণ্ঠায় হরির বুকের মধ্যে চাপা কান্না দমিত হতে চায় না। অদৃশ্যে জল ঝরে যায় চোখের। আবার বাড়তি খাজনা, আবার বন্দোবস্ত।
.
ঢাক বাজছে শ্যামনগর কালীবাড়িতে। জোয়ারের জলে মান লেগেছে চৈত্র হাওয়ায়। ঢেউ উঠছে। ছপছপ শব্দে দিগন্ত মুখরিত। পাল তোলা ভাউলে প্রায় যেন উড়ে চলেছে উত্তরে। শুশুক পাছা দেখাচ্ছে সূর্যকে। তেসুতি কলের ঘাটে নোঙর করা কলের জাহাজে হইচই। বাংলার দূর পূর্বের মুসলমান খালাসি মাঝিদের হাসির হররা।
নিরবধি এত যে বয়ে চলা, তবু ছোট হয়ে আসছে গঙ্গা। সেনপাড়ার মানুষ ভাবে, ছোট হয়ে আসছে সব। মানুষ, সংসার, খাওয়া, পরা, তার প্রাণ, তার মন। টেমটেমি বাজে মিয়াজি পীরের থানে। জোয়ারের ছলছল শব্দে চাপা পড়ে গেছে হস্তিনীদ্বয় পবনেপেয়ারিদের ঘণ্টাধ্বনি। রম্ভার গলার ঘণ্টাধ্বনিও তো শোনা যায় না। আতপুরের ভিতরে তরফদারদের যুবতী হস্তিনী রম্ভা। সরোবরের ধারে কদমতলায় বাঁধা থাকে সে। কিছু না থাক, তার যৌবন আছে। তরফদারদেরও যৌবন আছে। জাতে গোয়ালা। বিলাসিতা জানে ভাল। সরস্বতী বর্জিত মদোন্মত্ত তরফদার বংশ। জানে মদ মাংস মেয়েমানুষ। ভদ্রলোকদের সঙ্গে পানাহার নেই। কর্তা ফরেসডাঙা থেকে মেয়েমানুষ এনে বাড়িতে ফুর্তি করেন। যৌবন আছে, অন্তস্তলে পঙ্কিল স্রোতে তা আবর্তিত। যৌবনের চন্দন কাঠ পুড়িয়ে তরফদারি চলছে।
নিঝুম হালিশহর পরগনা। হতাশা ও নিরাবেগ। কেবল জার্ডিনদের জমিতে তেসুতির কলে, টমাস ডাফের গারুলিয়ার কারখানায় যন্ত্র ও মানুষের কলরব। সে কলরব বাড়ছে, বাড়ছে, বাড়ছে। ডান্ডি থেকে এসেছে সে ঝড়ের বেগে, স্টিমের পাখায় সমুদ্রের জল কেটে, ডাঙায় লৌহ অজগরের বুক বেয়ে। নতুন নতুন ইমারতের ভিত কাটা হচ্ছে গোটা নদীর এ কূল ও কূল জুড়ে।
.
৩০.
সংবাদ রটে গেল, নায়েব এসেছেন। বার কর দলিল দস্তাবেজ। আইন বোঝ, নিজেরটা বুঝে নাও। নানান রকম রটল। সেটেলমেন্টের লোক আসবে। জমি মাপ জরিপ হবে নতুন করে। গোঁসাইরা পত্তনি দেবে। পত্তনিদার হবে নাকি তরফদারেরা। নগিন মহাজনও হতে পারে। বিশ বছর আগে একবার জমি নিয়ে এলোপাতাড়ি কাণ্ড ঘটেছিল। জমি হেঁটে বেড়িয়েছে এর দোর থেকে তার দোরে। নয়তো হেঁটে চলে গেছে জমিদারের খাস সীমানায়। অর্থাৎ জমি নিয়ে ছিনিমিনি খেলা হয়েছিল। এবারও সেরকম হবে।
কিন্তু দুদিন না যেতেই আসল কথা, আগের সম্ভাব্য কথাটাই সকলে শুনল। কোম্পানি জমি নেবে। ইতিমধ্যেই সাহেব এসেছে। সেই নতুন সাহেবটা। অর্থাৎ বেগডানলপের লিজন। নায়েবের সঙ্গে ঘুরে ফিরে দেখেছে জমি। কাছারির পাইকেরা সারা দুলেপাড়া জুড়েই প্রায় খুঁটি পুঁতেছে। পুঁততে পুঁততে আগুরিপাড়া বাগদিপাড়ার সীমানায় চলে গেছে। সঙ্গে আছে সাহেব, নায়েব, শ্যামনগরের ঠাকুরদের সেই কর্মচারী, আর আমিন মশাই। পেছনে পেছনে চোরের মতো এদিক ওদিক তাকিয়ে চলেছে নগিন মহাজন। সে দেখছে কার কার গেল। তার হাতের পাঁচ কেউ কি না। অবশ্য সেদিকে নজরটা আমিন মশাইয়েরও ছিল। তিনি খোদ একজন মহাজন। প্রথমদিন খুটি পোঁতার পর দ্বিতীয়দিন নায়েব এলেন শুধু কয়েকজন পাইক নিয়ে। কিছু লোক ছিল তখন মাঠে। লখাইও ছিল। সকলেই ভবিষ্যতের ব্যাপারে কৌতূহলে ও ভীত চিন্তায় নানান কথা আলোচনা করেছিল। এমন সময় নায়েবকে দেখে সকলেই থমকে চুপ করে গেল।
নায়েব মশাই দক্ষিণ দিকে এগিয়ে লখাইয়ের জমির অর্ধেকটা আঙুল দিয়ে দেখিয়ে খুঁটি পুঁততে বললেন। নায়েব মশাইকে জমির মধ্যে ঢুকতে দেখেই লখাই খাড়া হয়ে দাঁড়িয়েছে। শুকনো হলদে মঠ। মটরশুটি আর কলাই সবই কাটা হয়ে গেছে। নায়েব মশাইয়ের ইশারা মাত্র পাইকের হাতে শাবল উদ্যত হল।
লখাই এক মুহূর্ত নীরব রইল। কোঁচকানো জ্বর তলায় তার চোখ দুটো জ্বলে উঠল ধক করে। একবার ঠোঁট নেড়ে আপন মনেই বলে উঠল, কী চায় ওরা।
সন্ত্রস্ত হয়ে উঠল হরি। লখাইয়ের মুখ দেখে ভয়ে বিবর্ণ হল সকলের মুখ। লখাই ক্ষিপ্ত হল না। সে এগুতে এগুতে একজন পাইককে বলল, কী করছিস বলরাম?
বলরাম পাইক। লখাইকে বিলক্ষণ চেনে শুধু নয়, ভক্তি আছে। পাইকেরা সকলেই খাইয়ের প্রতি কম বেশি অনুরক্ত। বলরাম তাকাল নায়েব মশাইয়ের দিকে। নায়েব বললেন, ও, তুমিই লখীন্দর। এ জমি দান পেয়েছ সেনবাবুদের কাছ থেকে?
লখাই গড় করে বলল, আজ্ঞে হ্যাঁ।
নায়েব মশাই পূর্বাহেই কিছু শুনেছিলেন সম্ভবত। স্মিত হেসে বললেন, জমি আমরা কোম্পানিকে বিক্রি করব। জমিদার তোমাদের দাম দেবেন, খেসারত দেবেন। তোমার দানপত্রখানি নিয়ে কাছারিতে এসো, আমি সব বুঝিয়ে দেব।
লখাই হাত জোড় করে বললে, বোঝাবুঝির কি কিছু আছে লায়েব মশাই? আপনার উশুল ঠিক থাকলে জমি বেচা পেজার ইচ্ছে। আপনি যদি ভোবা খ্যানার জমি দেন, সে আমি লোব কেন। জমি আমি বেচব না।
নায়েব মশাইয়ের চোখে রক্ত উঠে এসেছে। তবুশান্তভাবেই বললেন, জমিদারের দরকারেও দেবে না?
এক মুহূর্ত নীরব থেকে লখাই তার সারা জমির উপর একবার চোখ বুলিয়ে নিল। কিন্তু শক্ত হয়ে উঠেছে তার মুখ। তবুন তীব্র গলায় বলে উঠল, বাবু, জমিদারের পেয়োজন হলে, আমার যা আছে সব মাথায় করে গিয়ে দিয়ে আসব। জমিদার আমার, আপনি আমার। সাহেব কোম্পানির জন্যে কুটো গাছটি আমি জ্যান্ত থাকতে দিতে পারব না। মাপ করেন, খুঁটি পুঁততে বারণ করেন আপনি।
আরও দশজন যারা দাঁড়িয়ে ছিল, তারা প্রাণহীন পুতুলের মতো পাংশু মুখে পঁড়িয়ে ছিল। থরথর করে কাঁপছিল তাদের বুকের মধ্যে। বজ্রাঘাতের পূর্বমুহূর্তেই পল গুনছে যেন সবাই।
নিজের কথার বিশ্বাসে ও দৃঢ়তায় উজ্জ্বল হয়ে উঠেছে লখাইয়ের মুখের কুঞ্চিত শিথিল চামড়া। তবু একটা ছায়া পড়ছিল তার মুখে। ছায়াটা হীরার। সেদিনের মাঠের হীরা।
নায়েব মশাই কয়েক মুহূর্ত কিছুটা বিস্মিত ও ক্ষুব্ধ মুখে তাকিয়ে রইলেন। তাকিয়ে দেখলেন সকলের মুখের দিকে একবার। ভাবটা বুঝে নিতে চাইলেন। সত্যি, এই লখাই লোকটার সম্পর্কে তিনি অনেক কথা শুনেছেন। কিন্তু এমন অদ্ভুত, বিচিত্র ও দুঃসাহসী কথা কোনও লোকের মুখে কোনওদিন শোনেননি। তবুনায়েব মশাই চমৎকৃত হলেন না। ভাবিত হলেন। মনে মনে অত্যন্ত ক্রুদ্ধ হয়ে উঠলেন। আশ্চর্য! এই মানুষগুলি কি সকলেই লখাইয়ের মতোই বাধা দেবে নাকি?
মুখ ফিরিয়ে কী যেন ভাবলেন কয়েক পল। একটা চাপা হাসির ঝিলিক খেলে গেল তাঁর মুখে। হঠাৎ বলে উঠলেন, হয়তো ঠিক বলেছ তুমি। তবে রাখতে পারবে কি? অবশ্যি সেনেরা তোমার সহায়, ওদের গোমস্তারা বলছিলেন, তোমাকে বাঁচিয়ে দেবেন ওঁরা। ভাল কথা। বলরাম চলে চল।
বাদ বাকি সকলের দিকে ফিরে বললেন, তোমরা কালকেই কাছারিতে যেয়ো। পাইক পাঠাবার হাঙ্গামা যেন না করতে হয়।
বলে তিনি চলে গেলেন।
লখাই একটু অবাক হল। সেনবাড়ি সহায়। কী রকম কথা! কে আছে সেখানে, কে তার সহায়! কে তাকে রক্ষা করবে? কই তেমন কোনও কথা তো সে শোনেনি। তবু মনটা তার আনন্দে ভরে উঠল।
গোমস্তা মশাইরা তার সহায় থাকবেন। তাকে বাঁচিয়ে দেবেন।
তবু একবার সে রামদাস বাঁড়ুজ্জের কথা না ভেবে পারল না। সেই ঠাকুরের কাছে একবার যেতে হবে। তৈরি হতে হবে। বলা যায় না। যদি কোনও বিপদ আপদ হয়।
হরি ভীত ব্যাকুল গলায় বলে উঠল, লখাই ভাই, একী করলে? নায়েব মশাইকে তুমি কি চেন না।
লখাই বলল, চিনি। যা পারব না, সে কথা কেমন করে বলব ভাই। আমার পরনে ন্যাকড়া না থাক, আমার পেটে ভাত না থাক, আমারটা নিয়ে আমি থাকব। কোম্পানির মোড়লি মানতে যাব কেন? পারব না, পারব না, পারব না। লায়েব মোশাই আমাকে বাঁশ ডলা দিয়ে খুন করলেও আমি পারব না।
রাগ নয়, বলতে বলতে গভীর সংশয়ে, যাতনাবিদ্ধ অন্ধকার হয়ে উঠল লখাইয়ের মুখ। হে ঈশ্বর। শতাব্দীর এই পড়ন্ত বেলায় দাঁড়িয়ে, আপন মুখে উচ্চারিত প্রতিজ্ঞা পালনের ক্ষমতা কি আর আছে তার।
সকলে তেমনি ভীত মুখে চুপ করে রইল। তারা কেউ-ই কিছু বলতে পারবে না। তারা একটু চোখের ইশারা দিয়েও সাহায্য বা সমর্থন করতে পারবে না।
হরি বলল, কিন্তু আমরা কী করব লখাই, আমরা বাঁচব কেমন করে?
লখাই যেন আপন মনে বলল, বাঁচতে বোধহয় আমিও পারব না, হরি ভাই। তবু আমার যে মন মানে না, আমি কী করব? বাঁচা বোধহয় যাবে না।
হতাশায় ভয়ে নিশ্ৰুপ সকলে। কী করে বলবে, কেমন করে বলবে তারা। এর মধ্যে ফোঁস করে উঠল অখিল। বলল, জমিদারই বা আমার কোন আপন জনটা এল যে, সে যা চাইবে তা-ই দিতে লাগবে। কী গো লখাই খুড়ো, তুমি যে বললে, জমিদারের পেয়োজন হলে সব মাথায় করে নিয়ে দিয়ে আসবে।
লখাই বলল, হ্যাঁ, দিয়ে আসব। তুই চাইলে তোকে দেব। মুর্শিদাবাদের নবাব চাইলে তাকে দেব। কিন্তু সায়েবকে দেব না। সায়েব সায়েব, আমার কে? সায়েবের কল, আমার কল লয়। সায়েব তার দেশে গিয়ে কল ফলাক গে, আমি দেখতে যাব না।
কিন্তু অখিল বুঝল না। বুঝতে পারল না। তার জীবনের ঘোর অন্ধকারে সে যত খোঁজে, বারেবারে দেখতে পায়, সশস্ত্র নিষ্ঠুর শত্ৰু মাত্র একজন। তার নাম জমিদার। সে বারবার মাথা নেড়ে বলল, তুমি সব ভেবে দেখো খুড়ো। শত্রুর আমার জমিদার। সে আমার সব নিয়েছে, আকোচে নিয়েছে। তাদের আমি সব দিয়ে আসব?
লখাই অসহিষ্ণু হয়ে আবার বলে উঠল, দিয়ে আসব। হাজারবার। তার সঙ্গে আমার বোঝাঁপড়া পরে হবে। মাথা নেই তার মাথা ব্যথা। ভায়ে ভায়ে ঝগড়া করি, সোম্সারের মধ্যে করি। সে আমাদের সোর। সায়েব আমার কে?
বলতে বলতে ক্ষিপ্ত হয়ে উঠল লখাই। ভিতরের এক অসহ্য ক্রোধ তার শিথিল মাংসপেশির ভাঁজে ভাঁজে ফুটে উঠল। পা দিয়ে আঘাত করল মাটিতে। বলল, সব নুটে পুটে ডাকাত ফলাবে রাজাগিরি রানিগিরি, আমি তার সেবা করব? ওই রাজার জাতের সোখের লাও না ডুবলে আমার কিছু নেই।
সকলে আরও সন্ত্রস্ত হয়ে উঠল। যেন আশেপাশে ওত পেতে রয়েছে শত্রু। এমনিভাবে সকলে এদিক ওদিক তাকাতে লাগল। লখাইকে চুপ করতে বলার সাহস হয় না। কিন্তু শুনতে পারে না আর। কী এক সর্বনাশ না জানি হবে লখাইয়ের কথায়।
কেবল অখিল তখনও নিশি পাওয়া আচ্ছন্নের মতো ঘাড় নাড়ছে। ফুলে উঠেছে তার বুকটা। মুখে বোবা যন্ত্রণার অভিব্যক্তি। চোখ রক্তাভ। সে ফিসফিস করে তখনও বলছে, না, না, না!
কিন্তু লখাইয়ের তাতে মায়া হল না। সে আরও রূঢ় চাপা গলায় চিৎকার করে উঠল, তবে কি কোম্পানি তোর মিতে, তোর ঘরের মানুষ?
অখিল বলল, কোম্পানি মিতে লয়, কিন্তুক জমিদার আমার জমো শব্দুর। যার মুখ দেখতে নেই, তার পাছাও আমি দেখব না। খুড়ো, তুমি মা মোর পুত, তোমার কথা বুঝি না। কিন্তুক
গলা বন্ধ হয়ে গেল অখিলের। করুণ অথচ ভীত চোখে দেখল সবাই, অখিলের চোখে জল এসে পড়েছে। হরি তাড়াতাড়ি এগিয়ে এসে বলল, থাক, থাক, তুই কিছু বলিসনে অখিল, শুদুমুদু জল ফেলছিস চোখের।
কিন্তু লখাইয়ের প্রাণ মানে না। তারও এমনি করে কাঁদতে ইচ্ছা করে। চিৎকার করে বলতে ইচ্ছা করে অনেক কথা।
এমন সময় সবাই দেখল, সারদা ছুটে আসছে মাঠে। আলুথালু বেশ, এলোমলো চুল। নামে সারদা বোষ্টমী। আসছে যেন ব্যাকুল বৈরাগিণী। কাছে আসতে দেখা গেল, ভয় তরাস চোখে জলের ধারা। বলতে গিয়ে কথা ফুটছে না গলায়।
লখাই ক্রোধ ও অশান্তির মধ্যে তাকে দেখে বিমূঢ় হয়ে জিজ্ঞেস করল, কী হল?
সারদা কাছে এসে দাঁড়িয়ে তাকে ও সবাইকে এক মুহূর্ত দেখে বলল, কী আবার। তুমি একদণ্ড শান্তি দেবে না। আখড়া ঠাকুর সব ছেড়ে তোমার পায়ে মাথা কুটতে এনু। তা, তুমি তোমার মোন্তরে বেভোর। আমার মরণ নেই, তাই।
কান্না বাকরোধ করল সারদার। অভিমান করেছে, রাগও করেছে। রাগ করলে শেষ আঁচের ইশারা দেখা যায় সারদার চোখে।
এতগুলি লোকের সামনে একটু যে লজ্জা করছিল না তা নয়। একে মেয়েমানুষ হুতাশে এসেছে। তাতে আবার সে লখাইয়ের প্রেমিকা, এই জানাজানিটুকু চাপা অথচ স্পষ্ট আঁকা রয়েছে সকলের চোখে। সে-ই বা ভোলে কেমন করে। প্রেমের তো বয়স নেই।
লখাই বলল, কী হয়েছে বলবে তো?
উদগত নিশ্বাসে বুক ফুলে উঠল সারদার। ঠোঁট টিপেও কান্না রোধ করতে পারল না। বলল, কত হয়েছে, কত বলেছি, বলা তুমি মানো নাকি যে বলব? যে বলার বাইরে, তাকে বলে লাভ। সারা গাঁয়ে টিটি পড়ে গেছে, নায়েব মোশাইয়ের সঙ্গে তুমি বিবাদ বাধিয়েছ।..
লখাই কিছু একটা বলবার উদ্যোগ করতেই সারদা আবার বলে উঠল, ওই এক ঘরে বুড়ো বুড়ি ভাই ভাজ, ছেলেটা গেছে কোন চুলোয়। হীরাটা থাকে কোথায়। আর তুমি পড়ে রইলে আন চিন্তে নিয়ে। আমি না গেনু মন্দিরে, তুমিও রইলে না ঘরে। তবে আমি যাই কোথায়। মরণ ছাড়া আমার গতি নেই।
বলে সে যেমনভাবে এসেছিল, তেমনি দ্রুত পায়ে ফিরে গেল। মুগ মুসুরির রিক্ত মাঠের আল পথের উপরে, তার দ্রুত পদক্ষেপে বিচ্ছুরিত হয়ে পড়ছে অভিমান ও কান্না। সামনের পথ তার চোখের জলে ঝাপসা হয়ে গেছে। ফালনের হাওয়া দোলা দুপুরের মতো তার মন উতলা। এ উতল দোলা হঠাৎ ভয়ের। তবু বিচিত্র এই মনে মনে সে নিজের কাছে পাপিষ্ঠা। মন্দিরের ঠাকুরে যে তার প্রাণ ভরে না! লখাই আর হীরা তার ঠাকুর, ধন প্রাণ, সব। তা ছাড়াও তার সারা বুক জুড়ে এক অসহ্য বেদনা কখনও কান্নায়, কখনও বিচিত্র জ্বালায়, কখনও বা আনন্দে দুর্বোধ্য খেলায় মেতে ওঠে। সে খেলায় সে কখনও অপরূপ, কখনও কুরূপা। তবু তার হৃদয় বড় শান্ত। সে তার হৃদয় যমুনায় কখনও আলোড়ন তোলে না, নিরন্তর কেটে কেটে তাকে আরও গভীর করে তুলেছে। তুলেছে। সেখানে পরম বিশ্বাসে সে ডুব দিয়েছে। কিন্তু লখাই বা হীরা, যাদের নিয়ে তার যমুনার তলে মৃত্তিকা হনন, তারা কেউ-ই ধরা দেয় না। না, সেনপাড়া থেকে তাকে ফিরে যেতেই হবে আখড়ায়।
লখাই কয়েক মুহূর্ত বিমূঢ় মুখে নিশ্ৰুপ দাঁড়িয়ে রইল। তারপর সারদার দিকে এগিয়ে গেল। খানিকটা এগিয়ে ডাকল, সই, সই শোনো।
শুনল না সারদা। মিছে কেন ডাকাডাকি। যে কারণে সে সেনপাড়ায় এসে রইল, সেই বিপদই বাধিয়ে বসল লখাই। তোমার প্রাণের জ্বালা। কেন, সেই প্রাণের জ্বালা কি তুমি সারদার কাছে রাখতে পার না।
যেখানে সরু নয়ানজুলি আর মরকুটে খেজুর ও কুলের ঝাড়ে খানিকটা ঝোপের সৃষ্টি হয়েছে, সেখানে এসে লখাই ধরে ফেলল সারদাকে। বলল, দাঁড়াও সই।
সারদা দাঁড়াল। লখাই কাছে এসে বলল, লায়েব মোশাইকে আমি অল্যাজ্য কিছু বলিনি, জিজ্ঞেস করোগে। তবে কী জানো, মরণ তোমার লয়কো, আমারই মরণ ছাড়া কোনও গতিক নেই। আর বেঁচে থাকতে মন চায় না সত্যি।
সারদা বিদ্যুৎস্পৃষ্টের মতো ফিরে দাঁড়াল। হাত দিয়ে চেপে ধরল লখাইয়ের মুখ। ডুকরে উঠল, ছি ছি, মুখের কি একটুস রাখ ঢাক নেই।
–না নেই। আর পারিনে এ মুখের রাখ ঢাক করতে। জম্মে কাটল রাখ ঢাক করে। মরণের কথায় আর ঢাকতে পারিনে।
লখাইয়ের মুখের দিকে তাকিয়ে সারদা বলল, আমারই ঘাট হয়েছে। আমি যে বুঝি না কিছু। সত্যি কিছু বুঝি না। মাঠ থেকে লোক বাড়ি বয়ে খবর দিয়ে এল, নায়েব আর পাইকদের সঙ্গে তোমার দাঙ্গা হবে। তাই ছুটে এসেছি। কী করব বলে। কালীদি যে হুতোশে মরছে। তুমি গিয়ে বলল, বিপদ আপদ কিছু হয়নি। আমার কথা ধরো না।
লখাই বলল, সবার কথা ধরব, আমার কথা ধরব না। সকলে ভয় পায়, মোর গোঁ শোনে। সই, ভগমান কি শুধু আমার বুকের আগুন জ্বেলে দিয়েছে।
না, আগুন সকলের প্রাণেই জ্বলেছে। কম আর বেশি। বেশি হলে প্রকাশ পায়। কম হলে ভিতরে ভিতরেই ছাই হয়ে যায়। সকলেরই জ্বলছিল। মাঠের সকলেই তাই চুপ করে দাঁড়িয়ে ছিল। কারুর মুখে কোনও কথা নেই। তবু জীবনের এই বিপদ সন্ধিক্ষণে, বৃথা আক্রোশে, ক্ষোভে ও ভয়ে তাদের প্রাণও মরিয়া হয়ে উঠতে চাইছে। তাদের যুগ যুগান্তরে নত মাথা ঘাড়ের শিরা ছিঁড়ে উঠে পড়তে চাইছে। কিন্তু তার বোবা অন্ধ ভীত হৃদয় তাকে টেনে রাখে। কোম্পানি আর জমিদারের শক্তি বুঝি ভগবানের চেয়ে অসীম।

৩১.
সন্ধ্যা ঘনায়মান। গাছে গাছে পাখির জটলা। হাওয়া মাতাল গাছের ডালে পাখিগুলি স্থির হয়ে বসতে পারছে না। এ গাছ থেকে ও গাছে, এ ডাল থেকে ও ডালে ঝংকার তুলে উড়ে বেড়াচ্ছে। দিন শেষের শেষ খেলা।
ফরাসডাঙার আকাশ রক্তের মতো লাল হয়ে উঠেছে। তার ছায়া পড়েছে গঙ্গার জলে। রক্ত রেখায়িত ঠোঁটের মতো রক্তিম বাঁকা স্রোতের ঢল নেমে চলেছে সমুদ্রের দিকে।
বাতাসের শোঁশোঁ, তেসুতিকলের চাপা পড়া গোঁ-গোঁ ধ্বনি সেনপাড়া-জগদ্দলের আকাশ ভরে রয়েছে। সে শব্দ গ্রাম্য নিস্তব্ধতার মধ্যে যেন দূর সমুদ্রের কল্লোলে বাজছে।
রাত্রি নামছে। শেয়ালের দল বেরিয়েছে গ্রামের পথে। তেসুতিকলের ঘরে ঘরে আলো জ্বলছে। ওয়াল্টারের সন্ধানী চোখ ফিরছে সতর্ক প্রহরায়। যন্ত্র ছেড়ে কেউ না পালায়।
সেনবাড়ি। নিঝুম প্রাসাদপুরী। আলসেয় খিলানে ফাল্গুন হাওয়া শাঁ শাঁ করছে। বাতি দেখা যায় না কোথাও। শান বাঁধানো পুকুর ঘাটের কোলে শিকারি ভোঁদড় ঘুরছে। গেঁড়ি শামুক খাচ্ছে খোল ছাড়িয়ে। সিং দরজার ভাঙা পাল্লা আধো উন্মুক্ত। অবাধে ঢুকেছে শেয়ালের পাল। বাগানের জঙ্গল দিয়ে গেছে। রান্নাবাড়ির দিকে। রিক্ত শ্রীহীন বাগানে ঘন জঙ্গল। কয়েকটা বাতাবি কাগজি লেবু গাছে ফুল ধরেছে। তার হালকা গন্ধ হাওয়ায় ভর করে ছড়িয়ে পড়ছে সারা বাড়ির শূন্য প্রকোষ্ঠে। শিকল ঝনঝনার মৃদু শব্দ শোনা যাচ্ছে কয়েদখানার একতলা ঘরে। দেয়ালে গাঁথা শিকল। খ্যাপা বন্দিকে ওই শিকলে বেঁধে মারা হত। খোলা দরজা দিয়ে হাওয়া ঢুকে শিকল নড়িয়ে দিচ্ছে। থেকে থেকে পায়রা ডেকে উঠছে বক বকম।
দক্ষিণের অলিন্দে রেলিং-এর উপর হাত রেখে দাঁড়িয়ে আছেন সেনকর্তা। যুবক কর্তা। সামান্য ঝুঁকে পড়ে তাকিয়ে আছেন গঙ্গার ওপারের দিকে। কীসের চিন্তায় মগ্ন। চোখ মেলে আছেন। কিন্তু দেখছেন কিনা বোঝা যাচ্ছে না।
মাস দুই আগে ঠাকমা নাতিতে একটু মনোমালিন্য হয়েছিল। সেই সাহেব অভ্যর্থনার ব্যাপার নিয়ে। মনোমালিন্য আর কী। নাতি কথা বলতে পারেননি কয়েকদিন ঠাকমার সঙ্গে। অভিমান হয়েছিল। কেন ঠাকমা বলেছিল তাকে দেওয়ান সাজতে। অবুঝ পৌত্র! ঠাকমার প্রাণেই কি কম লেগেছিল। ঠাকমার নয়, সে যে দেওয়ান-গিন্নির প্রাণ। কত অল্প দিনের মধ্যে তিনি কত বড় জিনিস ধ্বংস হতে দেখেছেন। তাঁর আঘাতের কাছে পৌত্রের এই অভিমান তো একটি ছোট্ট নিশ্বাসও নয়।
সেনকর্তা হৃদয়নাথ সে সব ভাবছিলেন না। ভাবছিলেন অন্য কথা। এমন সময় সেনগিন্নি এল। অষ্টাদশী সেনগিন্নি বকুল। ফরাসডাঙার রক্তাভ আকাশ কালো হয়ে উঠছে। অলিন্দে ঘনিয়ে উঠেছে অন্ধকার। হালকা অন্ধকারে ঢাকা পড়ে গেল বকুলের সর্বাঙ্গ। সে নীলাম্বরী পরতে ভালবাসে। সন্ধ্যাকালের নিরালা বাগানে চাপা হাসিতে উদ্ভাসিত আধফোঁটা গোলাপের মতো শুধু জেগে রইল তার মুখ। হৃদয়নাথ দেখতে পাননি। সেই সুযোগে বকুল লুকিয়ে ঠোঁট টিপে হাসল। কয়েক মুহূর্ত স্বামীর দিকে তাকিয়ে গুটিকয়েক অলীক মতলবভাঁজা হল। কীভাবে একটু চমকে দেওয়া যায়। এত বিভোর হয়ে কী ভাবছেন উনি। হঠাৎ ঈষৎ ছায়া ঘনিয়ে এল বুকলের চোখে। ক্ষণিকের ছায়া।
পিছন থেকে এসে চোখ টিপে ধরল স্বামীর। সেনকর্তা একটু হেসে নিজের হাত দিয়ে স্ত্রীর হাত চেপে ধরলেন। বললেন, দেওয়ান-গিন্নি।
বউ অমনি ঠোঁট ফুলিয়ে বলল, ফের? ওনাম আমার নয়।
–তবে সেন-গিন্নি।
–না, তাও নয়।
–তবে?
একটু চুপ করে থেকে হেসে বউ বলল, যে নাম তুমি রেখেছ।
ডার্লিং?
বউ শিউরে উঠল। সোহাগের সঙ্গে লজ্জার শিহরন–ছি ছি, ওটা কেন?
তবে, মাই লভ?
না গো, ও সব ইংরাজি নাম একদম নয়।
ও! তবে বুঝি প্রাণেশ্বরী?
এবার অভিমানে ঠোঁট ফুলে উঠল। খুনসুটির অভিমান। সোহাগের আর একটি রকম। মুখ ফিরিয়ে বলল, যাঃ কিছু নয়। আমার নাম বকুল।
সেনকর্তা বললেন, সে তো সকলেই জানে। আমি তো জানি না।
না জানো, না-ই জানলে।
আমি কিন্তু আর একটা নাম জানি।
বকুল নীরব। পাতার আড়ালে দেওয়া গোলাপের মতো মুখ ফিরিয়ে হৃদয়নাথ বকুলের সুঠাম কাঁধে হাত দিয়ে কাছে টেনে ডাকলেন, সই! বকুলফুল!
এবার বকুলের ঠোঁটের কোণে ঝিলিক হানল একটু হাসি। ওই সই ডাকটি শুনতে তার ভাল লাগে। কপট অভিমানও সে জন্যেই। অন্যান্য সময় যখন হৃদয়নাথের কোনও কারণে রাগ হয়, মন খারাপ থাকে, তখন তিনি ছোট বউ বলে ডাকেন তার বকুলকে। সে ডাক শুনলে বকুল বুঝতে পারে, মহাশয়ের রাগ হয়েছে কোনও কারণে। তখন বকুলও মুখ ভার করে জবাব দেয়। তাতে সেনকর্তার রাগ আরও বাড়ে।
ডাকাডাকি তো শুধু কাছে কাছেই। চিৎকার করে তো বউকে ডাকা যায় না। বউ অন্য ঘরে থাকলে, তখন চাকরের ডাক পড়ে। রুষ্ট গলা শোনা যায়, বেদো, এই বেদো।
বেদো ছুটে আসে। সেনকর্তা হুকুম দেন, ছোট বউরানিকে ডেকে দে।
ছোট বউরানি আসেন। কর্তা তখন মুখ না ফিরিয়েই গম্ভীর গলায় কথা বলেন, ছোট বউ, আমার এটা কোথায় গেল, সেটা কোথায় গেল?
অন্য সময় সই ছাড়া নাম নেই।
এখন সই ডাক শুনেও, বকুল মুখ ফেরাল না। রাগ হয় না বুঝি তার? খালি বাজে বাজে নাম ধরে ডাকা। মাই লভ, ডার্লিং, ও সব বলে বুঝি আবার বউকে কেউ ডাকে। হৃদয়নাথের মুখেই তো হুগলি কলেজের ছাত্রদের কত কীর্তি শুনেছে বকুল। তারা অনেকেই মদ খায়, কত অ-স্থানে যায়। তাদের স্বর্গ নাকি চন্দননগরের লক্ষ্মীগঞ্জ, চুঁচুড়ার শুড়িপাড়া। সেখানকার অধিবাসিনীদের ওই সব নামে ডাকে কলেজের পড়োরা। প্রাণেশ্বরী বলেও ডাকে। আগেকার দিনে স্বামীরা স্ত্রীদের ডাকত। এখন সে সব সেকেলে হয়ে গিয়েছে।
হৃদয়নাথ সহসা যেন চমকে উঠে বললেন, সই, ঠাকমা আসছে।
যেমন বলা, বকুল পড়ি মরি করে ছুটতে গেল। হাত ছাড়াতে গেল হৃদয়নাথের। কিন্তু হৃদয়নাথের আলিঙ্গন শক্ত হল না শুধু। বকুলের ত্রস্ততার ফাঁকে, মাথা নুইয়ে চুমো খেলেন বকুলকে।
ততক্ষণে বকুল বুঝেছে, ঠকেছে সে। হতচকিত বিস্ময়ে ও ভয়ে অস্ফুট আর্তনাদের পরিবর্তে, রাগ করে ঝংকার দিল, ছিঃ!
তবু রাগ করতে গিয়ে, হেসে উঠে হৃদয়নাথের বুকে ধুপধুপ করে কিলিয়ে দিল বকুল। রুদ্ধশ্বাসে বলল, মিথ্যুক কোথাকার!
হৃদয়নাথ বললেন, কিন্তু এর ইংরাজিটা কী জান?
ভ্রূ কুঁচকে বকুল বলল, কীসের?
হৃদয়নাথ বিন্দুমাত্র সময় না দিয়ে আবার চুমো খেলেন। বললেন, এর?
ঠোঁট মুছে, কপট কোপে, ভ্রূ কাঁপিয়ে বলল বকুল, আহা! ছিঃ!
হৃদয়নাথ বললেন, এর ইংরেজি হল, কিস, বুঝলে? আর প্রতিদিনের ইংরেজি কী জান?
-এভরিডে।
–আর টাইম মানে?
বকুল বললে, কী হবে ও সব জেনে?
–শোনো না। টাইম মানে হল সময়, বুঝেছ? আর বডি মানে শরীর অর্থাৎ দেহ। আজকে কলেজ থেকে একটা নতুন গান শিখে এসেছি, তোমাকে শোনাব।
–খারাপ গান বুঝি?
-না না, এ সব নাকি বাবাদের আমলের গান। আমার চুঁচড়োর এক বন্ধুর বউকে তার দিদিমা শিখিয়ে দিয়েছে। তার কাছ থেকে আমি শিখেছি। তোমাকেও শেখাব।
বকুল সন্দিগ্ধ কৌতূহলে বলল, শুনি?
হৃদয়নাথ বললেন, ঝাঁপতাল, সুর হবে কাংড়া।
–ওসব বুঝিনে, তুমি গাও।
হৃদয়নাথ গাইলেন,
কী হইবে প্রাণনাথ এভ্রিডে কলেজে গেলে
প্রেম-প্রাইজ পাবে সখা রমণীর টাইম হলে।
 ঘরে আছে ইয়ে লেডি, মিছে কর এ বি সি ডি
কি কর গো আমার বডি, ডাকো মাই ডিয়ার বলে।
গান শেষ হবার আগেই বকুল বলে উঠল, এ মা! ছি ছি ছি! ও গান আবার কেউ শেখে না কি!
হৃদয়নাথ খুব দৃঢ় নয়, বরং বকুলের ধিক্কারের নমুনা দেখে একটু বিব্রত সুরে বললেন, কেন ভাল গান তো।
ঠোঁট কুঁচকে বলল বকুল, ভাল না ছাই। কলেজে গিয়ে পড়া হচ্ছে না, খালি এ সব খারাপ খারাপ গান শেখা হচ্ছে। ঠাকমাকে এবার আমি বলে দেব।
-বললে কী হবে। ইংরাজিতে যে সব বই পড়ানো হয়, তার মধ্যে এর থেকেও খারাপ খারাপ কথা আছে।
বকুল বলল, ইস! বইয়েতে কখনও ওর চেয়ে খারাপ কথা আবার লেখা থাকে নাকি? সেগুলো তো বই। খালি ভাল কথাই ওতে লেখা থাকে, জানিনে বুঝি?
হৃদয়নাথের মুখে ঘনিয়ে এল ঈষৎ ছায়া। বলল, কিছু জান না তুমি। বায়রন শেলি… ঠোঁট ফুলিয়ে বলল বকুল, না না আমি শুনতে চাই না। আমার ভয় করে।
–ভয়?
–হ্যাঁ।
হৃদয়নাথ চুপ হয়ে যান। বকুলও।
অন্ধকার তখনও ঘনিয়ে আসেনি পুরোপুরি। ফরাসডাঙার কালো রক্ত আকাশে ক্রমেই শুধু কালিমা ছড়াচ্ছে। তবু এখনও গভর্নরের বাড়ি স্পষ্ট দেখা যায়। একটি একটি করে বাতি জ্বলে উঠতে দেখা যাচ্ছে, অলিন্দে, জানালায়। এখনও দেখা যায় লোজন, ঘাটের নীলকুর্তা প্রহরী। প্রহরীর দৃষ্টি তীক্ষ্ণ, বাজপাখির মতো ঘাড় ঘুরিয়ে দেখছে এদিকে ওদিকে। কেন না, এই তো সময়, ফরাসডাঙার সস্তা মদ আর রেশম চুরি করে ইংরেজ এলাকায় নিয়ে যাবার। এখনও দু-একটা পাখি পারাপার করছে, গঙ্গার ছায়া-ঘন কালো জল ছুঁয়ে ছুঁয়ে। মদ নয়, রেশম নয়, শুধু পোকা মাকড় আর কুটোকাটির জন্যেই, পাখির জগতে এপার ওপারের সন্ধি। বারোদাঁড়ি পশ্চিমা নৌকা যায় একটা জোয়ারের উজান ঠেলে ঠেলে। আর জোয়ারে গা ভাসিয়ে যাচ্ছে দুটি জেলেদের নৌকা।
অস্পষ্ট হলেও, বকুল নিজেও ভাবে, কীসের ভয় তার?
অনেক ভয়, বড় ভয় বকুলের। এক জমিদারির ভাঙা হাটের অন্দরমহল থেকে সে এসে উঠেছে এক দেওয়ানির ভাঙা হাটের অন্তঃপুরে। সে দেওয়ানি নেই, কিন্তু দেওয়ানির সাধ মরেনি। বাসনা এখানে অশরীরী ভূতের মতো ঘুরে বেড়াচ্ছে। সবখানে সবকিছুতে, কয়েদখানার আবর্তিত বাতাসে মরচে পড়া ছেঁড়া শেকলের ঝনঝনায়, মজলিশ ঘরের মেরজা ওস্তাদের লখনউয়ি ইংরি গজলের উৎকর্ণ অপেক্ষায়, বাইজির কটাক্ষ ও গুরু নিতম্বের সাপিনী খেলার তৃষ্ণায় আর বাগদি সেপাইয়ের হুংকারের, তেজে, দেওয়ানি ভূত ছায়াহীন পা টিপে টিপে ঘুরে বেড়াচ্ছে, পুরনো মদের মতো রক্তধারায়। পুরো দেওয়ানির জমজমাট আসরের চেয়ে, ভাঙা হাটের ভয় যে সবসময়েই বেশি। সেখানে শুধু আবর্জনা, এঁটো পাতা আর শেয়াল কুকুরের ভিড়, মধ্যাহ্নের জমাটি হাটের স্বপ্ন।
বড় ভয় করে বকুলের। বাপের বাড়ির ভাঙা হাটে নিজের ভাইদের সে দেখে এসেছে। পুরনো দিনের কথা স্মরণ করে, সর্বস্ব বিকিয়ে সেখানে নির্লজ্জ ভোগের লীলা চলেছে। যেন প্রকাণ্ড একটা জেদ, তারা পচবে এবং মরবে। শুধু দাদারা নয়, বউদিরাও কেউ কেউ তালে তাল রেখেছে। বড় ভয়ে ভয়ে দিন কেটেছে তখন বকুলের। তার ইজ্জতটুকুও থাকে কিনা সন্দেহ। কেন না পিয়ারপুরের জমিদারের অন্দরমহলে তখন নগদ টাকার কারবারি মহাজনদের অবাধ মেলামেশা।
এখানে ভাঙা হাটের নায়ক তার স্বামী। এখনও নিষ্পাপ। তবু দেওয়ানির স্বপ্ন তো আছে। সেই স্বপ্নকে জিইয়ে রাখতে চান ঠাকমা। আর হৃদয়নাথের কাছে বাইরের জগৎ। সেখানে প্রতিটি কথা বকুলকে তিনি শোনান। ভয় করবে না বকুলের? হুগলি কলেজ থেকে ফেরার সময়, প্রতিদিন গঙ্গার ধারের জানালায় অধীর হয়ে থাকে বকুল। ভয় তার, কোনদিন দেখবে, সেনকর্তা নৌকা থেকে নামছেন মদমত্ত হয়ে। কিংবা ফিরে আসেননি। আর যদি বা ফিরেছেন তবে কাকে যেন নিয়ে এসেছেন। তাকে হাত ধরে তুলে নিয়ে গিয়েছেন মজলিশ ঘরে।
তবু একটি রক্ষা, দেওয়ান-গোষ্ঠীতে লেখাপড়ার রেওয়াজ এসেছে। বকুলের তাতে শ্রদ্ধা হয়। তবু এক বিজাতীয় ভয়-মেশানো মন নিয়ে তাকিয়ে থাকে পিরিলি ব্রাহ্মণ মজুমদার, চক্রবর্তীদের বাড়ির দিকে। সেই বাড়িগুলিও কানা হয়ে আসছে। অনেকেই কলকাতায় চলে গেছে। আরও দূরে, দিল্লি-লখনউ-এলাহাবাদে যাচ্ছে বড় বড় সরকারি চাকরি নিয়ে। দিনরাত্রি তাদের লেখাপড়ার চর্চা। যারা এখনও এই জগদ্দল-সেনপাড়ায় পড়ে আছে, তারাও প্রতিদিন কলকাতায় যাওয়া আসে করে, গাদা গাদা বই নিয়ে পড়াশোনা করে। বাইরের লোকেদের সঙ্গে কথা বলে নাকি মেয়েরা। মুখ বেঁকিয়ে বলে সবাই, পিরিলি কেরেস্তানদের বউয়েরাও বই মুখে দিয়ে বসে থাকে। প্রায়ই কলকাতা থেকে তাদের আচার্যরা আসেন, উপাসনা হয়।
ওখানকার হাট যেন বেশ জমজমাটি। জগদ্দল-সেনপাড়ায় সেটা এক নতুন হাট। বকুলের মনে হয়, সেখানে যেন অনেক আলো, অনেক হাসি। কলকাতা থেকে সেনপাড়া পর্যন্ত তাদের পরিসর। কত বড়, কত ছড়ানো। হৃদয়নাথও এই রকমই আন্দাজ করেছেন। তার প্রেমে আকণ্ঠ ডুবে থাকা বকুলের ব্যক্তিত্ব বড় একটা চোখে পড়ে না, কিন্তু বুদ্ধির ধারটুকু অনুভব করেন। নিজেও বোঝেন, বকুলের ভয়ের মধ্যে হয়তো কোথাও একটি সত্য অদৃশ্য কীটের মতো রয়ে গিয়েছে। সে কীট দেওয়ানি, দেওয়ানির স্বপ্ন। নিজেও জানেন না, নব্য বাংলার ধ্যান আর ইংল্যান্ডের ইতিহাস তার বুদ্ধিকে সজাগ রাখছে এক অদৃশ্য প্রহরীর মতো। আধুনিক চিন্তা তাকে ধরে রেখেছে মজলিশ ঘরের দরজায় কাঁটা দিয়ে। হৃদয়নাথও মজুমদার বাড়ির দিকে তাকিয়ে থাকেন। ব্রাহ্ম বিষয়ের বই পড়াশোনা করেন।
বকুলের কাঁধে হাত রাখলেন। বকুল ফিরে বলল, রাগ করলে?
হৃদয়নাথ তাকে কাছে টেনে বললেন, না। রাগ করিনি। তবে একটা কথা বকুলফুল, ভয় কোরো না তুমি। বলো তো, তুমি আমাকে কেমনটি দেখতে চাও?
বকুল লজ্জায় মুখ ঢাকল হৃদয়নাথের বুকে। সোহাগ অস্ফুট গলায় বলল, তা আমি কী জানি।
হৃদয়নাথ দু হাতে বকুলকে জড়িয়ে ধরে বললেন, কেন লেখাপড়া শিখছি, শিখে আমি কী হব, কী তোমার ইচ্ছে, সেটা বলল।
কুল চুপ।
–বলো।
বকুল চুপ, তবু যেন কিছু একটা বলবার জন্যে হৃদয়নাথের বুকে মুখ ঘষছে।
-বলো।
বকুল ফিসফিস করে বলল, হালদারদের ন ছেলের মতো ম্যাজিস্ট্রেট হবে তুমি।
হৃদয়নাথ বিভ্রান্তের মতো বললেন, ম্যাজিস্ট্রেট।
–হ্যাঁ, সরকারের হাকিম গো।
হৃদয়নাথ নীরব। কী যেন শুনলেন কান পেতে। বললেন, কীসের শব্দ শোনা যাচ্ছে?
-কোথায়?
–ওই যে, ঠনঠন, ঝনঝন—
–ও মা, ও তো কয়েদখানার শেকল।
—-ও!
গঙ্গার ধার থেকে শেয়াল ডেকে উঠল। অন্ধকার নেমেছে এবার সর্বগ্রাসী হয়ে। গঙ্গার হিলিবিলি স্রোতে ফরাসডাঙার বড়সাহেব অর্থাৎ গভর্নরের বাড়ির আলো কাঁপছে।
অলিন্দে আলোর রেশ পড়ল। বেদোর ডাক শোনা গেল, কর্তা, ছোট কর্তা।
হৃদয়নাথ জবাব দিলেন, কী রে বেদো?
বেদো সামনে এল না। জানে, বউঠাকুরানি আছেন কর্তার কাছে। আড়াল থেকেই বলল, গোঁসাইদের লায়েব মোশাই এসেছেন, বসে আছেন কাছারিবাড়িতে। কী নাকি দরকার, একবার দেখা করতে চান। হৃদয়নাথ বললেন, যাচ্ছি। আলোটা রেখে যাস ওখানে।
–আচ্ছা!
হৃদয়নাথ ফিরে বললেন, বকুলফুল! ম্যাজিস্ট্রেট না হতে পারি, সুখে দুঃখে না হয় তোমার কাছেই থাকব, না হয় সবাই সেনকর্তা বলেই ডাকবে, তাতে তোমার দুঃখ হবে না তো?
বকুল বুকে মুখ রেখেই বলল, একটুও না!
তারপর অলিন্দের এক দিক দিয়ে অদৃশ্য হল বকুল। বাতি যে ঘরে ছিল, সেই ঘরে গেলেন হৃদয়নাথ। পাশের ঘর দিয়ে সিঁড়ি পথে যাবার আগেই দেখলেন, ঠাকমা দাঁড়িয়ে আছেন ঝুঁকে। গলার ঝুলেপড়া চামড়া কাঁপছে থরথর করে। বললেন, নায়েবের সঙ্গে দেখা করতে যাচ্ছিস নাকি?
-হ্যাঁ।
-না, যেতে হবে না। বেদোকে দিয়ে আমি খবর পাঠিয়ে দিয়েছি, দেখা করতে হলে যেন দিনে আসে, এটা দেখা করবার সময় নয়।
হৃদয়নাথ থেমে গেলেন। দেখলেন, বৃদ্ধা সেনগিন্নি অন্যদিকে মুখ করে দাঁড়িয়ে আছেন। আদেশ দিয়ে অপেক্ষা করছেন, দেখছেন, আদেশ পালিত হয় কি না।
পালিত হবেই। ঠাকমাকে অতিক্রম করার সাহস এখনও ভাঙা হাটের দেওয়ানের হয়নি।
বৃদ্ধা সেনগিন্নি একটু পরে বললেন, আর আর শরিকেরা গেছল দেখা করতে। লুভিষ্টিরা গেল ল্যা ল্যা করে, যদি গঙ্গার ধারের টুকরোটাকরা দিয়ে দু-চার পয়সা পাওয়া যায়। নায়েব মুগুর কষছে ভালই। পয়সা নয়, জমিদারের অনেক পাওয়ানা হয়েছে দেওয়ান গোষ্ঠীর কাছে, তারই হিসেব-নিকেশ। ওরা যখন তখন যেতে পারে, তুমি পারো না ভাই। কাল দেখা কোরো।
তারপর হঠাৎ একটি নিশ্বাস ফেলে বললেন, দেওয়ানেরা মাটি করেনি, বরাবর গোঁসাইদেরই প্রজা থেকে গেল। এইবার দেওয়ানির আসল শোধ চাইবে গোঁসাইয়েরা।
হৃদয়নাথ দেখলেন, পুরনো দেওয়ালে ঠাকমার কোমর-ভাঙা মূর্তির ছায়া। আর সেই ছায়ার কোলে আঁধার ঘেঁষে বকুল তাকিয়ে আছে তার দিকে অপলক চোখে।
.
৩২.
সেই সন্ধ্যারাত্রে, সেনপাড়ার দেওয়ানি রক্তে যদি কোথাও সত্যিকারের দোলা লেগে থাকে, তবে তা রুদ্ধশ্বাস, ধুলাচ্ছন্ন, নিরঙ্কুশ পোকার রাজ্য, সেনবাড়ির মহাফেজখানা সংলগ্ন কাছারিবাড়িতে। দেওয়ানি ইন্ধনে যদি কারুর সাড়া পড়ে থাকে তবে তা, সেনবাড়ির দুই হিসাবরক্ষকের। কেবল দুটি ভূতের কাণ্ড দেখে মনে মনে হেসে মরল গোঁসাইদের নায়েব।
গোঁসাইদের নায়েবকে দূর থেকে দেখেই দুজনে চকিতে একবার চোখাচোখি করল। পরমুহূর্তে দুজনে চামচিকের চেয়েও নিঃশব্দে পাশের ঘরে গেল দৌড়ে। ছেঁড়া কামিজ দুটি চাপাল দুজনের গায়ে। শুকনো দোয়াতদানে ডোবাল পালকের কলম। বারোশো পঞ্চাশ সালের খাতা রয়েছে খোলা সামনে। পুরনো বৈভবের স্মৃতি রোমন্থন ছাড়া যা দিয়ে আর কোনও কাজ হয় না এখন।
নায়েবকে দেখেই চোখ তুলল দুজনে, হাত তুলল কপালে। গোঁসাইদের নায়েব ততোধিক নম্র। নমস্কার করে হেসে বলল, চিনতে পারলেন না বোধহয়?
দুজনেই অমায়িকভাবে হাসতে গেল। হাসলও বোধহয়। কিন্তু সেটা যে হাসি, অপরের পক্ষে তা বোঝা কঠিন। দুজনেই হয়তো একসঙ্গে বলতে যাচ্ছিল, কী যে বলেন! কিন্তু দুজনেই ঘাড় দুলিয়ে শুধু হাসল। যে হাসিতে বোঝা যায়, তা আর চিনিনে? কী যে বলেন।
তারপর দুজনেই লাফ দিয়ে উঠে দাঁড়াল। একজন বলল, চাকরটা যে কোথায় যায়!
কাছারিবাড়ির দেয়ালটারই হেসে উঠবার কথা। চাকর? চাকর কোথায় কাছারিবাড়িতে। কাছারিবাড়ির শেষ চাকর ছিল পিতলা! বিরাশি বছর বয়সে মারা গেছে এই কাছারিবাড়িতেই।
দেয়াল নয়, মনে মনে হাসলেন গোঁসাইদের নায়েব। হালের মানুষ। বয়সও বেশি নয়। আর গোঁসাইবাড়ির আনাচে কানাচেই বাস করেন। হাল আমলের ভাল মন্দ দেখেছেন অনেক, সেকেলে নন। তা ছাড়া এখানকার আমিন গোমস্তাদের কাছে সেনবাড়ির সব কাহিনীই শুনেছেন। এই গোমস্তার চাকর খোঁজাখুঁজি দেখে হাসি পাবে বইকী।
নায়েব বললেন, থাক না, চাকর-বাকরের দরকার কী?
দুজনেই আবার চোখাচোখি করল। বক্তব্য বোধহয়, নায়েবটা কি আমাদের চালাকি ধরতে পারছে নাকি?
একজন বলল, দরকার মানে, একটা
আর একজন বলল, বসবার জায়গাটায়গা
নায়েব চৌকি দেখিয়ে বললেন, এই তো বসবার জায়গা রয়েছে।
ততক্ষণে দুজনেই পাশের ঘরে চলে গিয়েছে। সেখানে দুটি রয়েছে। একটি বেশ বড়, আর একটি ছোট। দুজনেই চোখাচোখি করল এবং চোখে চোখেই বলাবলি হল, বড় চেয়ার না ছোট চেয়ার? গোঁসাইদের নায়েব, ম্যানেজার তো নয়। আগের দিনে অবশ্য নায়েবই বড় ছিল। হাল আমলে নায়েবের উপরেও একজনকে রাখেন জমিদারেরা, তার নাম ম্যানেজার। সুতরাং, নায়েব যখন, তখন ছোট চেয়ারটাই দেওয়া হোক। দুজনেই ধরাধরি করে আনল চেয়ারটা। কেন না, সেটাও যথেষ্ট রাজকীয় এবং ভারী।
নায়েবও তাড়াতাড়ি হাত বাড়ালেন এগিয়ে গিয়ে।–আহা হা, এ সবের কী দরকার ছিল?
তবু নায়েব মশাইকে বসতেই হল। কিন্তু চেপে নয়, একটু আলগোছেই বসতে হল। ধুলো আছে, গদি-কাটা পোকা আছে। ছারপোকা হয়তো নেই। থাকলে নিরস্তু উপবাস ছাড়া আর কী জুটবে এই আসনে।
আবার চোখাচোখি করল দুজনে।
নায়েব এবার নতুন কোনও কায়দা কানুনের ভয়ে বিরক্ত হয়েও হাসলেন মনে মনে। বললেন, কাবরদারকে খুঁজছেন বোধহয়?
হাসতে গিয়ে চমকে উঠে দুজনেই আবার চোখাচোখি করল। লোকটা কি তাদের চেয়ে ধূর্ত? ঠাট্টা করছে, না, সত্যি সত্যি বলছে? হুঁকাবরদার সেনবাড়িতে কয়েক যুগ ধরেই নেই।
একজন বলল, হ্যাঁ, কোথায় যে যায় লোকগুলোন।
আর একজন যোগ করল, আর ঠিক কাজের সময়।
দুজনেরই চোখে চোখে তাকিয়ে মনে হল, সত্যি কথা বলছে তারা।
দেওয়ানি বৈভব। তার তেজ ও বীর্য। তাদের চোখের সামনে সে সব মিলিয়ে গেল ভোজবাজির মতো। শুধু তার ছায়াটা পার হয়ে যেতে পারেনি দুজনে। মাকড়সার জালে যেমন পোকা মরে ঘুরে, সেইরকম আটকা পড়ে গিয়েছে। এখন বোধ গিয়েছে ভোঁতা হয়ে। নিজেদের ধূর্ত ভেবে খুশি হয়। সেনবাড়ির ভাতে পেট না ভরলেও ক্ষুধার অনুভূতি তেমন কষ্ট দেয় না। বয়সও হয়েছে। অম্বল অগ্নিমান্দ্যে এমনিতেও মধ্যরাত্রি পর্যন্ত ঢেকুর ওঠে, বুক জ্বলে, চোখ জ্বালা করে। এখনও যে এত কথার কারসাজি, সে কি এই কাছারিঘরের দেওয়ানি ভূতটাকে খুশি করার জন্যেই, না গোঁসাইনায়েবকে সত্যি সত্যি আপ্যায়িত করার জন্যেই সেটাও ঠিক ধারণা নেই যেন। নায়েবের ঠোঁটের কোণে একটি তিক্ত হাসির সূক্ষ্ম বাঁকা হুলের মতো রেখা ফুটল। বললেন, ব্যাটারা যায় আর কোথায়, বুঝলেন, নরকে। ওরা দুজনেই হাসবার চেষ্টা করলে, যে হাসিতে একটি কথা-ই বোঝা যায়, যা বলেছেন।
নায়েব তাড়াতাড়ি বললেন, যে জন্য এসেছিলুম, সেই কাজের কথাটাই সেরেনি। তামাক খাওয়া আর একদিন হবে।
দুজনেই চোখাচোখি করে হাসল। তা কি হয়। কিন্তু কাদানে পাঁচটা হুঁকো আছে। কোনটাতে নায়েবকে দেওয়া যায়। রুপো বাঁধানো দুটো হুঁকো এখনও আছে। যদিও রুপো বলে তাকে আর চেনা যায় না। চেনার দরকার হয় না। যেটা সবচেয়ে বড়, সেটা নায়েবকে দেওয়া যেতে পারে না। সারি সারি হুঁকোর মধ্যে যেটিকে মেজো বলে মনে হচ্ছে, সেটাতেইনায়েবকে দিতে হবে। এইটিই তারা স্থির করল দুজনে চোখে চোখে চেয়ে। কিন্তু ধুয়ে জল পুরতে হবে। কেন না, ওই হুঁকোয় বড় একটা তামাক খাওয়া হয় না। খোলের মধ্যে বিছে কিংবা কাগজ কাটা পোকা নিদেন দু-একটা ঢুকে আছে নিশ্চয়। একজন কলকে নিয়ে তামাক সাজতে বসল, আর একজন আরম্ভ করল হুঁকোয় জল ভরতে।
বিরক্ত হলেও মনে মনে খুশি না হয়ে পারলেন না নায়েব। লোক দুটি তাকে সম্মান দেখাতে চাইছে, খাতির করছে। কিন্তু টমাস ডাফ কোম্পানির কথা ভুললে চলবে না। গোঁসাইদের কল্যাণে নায়েবের অভাব নেই। গঙ্গার এপারে ওপারে কিছু জমিজমা সংগ্রহ করতে পেরেছেন। দুখানি বাড়ি আছে। চটকল কোম্পানির নজর যখন পড়েছে এই অঞ্চলের দিকে, তখন নায়েব মশাইয়ের উপরও নজর পড়বে। লিটিজং না কী, যে সাহেব এসেছে সিরাজগঞ্জের কোম্পানি থেকে, সে খুব তাড়া লাগাচ্ছে। কারখানার ভিত পত্তনে আর দেরি করলে চলবে না তাদের। ওদিকে টমাস ডাফও জমির জন্য হাত পেতে আছে। এস্টেটের ম্যানেজার খাতা কলমে দেখেন! কিন্তু নায়েব মশাইয়ের আঙ্কিক দৃষ্টির সামনে, কোন জমির কোন ভাগে একটি পেঁপে গাছ আছে, সব জানা আছে। সুতরাং কোম্পানিকে কিছু করতে হলে, নায়েব ছাড়া গতি নেই। কাঁকিনাড়ায় জার্ডিন কোম্পানি, উপকারীর ঋণ হিসাবে ভাল হাতেই শোধ দিয়েছে নায়েবমশাইকে। অবিশ্যি তার উপরেও কিছু দাঁও মেরেছে শ্রীকান্ত ভটচায়। বৈদিকটার বুদ্ধির তারিফ করতে হয়। সেই কোনকালের একটা পচা পরচা নিয়ে, বিঘে তিনেকের একটা দাগ নম্বর নিয়ে হাজির হয়েছিল জার্ডিনের এজেন্ট সাহেবদের কাছে। সাহেবদের এখন মাথা খারাপ। প্রতিযোগিতা লেগেছে ভারতের সঙ্গে স্কটল্যান্ডের, ডান্ডির সঙ্গে বারাকপুর মহকুমার। কান্ত ভটচাযের সঙ্গে কথা কাটাকাটি না করে, করকরে, নগদ টাকা তার হাতে গুঁজে দিয়েছে এজেন্ট সাহেব। কেবল টিপসই দিয়ে একটা প্রাপ্তিস্বীকার করিয়ে, পচা পরচাটা কিনে নিয়েছে। আরও দু-চারজন মেরেছে ছোটখাটো দাঁও। আর সেগুলি নায়েবের পক্ষে রোধ করা সম্ভব হবে না। কেন না, তিনি নিজেও পুরোপুরি হকদারদের হক মেনে চলছেন না। তামাক খেলেন নায়েব মশাই। খেতে খেতে আর একটু রসিকতা না করে পারলেন না, আপনাদের কাজকর্মের চাপ কেমন আজকাল?
হিসাবরক্ষীরা হঠাৎ যেন বোকা হয়ে গেল। কাজকর্ম? কীসের কাজকর্ম? বহু, বহুদিন ধরে তো তাদের এধরনের কথা কেউ জিজ্ঞেস করেনি। কাজকর্মের হিসেব তলবদার তো নেই-ই। কাজকর্ম কাকে বলে, সে সব তারা নিজেরাও ভুলে গিয়েছে বোধহয়।
আজ যেন বহুদিন পরে দুটি প্রেতাত্মা তাদের পুরনো কাজ ব্যস্ত ভঙ্গিটা ফিরিয়ে আনতে চাইল।
–তা, কম নয়।
–হ্যাঁ, বুঝতেই তো পারছেন।
বুঝতে পারছেন নায়েব মশাই। ঋণের হিসেব রাখার দিনও বোধহয় শেষ হয়েছে।
মনে মনে হাসলেন নায়েব মশাই। তাকেও ঋণের হিসেব রাখতে হয়। পাঁচ-দশ জন লোক মিলেও হিসেব সামলে উঠতে পারেন না। তবে, সে ঋণ জমিদার গোঁসাইদের নয়। গোঁসাইরা পাওনাদার।
কিন্তু নায়েবের হাসি সামলানো দায় হল তখন, যখন সেনবাড়ির দুই হিসাবরক্ষীর একজন জিজ্ঞেস করল তাকে, আপনার কাজকর্ম কী রকম এবার বলুন। নায়েব মাথা নেড়ে বললেন, খারাপ, খুব খারাপ।
-কেন?
–আর কেন কি মশাই। দেখছেন না, খালি নিলামের মামলা করতে হচ্ছে। এতদিন বাদে হুজুরদের টনক নড়েছে, প্রজাদের ঋণের হিসেব নাও। বারাসত আর বারাকপুর করে করেই মলুম। যেখানে হাত দিই সেখানেই গণ্ডগোল। এতদিন তবু চলেছে একরকম, এখন কাড়াকাড়ি করা ছাড়া কোনও উপায় নেই। তা ছাড়া কর্তাদের কড়া হুকুম হয়েছে, এত দূরের জমি রক্ষা করা কঠিন, ভাল নজরানা পেলে, একজন মধ্যবর্তীকে এদিককার মৌজা সব বন্দোবস্ত দিয়ে দেওয়া হবে। হুকুম নিয়ে এলাম হুজুরের, কাজ তো করতেই হবে। কিন্তু যত দোষ, নন্দ ঘোষ। প্রজারা সব শাপ শাপান্তর করছে। দিনকাল খুব খারাপ যাচ্ছে।
নায়েবের অন্তরে অন্তরে হাসির ঘূর্ণি, মুখের উপরে গাম্ভীর্যের নিস্তরঙ্গ মুখোশ। হিসাবরক্ষীরা করুণ মুখে, চোখ পিটপিট করে। ভাবটা, তাই তো বটে। একজন জিজ্ঞেস করল, মধ্যবর্তী কে হলেন?
নায়েব বললেন, সেরকমভাবে মধ্যবর্তী কেউ নয়, তবে মনে হচ্ছে চিটেরাই আর দুদিন বাদে হালিশহর পরগনার অর্ধেকের মালিক হয়ে বসবে।
হিসাবরক্ষীরা বোবার মতো শুন্যদৃষ্টিতে তাকিয়ে থাকে। গঙ্গায় জল যায়, শুধু পাড়ের উপর মাটির ঢিবিটা যেমন অনড় অচল হয়ে থাকে, তেমনি তারা দুজন। তারা দুটিতে এখানে বসে আছে। সেনবাড়িতে ভাটা পড়েছে, জোয়ার এসেছে কোনও অপরিচিত মহলে। এই দুজনে শুধু দেখছে। চিটে হল ভাটপাড়ার সদগোপ পালেরা। কবে একদিন তারা চিটেগুড়ের ব্যবসা শুরু করেছিল। সঙ্গে হোগলা সুপুরিও ছিল। দেখতে দেখতে, এক ঘাট থেকে, কয়েক ঘাটে, গঙ্গার ধারে আড়ত খুলে বসল তারা। আতপুরের ঘাটেও এক আড়ত খুলছে। লোকে তাদের চিটে বলেই জানে। সামনে পাল, আড়ালে চিটে। পালেরা তাতে নিজেদের ছোট বলে মনে করে না।
কিন্তু কথায় বলে, জমি নেই যার, বুকের ছাতি নেই তার। চিটের ব্যবসায় টাকা পাওয়া গেছে, কিন্তু টাকা রাখা যায় কোথায়? জমিতে। পিতৃপিতামহেরা লাঙল ঠেলেছে, চিরদিন স্বপ্ন দেখেছে জমির। আদিগন্ত মাঠ, তার আর শেষ নেই। চিটের টাকায় সেই স্বপ্ন আজ সফল হতে চলেছে।
টাকা নিয়ে বসে আছে গোঁসাইদের কাছারিতে। বারাসতের এজলাসে। নায়েব মশাই হাতে আছেন। আর হাতে আছে কোর্টের কর্মচারী। নিলামের ডাক পড়ছে। টাকা ফেলেছে চিটেরা, জমি কিনছে। আতপুরের গঙ্গার ধার, ওদিক আরও পুবে, কাউগাছি, উচ্ছেগড় পর্যন্ত ধাওয়া করে চলেছে। খালি তো গোঁসাইদের প্রজাদের জমি নয়। কলকাতায় পাথুরেঘাটার ঠাকুরদের জমিও আছে। দিনকাল দেখে মনে হচ্ছে চিটেদেরও এবার একটি কাছারিবাড়ি চাই। নায়েব গোমস্তা রাখতে হবে।
নায়েব বললেন, হ্যাঁ এবার কাজের কথায় আসা যাক। কথা কি আপনাদের সঙ্গেই হবে?
দুজনেই টেনে টেনে হাসল, হেঁ হেঁ!
যার অর্থ দাঁড়ায়, আপনার অভিরুচি। কিন্তু ইতিপূর্বে নায়েব সেনেদের অন্যান্য শরিকের সঙ্গে মুখোমুখি কথা বলেছেন। এবারে বড় তরফ। বড় তরফ এখনও ছেলেমানুষ, শুনেছেন হুগলি কলেজে পড়তে যায়। দেখা যাক নেড়েচেড়ে। বললেন, স্বয়ং দেওয়ানজির সাক্ষাৎ পেলে বাধিত হতাম। সে ভাগ্য কি হবে?
নিশ্চয়! লাফ দিয়ে উঠল একজন। সন্ধ্যার প্রায় অন্ধকারে অদৃশ্য হল খবর দিতে। ফিরে জানাল, খবর গেছে।
নায়েব মশাই এদিক ওদিক তাকিয়ে, মাঝে মাঝে চমকে উঠলেন। কীসের শব্দ হচ্ছে ঝনঝন করে? বাতাসে পোডড়াবাড়ির সঙ্গে মিশেছে হালকা সন্ধ্যামণির গন্ধ। মান্ধাতা আমলের একটা বাতি জ্বালাল এক হিসাবরক্ষী। চিমনিতে কালি পড়েছে। গোলবাতিতে পড়েছে ঝালাইয়ের পলেস্তারা। তবু বোধহয় তেল চোঁয়ায়, তাই মাটির সানকির উপর বাতি বসানো। বাতির তেল কম, কিংবা সলতে ছোট, বোঝার উপায় নেই, ঝাঁজরা ফুটো রাজকীয় বাতি নিভু নিভু। সেই নিভু নিভু স্বপ্নালোকে কী এক রহস্য যেন কাঁপে থরথর করে। হিসাবরক্ষী দুটির হাসতে গেলে ঠোঁট ব্যথা করে, তবু হাসে। নায়েবের মনে হয়, যেন দুটি যক্ষ বসে আছে যখ দিয়ে। অস্বস্তি হয়, চুপচাপ থাকা যায় না যেন।
জিজ্ঞেস করলেন, কীসের শব্দ হচ্ছে?
কোথায়?
কান পেতে বলে ওঠেন নায়েবমশাই, ওই, ওই যে, শুনতে পাচ্ছেন না?
একজন বলল, জেলখানায় বাজছে।
–কী বাজছে?
আর একজন বলল, শেকল।
শেকল!
–হ্যাঁ, শেকল। ছেঁড়া শেকল। কয়েদিদের বেঁধে রাখা হত শেকলে। আর একজন বলল, পুকুর ঘাটের বড় কড়াগুলিও ঠংঠং করে বাজে। কড়ার সঙ্গে শেকল আছে কিনা জলে ডুবনো।
নায়েব বললেন, কেন?
একজন বলল, জানি নে। বোধহয় কিছু ডুবিয়ে রাখা হত।
আর একজন জুড়ে দিল, শুনেছি, অবাধ্য অসৎ লোকেদের ডুবিয়ে মারা হত। কথা কেড়ে নিয়ে আবার বলল একজন, তলায় নাকি ঘর আছে।
অন্যজন বলে উঠল, শুনেছি, বাঁধা কলসিতে মোহর আছে।
অপরজন যোগ করল, যখ দেওয়া আছে।
কথা শেষ করল আর একজন, কে নাকি সেই মোহরের কলসিতে হাত চালিয়ে ঝনঝন করে বাজায়। শব্দটা নাকি তারই।
নায়েব হাসতে গিয়ে, বুকের মধ্যে অন্য শব্দ শুনতে পান। ঠাট্টা করছে নাকি ভূত দুটো। কিন্তু না, দুজনেই যেন উদ্দীপ্ত চোখে তাকিয়ে আছে। বোধহয় স্বপ্ন দেখছে পুকুরের নীচে সেই মোহরের ঘড়ার।
নায়েব প্রসঙ্গ বদলালেন। বললেন, কত বছর বয়সে এ বাড়িতে এসেছিলেন?
কত বছর? হিসাবরক্ষীরা মুখোমুখি তাকায়। কত বছর বয়সে, কোনখান থেকে তারা এসেছিল, সে কথা আজ আর তাদের স্পষ্ট মনে পড়ে না যেন। তাদের নিয়ে চার কিংবা পাঁচ পুরুষের কাজ। তার আগে কারা ছিল, সে খবর জানা নেই। বাড়ি ছিল বোধহয় খুলনায়। চোখে চোখে তাকিয়ে দুজনে নিঃশব্দেই জিজ্ঞাসাবাদ করে। হ্যাঁ খুলনায়। পাশাপাশি বাড়ি, এক গ্রামে বাস। সমবয়সি ছিল দুজনে। দুজনেরই বাপ তখন এই দেওয়ানবাড়ির হিসাবরক্ষক। গুরুমশায়ের কাছে তখন তাদের শিক্ষা চলছিল গাঁয়ে। বাংলা লেখা আর টাকা আনা কড়া ক্রান্তির হিসেব। কত বয়স তখন, যখন তাদের পিতৃদেবরা গিয়ে নিয়ে এল তালিম দেবার জন্যে? চোদ্দো বছর বয়স। চোদ্দো বছর বয়স থেকে সেনবাড়ির হিসেব রাখার কাজে বহাল হয়েছিল।
নায়েব বললেন, চোদ্দো বছর! বাঃ, আপনাদের কালে বেশ অল্প বয়সেই সংসারে ঢোকা যেত। আর এখন বয়স কত হল?
এখন? কত হল? দুজনেই চোখে চোখে তাকায়। হিসেব কষে মনে। বারাকপুর সেপাইদের হাঙ্গামা হয়েছিল কত বছর আগে? ছাব্বিশ বছর হল বোধহয়? তার সঙ্গে আরও বছর তিরিশ-বত্রিশ, পৌঁছুতে হবে। তা হলে কত হল? সাতান্ন-আঠান্ন বছর বয়স হল বোধহয়।
নায়েব বললেন, দেখে মনে হয়, সত্তর পার হয়ে গেছেন। বয়সের চেয়ে বেশি দেখায়। আপনাদের পুত্র পরিবার?
লোক দুটি স্তব্ধ। যেন তাদের গালে কেউ ঠাস করে চড় মেরেছে। পুত্র পরিবার মানে? বিয়ে, বউ ইত্যাদি? ছেলেমেয়ে? বহুদিন তাদের জীবনে এই সব আলোচনার অবকাশ আসেনি। জিজ্ঞেসও করেনি কেউ। বুড়ো চাকর পিতলা যতদিন বেঁচে ছিল, সে জিজ্ঞেস করত। এখন আর কেউ নেই। তারা নিজেদেরও নিজেরা জিজ্ঞেস করে না আর। কিন্তু তাদের দুজনের মনে আছে দুটি বউয়ের কথা। সেপাইদের হাঙ্গামার প্রায় বারো তেরো বছর আগের কথা। যশোরের কোনও এক গ্রামে যেন একজনের বিয়ে হয়েছিল, আর একজনের খুলনাতেই। মনে পড়ছে, তখন তারা বছর বছর বাড়ি যেত। নৌকোয় করে যেত। ইটিস্তে হয়ে কয়েকবার গিয়েছে বোধহয়। তখন তারা অন্যরকম মানুষ ছিল। তাদের একটি বউ ছিল, আর প্রতিবছর তাদের ছেলেমেয়ে হত। চব্বিশ পরগনার এই সেনবাড়ি থেকে যতবার তারা দেশে গিয়েছে, ততবারই দেখেছে, একজনের জায়গায় দুজন, দুজনের জায়গায় তিনজন। সেই সব নতুন আগন্তুকেরা তাদের দিকে তাকিয়ে থাকত অবাক হয়ে। ভয়ে লুকোত মায়ের আঁচলে। তারপর সেনবাড়ির জৌলুসে জল আছড়া পড়ল। কাজ কমল, রোজগার কমল। কমতে কমতে এখন পেট-ভাতায় এসে ঠেকেছে। ভাগ্য ভাল, রাঁধুনি বামনি চাল নিতে এখনও ভুলে যায় না। গাঁয়ে সামান্য জোত জমি ছিল, তাই দিয়ে স্ত্রীপুরে চলছে। তারা দুজন রয়ে গেছে। কেন রয়ে গেছে, তারা জানে না। বোধহয় দেওয়ানি মহিমার দায়িত্বটা ভূতের মতো ঘাড়ে চেপে রয়েছে তাদেরই। পনেরো বছরের মধ্যে আর যাওয়া হয়নি বোধহয়, এই ঘরকে, এই কাছারি, মহাফেজখানা, ধুলো, পোকা তারা ভালবেসেছে। এইখানেই তারা পুরনো খাতা খুলে স্বপ্ন দেখার মতো দেওয়ানদের পুরনো বৈভবের হিসাব পড়ে। স্ত্রীপুত্রের কোনও টান নেই তাদের।
সেনেদের সেজো শরিকের ঝি চপলা, আর বড় শরিকের মুক্ত তাদের সই হয়ে গিয়েছে।
বয়স হয়েছে তাদেরও। তাদেরও মন পড়ে গেছে, এদেরও মন পড়ে গেছে। সব মিলিয়ে কী এক বিচিত্র নেশায় যেন তারা রয়ে গেল এখানেই। খুলনা থেকে এখন আর খবর আসে না, তারাও দেয় না। সেনকর্তারা তাদের থাকতে বলেন না, যেতেও বলেন না। পৃথিবীতে কী ঘটেছে তারা জানতে চায় না, মাঝে মাঝে পৃথিবী নিজে এসেই হয়তো নানান বেশে জানিয়ে যায়। তারা অবাক হয়। অবিশ্বাস করে চোখ বুজে থাকে। চপলা আর মুক্ত এসে তাদের আদর করে, ভালবাসে, ঝাড়ফুঁক ঠাকুরদেবতা, যাত্রা সঙের গল্প বলে। তারা ডাঁটা চিবানো রসের উদগার তুলে সেই সব কাহিনী শোনে। শুনতে শুনতে ওদের নেশা প্রতিদিনই জমে। ভাবে তারা একেবারে শেষবার দেশে যাবে, আর ফিরবে না।
কেবল আশেপাশে যখন কেউ মরে, কান্নার রোল ওঠে, হরিধ্বনি শোনা যায়, তখন তাদের মনটা আনচান করে। দেওয়ানি হিসেবের নেশার খোয়ারি কাটিয়ে চমকে ওঠে তারা। যেন দেশে ফিরে যাবার ডাক শুনতে পায়। মুখে আগুন দেবার কেউ নেই তাদের এখানে।
দুজনেই প্রায় একসঙ্গে বলল, আছে, পুত্র পরিবার সবাই আছে। ছাড়া পেলেই চলে যাবে। ছাড়াই পায় না যে!
তা বটে। মহাকালের যে বিচিত্র খাঁচাটায় তারা বাঁধা পড়েছে, সেখান থেকে আর কোনওদিন বোধহয় তারা ছাড়া পাবে না।
নায়েবের ভ্রু কুঁচকে উঠল, গোঁপের পাশে ফুটল চাপা হাসি। বলল, এতদিনের লোক আপনারা, পাকা হিসেবি। এখানে আর বসে আছেন কেন? চিটেদের কাজেই লেগে যান না। মাস গেলে টাকা দশেক করে নিশ্চয় পাবেন, খোরাক পোশাকও পাবেন।
দুজনেরই চোখ দুটি চকচক করে উঠল। আবার নিবে গেল। চিটেদের গোমস্তা হবে! এই ঘর ছেড়ে, এই কাছারি চৌহদ্দি পেরিয়ে? খুচরো জমির জোড়া লাগানো হিসাব, মন বসবে কেন? দুজনেই মিটিমিটি হাসে। তাতে অনিচ্ছাটাই প্রকাশ পায়।
নায়েব আবার বললেন, আর এক কাজ করুন না হয়। দু-এক পাতা ইংরাজি-টিংরাজি পড়ুন। চটকল কোম্পানি লোকের জন্যে হাঁপাচ্ছে। দুমাস রেওয়াজ করলেই, মাস গেলে পনেরো টাকা, উপরি ষোলো আনা?
এইবার দুজনেরই যেন টনক নড়ে। বলে, ইংরেজি?
–হ্যাঁ। কলুর বলদও মশাই রোজগার করছে, আপনারা বসে থাকবেন? একখানা বই আনিয়ে নিন, সব বাংলা করে লেখা আছে।
পারব?
–খুব পারবেন। আমিও পড়ি। বলেন তো বইও দিতে পারি। বইয়ের নাম ওয়ার্ডবুক।
দুজনেই নায়েবের কাছে ঘন হয়ে আসে। আবার বলে, পারব?
-খুব পারবেন। সায়েবদের একবার বোঝাতে পারলেই হল, ব্যস, কোম্পানির চাকরি পাকা।
দুজনেই স্বপ্ন দেখতে দেখতে কথা বলতে ভুলে যায়।
এমন সময় এল বেদো। বলল, কত্তা আজ আর নীচে নামবেন না, সন্ধ্যা হয়ে গেছে। আপনার কাল সকালে আসার হুকুম হয়েছে।
নায়েবের চোখ দুটি ছোট হয়ে, ভ্রু কুঁচকে উঠল। হুকুম? দেওয়ানি হুকুম? হিসাবরক্ষীদের দিকে ফিরে বললেন, নুই খাই একজনের, আর একজনের হুকুমবরদার হই কেমন করে? কাল তো আমার আসা হবে না।
হিসেবরক্ষীরা চুপ, বেদোও তাই। নায়েব একমুহূর্ত অপেক্ষা করে বললেন, তা হলে আপনারাই কালকে একবার আমাদের কাছারিতে আসবেন। দু-চারদিনের মধ্যেই অনেকগুলো মামলা উঠবে। সামনাসামনি হলে একবার হিসেবনিকেশ করা যেত, আমার দোষ থাকত না। আর সব শরিকের সঙ্গেই মোটামুটি রফা হয়ে গেছে, এই তরফ বাকি রয়েছে। যা ভাল বোঝেন করবেন।
নায়েব চলে গেলেন, কিন্তু একটা ক্রুর বিদ্রুপে গোঁফজোড়া রইল বেঁকে। বেদো আলো দেখাল দেউড়ি পর্যন্ত। তারপর ছুটে গেল বুড়ি সেনগিন্নির কাছে। সব কথা বলতে হবে, শোনবার জন্যে অপেক্ষা করছেন তিনি।
হিসাবরক্ষীরা পরস্পরের দিকে তাকিয়ে বসে রইল। চোখের সামনে তাদের ইংরাজি অক্ষর হিজিবিজি কাটতে লাগল। ইংরাজি শিখবে তারা? ইংরাজি? চাকরি পাবে কোম্পানির?
চপলা আর মুক্ত ছাড়া সে কথা বলার কেউ নেই। সবাই ঘুমোলে পরে, সব, সব কাজের শেষে তারা আসবে।
.
৩৩.
দুই মাসের মধ্যেই, নায়েবের কেরামতি দেখা গেল। উদ্বাস্তু হয়ে গেল প্রায় গোটা দুলে পাড়াটা। গঙ্গার ধারে, সেন-দেওয়ানদের অনেক জমি নিলাম হয়ে গেল। বৈশাখ মাসে, প্রায় প্রতিদিন বারাসত কোর্টের পিয়াদাকে আসতে দেখা গিয়েছে। ডোমপাড়ার কচা ডোম ঘাড়ে ঢাক ঝুলিয়ে এসে, ঢ্যাটরা পিটেছে রোজ আর সরকারি লাল নিশান পোঁতা হয়েছে কোর্টের নোটিশসহ দখলি জমিতে।
মজুমদার চক্রবর্তী-হালদারেরা একেবারে নির্বিকার দর্শক থাকতে পারল না। তাদেরও জমিজমা কিছু ছিল গঙ্গার ধারে। সে সব সামলাতে ব্যস্ত হল তারা।
ভাটপাড়ার চিটেরাও দেখল, এই সুযোগ। কথায় বলে, একবার যখন মড়ক শুরু হয়, তখন সে সব সাবাড় করে দিয়ে যায়। জমি নিয়ে খেলাটাও শুরু হল তেমনি। নিলাম, উচ্ছেদ, বে-দখল স্বত্ব, জবরদখল, এ সবের হিড়িক পড়ে গেল একটা। এই মড়ক-রাক্ষসের মুখ থেকে উপছে পড়া উচ্ছিষ্ট খেয়ে বেড়াতে লাগল চিটেরা। কলকাতায় খবরের কাগজ বেরোয়। বড় বড় দেশীয় লোকের নাম শোনা যায়, যাঁরা সরকার বাহাদুরের সঙ্গে ওঠাবসা করেন, খানাপিনা করেন। দেশের জন্য মাথা ঘামান বিদ্বান পণ্ডিতেরা। কিন্তু জগদ্দল-সেনপাড়ার রায়তের মুখ চাইবার লোক পাওয়া গেল না। সদগোপ চিটেদের দেখলে সবাই মাটিতে মাথা ঠেকায়। চিটেরা নাকি জমিদার হতে চলেছে এ দেশের।
প্রজারা আইনের মারপ্যাঁচ বোঝে না। দলিলের লেখা বোঝে না। একটিমাত্র অধিকার তার আছে, টিপসই সে দেবে না। কিন্তু জমিদার থেকে শুরু করে, সবাই কাগজ বাড়িয়ে রয়েছে, টিপসই দাও। ভয়ে ও ত্রাসে দিতেই হয়। তারপর দেখা যায়, যার ধন তার ধন নয়, সেই প্রবাদের নেপো লোকটি দই খেয়ে যাচ্ছে। স্ব-ইচ্ছেয় জমি বিক্রি করেও দেখা যায়, টাকা উশুল করে অন্য লোকে।
জমির দাম বাড়ছে প্রতিদিন। বিদেশিরা যখন সাত-সাগর পেরিয়ে এসে নতুন নতুন কোম্পানির নামে কারখানা খুলতে ব্যস্ত, তখন বাঙালিরা ব্যস্ত জমিদারি খেতাব আদায়ে। যার ঘরে দু পয়সা আছে, সে দু ছটাক জমির স্বপ্ন দেখছে। যার কিছু নেই, সে হাহাকার করছে, জমি, জমি, জমি।
ঝনঝন করে কাঁচা টাকা বাজিয়ে ফিরতে লাগল নগিন ঘোষ। সে জমি চায় না। টাকা চায়। সুদ চায়। নগদ টাকার কারবার ছাড়া কারবার নেই তার। সে স্বপ্ন দেখছে মহাজনির। কলকাতায় ব্যবসা করবে সে। শিয়ালদহে গিয়ে দেখে এসেছে, হাওড়া যাবার সোজা পশ্চিমের রাস্তায় কাতার দেওয়া গোরুর গাড়ি। মাল নামাতে না নামাতে বিক্রি। ছাঁকা নগদ টাকা ঘরে তোলে ব্যবসায়ীরা। কলকাতায় ব্যবসা করবে নগিন ঘোষ। কিস্তিবন্দি সুদে সে টাকা ধার দিচ্ছে সবাইকে। সবাইকে নয়, যাদের ছিটেফোঁটা জমি আছে আতপুরে, রেললাইনের ওপারে। সেনপাড়া থেকে যারা উচ্ছেদ হচ্ছে, যাদের নতুন ঘর তুলতে হবে। নতুন করে সংসার পাতবে, তাদের টাকা দিচ্ছে নগিন। কিস্তি আর সুদ বাকি পড়লেই, জমি দখলের প্রশ্ন নেই। এক ডাকে বিক্রি। ক্রেতা চিটেরা খাড়া আছে এক পায়ে। নগিন তাদের দোসর।
দুলেপাড়া থেকে প্রথম বাস তুলল হরি দুলে। এসে উঠল আতপুরের ঘরামিপাড়ায়। যে দিন থেকে হরি দুলে রব তুলেছিল সেনপাড়া ছেড়ে যাবার, সেইদিন থেকে কথা বন্ধ হয়েছে লখাইয়ের সঙ্গে। নায়েব ডেকে বুঝিয়ে দিয়েছিলেন হরি দুলেকে, বেশি জবরদস্তি করলে, জমি শুধু বে-দখলই হবে না, শুধু ফাঁকি যাবে না পাওয়ানা কড়ি। কুমিরের সঙ্গে বিবাদ করে, জলে বাস করার গোঁয়ারতমি করলে, সপরিবারে ধ্বংসই শুধু হতে হবে। কথায় বলে, বাঘে ছুঁলে আঠারো ঘা। বারাসত কোর্টের ছায়া দেখতে হয়েছে যে-রায়তকে, সে আবার কবে সুখে ঘর করেছে?
হরি দুলে যেদিন ভিটে ছাড়ল, সেইদিন গোটা দুলেপাড়া বুঝল, শেষদিন ঘনিয়ে এসেছে। কিন্তু হরির আশা আছে, খেসারত পাবে। বাকি সকলের তাও নেই।
হরি দুলের মা গঙ্গার ঘাটে বসে থাকে। দুলেপাড়ার দিকে তাকিয়ে, সেনবাড়ির দিকে তাকিয়ে বুড়ির বুকের মধ্যে কাঁপে থরথরিয়ে। কাউকে কাছে পেলে, ডেকে বলে ফিসফিস করে, সেই যে সায়েব এয়েছিল পেখমদিনে, পাড়া মাপজোক করে গেল, মনে আছে? মনে আছে, শ্যাম দিগরের ব্যাটা মধু খলখল করে হাসলে? তখুনি বুইছিলুম সব্বোনাশ হবে, সব্বোনাশ হবে।
.
সর্বনাশেরই করাল ছায়া পড়েছে সেনবাড়ির সর্বত্র। লখাই সেইটাই তাকিয়ে দেখছে যেন অভাবিত বিস্ময়ে ও যন্ত্রণায়। তারও বুকের মধ্যে কীসের এক দারুণ ভয় এসেছে নেমে। স্তব্ধ তটস্থ হয়ে সে দেখছে, দেওয়ানের ঋণের শোধ কেমন করে তুলছেন নায়েব মশাই।
সেন-দেওয়ান হৃদয়নাথ শুধু অবাক হয়ে তাকিয়ে থাকেন ঠাকমার দিকে। কখনও রাগ হয়, অভিমান হয় কখনও। অন্যান্য শরিকেরা যখন নায়েবের সুনজরে থেকে, সাহেব কোম্পানির প্রসাদপুষ্ট হচ্ছে, তখন তাকে দেওয়ানি মহিমা আগলাতে হচ্ছে। পুরোপুরি না হোক, হৃদয়নাথের কিছুটা মোহভঙ্গ হয়েছে, পৌষ মাসের সেইদিনই, যেদিন সাহেবরা এসেছিল। এখন সেই সাহেবরা প্রায় প্রতিদিন আসছে সেনপাড়ায়। কিন্তু সেনবাড়িতে নয়, গোঁসাইদের কাছারিবাড়িতে।
একদিন সে না বলে পারেনি বৃদ্ধা দেওয়ান-গিন্নিকে, নায়েবের সঙ্গে দেখা না করে ভাল করিনি ঠাকমা।
দেওয়ান-গিন্নি সোজা হতে পারেন না। কিন্তু থমকে দাঁড়িয়ে জিজ্ঞেস করেছিলেন, কী করলে ভাল হত ভাই?
হৃদয়নাথও থমকে গিয়েছিলেন। গলা শুনেই বুঝতে পেরেছিলেন, তার সামনে আর ঠাকুরমা নেই, প্রাচীনা দেওয়ান-পত্নী।
সে বলেছিল, নায়েবের সঙ্গে দেখা করলে, এতগুলো জমি বোধহয় বেহাত হত না। রোজ রোজ নোটিশ, রোজ ঢাক পিটিয়ে যাচ্ছে ঘরের পাশ দিয়ে। তাই বলছিলুম, বিবাদ না করলেই বোধহয় ভাল হত।
–বিবাদ তো করিনি। তা বলে মান খোয়াতে তো পারিনে।
মান খোয়ানোর কী আছে। এ সব থেকেই বা কী হবে? ওই সব জমি নিয়ে তো আর চিরদিন বাস করতে পারব না। তবু কিছু টাকা পাওয়া যেত।
–কেমন করে?
–আমাদের সব শরিকেরাই তো দেখছি, একটা জমিই চারবার করে বিক্রি করছে কোম্পানির কাছে।
কথাটা যে মিথ্যে নয়, তা জানতেন সেনগিন্নি। নায়েবের বুদ্ধিতে ও শলাপরামর্শে, সবাই নানারকম দলিল দস্তাবেজ নিয়ে গিয়ে হাজির হয় সাহেবের কাছে। সে সব দলিল পরচার কোনও মা-বাপ নেই। কোম্পানি কল করতে এসে টাকা রোজগারের যেন এক নতুন কল খুলে দিয়েছে। সরকারি স্ট্যাম্পমারা কাগজ দেখালেই টাকা। কখনও ছেলে যাচ্ছে, বাপ যাচ্ছে কখনও, আত্মীয়স্বজন যাচ্ছে, ঘোমটা টেনে মায় ঘরের ঝি বউ পর্যন্ত পাঠাচ্ছে অনেকে। একই জমির উপর সকলে দখল দেখায়, টাকা আদায় করে। কোম্পানি মুক্ত হস্ত, যদিও চিৎকার চেঁচামেচি হয়। বাদ প্রতিবাদ হয়। কিন্তু উপায় নেই। সাহেবরা হাত পা বাঁধা, কেরানিবাবু আর খাজাঞ্চিমোয়রা অন্ধকারে অনেকগুলি হাত পেতে রেখেছেন। অনেকগুলি করে পকেট করেছেন তাঁরা কামিজের। সে সব পকেট সাহেবরা দেখতে পায় না। সেই পকেট ভরে উঠছে। তারা ঘাড় কাত করে সায় দিচ্ছেন, সাহেবরা মুক্ত হস্ত হয়ে করে কী?
সেনবাড়ির শরিকেরা ঘরের মেয়েদের পাঠিয়ে বেলেল্লা করেনি ঠিকই। কিন্তু যে জমি খাস জমিদারের হাতে গিয়ে উঠেছে, সেই জমিও বিক্রি করেছে তারা। পারত না, যদি নায়েবের বুদ্ধি তাদের সাহায্য করত। তারা পারে, কিন্তু হৃদয়নাথকে এ কাজে কেমন করে সম্মতি দেবেন দেওয়ান-গিন্নি। তিনি জানেন, চোখের সামনে দেখছেন, উছুপ্রবৃত্তি ছাড়া আজকের দিনে আর টাকা পাওয়া যায় না। কিন্তু তাঁর রক্তে এখনও দেওয়ানি মহিমার খেলা। তাঁর ভবিষ্যৎ নেই, আছে শুধু অতীত। শুধু রোমন্থন, সেই পিছনের আবর্তেই শুধু পাক খাওয়া। গোঁসাই নায়েবের ডাকে কেমন করে ছুটে যাবে তাঁর নাতি? দেওয়ান আবার হাত বাড়িয়ে কেমন করে খোশামোদ করবে একটা নায়েবকে? কেমন করে মান সম্মানহীন একটা ছিঁচকে লোকের পরামর্শে নাম ভাঁড়িয়ে মিথ্যে কথা বলে, কোম্পানির টাকা আত্মসাৎ করবে?
রক্ত বুঝি নেই আর শরীরে, তাই, দারুণ উত্তেজনাতেও মুখে রক্ত ছুটে আসে না সেনগিন্নির। যেন আরও সাদা হয়ে গিয়েছিলেন। কেবল গলার কাছে গলকম্বলের মতো ঝুলেপড়া চামড়াটা নিশ্বাসের সঙ্গে দুলে দুলে উঠেছিল। দিন যে শুধু শেষ হয়ে আসছে, তাই বোঝেননি। অস্তাভার রক্তরশ্মিও বিদায় নিয়েছে সেনবাড়ি থেকে।
রাত্রি নামছে। অনাগত সেই রাত্রির অন্ধকারকে নামতে দেখছিলেন তিনি। তবু গলায় জোর না থাক, বিষ ছিল। শান্ত বিদ্রুপে বলেছিলেন, কোম্পানির টাকায় তোমার লোভ হচ্ছে বুঝি? তা বেশ ভো, তোমাকে তো আমি ধরে বেঁধে রাখিনি। যাও গোঁসাইদের কাছারিতে, বেদোকে বলছি, সঙ্গে যাবে ভেট নিয়ে দিয়ে এসো নায়েবকে।
হৃদয়নাথ আর কথা বলেননি। সেই থেকে ঠাকুরমা নাতিতে কথা বন্ধ। হৃদয়নাথ ভাবছিলেন, তার কোনও অপরাধ নেই। কিন্তু বৃদ্ধা ভাবছিলেন, সব দোষ তাঁর নিজের। তিনি তো জানেন, নাতির ভবিষ্যৎ আছে। নাতবউ এ মাসেই গর্ভবতী হয়েছে। বংশবৃদ্ধি হবে। অন্যান্য শরিকের মতো করতে গেলে দেওয়ানি মহিমা থাকে না। দেওয়ানি মহিমা দেখতে গেলে, দেওয়ানি মহিমার সব চিহ্ন নিশ্চিহ্ন করে বাঁচা ছাড়া কোনও উপায় নেই। তিনি না পারেন পেছুতে, না পারেন এগোতে। পিছনে আগল ভাঙা রিক্ততা। সামনেটা আরও খারাপ, কুৎসিত আর নোংরা, আশাহীন, সন্দেহের অন্ধকারে ঢাকা। ভাগ্যের উপর দোষারোপ করে, নীরবে শয্যা নিয়েছেন তিনি। শুধু নাতবউকে বলেন, সব দেখেছি, সব পেয়েছি ভাই, এবার আমার আসল দোসরটি এলে বাঁচি।
অনভিজ্ঞা নাতবউ জিজ্ঞেস করে, সে কে মা?
দেওয়ান-গিন্নি বলেন, আমার মরণ!
বকুলের কান্না পায়। বলে, মরবেন কেন ঠাকুমা, আমরা কার কাছে থাকব?
ঠাকমা বলেন, আমার কাছে থাকবার দিন ফুরিয়েছে তোদের। আর যে কোনও পথ দেখতে পাচ্ছিনে। এই বেলা না মরলে, বিষ খেয়ে মরতে হবে যে। চেয়ে দেখব কেমন করে এ সব।
চারদিকে শুধু ভাঙন। এই ভাঙনকে আর বেঁচে থেকে প্রত্যক্ষ করতে চান না দেওয়ান-গিন্নি।
.
লখাই দেখছে, সেনদের গঙ্গার ধারের একটি একটি করে টুকরো জমি বেদখল হচ্ছে। কিন্তু কোনও প্রতিবাদের লক্ষণ নেই। বোধহয় উপায় নেই। এতদিনে দেওয়ানবাড়িটাকে সত্যি পোডড়াবাড়ি বলে মনে হয় তার। মনে হয়, ভূতুড়ে বাড়িটায় মানুষ নেই।
বারাসতের কোর্ট থেকে সমন এসেছে লখাইয়ের। হাজিরা নোটিশ এসেছে। প্রমাণ করতে হবে ধর্মাবতারের কাছে, হকের জমি ভোগ করছে সে। কীসের হক, কার হক? কার ধর্মাবতার?
লখাই জানে, নিজের হাতে সে তার সর্বনাশ করে এসেছে। কয়েক দিন আগে, দেওয়ানদের কাছারিবাড়িতে তাকে ডাক করিয়েছিল দুই গোমস্তা মশায়। দুজন তাকে চোখ কপালে তুলে, চুপি চুপি বলেছে, গোঁসাইদেরনায়েবের কথায় যা বুঝলাম, মতলব খুব খারাপ। তোমাকে না যজিয়ে ছাড়বে না। আমাদের কাছে এসে তোমার নামের দানপত্রের দলিল দেখতে চেয়েছিল। আমরা বলেছি, তার খোঁজ করা দায়। দরকারটা বলুন। নায়েব তো বলেনি, কিন্তু আমরা তো বুঝেছি। তাই মতলবও ঠিক করে রেখেছি। নাও, তাড়াতাড়ি টিপ সই দাও দিকিনি।
কীসের টিপ সই গোমস্তা মশায়? জিজ্ঞেস করেছে লখাই। হিসাবরক্ষীরা একখণ্ড কাগজ বাড়িয়ে দিয়ে বলেছে, আহা, তোমাকে যে নিষ্কর দান দেয়া হয়েছিল, সেটা তো দেবোত্তর নয় হে। তোমার খাজনা এতাবৎ দেওয়ানেরা উশুল দিয়ে এসেছেন। তাতে তোমার নাম তো আলাদা করা নেই। এখন তালে গোলে কর্তাদের জমির ফেরে পড়ে তুমিও কেন হাফিজ হবে? সময় থাকতে ওটা কাগজে পত্রে আলাদা করে রেখে দিই। তারপর কার পেছুতে লাগবি, লাগ?
লখাই অবিশ্বাস করেনি। চিন্তিত হয়েছিল। বলেছিল, এতকাল কিছু হল না, গোঁসাইদের লায়েব কি দিনকে রাত করে ফেলবে?
ফেলবে হে, তাই ফেলবে। সে দিনকাল আর নেই। এখন সেয়ানে সেয়ানে কোলাকুলি।
তা বটে। হাসি পায় লখাইয়ের। সে দিনকাল আর নেই। থাকলে, দেওয়ানদের গোমস্তারা কি মিথ্যে কথা বলে টিপ সই নিতে পারত তার। কাছারিবাড়ির ওই নেড়ি দুটো? যে কোনও মুহূর্তে লখাই গিয়ে যাদের গলা টিপে নিকেশ করে দিয়ে আসতে পারে? তিক্ত ভয়াবহ হাসিতে লখাইয়ের মুখ ভয়ংকর দেখায়। কদিন ধরে চোখের সামনেই গোমস্তা দুজন সারাদিন গোঁসাইদের কাছারিবাড়িতে বসে আছে। দেখে শুনে মনে হয়, ওরা দেওয়ানদের কর্মচারী নয়। গোঁসাইদের পোষা লোক।
লখাই-এর হাসি পেয়েছিল তখনই, যখন হরি দুলে এসে অবাক হয়ে বলেছিল, হ্যাঁ লখাই, গোঁসাইদের আমিন বললে, তুমি নিকি তোমার দান পাওয়া জমি সাত সন আগে সেনেদের কাছেই বেচে দিয়ে বসে আছ?
লখাইয়ের বুকটা ধক করে উঠেছিল। বাকরোধ হয়েছিল তার। পরমুহূর্তেই বুকের ভিতরটা পুড়ে গিয়েছিল। চোখের সামনে ভেসে উঠেছিল গোমস্তা দুজনের মুখ। আর তার শেষ বিশ্বাস পুড়ে ছাই হয়ে গিয়েছিল। সে হেসে উঠেছিল। হরি সভয়ে তাকিয়েছিল।
ধর্মাবতারের কাছে প্রমাণ। ইংরেজ আর তার পোষণ জমিদারের ধর্ম! লখাই একলা আপন মনে বসে বসে হাসে।
সে হাসি দেখে ভয় পায় সারদা। বলে, অমন থেকে থেকে কী ভাব, আর হাস?
লখাই বলে, তোমার ঠাকুর যুগলকিশোরের বিচার দেখছি সই। কোট নোটিশ দিয়েছে। রামদাস বাডুজ্জামশায়ের কাছে গিছলুম সব বলতে। ঠাকুরও বললেন, যেমন করেই হোক, দখলি জমির হক পেমাণ করতে হবে। নইলে লড়াই হবে না। তাই হাসি।
সারদা বলে, তা বেশ তো। দানপত্তরের দলিল নিয়ে যাবে বারসতে, দেখিয়ে পেমাণ করে আসবে।
লখাই বলে, তাই তো বলছিলুম গো, তোমার যুগলকিশোরের বিচার দেখছি। কার কাছে পেমাণ করব? কে আমার ধম্মের অবতার? কোম্পানির মহারানি আর তার মহারানির ম্যাজিস্টর? কিছু কি বুঝলে না সারদা, সেনেদের গোমস্তারাই আমার হাত ভেঙে দিয়েছে। যাদের জোরে বড় করে ভেঙেছে, সেই জমিদারের নায়েব আর কোম্পানি আজ দেওয়ানদেরই পিছমোড়া করে বেঁধে মারছে। একবার গিয়ে যে বুড়ি গিন্নির সামনে দাঁড়িয়ে নালিশ জানাব, সে সাহসটুকুও নেইকো। একি শোনানো যায়? শুনলে কি আর বাঁচবেন? এ সব থাক, কোটে ফোটে আর যাব না সই। তা চে চলো, তোমার যুগলকিশোরের কাছেই যাই, সেখানে গে পড়ে থাকি।
সারদার দু চোখে আলো চিকচিক করে ওঠে। সে তাই চায়। বোষ্টমি সে। পরের হাতে ঠাকুরের সেবার ভার দিয়ে তারও ভাল লাগে না। শুধু লখাই আর হীরার জন্যেই তার এখানে পড়ে থাকা। নিজের সংসারে কার না মন টানে? সে বলে, তাই চলো, সে-ই ভাল।
কিন্তু যেতে পারে না লখাই।
স্মৃতিহীন অসুস্থ শ্যামদাদা। একেবারে চুপচাপ কালী বউঠান। এদের ফেলে সে কোথায় যাবে? মধু সেই যে গিয়েছে, আজও ফেরেনি। কাকপক্ষীর মুখেও তার কোনও সংবাদ নেই।
সেই একই কথা থেকে থেকে বলে ওঠে শ্যাম, মধু এলি!
কালী যায় শ্যামনগরের ব্রহ্মময়ী কালীবাড়িতে। মানত করে সেখানে। মানত করে জঙ্গলপীরের দহে। কাঠুরেপাড়ার আঁটকুড়ি, বিধবা ডাইনি, গা-ময় শ্বেতী, বুড়ি বামির কাছে যায় অদৃশ্য ভবিষ্যৎ গোণাতে। বামি হারানো জিনিসের খোঁজ দিতে পারে গুণে গেঁথে। নিরুদ্দেশের বার্তা দিতে পারে মন্ত্র পড়ে। গুণতুক জানে। ভাল করতে পারে, মন্দ করতেও পারে।
কোথায় আছে কালীর মধু?
বামি বলে, জায়গার নাম বলা যায় না। দিক বলা যায়। আছে দক্ষিণে। আসবে, ফিরে আসবে। কেন? না, ছেলেটার নাকি মন মায়ের জন্যে।
কালীর চোখে জল আসে। হেই মাগো ভগবতী, ডাইনিটার কথা যেন মিথ্যে না হয়। মধুর মন টাটায় তার মায়ের জন্যে, এত সৌভাগ্য কালীর?
-কেমন আছে মধু? ভাল না মন্দ?
ভাল। ভাল আছে, ভোগে আছে। তবে কি না মায়াবিনীর গুণে মজে আছে, আসতে পারছে না। সুযোগ পেলেই চলে আসবে।
কবে? কবে সে সুযোগ আসবে?
বছর পুরলে আসবে। পোষে গেছে, তাই। যেতে নেই। বছরের ভোগান্তি কাটলে আবার আর এক পোষে আসবে।
কালীর মন মানে না। ফেরবার সময় যায় আবার আতপুরের গণেশ চক্রবর্তীর কাছে। একটু গুণে বলুন ঠাকুরমশাই, ছেলেটার বিত্তান্ত কী? চক্রবর্তী বলে, ভোরবেলা আসবে, বাসি মুখে বলব।
ঠাকুরের বাসিমুখের কথা-ই নাকি অব্যর্থ।
তা-ই যায় কালী। চক্রবর্তী বলে, ভাল আছে, পশ্চিমে আছে। কিন্তু ফিরে আসার কোনও লক্ষণ দেখিনে।
কালী দক্ষিণে তাকায়। পুব-উত্তরেও তাকায় চমকে চমকে। চমকায় কুটুম পাখির টি-হি টি-হি ডাকে, বাড়ির দিকে কোনও লোককে আসতে দেখলে। তারও অবস্থা প্রায় শ্যামের মতোই। প্রকৃতপক্ষে এখানে সংসার দেখছে সারদা। কেমন করে সারদাকে নিয়ে চলে যাবে লখাই এখান থেকে?
মাঝে মাঝে বিমর্ষ ব্যাকুল হয়ে ওঠে হীরার জন্য। দিনরাত্রি আনচান করে ফেরে সারদাও। কালী একলা একলাই যায় তেসুতিকলের মাঠে। বিনু মুচিনির তাড়ির আড্ডায়। হীরা তাড়ি খায় না। গোলাম খায়। গোলামের কাছে যায় হীরা।
কালী তেসুতিকলের কারখানা ঘরে ঢুকে যায়। পাট ঘরের মেয়েরা ডেকে কথা বলে, যেন গাঁয়ের পুকুরঘাটে কথা বলে বাসন মাজতে মাজতে। বয়লার ঘরে যায় হীরাকে খুঁজতে। ওয়াল্টার চিনতে পারে না। মজুরনি ভেবে ধমকায় কালীকে, হেই মাগিটা, আপনা কাম পাকড়ো, ঘুরাফিরি কেননা করছ?
কালী এক গলা ঘোমটা দিয়ে পাশ কাটায়। মনে মনে বলে, আ মলো মুখপোড়া।
তবু ওয়াল্টার সাহেবকে সবাই অলটার বলে জানে। লোকটার নাকি স্বভাব চরিত্র ভাল। মেয়েমানুষের দরকার হলে ফরাসডাঙার গঞ্জে যায়। কলকাতায় যায়, বা নিয়ে আসে। কারখানার মেয়েমানুষ ধরে টানাটানি করে না। আর একটি সাহেব আছে, বয়সে ছোকরা। তার বড় নোলা। চলতে ফিরতে মেয়েদের গায়ে হাত না দিতে পারলে তার ভাল লাগে না।
সে মুখপোড়ার সামনেও কালীকে পড়তে হয়। তবে মানুষ বুঝে চাল। কালীর সঙ্গে ও সব মশকরা চলে না। তা ছাড়া বয়সও তো হয়েছে।
কিন্তু কালীর মনটা থমকে যায় বারে বারে। ভাবে, জমিতে সারা বছরের খাবার জোটে না। এবার তো আরও ভরাডুবি। মধু কবে আসবে, তাতে গুণিনদেরও মতোভেদ। মধুর বাপকে কালী খাওয়াবে কেমন করে? তার চেয়ে কলে কাজ নিলে কেমন হয়? কত লোকে নিয়েছে। কত মেয়েমানুষ, রাড়ি বুড়ি গুঁড়ি। সবাই আর কিছু অধরা নয়, অধরার ছেলের বউ নয়। পোষবার কেউ না থাকলে, নিজেকে নিজে ছাড়া কে পুষবে?
ভাবে, আবার ভুলে যায়। লখাই ঠাকুরপো থাকতে তা কোনওদিন হবে না। কিন্তু মধু? গালে হাত দিয়ে বসে থাকে আবার কালী। মনে মনে বলে, ওরে মরণ মধু! তুই মধু আমার মরণ, সবার মরণ।
লখাই বুঝতে পারে, কোথায় বউঠানের যাতনা। না, কোথায় যাবে সে এই সব ফেলে? যেতে হলে সবাইকে নিয়ে যেতে হবে। মৃত্যু লখাইয়ের অনেকদিন আগে হয়েছে। সিপাহি বিদ্রোহ যে দিন ইংরেজের কামানের গোলায় চুরমার হয়েছে, সেই দিনই ঘটেছে তার মৃত্যু। কিন্তু একটি অতৃপ্ত আত্মা আজও প্রেতের মতো চেপে আছে তার ঘাড়ে। এই দেহের পিঞ্জর নিশ্চিহ্ন না হলে সে আত্মা ধ্বংস হবে না।
তার ইতিহাস বোধ নেই। আজকের দেশ কাল-পাত্র, তার নিত্য নতুন অদল বদল, লখাইয়ের বুদ্ধির অগম্য। তার বিশ্বাস, তার দেশের রাজা বেইমান। তার পুঁজিপাটা বলতে আছে বিস্ময় আর ক্রোধ। ক্রোধও আর নেই। অক্ষম ও অসহায় চোখের জলে কবেই সে ক্রোধ নিভে গিয়েছে। এখন শুধু এই ভাঙন দেখার জন্যেই তার বাঁচা। তার বিচার বুদ্ধিহীন মন নিয়ে যে ভাঙনকে সে দেখছে ভগবানের অভিশাপের মতো অনিবার্য।
সে দেখেছে, রামদাস বাঁড়ুজ্জে মশাই শান্ত। তাঁর ফরাসডাঙার বসিন্ধু নীরব। আগেকার মতো আর মাতামাতি নেই সেই কাগজ নিয়ে। শোনা যায়, এখন ধর্ম বিষয়ে খুব বেশি লেখালেখি করেন কাগজে। পিরিলি মজুমদার আর চক্রবর্তীদের উপর তাঁর রাগ। সনাতন ধর্ম নিয়ে মেতেছেন।
.
৩৪.
সেনপাড়ার পথে পথে ঘোরে লখাই। সেনপাড়া নয়। সাহেবরা বলে আজকাল জগদ্দল। তাই লোকেও বলে আজকাল জগদ্দল। নতুন দলিল দস্তাবেজে লেখা হয় মোং জগদ্দল-সেনপাড়া। জগদ্দল-মুসলমানপাড়া। জগদ্দল। জগদ্দল।
কেন এই নাম? কোন জায়গাটার নাম জগদ্দল।
কেউ বলতে পারে না। হরির মা কালো দুলেনি বলে, গঙ্গার ঘাটে বসে বসে। মস্ত এক পাতর ছেল এই ঘাটে। গঙ্গার জলে, টানে টানে সেই পাতর এয়েছেল। কোত্থেকে এয়েছেল, তা জানিনেকো। তাপর, সে পাতর ঠেকে গেছল এ ঘাটে। না বাপু, মিছে কেন বলব, সে আমি চোখে দেখিনিকো। শুনিচি। শুনিচি, সে পাতরে ঠাকুর ছেল, ধম্মঠাকুর। সে পাতর নিকি সাক্ষাৎ ধম্ম ছেল। ভৈরবও নিকি থাকতেন সেই পাতরে। তা মিছে বলব না, একখানা পতরের মুত্তি পাওয়া গেছল একবার ঘাটে। মজুমদারের কত্তারা নে গেছলেন সেই মুত্তি, তাপরে আর জানিনে।
এখনও বলে কালো দুলেনি, তা সাখক নাম হয়েছে গো দেশটার। কী? না জগদ্দল! বুকে যেন চেয়ে বসেছে গো।
বুড়ি আতপুরের ঘরামিপাড়ায় থাকতে পারে না। রাত পোহালেই চলে আসে দুলেপাড়ায়। মার জন্য হরির যেন আর ভাবনা নেই। সেও কেমন এক রকম হয়ে গিয়েছে। বয়স হয়েছে। তার উপরে, জমিদারের দৌরাত্ম্য, বাপ পিতামহের ভিটে ছাড়তে হল।
.
আর একটা বড় দাগা দিয়েছে অখিল। ভাইপো বউটিকে নিয়ে চলে গেছে কাঁকড়ায়। মতির যে ছেলে বউ রেখে ঘর ছেড়েছিল, সেই। বড় ভাল বউ ছিল। এতদিন ধরে কোনও আকথা কুকথা শোনা যায়নি। সাচ্চা মেয়ে, বাড়ির বার হত না। এসেছিল আট বছর বয়সে, ষোলো বছর ঘর করেছে এক রকম ভাবে। হরি তার জ্যাঠাশ্বশুর। চিরকালই চাষবাসের দুঃখ ছিল না। একলা পেটের জন্যে সে বউ কখনও তেসুতিকলে কামাতে যাবার কথা ভাবেনি।
কিন্তু যাকে বলে নটঘট তা-ই ঘটে গেল অখিলের সঙ্গে। এ যে কেমন করে ঘটে তা জানে না। দুজনের কারুরই আগে থেকে দুর্নাম ছিল না। কলঙ্ক অঙ্গের ভুষণ না হোক, দুলেনি মেয়ে বউয়েরা কোনও কালেই মনের উপরে সমাজকে বসায়নি। তার জন্য কাটাকাটি হয়, মারামারি হয়, মরতেও হয়। হরির ভাইপো ঘর ছেড়ে চলে যাবার পর, আশেপাশে পুরুষ অনেক ছিল। ফোঁসলানি, হাতছানি কিছু কম ছিল না। কিন্তু যায়নি।
সামলাতে পারল না অখিলকে দেখে। মন পুড়ল যে! জোয়ান পুরুষ, চোর নয়, জোচ্চোর নয়, জমিদারের সঙ্গে বিবাদ করে জেল খেটে এল। এসে দেখল, বউ পালিয়েছে অপরের কাছে। দুঃখ ধান্দা করে থাকতে পারত হয়তো স্বামীর জন্য। কিন্তু আশা হারালে মানুষের আর কী থাকে? অখিলের বউ আশা হারিয়েছিল। তাই চলে গিয়েছে।
কিন্তু অখিলকে দেখে মরল খাঁটি দুলে বউটা। মরেছেও খাঁটি খাঁটি। সেখানেও কোনও সংশয় রাখেনি। জ্যাঠাশ্বশুরের মুনিষ বটে, তবু গাঁয়ের লোক তো! স্বজাতের মানুষ, তাকে কখনও মুনিষ ভাবতে পারেনি। তারপর আস্তে আস্তে কবে একদিন দুটি ব্যর্থ প্রাণের মিলন হয়েছে।
কালো দুলেনি বুড়ি হয়েছে, ছানি পড়েছে চোখে। তবু এখনও বাজপাখির নজর। হঠাৎ একদিন ভয়ে ডুকরে উঠে জিজ্ঞেস করেছে, হ্যাঁ লা লাতবউ, এদিকে আয় দিনি।
-কেন?
বুড়ি চোখ কুঁচকে, নজর উঁচিয়ে, গায়ে হাত দিয়ে জিজ্ঞেস করেছে, আ মরণ, পেট উঁচু দেখাচ্ছে কেন তোর? চোখের কোল বসা, গা গমগম লাগে।
বুকের কাপড় সরিয়ে বলেছে, তাই তো বলি, বুক জোড়া ভার ভার, বোঁটায় কালি লেগেছে। এতদিন তো টের পাইনি?
বউ বলেছে, তা না পেলে কী করব বলল। যেচে তো আর বলতে পারিনে।
আ মরণ মুখপুড়ি, আইঢাই করে, কাতরে বমি-সমি করতেও তো দেখিনি। কতদিন?
ছ মাস।
–ছ মাস? হেই গো মা ভগমতী। কে? কার?
–যার হতে পারে, তারই। আর তোমাদের বাড়ি আছে কে?
–অখলে?
হুঁ।
সোজা কথা, সহজ করেই বলেছে।
সেই গর্ভবতী বউ নিয়ে চলে গিয়েছে অখিল কাঁকড়ায়; কাজ নিয়েছে গলায় দড়ের কলে। জার্ডিনস্কিনারের কাঁকড়ার কারখানাকে সবাই গলায় দড়ের কলই বলে। ওখানে একজন গলায় দড়ি দিয়ে মরেছিল একটা গাছে। আগে বলত লোকে গলায় দড়ের ঘাট। এখন বলে কল। কারখানা প্রায় শেষ, মেশিনপত্র বসছে। লোক ডাকাডাকি করছে কোম্পানি।
অখিল সেইখানে গিয়েছে।
সেনপাড়ার চেয়ে আতপুরেই যা একটু আলোচনা হয়েছে অখিলের ব্যাপার নিয়ে।
ঘরামিপাড়ায়, কয়েক ঘর ঘরামি আগে থেকেই ছিল। বাগদিও ছিল কয়েক ঘর। আরও কয়েক ঘর আসছে। পুবের মাঠ থেকে, রেল লাইনের ধার থেকে, গোরুর গাড়ি বোঝাই মাটি আসছে। উঁচু পোতা ঘর উঠেছে নতুন নতুন।
গঙ্গার ঘাটে ঘাটে, নাবি-দেশ দক্ষিণ থেকে মাঝিরা এ সময়ে দল বেঁধে আসে নৌকা বোঝাই গোলপাতা নিয়ে। নাম গোলপাতা। কিন্তু পাতা লম্বা লম্বা, খড়ের মতই। তবে খড়ের চেয়ে তার শক্ত একটু আঁশ আছে, তাই আয় বেশি। নোনা জলের বড় বড় ঘাস। সুন্দরবনের নদীর কোল ঘেঁষে গোলপাতা হোগলার অরণ্য। বাঘের রাজত্ব। সেইখান থেকে গোলপাতা নিয়ে আসে মাঝিরা। বর্ষার আগে পর্যন্ত তাদের আনাগোনা, যখন গৃহস্থেরা ঘর সারায়, নতুন ঘর তোলে। আর তাবৎ চব্বিশ পরগনা-যশোরের মানুষেরা পুরু করে গোলপাতায় ঘর ছাইতে ভালবাসে।
মাঝিরা সংবাদও রাখে। একজন নৌকা খালি করে ফেরার পথে একজনকে সংবাদ দেয়, আতপুরের ঘাটে যাও, পাতার খোঁজ করছে লোকে।
আতপুরের ঘাটে এবার গোলপাতার অনেক নৌকা এল। ঘরামিপাড়ায় নতুন ঘর উঠছে। সেনপাড়া, দুলে বাগদিপাড়ার বাগদিরাই বেশি আসছে এখানে। তাই এর মধ্যেই সবাই বলতে আরম্ভ করেছে, নয়া বাগদিপাড়া।
নয়া বাগদিপাড়ায় বাগদি আর ঘরামিরা ঘর বাঁধতে বাঁধতে, মেয়েরা জোড়া-পুকুরের ঘাটে বসে বাসন মাজতে মাজতে আলোচনা করল, অখিলের চলে যাবার ব্যাপার নিয়ে। বললে, এ সব আপদ হরি দুলে সেনপাড়ায় সেরে এলেই পারত। আতপুরের কুল মজানে কেন বাপু। পরপুরুষের সঙ্গে পালানো নাকি বড় ছোঁয়াচে রোগের মতো। দেখাদেখি আবার এখন কে কী করে বসে তাই দেখ।
আতপুর, সেনপাড়া, খিরপাড়া দুলে বাগদিপাড়ায় এ নিয়ে নানান কথা হল। হরি দুলে একটা মোড়ল মানুষ, তাই। নইলে এত কথাও হত না। কিন্তু হরি দুলে কোন্ ছার। দেওয়ানি গেল রসাতল। আতপুরের চাতরার রাজার রাজবাড়ির ইটে ধরছে নোনা। শ্যামনগরের রাজা পিরিলি ঠাকুরদের দবদবা গিয়ে কোণঠাসা হচ্ছে কলকাতার পাথুরিয়াঘাটে। তাদের নিয়েই কারুর মাথাব্যথা নেই আর।
কয়েক ঘর সদগোপ এখন উঠতির মুখে। চিটেরা নাকি খুলনার দিকেও নতুন মৌজা কেনার অভিযান চালিয়েছে। সুরেরা সুন্দরবনের বাদা অঞ্চলে বন্দোবস্ত নিচ্ছে। সেখানে বন কেটে নতুন বসতি চলছে। নোনা জলের বুকে ভেড়ি দিয়ে সোনার ফসল ফলাবার নতুন স্বপ্ন দেখা দিয়েছে সেখানে।
আর এখনও রং আছে আতপুরের তরফদারদের। দেওয়ান যায়, রাজা যায়, তরফদার এখনও গোঁফে আতর দিয়ে, হাওদায় চড়ে বেড়ায়। কয়েক পুরুষের নবাবি খেতাবের রেশ এখনও আছে। এখনও তলানি চেটেপুটে, আয়ানের বংশধরেরা তরফদারি করে।
বাগদিপাড়ায় পশ্চিমে তরফদারদের বাড়ি। একতলা বাড়ি। বাড়ির দক্ষিণে সরোবর, উত্তরে আলাদা ঠাকুরবাড়ি। ঠাকুরবাড়িতে এখনও ঠাকুর আছেন রাধাকৃষ্ণ। আর সরোবরের ধারে কদম গাছে শেকল দিয়ে বাঁধা আছে রম্ভা। তরফদারদের হাতি।
রাজা মরে, দেওয়ান মরে, গোপসুত তরফদার খুব খুশি। তরফদার মরে না। কোথায় সাহেব এল, কোথায় কোম্পানি এল, কোথায় উচ্ছেদ হল, কোথায় নিলাম হল, সে খবর রাখে না তরফদার। সেনপাড়ার কোন হালদার এলাহাবাদে গিয়ে সরকারের কালেক্টর হল, মজুমদারদের কে ম্যাজিস্ট্রেট হল, সে খবর জানতে চায় না তরফদার। তরফদারির রেস্তো আসে পুব অঞ্চল থেকে। কিছু আসে উত্তর অঞ্চল থেকে। খতিয়ানের হিসাব সামনে ধরে দিলে, তরফদার জুতো পেটা করে। লেখাপড়ার ধার দিয়ে যায়নি কোনওকালে। ক অক্ষর গোমাংস। হিসাবের দলিল দস্তাবেজ তার সামনে ধরলে সেটা ঠাট্টারই সামিল হয়। ঠাট্টা করলে, জবাবও সেই রকম। সুতরাং কোন মৌজা বাঁধা পড়ছে, কোন পরগনা বিক্রি হচ্ছে, ও সব হিসাবের ব্যাপারে তরফদার নেই।
বাপের খেতাব আছে, বাপের আমলের যুবতী হস্তিনী রম্ভা আছে, বাটা ভরা সন্দেশ আছে, কুলুঙ্গিতে ফরাসডাঙার মদ আছে, রাত্রি হলেই নতুন মেয়েমানুষ আসার প্রতিশ্রুতি আছে কিংবা ফরাসডাঙার গঞ্জে সারা রাত ফুর্তি করবার জন্যে টাকা আছে ঘরে, গোটা কয়েক যুবতী ঝি আছে। নিদেন শিরিষ সরকারের রাঁড় মুক্তর মতো মেয়ে আছে আশেপাশে। পুণ্যি করার জন্যে বাড়িসংলগ্ন ঠাকুরবাড়ি আছে। কাছে বামুনবাড়ি আছে, পাদোদক খেতে পাবার আশা আছে।
তরফদারি মরে কেমন করে?
তবু ভিতরে ভিতরে বড় ত্রাস। সিংহ শিকার ধরে, খেতে খেতে যখন টের পায় দূর আকাশে বনাগ্নির লেলিহান শিখা দেখা দিয়েছে, সেও তাড়াতাড়ি শিকার শেষ করে। তরফদারও সেইরকম অনুভব করেছে অন্তরে অন্তরে, দাবানলের ধোঁয়ার রেশ দেখা দিয়েছে। আগেভাগে সেরে নিতে হবে সব। দুর্ভিক্ষ পীড়িতের মতো, তলানিটুকুও চেটেপুটে তাড়াতাড়ি সাবাড় না করলে, জীবনে সেটুকুও ফাঁকি থেকে যাবে। তাড়াতাড়ি, তাড়াতাড়ি। অনেকদিনের সাধ, ছোট কালে মায়ের বুকে থাকতে থাকতে বাপের সঙ্গে ঘুরতে ঘুরতে স্বপ্ন দেখেছে, তরফদার হবে, হাওদায় চেপে বেড়াবে, মেয়েমানুষ রাখবে, ফুর্তি করবে।
কিন্তু ভাঁড়ার তলানি দেখে চোখ ছানাবড়া। পূর্বপুরুষেরা প্রায় নিকেশ করে রেখে গেছে। যেটুকু আছে, সেটুকু নিয়েও টানাহেঁচড়া। তাড়াতাড়ি, তাড়াতাড়ি। ফুরিয়ে বুঝি যায়, নিঃশেষ বুঝি হয়। একে তেল নেই, তায় বড় বাতাস। প্রদীপ নিভু নিভু করে।
সুতরাং তরফদার কোনওদিকে চেয়েও দেখে না। খেয়াল নেই, জোয়ারের মুখেই রক্তে ভাটা লেগেছে। তার আলোড়ন বেশি, শব্দ বেশি। রক্তে পচন ধরেছে, তাই তার জ্বালা বেশি, গাঁজলা উঠছে।
জগদ্দল আতপুরের চাষি-জেলে-ছুতোররা অবাক হয়ে চেয়ে চেয়ে দেখছে তরফদারের তরফদারি। উঠতি সদগোপরা বাজার মাঠ কিনে, নিজেদের জমিদার বলছে আর তরফদারকে দেখে ঠোঁট মুচকে হাসছে। চিটেরা কাছারিবাড়ি ফাঁদছে আতপুরে। তরফদারকে দেখে প্যাঁচ করে থুথু ফেলছে, দাঁতে দাঁত চেপে হাসছে আড়ালে।
নগিন ওত পেতে আছে। তরফদারের কানের কাছে মহারানিমার্কা রুপোর টাকা বাজিয়ে ফিরছে ঝনঝন্ করে। যেন ময়ূরীকে, ফাঁদ পাতছে, যদি ধরা দেয়।
তরফদার মনে মনে বলে, লাগ ভেলকি লাগ। নগিন ঘোষ ব্যাটা মহাজনি দেখাচ্ছে আমাকে।
বামুন কায়েত সদগোপ, যারা ইংরেজি শিখছে, সরকারি কিংবা কলকাতার মার্চেন্ট অফিসে কাজ করছে, তারা এ সব নিচু জাতের মূর্খদের দেখে জাকুটি হানছে।
রম্ভার চোখ থেকে জল গড়িয়ে পড়ে শুড় বেয়ে। পেট পুরে খাবার নেই, কিন্তু হাওদার বোঝা ঠিক আছে। রাস্তা দিয়ে চলার সময় যখন তার গলার ঘণ্টা বাজে ঠুং ঠুং করে, তখন রাজবাড়ির বৃদ্ধা হস্তিনী পবনপেয়ারি আর লক্ষ্মীপেয়ারি গা দুলিয়ে-দুলিয়ে তাদের গলার ঘণ্টার শব্দ করে সাড়া দেয়। বাতাসে বাতাসে শুড় দিয়ে শুঁকে শুঁকে নিঃশব্দে কথা বলে তারা।
বলে, কোন অরণ্যের প্রাগৈতিহাসিক যুগের বংশধর তারা! হিমালয়ের পাদদেশের তরাইয়ের কোন অঞ্চল থেকে তাদের এই সভ্যতার আলোয় ধরে আনা হয়েছে? প্রাগৈতিহাসিক পশুর বংশধর তারা, এ কোন ইতিহাসের বোঝা বহন করছে? এই লক্ষ্মীপেয়ারি কিংবা পবনপেয়ারির সঙ্গে কি রম্ভার কোনও সম্পর্ক ছিল? উত্তর তরাইয়ের কোনও গহন অরণ্যের নিরালা ছায়ায়, রম্ভার মায়ের সঙ্গে কি পবনপেয়ারিদের সখী পাতাপাতি হত? কেমন দেখতে ছিল তরাইয়ের স্রোতস্বিনী নদী? কত মিষ্টি ছিল সেই অরণ্যের কচি কচি পাতা? এখনও কি সেখানে তাদের বংশধরেরা বিচরণ করে? লড়াই। করে প্রেমের জন্য? যূথবদ্ধ হয়ে যুদ্ধ করে শত্রুর বিরুদ্ধে?
তারা জানে না। একশো বছর না পুরতেই তাদের গায়ের চামড়া গেছে বুড়ো মানুষের মতো কুঁচকে। গায়ে তাদের মাংসাশী মানুষের গন্ধ। তারাও দেখছে, গঙ্গা ছোট হয়ে আসছে। রাজা ফতুর হচ্ছে। দেওয়ান চাকুরে হচ্ছে। তরফদার তলানি ওগরাচ্ছে।
শুধু এতবড় দেহে তাদের ছোট দুটি চোখ, সেই চোখে জল গড়ায় কি না, কেউ দেখতে পায় না। তাদের এতবড় জঠর কতটুকু ভরে, কেউ খবর রাখে না। বয়সের ভারে তারাও নুজ হচ্ছে, বাতে ধরছে। পেশি ও হাড়ের কোনও শ্রম নেই, অক্ষম মানুষের মতো তারাও বাতিলের পর্যায়ে।
তাদের সারা গায়ে বিধ্বস্ত ইতিহাসের চিহ্ন। নয়া ইতিহাসের লিখন তাদের অন্তরে ক্ষুধা ও মৃত্যুর মতো প্রতীক্ষা করছে।
গোপসুত তরফদার হাওদায় চেপে বেড়াচ্ছে গান করে করে। রম্ভাবতীর দাঁত কাটা কষে লালা আবর্তিত হয়। ক্ষুধা, বড় ক্ষুধা।
রাজা–দেওয়ান তরফদারের দেশ। দূর জায়গা থেকে লোকে আসে এখানে হাতি দেখতে। সেই মানুষরা আর নেই। এখন উঠতি সদ্গােপেদের গোঁফে চাড়া।
কিন্তু তাদেরও কানে বড় বেশি শব্দ করে বাজছে কাঁকড়ার জার্ডিনস্কিনারের কারখানা ইমারতের ঢেউটিনের ঝনঝনা। ডান্ডিওয়ালা স্কচের বিদেশি চিৎকার।
.
৩৫.
গারুলিয়ার টমাস ডাফ কোম্পানির এক্কা ছুটেছে আতপুরের দিকে। গাড়িটি যদিও টমাস ডাফ কোম্পানির, লোকে জানে, ওটা ওয়ালিকেরই সম্পত্তি। যেমন নাকি, কোম্পানি তাদের কারখানার নাম দিয়েছে শ্যামনগর জুট মিলস, কিন্তু কারখানা হয়েছে গারুলিয়ার গঙ্গার ধারে। লোক বলে, গারুলিয়ার চটকল।
সেই গাড়িটিই, গদি আঁটা আসনের পিছনে যার রুপোর মিনে করা পাতে মহারানি ভিক্টোরিয়ার মূর্তি আঁকা রয়েছে। রাজভক্ত প্রজা, রানির ছবি মাথায় বহন করতে ভালবাসে। রোদ ঠিকরে পড়া বাদামি রঙের দানবতুল্য ঘোড়া দেখলেই লোকে বুঝতে পারে, অলিক সাহেবের গাড়ি আসছে। অলিকের সঙ্গে আজ আবার সেই নতুন সাহেব। অর্থাৎ লিটলজন।
ওয়ালিকের মতো লিটলজনের মুখ এখনও তামাটে হয়নি। তার চামড়া এখনও ভারতীয় রোদে ট্যান হয়নি। তাই তার শোলা হ্যাট কপাল অবধি টেনে নামানো। চোখ দেখা যায় কি না যায়। এদেশের রোদের প্রতি একটা অলৌকিক ভয় ও ঘৃণা সে এখনও কাটিয়ে উঠতে পারেনি। নিশ্চিতভাবেই সে জানে, এ রোদের মধ্যে কোনও ইভিল স্পিরিট আছে। দেহে স্পর্শমাত্র সহস্র ছুঁচের জ্বালা অনুভূত হয়। পোশাক ভিজতে থাকে, আর পিপাসা পায় ঘন ঘন।
তা ছাড়া, একটা আভিজাত্য তো আছেই। স্কটল্যান্ডের শক্ত পাথরের দেশ থেকে সে আসেনি। এই গাদাখানেক স্কচের ভিড়ে ইংল্যান্ডের ঐতিহ্য একমাত্র সেই বহন করছে। লিটলজনের মতে, সেটা বোধহয় ক্লাইভ হেস্টিংসের ঐতিহ্য। ডান্ডির কোনও দাড়িওয়ালা গোঁয়ারগোবিন্দ অশিক্ষিত স্কচ ওভারসিয়ার সে নয়। যদিও ক্লাইভ হেস্টিংসের আমল একশো বছর পেরিয়ে গেছে, কিন্তু লিটলজন বিংশ শতাব্দীর দরজায় কড়া নাড়া ইংলিশম্যান। ইংল্যান্ডের নিম্নমধ্যবিত্ত ঘরের ছেলে সে। ইন্ডাস্ট্রিয়ালিস্ট হওয়ার আশা নিয়ে সে এসেছে। ডান্ডির বেগ-ডানলপের ম্যানেজিং এজেন্টের কর্তার সঙ্গে, মাতুলবংশের ছিটেফোঁটা সম্পর্কের সূত্র ধরে তার ভারত আগমন। তা বলে মাতুলবংশের সূত্র ধরে, পাহাড়ি সভ্যতা তার ধাতস্থ হবে না কোনওদিন।
ডানিয়েলের ইন্ডিয়ান ল্যান্ডস্কেপ দেখে, ভারতবর্ষে আসার স্বপ্ন সে দেখেছিল। কিন্তু সে ভারতবর্ষ এই চব্বিশ পরগনার শ্যামনগর-আতপুর-জগদ্দল নয়। মুঘল এম্পায়ারের ভগ্নাবশেষ, লন্ডন নগরীর মতো মুর্শিদাবাদ, নবাব বাদশাদের পোষা হস্তীযুথ, বুলবুলির লড়াই আর মধ্য এশিয়ার ভারতবাসিনী রূপসি ফুলকুমারীদের বাইজিনাচ তার মনকে ঘিরেছিল।
কিন্তু এখানে হোম-পিপল বলতে স্কচ, কাজ বলতে জুট, বাদবাকি অসভ্য পশু জাতীয় কালো কালো কতগুলি মানুষ জাতীয় প্রাণী।
কিন্তু টাকা আছে। ধৈর্য ধরে লিটলজন যদি তার ইংলিশ ইনস্টিংক্ট নিয়ে থাকতে পারে, লন্ডনের লর্ড স্ট্রিটের সবচেয়ে বড় ব্যাঙ্কে তার টাকা জমবে। ইংলন্ডের নিম্নমধ্যবিত্ত ঘরের ছেলে চিরদিন লর্ড স্ট্রিটে যাবার স্বপ্ন দেখে। লিটলজনও দেখছে। লিটলজন লম্বার্ড স্ট্রিটে যাবে। এ কালের বাকিংহাম প্যালেস নয়, লর্ড স্ট্রিটের ইমারতে, লোহার সিন্দুকে আধুনিক রাজপুত্রের মনভোমরা থাকে। লিটলজন লর্ড স্ট্রিটে যাবে। যেখানে একদিন কুড়ি পাউন্ডের নোট থাক দিয়ে জমা থাকত, নেবার লোক ছিল না, আজ সেখানে পঞ্চাশ আর একশো আর হাজার পাউন্ডের করকরে নোটের খসখসানি শুনে কান গরম হয়ে ওঠে।
গোটা ব্রিটিশ এম্পায়ারের সোনা গিয়ে জমে লম্বার্ড স্ট্রিটে।
লিটলজন লর্ড স্ট্রিটে যাবে।
কিন্তু সে ওয়ালিক হতে পারবে না। জগদ্দলের স্পিনিং মিলের ওয়াল্টার হতে পারবে না সে। অর্থাৎ সে অলিক কিংবা পাগলাসাহেব হতে পারবে না। গায়ে হাত দিয়ে কালো নেটিভকে আদর সে করতে পারবে না, বাড়ি গিয়ে মিস্তিরির খোশামোদ করতে পারবে না। কান ধরে, থাপ্পড় মেরে শাসনও করতে চায় না সে।
তাই, এখন এই সেনপাড়া-জগদ্দলে যাওয়াটাও তার মনঃপুত নয়। যদিও সেটা নেটিভদের কোনও ব্যাপার নয়, কিন্তু যে জন্যে যেতে হচ্ছে, সেই কারণটা লিটলজনের মেজাজের সঙ্গে কিছুতেই খাপ খেতে চাইছে না।
কিন্তু বেগ-ডানলপের নতুন পত্তন হতে যাচ্ছে। কোম্পানি সকলের সঙ্গে সখ্যতা চায়। টমাস ডাফের আতিথ্য নিয়েছে সে। ফোর্ট গ্লাস্টারের স্পিরিট অব বিজনেসের সঙ্গে মিষ্টি মুখেই কথা বলতে হবে তাকে। নিজেকে গিয়েই আলাপ করতে হবে। কারণ, সেটা পলিসি অব বিজনেস।
ফোর্ট গ্লাস্টারের মি. রিচার্ড ম্যাকলিস্টার বাউরিয়া থেকে আসছে তাদের জগদ্দলের থ্রি প্লাই স্পিনিং কারখানায়। ওয়াল্টার তাদের নিমন্ত্রণ করেছে। তাই ওয়ালিকের সঙ্গী হতে হয়েছে লিটলজনকে।
তা ছাড়া আরও একজন আসতে পারে। পুরনো বোর্নিও কোম্পানির, অর্থাৎ চটকলের ডাণ্ডি-এজেন্ট জর্জ হেডারসন অ্যান্ড কোম্পানিরও একজন আসতে পারে। বরানগর জুট মিলের লোক সে। পাইওনিয়ার অব ইন্ডিয়ান জুট ইন্ডাস্ট্রিজ বলা হয় বরানগর মিলের প্রতিষ্ঠাতা কর্মীদের।
ওয়ালিক শিস দিচ্ছে। শিস দিয়ে গান করছে আর হাতের চাবুকও শিস্ দিয়ে উঠছে থেকে থেকে। হাফ প্যান্ট আর শর্ট জামা তার গায়ে। হাত পায়ের অধিকাংশই উন্মুক্ত। বুকেও বোম আঁটা নেই। তামাটে শরীরে মোটা মোটা নীল শিরা উপশিরা স্ফীত হয়ে উঠেছে। পাংশু লোম দেখা যাচ্ছে। মাথায় ঘাসের টুপি। শক্ত স্কচ শরীরে, লোকটার শ্রমের চিহ্ন পরিস্ফুট।
সে হিসেবে লিটলজনের টাইয়ের বন্ধনীসহ প্রায় আপাদমস্তক ঢাকা। সে ভেবে পাচ্ছিল না, মে মাসে ভারতের এই কুৎসিত রৌদ্রে, কী সুখে শিস দিচ্ছে ওয়ালিক। এটা কি স্কচ ইনস্টিংক্ট? না, নেটিভ অসভ্যতা আয়ত্তকরণ! ওয়ালিকের ঠোঁটের কোণে ঠিক তার চাবুকের মতোই একটি অস্পষ্ট হাসির ঝিলিক চিকচিক করে উঠছে। বিস্ফারিত ঠোঁটে, দাঁত বের করে সে শিস দিচ্ছে। এ শিস্ দাঁতের ফাঁক দিয়ে বেরোয়, ছুঁচোলো ঠোঁটের ছিদ্র দিয়ে নয়। শিস্ দিচ্ছে ওয়ালিক, কিন্তু হাসিটুকু একেবারে অস্পষ্ট নেই তাতে। তার বাদামি চোখের কটা মণি দিয়ে আড়ে আড়ে দেখে নিচ্ছে লিটলজনকে। আর লিটলজনের মনের কথাগুলি সে পরিষ্কার পড়ে নিচ্ছে তার বিকৃত কোঁচকানো মুখ থেকে। তাই হাসি পাচ্ছে এই খাঁটি ইংলিশম্যানের বিরক্তি ও রাগ দেখে। উনবিংশ শতাব্দীর নবম দশকে এসেছে লিটলজন। নেটিভদের বাঘে ছুঁলে আঠারো ঘায়ের মানে এখনও শেখেনি সে।
ওয়ালিক লক্ষ করেছে, প্রথম আসার পর যে প্রসন্নতা ছিল লিটলজনের, ক্রমেই তা হারিয়ে যাচ্ছে, রুক্ষ হয়ে উঠছে ক্রমেই। নেটিভদের সঙ্গে তার ব্যবহার এত খারাপ,সকলের চোখেই কটু লাগে। একটা কুকুরকে বোধহয় মানুষ আর একটু করুণার চোখে দ্যাখে। যদিও টমাস ডাফের ডাডনির নেটিভ আয়ার সঙ্গে ইতিমধ্যেই শুয়েছে সে। আয়াটি কলকাতা থেকে আমদানি। সাউথ ইন্ডিয়ার রবার প্লান্টার গর্ডনের সঙ্গে মেয়েটি এসেছিল কলকাতায়। দীর্ঘদেহ, স্বাস্থ্যবতী কালো চোখ মেয়েটি প্রায় ফরসা। ধর্মে খ্রিস্টান। জন্মের পর থেকেই প্রায় বিদেশিদের কাছে মানুষ। কাজকর্ম জানে বেশ ভাল-ই। গর্ডন হঠাৎ মারা যায়। মিসেস গর্ডন হোমে চলে যাবার সময় আয়াটিকে মিসেস ডানিকে দিয়ে যান।
একটি চালু মেয়ে পেয়ে, মিসেস ডাডনি হাঁফ ছেড়েছিল। কিন্তু মেয়েটি গর্ভবতী হলে সমূহ বিপদ। লিটলজন সেটা বিচার করেনি। খানসামাকে দিয়ে ডাকিয়ে, মেয়েটিকে ইচ্ছার বিরুদ্ধেই রেপ করেছে সে। মিসেস ডানির কাছে মেয়েটি সব কথাই ফাঁস করেছে।
লিটলজন মেয়েটিকে ঘৃণা করে। কিন্তু পেটে খাঁটি ইংলিশ পানীয় পড়লে, মেয়েটিকে তার চাই-ই। চাই। এটাও বোধহয় লিটলজনের ইংলিশ ইনস্টিংক্ট। আর ব্যাপারটা এখন খোলা চোখেও না দেখার মতো হয়ে দাঁড়িয়েছে কারখানা কুঠি-মহলে। কারণ, ডানির বিশ্বাস, ইট নীডস। অর্থাৎ লিটলজনের এটা দরকার। সকলেরই দরকার। সুতরাং চম্পা, সেই আয়াটি, তাকে লিটলজন যে-কোনও সময়েই চাইতে পারে। চম্পাও যেতে বাধ্য থাকবে।
ঘটনা নতুন নয়। অনেকেই নেটিভ মেয়েদের সঙ্গে ইনভলবড। এদেশে চটকল শুরু থেকে অনেকেই নেটিভ মেয়েদের সঙ্গে জড়িয়ে পড়েছে নানানভাবে। মেয়েদের ইচ্ছে থাক বা না থাক। অন্যান্য ক্ষেত্রে ব্যাপারটা অন্যরকম। কিন্তু লিটলজনের ব্যাপারটা আলাদা।
চম্পা কাজ করে ডাডনির, দরকার হলে শুতে যায় লিটলজনের কাছে।
অথচ চম্পা একদিন লিটলজনের দিকে তাকিয়ে দিনের বেলা হেসেছিল বলে, সে হাতের ছড়ি দিয়ে মেয়েটিকে মেরে পাট পাট করেছিল। আর একদিন দিনের বেলা, সকলের সামনে লিটজনের সামনে পড়েছিল চম্পা। সেটাও একটা চাতুরীপূর্ণ ঔদ্ধত্য নিশ্চয় কালো শক্ত সুন্দর কুকুরীটার। তাই গালে থাপ্পড় মেরেছিল।
কিন্তু শ্বেতাঙ্গ সমাজ নীরব।
বাঙালিরা মেয়েটার ভাষা বোঝে না। মেশামিশিরও সুযোগ নেই। সুতরাং তারাও চুপচাপ। জানলেও সাহেবের খেয়াল-খুশির ব্যাপারে তারা মাথা গলাবে না।
ওয়ালিকের খারাপ লাগে, কিন্তু গায়ে লাগে না। সেও একই গোষ্ঠীভুক্ত। কিন্তু মনে মনে লিটলজনকে সে শ্লেষ না করে পারে না। একটি রুগ্ন ছেলের বিরক্তি ও গোঁয়ারতুমি দেখে, একটি সুস্থ ছেলে যেমন মনে হাসে সেইরকম।
সকলেই মেয়ে চায়। কোথাও না কোথাও জড়িয়ে পড়ে, কিংবা পড়তে চায়। কিন্তু ওয়ালিক নিজে? ওয়ালিকের গলার শির ফুলে উঠল। শিস শোনা গেল আরও জোরে, কেঁপে কেঁপে উঠে, শিসের শব্দ আতপুরের চৈত্র-শেষ বাতাসের টানে গেল হারিয়ে। ওয়ালিক যেন নিজেকেই চুপি চুপি বলে উঠল, চুপ, চুপ, চুপ! ওরে গাধার বাচ্চা, চুপ! তোর বোঝা উচিত, নীরব মনের কথা শোনবার কানও থাকতে পারে পৃথিবীতে। বিশেষ করে তোমার হোম পিপলদের।
কিন্তু চাপা খুশির একটি শব্দ সে কিছুতেই চাপতে পারল না। হেসে উঠল।
লিটলজন বলল, কী ব্যাপার?
ওয়ালিক হেসেই বলল, ম্যাকলিস্টারের কথা ভাবছি। আপনি জানেন ম্যাকলিস্টার আটলান্টার একগাদা অপরাধী বহিষ্কৃত মেয়েকে বাউরিয়ায় এনেছে কাজের জন্য?
লিটলজন বলল, না তো?
ওয়ালিক হাসতে হাসতে বলল, লোকটা একটা এনভেরনমেন্ট তৈরি করেছে বটে বাউরিয়ায়।
লিটলজন মানেটা ঠিক বুঝল কি না বোঝা গেল না। সে জিজ্ঞেস করল, এই ম্যাকলিস্টার কি বিবাহিত?
প্রশ্ন শুনে ভীষণ হাসি পেল ওয়ালিকের। কিন্তু হাসি চেপে বলল, ঠিক জানিনে। তবে এখানে তার স্ত্রী আছে বলে শুনিনি।
লিটলজন বোধহয় সন্দেহ করল, ওয়ালিক মনে মনে হাসছে। কিন্তু হাসির আভাস না দেখে ঠোঁট কুঁচকে বলল, আমি ভেবে পাইনে, একটা ইয়াংকি কী করে ফোর্ট গ্লাস্টারের স্পিরিট অব বিজনেস হতে পারে।
ওয়ালিক বলল, সেটা বোধহয় ওর স্কচ ইনস্টিংক্ট।
–স্কচ?
–নয়? অল ম্যাকস আর ফ্রম স্কটল্যান্ড। ম্যাকিলিস্টার অ্যাংলো আমেরিকান।
লিটলজন বলল, আমি শুনেছি, ফিলাডেলফিয়ার একটা স্ট্রিট বেগার ছিল লোকটা।
–না, স্ট্রিট বেগার নয়, বাস কন্ডাক্টর।
লিটলজন বিদ্রূপ করে বলল, কিন্তু বাসের মালিক নয়।
ওয়ালিক বলল, তাতে কী? ম্যাকলিস্টার অ্যাম্বিশাশ আর ক্লেভার লোক। লোকটার একটা ভীষণ গোঁ আছে। যা ধরে, তা সহজে ছাড়ে না।
–তাতে সে একটা ইয়াংকি রেসলার হতে পারত।
–কিন্তু টুডর আইস কোম্পানি তাকে আঠারো শো আটষট্টিতে এ দেশে চাকরি দিয়ে পাঠিয়েছিল।
–তারপরেই লোকটা তার ইয়াংকি প্রবৃত্তি নিয়ে, ট্যুডর বরফ কারখানা ছেড়ে, চটপট একটা মতলব খাড়া করে ফেলল, না?
-হ্যাঁ।
হ্যাঁ, সোনার পিঠে (Golden pie) ভাগ করে খাবার লোভ হয়েছিল লোকটার।
চেষ্টা করেছিল তাই। বাউরিয়ার কটন মিল স্টেটটা ম্যানেজ করেছিল সে। আঠারো শো আঠারোয় প্রথম বাউরিয়ার কটন মিল চালু হয়েছিল। বছর দশেক বাদেই মার খেতে শুরু করে। খেতই। ঠিক যে কারণে এ দেশের তাঁতিরা লোপ পেয়েছিল, কটন মিলেও সেই দুর্দশা।
–মানে?
–মানে, ম্যাঞ্চেস্টারের সঙ্গে পাল্লা দিতে পারেনি। ম্যাঞ্চেস্টারের চিপ প্রাইস আর নামমাত্র ইমপোর্ট ট্যাকস এ দেশের কটন ইন্ডাস্ট্রিজকে প্রায় গিলে খেয়ে ফেলেছে।
–সে তো হোম ইন্ডাস্ট্রিজ।
–ফ্যাক্টরিও। আর সে ফ্যাক্টরি শ্বেতাঙ্গের হলেও, উপায় নেই। তাই বাউরিয়া কটন মিল স্টেট পড়েই ছিল। সেইটি প্রথম কাজে লাগাল চতুর ম্যাকলিস্টার। একটা সিন্ডিকেট খাড়া করে, প্রথম কটন মিল। দু বছর পরেই কটন মিলকে জুট মিল তৈরি করল ম্যাকলিস্টার।
ওয়ালিক যখন ম্যাকলিস্টারের কথা বলছিল, তখন তার কথার সুরে প্রশংসা ফুটে উঠছিল। সেটা লিটলজনের অপছন্দ। ওয়ালিককে সে মুখ ফুটে বলতে পারছে না, স্কচ আর ইয়াংকি মিশ্রণে মানুষ কখনও সৎ হতে পারে না। ম্যাকলিস্টার তার কাছে একটা জুয়াড়ির সামিল। ভবঘুরে, মাতাল, বাস কন্ডাক্টর নইলে কী আশায় দূর হিন্দুস্থানে আসার মতলব করতে পারে। তার নিজের কোনও মূলধন নেই। ডান্ডির সঙ্গে যোগাযোগ নেই দীর্ঘদিনের। স্পিরিট অব বিজনেস হবার বুদ্ধি এবং অধিকার কোনওটাই ম্যাকলিস্টারের থাকতে পারে না। কেবল দুর্জয় লোভ লোকটাকে ছুটিয়ে এনেছে। আর কিছু করতে পারুক না পারুক, পাগলা ঘোড়ার মত ছুটে বেড়াতে পারলেই এদেশে বড় হওয়া যায়।
ম্যাকলিস্টারও নিশ্চয় লম্বার্ড স্ট্রিটে যেতে চায়!
সামনেই একপাল গোরু রাস্তার উপরে এসে পড়েছে। ওয়ালিক লাগাম টেনে ধরে, মাথার উপর চাবুক ঘুরিয়ে চিৎকার করে উঠল, হেই।
লিটলজনের কানে প্রায় তালা লেগে গেল।
বোধহয় সাহেব এবং সাহেবি সাজের মস্ত ঘোড়া দেখেই, গোরুগুলি ততক্ষণে নিজেদের মধ্যে গুঁতোগুতি শুরু করেছে। একটু ছায়া পাবার আশায় জানোয়ারগুলি গঙ্গার ধারের মাঠ থেকে এসেছে রাস্তায়। আর রাখাল হয়তো ইতিমধ্যেই কোনও ছায়াতলে চোখে গামছা চাপা দিয়ে নাক ডাকাচ্ছে।
রাস্তায় লোকজন নেই। চৈত্রের স্তব্ধ দুপুরে ওয়ালিকের চিৎকারটা ডাকাত পড়ার মতো শোনাল। রাইটার নিবারণ ঘোষের অফিস পেরিয়ে এসেছে। নইলে সে আর সেপাইরা বেরিয়ে এসে গোর সরিয়ে দিত। নিবারণের কথা মনে আছে ওয়ালিকের। হি ইজ কায়েত ঘোষ বাট নট মিল্কম্যান ঘোষ। হাসি পেল ওয়ালিকের। আর যদিও সে জানে, লিটলজনের কানের পরদা ফেটে যাচ্ছে তার চিৎকারে, তবু আবার সে হেঁকে উঠল, হেই।
গোরুগুলি রাস্তা প্রায় ছেড়ে দিয়েছে। লোকজনও বেরিয়ে এসেছে দু-একজন। অলিক সাহেবের গাড়ি দেখে, গোরু তাড়াতে লেগে গেল তারা।
বাতাসে এখন অনবরত ধুলো ওড়ে। তার উপরে গোরুর পাল ধুলো উড়িয়ে প্রায় ধোঁয়ার সৃষ্টি করে গেল। লিটলজন অনেক আগেই নাকে রুমাল চেপেছে।
ওয়ালিক একটা সুন্দর গন্ধ অনুভব করছিল বাতাসে। বাংলাদেশে এ সময়ে সবখানেই আশ্চর্য সুন্দর গন্ধ বাতাসে ভেসে বেড়ায়। অনেকদিন এই দেশে থাকার দরুন, এ সব টের পায় সে এখন। জানে, গন্ধটা কচি কচি পাতা এবং নানান রকম ফুলের।
লিটলজন জিজ্ঞেস করল, এই স্পিরিট অব বিজনেসটি জগদ্দলে আসছে কেন?
ওয়ালিকের ঠোঁটের কোণে আবার চোরা হাসি ঝিলিক দিয়ে উঠল। এতক্ষণে আসল কথাটি বলেছে বেগ-ডানলপের প্রতিনিধি। জুয়াড়ি মাতাল ভবঘুরে, যা খুশি মনে করা যেতে পারে ম্যাকলিস্টারকে। তবু এই দারুণ প্রতিযোগিতার সময়ে, ম্যাকলিস্টারকে নিয়ে দুশ্চিন্তা করতে হয়।
বেগ-ডানলপের প্রতিনিধির আসলে একটিই দুর্ভাবনা, ফোর্ট গ্লাস্টারের ঘুঘুটা জগদ্দলে কোনও নতুন কারখানা ফাঁদবার মতলব নিয়ে আসছে না তো!
ওয়ালিক বলল, ঠিক জানিনে, কেন আসছে। বোধহয় ওদের থ্রি প্লাই স্পিনিং মিলটা দেখতে আসছে।
অর্থাৎ জগদ্দলের তেসুতি কল।
লিটলজন বলল, তা হলে ভালই। নতুন কারখানার মতলব নিয়ে এলে লোকটা মারা পড়বে। বাউরিয়া এস্টেটের একশো টাকার শেয়ারের দাম তো এ বছর দশ টাকায় নেমেছে। আর সেটা এই স্পিরিট অব বিজনেসেরই কীর্তি।
কথাটা মিথ্যে নয়। ম্যাকলিস্টারের খুবই দুঃসময় যাচ্ছে। কয়েক বছর ধরে বাউরিয়া চটকলের শেয়ারের দামের অবনতি একটা বিভীষিকা হয়ে উঠেছে। কিন্তু আঠারোশো তিয়াত্তরে, বাউরিয়া শুরুর সময়, ম্যাকলিস্টার ভেলকি লাগিয়ে দিয়েছিল। সেই কথাটি বলল ওয়ালিক। বলল, হ্যাঁ, ঠিকই ম্যাকলিস্টারের এখন দুরবস্থা। কিন্তু জানেন বোধহয়, শুরুর প্রথম বছরেই ম্যাকলিস্টার কুড়ি পার্সেন্ট ডিভিডেন্ড পে করেছিল। ডান্ডিকে অবাক করে দিয়েছিল সে।
লিটলজন বিদ্রূপ করে বলল, ডান্ডিকে অবাক করে দেবার জন্যে ম্যাকলিস্টার নিশ্চয় সেটা তার পকেট থেকে দিয়েছিল। গ্যাম্বলাররা তাদের সুদিনের স্বপ্ন এমনি করেই দ্যাখে।
ওয়ালিক হা হা করে হেসে উঠল। এটা আবার প্রভুর কোনও নতুন ইঙ্গিত কিনা, ভেবে ঘোড়াটা কান খাড়া করল।
লিটলজন বলল, হাসলেন যে?
ওয়ালিক হাসতে হাসতেই বলল, ম্যাকলিস্টারের ওপর আপনার রাগ দেখে। সেল অ্যান্ড ইমপোর্টের পেনি ফার্দিং হিসেব করে, তবেই না ডিভিডেন্ড দিয়েছিল ম্যাকলিস্টার। পকেট থেকে দেবার যোগ্যতা তার একেবারেই ছিল না। ট্যুডর আইস কোম্পানির একজন কর্মচারীর পক্ষে অত টাকা ব্যয় করা সম্ভব ছিল না। তা ছাড়া, এটাও আপনাকে মনে রাখতে হবে, ফোর্ট গ্লাস্টারের অস্তিত্ব আজও ম্যাকলিস্টারের জন্যই টিকে আছে। তাদের এজেন্ট কেটলিওয়েল, বুলেন অ্যান্ড কোম্পানি তো হোমে গুটিয়ে বসে আছে। বার্ড কোম্পানির হাতে সবকিছু ছেড়ে দিচ্ছে তারা আস্তে আস্তে। আর, এটাও ঠিক, বাউরিয়া এস্টেট আবার মাথা চাড়া দিয়ে উঠছে। কাটিয়ে উঠছে সমস্ত দুর্যোগ।
লিটলজন প্রতিবাদ করবার জন্য কী একটা বলতে যাচ্ছিল। কিন্তু গাড়ি তখন ফোর্ট গ্লাস্টারের তেসুতি কলের প্রাঙ্গণে ঢুকছে।
ওয়ালটার, অর্থাৎ দেশীয় লোকদের পাগলা সায়েব শপ থেকে চিৎকার করতে করতে বেরিয়ে এল, হেল্লো মি. ওয়ালিক, গুডমর্নিং। গুডমর্নিং মি. লিটলজন।
লিটলজনের ঠোঁট বেঁকে উঠল প্রথমেই ওয়াল্টারের উচ্চারণে। ওয়াল্টার ড কে দ আর ট কে ত বলে। সুতরাং লিটলজন তার মুখে লিতলজন।
প্রতি নমস্কারের পর অবতরণ ও করমর্দন।
শপ থেকে মেয়ে পুরুষেরা সবাই উঁকি মেরে দেখল ওয়ালিক আর লিটলজনকে। গারলের অলিক সায়েব আর সেই লতুন সায়েবটা এসেছে। গোলপাতার ছাউনি দেওয়া অফিসঘর থেকে বাবুরাও উঁকিঝুঁকি মারলেন। না, ম্যাকলিস্টার নয়। চেনা মুখ ওয়ালিক আর লিটলজন। বড়বাবু জীবনকৃষ্ণ ভট্টাচার্য খুবই ব্যস্ত। ওয়াল্টারের আদেশ, ম্যাকলিস্টার যেন খাতাপত্র দেখে খুশি হন। বড়বাবুর ইজ্জত যেন নষ্ট না হয়। হিসাবের গরমিল হবার কোনও উপায়ই নেই। ওয়াল্টারের কোথাও ফাঁকি নেই। জীবনকৃষ্ণেরও ফাঁকি নেই কোনওখানে। একটু আধটু যা পাট কেনার সময়ে দরের কম বেশি লেখা হয়। সে খুব সামান্য। নানানরকমের পুকুর চুরির সংবাদ পাওয়া যায় অন্যান্য কারখানায়। গৌরীপুরে, শ্যামনগরে, চাঁপদানিতে। সেখানে পুকুর আছে, তাই চুরি হয়। তেসুতিকারখানা সে হিসেবে ডোবা।
ওয়ালিক জিজ্ঞেস করল, ম্যাকলিস্টার আসেননি এখনও?
ওয়াল্টার বলল, না। আসবার সময় হয়ে এল বলে মনে হচ্ছে। আমাদের লাঞ্চ প্রায় রেডি। চলুন, কোয়ার্টারে যাওয়া যাক।
কুঠির দিকে যেতে যেতে ওয়ালিক আবার জিজ্ঞেস করল মুচকে হেসে, আপনার অ্যাসিস্ট্যান্ট কোথায়?
ওয়াল্টার বলল ঠোঁট উলটে, সে নিশ্চয়ই তার নিজের তালে আছে।

৩৬.
ফার্ডিনান্ড, তেসুতি কলের আর একজন সাহেব। ওয়াল্টারের অ্যাসিস্ট্যান্ট বলতে যাকে বোঝায়। সেও সাহেব, দেশীয় লোকেরা যে অর্থে সাহেব বলে। গোরা, প্যান্ট-কোট পরে আর ইংরেজি বলে। আসলে সে ফিরিঙ্গি। নাম ফার্ডিনান্ড। বয়স বছর চব্বিশ-পঁচিশ। কোঁকড়ানো কালো চুল, কালো চোখের মণি। ইওরোপ থেকে সে আসেনি। জন্ম কলকাতাতেই। ফার্ডিনান্ড মাকে চেনে, বাপকে কখনও চোখে দেখেনি। ছোটকালে তার মা বলত, বাপ মারা গেছে। যে ছিল তার জন্মদাতা, পিতা। শিশু বয়সে একজনকে সে বাবা বলত। সেই লোকটি ছিল তার মায়ের স্বামী। নাম ছিল তার ক্যাভাস, কাজ করত ভাটিখানায়। ফার্ডিনান্ডকে ভালবাসত খুব। নিজের জন্মদাতার সম্পর্কে শুনেছে ফার্ডিনান্ড, সে ছিল নাবিক। জাহাজে সে এসেছিল। দেড় মাস ছিল কলকাতায়। খিদিরপুরে, মিসেস রডার শুড়িখানায় সে রোজ আসত। থাকতও প্রায়ই সেখানে। ফার্ডিনান্ডের মায়ের বয়স তখন চৌদ্দ। মিসেস রডার খাস ঝি ছিল সে। নাম ছিল তার মেরি।
মিসেস রডার শুঁড়িখানায় অনেক মেয়ে ছিল। সি-মেনরা সব সময়েই আসত তার শুড়িখানায়। মেয়েমানুষ না রাখলে তার চলত না। মেরির উপর অনেকের টাঁক ছিল। কিন্তু খাণ্ডারনী রড়া বুড়ির ভয়ে, সেদিকে কেউ হাত বাড়াত না। উপযুক্ত পাত্র না পেলে, মেরিকে উৎসর্গ করার ইচ্ছে ছিল না তার।
ডাকাবুকো প্রকাণ্ড চেহারা আর বুনো শুয়োরের মতো গোঁয়ার নাবিক ফার্ডিনান্ড রড়া বুড়ির মনের মতো নাগর ছিল না। কিন্তু লোকটা ভয়ংকর ষণ্ডা। ইচ্ছে করলে এক নিমেষে গুঁড়িখানাটাকে সে তছনছ করতে পারত। ভানুমতী নামে এক চুরি করা বাঙালি মেয়ে ছিল রড়া বুড়ির কাছে। ফার্ডিনান্ড সেই মেয়েটির জন্য একলা লড়েছিল আধডজন সিমেনের সঙ্গে। সব কটিকেই শুইয়ে ছেড়েছিল সে। ভানুমতীর পরে মেরির উপর নজর পড়েছিল তার। রডা বুড়ি রুখতে পারেনি। পনেরো বছর না পুরতে মেরির ছেলে হয়েছিল।
সেই ছেলে তেসুতি কলের ফার্ডিনান্ড, ওয়াল্টারের অ্যাসিস্ট্যান্ট।
তারপরে মেরি চলে এসেছিল ক্যাভাসের সঙ্গে, শুড়িখানা ছেড়ে। বড় হয়ে ফার্ডিনান্ড সব কথা শুনেছে। আর চিরকাল ধরে স্বপ্ন দেখে এসেছে, সে তার বাবার দেশে যাবে।
নতুন জাহাজ আসার সংবাদ পেলে, মেরি ছুটে যেত ডকে। সঙ্গে ছেলে। কেন যেত মেরি? সেই ডাকাবুকো ষণ্ডা নাবিকের চেহারাও তত ভাল মনে নেই। পুরনো স্মৃতি হাতড়ে যখনি সে দেখতে গিয়েছে, চোখের সামনে ফুটে উঠেছে বিশাল চওড়া পাথরের মতো একটি লোমশ বুক। শক্ত মোটা ধূসর বর্ণের খোঁচা খোঁচা দাড়ির মধ্যে, রক্তাভ মোটা হিংস্র দুটি ঠোঁট ছোট্ট মেরিকে দম চেপে দিয়ে শুষে নিংড়ে নিতে চাইত। ধোপার কাপড় কাঁচার মতো আছড়ে আছড়ে ফেলত প্রকাণ্ড বুকে। মেরির তখন মনে হত, ঘাড় দুমড়ে মারা ছোট একটা মুরগির মতো লোকটা তাকে মেরে ফেলতে চায়। তাই সে চিৎকার করত, কাঁদত। কিন্তু লোকটা সে সব একেবারেই রেয়াত করত না। ঠিক যেমন মুরগির চেঁচামেচি পাখা ঝাপটাঝাঁপটি কেউ লক্ষও করে না।
কিন্তু মেরি মরত না। বরং, কয়েকদিন পরে সে অভ্যস্ত হয়ে উঠেছিল। নিয়মিত পীড়নের জন্য সে প্রস্তুত হত। ভয়ে সে চোখ বুজে থাকত। হাজার অনুরোধেও সে চোখ খুলত না। শত চেষ্টা করেও, লোকটা একদিনও তাকে হাসাতে পারেনি। কারণ মেরির যে কিছুতেই হাসি পেত না। তখন লোকটা রাগে ও ঘৃণায় তার মুখে গায়ে থুথু ছিটিয়ে দিত।
মেরি শুধু ভয়ে বিস্ময়ে কুঁকড়ে থাকত।
তারপর একদিন সে চলে গিয়েছিল। ছেলে হওয়া পর্যন্ত মেরির মনে হয়েছিল, সে মরে যাবে। কিন্তু পৃথিবীর সবটাই বিস্ময়ের। সে মরেনি। ছেলে হওয়ার পর মিসেস রডার শুড়িখানায় সে আরও অনেকের শয্যাসঙ্গিনী হয়েছে। শেষ পর্যন্ত শুড়িখানা ছেড়ে চলে এসেছিল ক্যাভাসের সঙ্গে।
কিন্তু নতুন জাহাজ আসার সংবাদ পেলে আর স্থির থাকতে পারত না সে। ছেলে ফার্ডিনান্ডকে নিয়ে ছুটে যেত ডকে। আর একবার তাকে দেখতে চেয়েছিল মেরি। এই চাওয়াটা প্রেম নয়। কারণ মেরি ক্যাভাসকে ভালবাসত। পুরুষের অভাব ছিল না মেরির। কিন্তু কী এক বিস্ময়কর কৌতূহল ও আকর্ষণ তাকে টেনে নিয়ে যেত ডকে। একবার সে দেখতে চায় সেই লোকটিকে, একবার শুধু দেখতেই চায়। কে সেই লোকটা, কেমন দেখতে। এত পুরুষকে তার দেখা হল, কিন্তু প্রথম পুরুষটাকে একেবারে মনেই পড়ে না। যেন গলায় কাঁটা আটকে থাকার অস্বস্তি। শুধু একবার চোখে দেখতে পেলেই, সে কাঁটা নেমে যেত। কিন্তু অনেক জাহাজ আসত, অনেক যেত। সেই লোকটা আর কোনওদিন আসেনি। মেরির সে কৌতূহল মেটেনি কোনওদিন।
লোকটিকে সবাই ফার্ডিনান্ড বলে ডাকত। মেরিও তার ছেলেকে ফার্ডিনান্ড বলত।
সেই ফার্ডিনান্ড, ওয়াল্টারের অ্যাসিস্ট্যান্ট। অ্যাসিস্ট্যান্ট বললে ভুল হবে। কাজ জানে সে সামান্যই। খবরদারিটাই তার আসল কাজ। কটা রং, ধর্মে খ্রিস্টান, কথায় সাহেব। তাই তার মাইনে কিছু বেশি। আসলে ওয়াল্টারের সবরকম কাজই সে করে। দরকার হলে, বিছানাও পেতে দেয়, খানসামার সঙ্গে রান্নারও সাহায্য করে। ফরাসডাঙা থেকে বাজার করে আনে। ভাটিখানা আর গুঁড়িখানার পরিবেশে বেড়েছে ফার্ডিনান্ড। মায়ের জীবনটা দেখেছে। দুর্বিনীত হয়ে উঠেছে সে ছোট থেকেই। দশ বছর বয়স থেকে, নিজের রুটি নিজেকেই রোজগার করতে হয়েছে। ইংরেজি আক্ষরিক শিক্ষাটা পেয়েছিল সে ক্যাভাসের কাছে। কিন্তু মায়ের মতো, তারও কৌতূহল ছিল, সেই অদেখা অচেনা নাবিককে দেখবার। তাই, অবুঝ বয়সে সে যেমন তার আসল বাবাকে দেখতে যেত ডকে, জ্ঞান হয়েও তেমনি অনেকবার গিয়েছে। যত অচেনা নাবিকেরা আসত তাদের সবাইয়ের মধ্যেই যেন সে তার জন্মদাতাকে দেখতে পেত। সেই সব বিদেশি নাবিকেরা তাকে আদর করত, পয়সা দিত। আর জিজ্ঞেস করত, ছোট ছেলেটি তার মায়ের কাছে তাদের নিয়ে যেতে চায় কি না।
তখন ফার্ডিনান্ড জিজ্ঞেস করত, তোমার নাম কী?
নাম শুনে বলত, না, মার কাছে তোমাকে নিয়ে যেতে পারব না। কারণ তুমি ফার্ডিনান্ড নও।
নাবিকেরা অবাক হত, তারপরে ঠাট্টা তামাশা করত।
তখন থেকে ফার্ডিনান্ড স্বপ্ন দেখত, সে একদিন তার বাবার দেশে যাবে। সাত সমুদ্র তেরো নদীর ওপারে, কোথাও আছে সেই বিচিত্র দেশ। যেখানে তার বাবা থাকে। মস্তবড় নাকি চেহারা। রড়া বুড়ি বলত, কুড়িটা সাদা শুয়োর এক করলে যা হয়, সেইরকম নাকি ছিল তার বাবা। পিপে পিপে মদ খেতে পারত, দশটা জোয়ানের মহড়া নিতে পারত একলা।
মেরিদের সমাজে ফার্ডিনান্ডের খাতিরও ছিল। কারণ, বাপ তার খাঁটি ইওরোপের লোক। কিন্তু বয়স বাড়তে লাগল। কোনও দিন বাবা এল না। বাবার দেশে যাওয়া হল না। মেরির লাথি গুঁতো, ক্যাভাসের করুণা তাকে খিদিরপুরের পাকা উঞ্ছ করে তুলেছিল।
আঠারো বছর বয়সে সে পুলিশে চাকরি পেয়েছিল।
কিন্তু সে চাকরি সে নিজেই ছেড়ে দিয়েছিল। মেরির কাঁধের উপর মূর্তিমান পাপের মতো চেপেছিল সে। শেষ পর্যন্ত ক্যাভাসও নিষ্ঠুর হয়ে উঠেছিল।
বছর চারেক আগে, বড়দিনের আগের দিন, চাঁপদানির ক্রুকশন গিয়েছিল মেয়েমানুষের খোঁজে কলকাতায়। ক্রুকশন আস্তানাগুলি চিনত সবই। মেরিরও পরিচয় ছিল তার সঙ্গে। মেরি তাকে ধরেছিল, ছেলেটাকে যদি একটা কোনও চাকরি দিয়ে নিয়ে যায় ক্রুকশন, তবে বেঁচে যায়। কারণ, কলকাতার বাইরে থাকলে হয়তো ফার্ডিনান্ড একটু ভাল থাকতে পারে।
ক্রুকশন রাজি হয়েছিল আর শেষ পর্যন্ত গছিয়ে দিয়েছিল ফোর্ট গ্লাস্টারের ওয়াল্টারের কাঁধে। ওয়াল্টারের অবশ্য একজন শ্বেতাঙ্গ দরকার ছিল। কিন্তু এরকম লোক নয়। তবে মন্দের ভাল বলে ছেড়ে দেয়নি। সেই থেকে, ফার্ডিনান্ড ওয়াল্টারের বোঝা। ইতিমধ্যে অবশ্য ফার্ডিনান্ড মদ ও মেয়েমানুষের ব্যাপারে ঝানু হয়ে উঠেছিল।
মাঝে মাঝে কলকাতায় যায় বটে ফার্ডিনান্ড। কিন্তু ওয়াল্টারের কাছে সে প্রায় স্থায়ী হয়ে বসেছে। ফার্ডিনান্ডের একটি গুণ ছিল। যে কোনও খাঁটি ইওরোপীয়কে সে তার বাবার মতো দেখত। কেন, তা সে জানে না। যে কোনও বয়স্ক, ইওরোপের অধিবাসীর মধ্যেই সে যেন তার বাবাকে দেখতে পেত। আপনা থেকেই ভক্তি শ্রদ্ধা আসত তার মনে।
ওয়াল্টারকেও সে বাবার মতোই দেখত। শুধু লক্ষ্মী বাগদিনি কিংবা বিনু মুচিনির কাছে গেলে, কোনও কথা তার মনে থাকে না। এ দুজনেই তার সব রকমের সঙ্গিনী। তেসুতিকল শুধু নয়, সারা অঞ্চলের মেয়েরাই, ভান্ডা সায়েবের জ্বালায় অস্থির।
ফার্ডিনান্ড কেমন করে, অর্বাচীন দেশীয় জিহ্বায় ভান্ডা হয় সেটা চিন্তার বিষয়। কিন্তু ফার্ডিনান্ড ভান্ডা হয়ে গিয়েছে।
লক্ষ্মী বাগদিনি তার প্রথম জুটি জগদ্দলে। দ্বিতীয় জুটি শুণ্ডিনী বিনু মুচিনি। চোখে লাগার মতো মেয়ে চোখে পড়লে ফার্ডিনান্ড সহজে তাকে নিষ্কৃতি দেয় না। প্রায়ই অভিযোগ শুনতে হয় ওয়াল্টারকে। কারণ শুধু চোখ টিপে, কথা বলে, বৃন্দাবনি মশকরা জানে না ভান্ডা সায়েব। সরাসরি গায়ে হাত দিতে আসে।
যাদের ঘোরতর আপত্তি আছে, তারা পাগলা সায়েবের কাছে এসে কেঁদে পড়ে। তবে কখনও একেবারে বেসামাল হয়ে ওঠে না ফার্ডিনান্ড। ওয়াল্টারকে সে ভয় পায়। কারণ ওয়াল্টার শুধু খাঁটি ইওরোপের নোক নয়, শক্তিশালী লোকও বটে।
কিন্তু শ্রদ্ধা ও ভক্তির একটা মূল্য আছে বোধহয় সংসারে। বিরক্ত হয়ে অনেকবার তাড়াতে গিয়েও ফার্ডিনান্ডকে তাড়াতে পারেনি ওয়াল্টার। তার রুক্ষ স্কচ বুকে কোথায় যেন একটুখানি নরম জায়গা ছিল এই উঞ্ছ ফার্ডিনান্ডের জন্য।
ওয়ালিক জানত ওয়াল্টারের এই পুষ্যিটির কথা, তার চরিত্রের কথাও। যদিও টমাস ডাফের চিফ ওভারসিয়ারের জানা উচিত নয় ফোর্ট গ্লাস্টারের কোনও খারাপ কথা। কোনও কোম্পানিই তাদের সামান্যতম দুর্বলতার কথা, অন্য কোম্পানিকে দিতে নারাজ। জানলেও কখনও স্বীকার করবে না।
কিন্তু ওয়াল্টার আর ওয়ালিকের সম্পর্ক আলাদা। ওয়াল্টার নিজেই বলেছে সব কথা। আর ওয়াল্টার ঠিকই বলেছিল যে, ফার্ডিনান্ড নিশ্চয়ই তার তালে আছে। তারা যখন ম্যাকলিস্টারের জন্য অপেক্ষা করছে, ফার্ডিনান্ড তখন বিনু মুচিনির আড্ডায়। কারখানাতেই লোক আছে ওত পেতে। ম্যাকলিস্টার এলে, ছুটে গিয়ে সংবাদ দেবে তাকে।
বিনু মুচিনি ধমকাচ্ছে ফার্ডিনান্ডকে। অই গো, অই ভান্ডা সায়েব, ওঠ গো। সময় হল, পালাও এবারে। কারখানার ছুটি হবে এখুনি। সবাই এসে পড়বে।
ফার্ডিনান্ড নিখুঁত বাংলা বলতে পারে। ইংরেজির চেয়েও ওইটিই বোধহয় বেশি ভাল জানে। গোঙা স্বরে জবাব দিল, আজ কোনও শালার ছুটি হবে না। পাগলা সায়েব আটকে দিয়েছে তামাম মাগি-মদাকে। একটা বড় সায়েব আসবে আজ। তুই আর একটু ঠাণ্ডা রস দে আমাকে।
বিনুর কাঁচা মাটির মেঝেয়, বড় বড় গর্ত। তাতে গলা অবধি ডোবানো তাড়ির ভাঁড়। বরফের মতো দাঁত কনকনানো ঠাণ্ডা নয়, বুক জুড়িয়ে যাবার মতো শীতল সে পানীয়। ওই তাড়ির লোভ একলা ফার্ডিনান্ডের নয়, ওয়াল্টারেরও। এই চৈত্রে, আর আগামী বৈশাখ জ্যৈষ্ঠে, মাটির গর্তে ডোবানো তাড়ির ভাঁড়ের ভারী কদর।
বিনু বলল, তবে ছাড়, উঠি। নইলে দেব কেমন করে?
দরজা খোলা-ই। বিনুর স্বামী ইন্দির বেরিয়েছে রসেরই খোঁজে। বড় মেয়েটা ঘুরতে গিয়েছে আদাড়ে বাঁদাড়ে। কোলের ছেলেটাকে কোমরে লম্বা দড়ি দিয়ে বেঁধে রেখেছে দাওয়ার বাঁশের খুঁটিতে। কালো কুটকুটে ছেলে বিনুর। কান্নাকাটির বালাই নেই। যেন শুয়োরের বাচ্চাটা ঠাণ্ডা মাটিতে আপন মনে খুঁটে খুঁটে ছড়িয়ে দেওয়া মুড়ি খাচ্ছে। হামা দিয়ে খেলছে।
ভান্ডা সাহেব জোর করে ঘরে টেনে নিয়ে গিয়েছে বিনুকে।
বিনু হেসে বাঁচে না। আমরণ। একী সায়েব গো। দিন নেই, দুপুর নেই, যখন খুশি টানাটানি করলে চলে নাকি? কিন্তু বিনুর ভালই লাগে। বিনু মুচিনির এ এক খেলা। প্রেম নয়। টকটকে ফরসা গোরা সায়েব তাকে জড়িয়ে ধরলে, তার নিজের কালো কুচকুচে শরীরের দিকে তাকিয়ে বিস্ময়ের আর শেষ থাকে না। ঠিক যেন কষ্টিপাথরে সোনার মতো। ভান্ডা সায়েবের সঙ্গে তক্তপোশের উপর শুয়ে, বেড়ায় গোঁজা আয়নায় তাকিয়ে দ্যাখে বিনু। ভারী মজা লাগে। নিজের কালো কুচকুচে চোলাই-পটু হাতখানি ভাণ্ডার ধবধবে ফরসা বুকের উপর রেখে হেসে মরে যায় সে।
ফার্ডিনান্ড বলে, কী দেখিস তুই?
বিনু হেসে বলে, কালো আর সাদা। মাইরি, কী বিচিত্তির গো! বড় সোন্দর লাগে দেখতে, না?
ফার্ডিনান্ডেরও খেলাটা মন্দ লাগে না। সে বিনুর মুখটা মুখের কাছে টেনে এনে আয়না ধরে সামনে। তারপর দুজনেই হাসে। ভান্ডার রক্তাভ ঠোঁট আর বিনুর বেগুনি ঠোঁট মেশামেশিতে পটুয়ার তুলির গাঢ় রঙের দাগের মতো দেখায়। আয়না ধরে দেখতে গিয়ে বিনু হেসে বাঁচে না।
রঙেরও কী বিচিত্র টান এই সংসারে। কালোর বিস্ময় গোরা আর গোরার বিস্ময় কালো।
তখন ভান্ডা বলে, জানিস, আমার বাপ খাঁটি সায়েব, সমুন্দরের ওপার থেকে এসেছিল।
বিনু বলে, আর তোমার মা?
সে এখানকার মেয়ে।
–আমার মতন?
–না, আমারই মতন গোরা। আমরা কালা আদমি নয়।
বিনু হুশ করে নিশ্বাস ফেলে বলে, আহা, মাইরি তোমার মতন যদি আমার একখান ছেলে হত, তো বেশ হত।
ভান্ডা বলে, কিন্তু তোর ছেলে আমাকে বাপ বললে আমি গলা টিপে মেরে ফেলব। বিনু বলে, আ মরণ! তোমাকে বাপ বলতে যাবে কোন দুঃখে। আমার ভাতার নেই?
হ্যাঁ, স্বামী ইন্দিরের জন্য গরব তো কিছু কম নেই বিনুর। তবে টকটকে গোরা একখানি ছেলের বড় সাধ হয় কালো মেয়েমানুষের। তা বলে ভান্ডাকে নিয়ে তো আর ঘর করবে না বিনু। ঘর ইন্দিরের, ইন্দিরেরই ঘরনি সে। এ অঞ্চলের সবার সেরা শুণ্ডিনী।
তবে, বোধহয় রস নিয়ে কারবার করলে, রসের মেজাজে একটু এদিক ওদিক হয়েই থাকে। রসের নিজের একটা মর্জি আছে। সেই মেজাজে ইন্দির চলে, বিনুও চলে। দশজনকে রস খাওয়ানো তো শুধু নয়, সঙ্গে বসে খাওয়াও বটে।
কিন্তু, ভান্ডা সায়েব তার কাছে এলে লক্ষ্মী বাগদিনি যে জব্দ হয়, তাতে একটু শান্তি পায় বিনু। কারণ কালিন্দী লক্ষ্মীর গায়ের সঙ্গে ভান্ডা গোরাকে দেখে, প্রথম ভান্ডার গায়ে গা দিতে সাধ হয়েছিল তার।
বিনু হাসছে খিলখিল করে। ভান্ডার সঙ্গে সেও গিলেছে। হাসি শুনলেই বোঝা যায়।
মায়ের হাসি শুনে, দাওয়ার ছেলেটাও কচি গলায় খ্যাক খ্যাক করে হেসে উঠল। ছেলের হাসি শুনে ঘর থেকেই ডেকে বলল বিনু, ও সোনামানিক আমার, তুইও হাসছিস?
ছেলেটা হাত তুলে, দুর্বোধ্য গলায় ডেকে উঠল, গা গা গা মম।…..
বিনু আবার বলল, কই ছাড়, উঠি। ভাঁড় দিচ্ছি নতুন, খেয়ে এবারে যাও। তাড়িয়ালার আসার সময় হল।
কিন্তু অলস এই চৈত্র দুপুরে তাড়ির রস জমেছে ফার্ডিনান্ডের। বলল, তাড়ি লাগবে না, তুই থাক।
সায়েব, কলকেতার সায়েব এসে পড়েছে। ভান্ডা লাফ দিয়ে উঠল। শুণ্ডিনীর ঠাণ্ডা পুষ্ট ঢলঢলে শরীরের থেকে সাহেবের ডাক তার কাছে বড়।
.
৩৭.
তেসুতিকলের ঘাটে, বরানগর মিলের স্টিম লঞ্চ এসে ভিড়ল। ম্যাকলিস্টার এসেছে। বাউরিয়ার ম্যাকলিস্টার।
ওয়াল্টার ম্যাকলিস্টারের পরিচিত। অপরিচিত শুধু ম্যাকলিস্টারের সঙ্গী। ম্যাকলিস্টার আর তার সঙ্গী দুজনেরই মধ্য বয়স। দুজনেরই দাড়ি আছে। ম্যাকলিস্টারের চওড়া শরীর, চৌকো মুখ। সাদা হাফ শার্ট আর খাকি লং প্যান্ট সে পরে এসেছে। কিন্তু গলার টাই ঢিল করা, আর বুকের বোম খোলা। লোম ভেদ করে, এই চৈত্রেই গজিয়ে ওঠা ঘামাচিতে রক্তবর্ণ দেখাচ্ছে তার বুক। মাথায় সাদা হ্যাট। দাঁতে কামড়ে ধরা মোটা চুরুট। কোঁচকানো চোখের চারপাশে সহস্র ভাঁজ। ছোট ছোট নীল চোখে ঈগলের চাউনি।
ম্যাকলিস্টারের সঙ্গী, সাদা ফুলপ্যান্ট আর পাতলা ফিনফিনে সাদা সিল্কের ফুল শার্ট। লাল টাই উড়ছে বাতাসে। দাড়ি একটু বড় ম্যাকলিস্টারের চেয়ে একটু রোগা, তাই লম্বা মনে হয়। সোনার চেন দেওয়া পকেট ঘড়ি। মাথায় কালো টুপি, চোখে রিমলেস চশমা। চাউনি শান্ত ও গভীর।
ম্যাকলিস্টারের হাত পা বেশি নড়ছে, দ্রুত কথা বলছে। প্রথমেই সে পরিচয় করিয়ে দিল তার সঙ্গীকে, মি. ডি. বি. ওয়ালেস, বরানগর মিলের অন্যতম পাইয়োনিয়ার। আর ইনি মি. পি. ওয়াল্টার, ফোর্ট গ্লাস্টার স্পিনিং মিলের সর্বময় কর্তা।
বলে ওয়াল্টারের দিকে তাকিয়ে, ম্যাকলিস্টার আদর করে চোখ টিপল। আর সেই সঙ্গেই অ্যাপলজি, সর্বময় কর্তা বলায় যেন সে রাগ না করে। ওয়াল্টার কর্মচারী মাত্র। ফোর্ট গ্লাস্টারের আজ সর্বময় কর্তা বলতে যদি কেউ থাকে তবে সে ম্যাকলিস্টার। ওয়ালেস হাত বাড়িয়ে দিলেন ওয়াল্টারের দিকে। বললেন, অনেকবার শুনেছি আপনার কথা।
ওয়াল্টার ধন্যবাদ দিয়ে ওয়ালিক আর লিটলজনের পরিচয় করিয়ে দিল, মি. জর্জ ওয়ালিক, চিফ ইঞ্জিনিয়র অব শ্যামনগর জুট মিল। টমাস ডাফ যার এজেন্ট। আর ইনি মি. লিটলজন, রিপ্রেজেন্টেটিভ অব বেগ ডানলপ কোম্পানি।
পরিচয়ের পালা শেষ হল। মি. ওয়ালেস জর্জ ওয়ালিকের হাত ধরে বললেন, আপনার কথা আমি সবচেয়ে বেশি শুনেছি। টমাস ডাফের আপনি একজন মস্তবড় পাইয়োনিয়ার, ওলডেস্ট ওভারসিয়ার, অ্যান্ড ইন্ডিয়া অথরিটি।
ওয়ালিকের নাকের ডগা টুকটুকে হয়ে উঠল। বলল, অনেক বাড়িয়ে প্রশংসা করছেন। আপনি বোর্নিও কোম্পানির পুরনো পাইয়োনিয়ার। আপনাদের দেখে আমরা শিখেছি। আপনাকে অশেষ ধন্যবাদ।
ওয়ালেস, ওয়ালিকের হাত ধরে কয়েকবার বঝাঁকানি দিয়ে বললেন, কিন্তু বন্ধু, আমরা একসময় দুজনেই টমাস ডাফের ছাতার তলায় ছিলাম। বরানগর মিল একসময় তাদেরই এজেন্সিতে এসেছিল।
কোন বছরে যেন…?
ওয়ালিক বলে উঠল, এইটিন সিকসটি সেভেন আই থিঙ্ক?
বোনিও কোম্পানি ১৮৬৭-তে টমাস ডাফে এজেন্সিতে এসেছিল। ওয়ালিক তখনও এদেশে একেবারে আনকোরা। সেই বছরেই বাংলাদেশে টমাস ডাফ কোম্পানি তখন দরজা খুলেছিল। এখন বরানগর মিল জর্জ হেন্ডারসন অ্যান্ড কোম্পানির হাতে।
ওয়ালেস বললেন, ঠিক, ঠিক তাই। তার চার বছর আগেই তো সেই ভীষণ সাইক্লোনটা হয়ে গেল। হোয়াট এ হরিবল সাইক্লোন! আমাদের কারখানার আশপাশে গরিব নেটিভদের একটা বাড়িও বাঁচেনি। খবরের কাগজে দেখেছি, মিলিয়নস নেটিভ একেবারে আশ্রয়হীন হয়ে গেছল। আমাদের কারখানা বিল্ডিং তো সেবারেই জখম হল। আর… ওয়ালেসের চোখে স্মৃতির স্বপ্ন নেমে এল সহসা। চোখ থেকে চশমাটা খুলে নিলেন। বললেন, সেই সাইক্লোনেই আমাদের বরানগর সালকিয়ার কাছে জলে ডুবে গেল। বরানগর হুগলি নদীতে সেটাই ছিল প্রথম স্মল স্টিম ক্র্যাফট, স্টিম লঞ্চ। বরানগর যখন গুড়গুড় করে চলত, নদীর দু পাড়ে লোক দাঁড়িয়ে যেত তাকে দেখবার জন্যে। নেটিভরা তার আগে কখনও স্টিমলঞ্চ দেখেনি।
ওয়ালিক তা জানে। বরানগর কোম্পানির নামে সেই ক্ষুদ্র স্টিম লঞ্চটির নামও বরানগর রাখা হয়েছিল। একবার দেখার সৌভাগ্যও হয়েছিল। ম্যাকলিস্টার বলে উঠল, হ্যাঁ হ্যাঁ, বোর্নিও কোম্পানির জলে ভাসানো গুবরে পোকাটা তো? ওটাকে আমিও অনেকবার দেখেছি।
ওয়ালেস করুণভাবে একটু হাসলেন। বললেন, আপনি ওটাকে গুবরে পোকার সঙ্গে তুলনা করছেন?
ওয়ালেস যে আহত হয়েছেন, তা বোঝা গেল। লিটলজন-এর মুখ লাল হয়ে ফুলে উঠল। ম্যাকলিস্টারকে প্রথম দেখা থেকেই তার বিরূপতা টের পাওয়া যাচ্ছিল। ওয়ালেস একটু সন্ত্রস্ত হয়ে উঠল। সে মনে প্রাণে চাইল, সে লিটলজনের দৃষ্টি তার দিকে পড়ে। লিটলজনকে কিছু না বলার জন্যেই ইশারা করতে চায়। ম্যাকলিস্টারকে দেখেই বোঝা যাচ্ছে, সে দুর্মুখ, কিছুটা অহংকারী ও বিদ্রূপপরায়ণ। অথচ আত্মবিশ্বাস পূর্ণমাত্রাতেই আছে। সেটা তার ভাবে ভঙ্গিতে ব্যবহারেই পরিস্ফুট। লিটলজন এক্ষেত্রে বেফাঁস কিছু বললে, ম্যাকলিস্টার তাকে তুলোধোনা করে ছাড়বে।
ওয়ালেস বললেন, গুবরে পোকার সঙ্গে তুলনা করতে পারেন, কিন্তু কোম্পানির দুর্দিন না হলে, ওটাকে কখনওই বিক্রি করা হত না। আমি জানি না, ক্যালকাটার সব থেকে পুরনো রিষড়া মিলকে আপনি কী বলবেন।
ম্যাকলিস্টার চোখ কুঁচকে হেসে, আঙুল নেড়ে বলে উঠল, আমি ওটাকে এ বিউটিফুল স্ক্র্যাপ হাউস বলব।
শুনে ওয়ালেস-এর মুখ আরও লাল হয়ে উঠল। লিটলজন আর সামলাতে পারল না। যথাসম্ভব রাগ চেপে সে বলে ফেলল, কেন? একদা এই রিষড়ার কারখানা জুট ইন্ডাস্ট্রির পথ দেখিয়েছিল বলে।
ম্যাকলিস্টারের ভ্রু কুঁচকে উঠল, ঠোঁট বেঁকে গেল। ঘাড় দুলিয়ে, আঙুল নেড়ে বলল, ইয়েস, ইয়েস মিস্টার রিপ্রেজেন্টেটিভ অব বেগ ডানলপ, ঠিক তাই। আমি ওটাকে ভালবাসি, তাই ওটাকে বিউটিফুল স্ক্র্যাপ হাউস বলব, মাফ করবেন, আমার ভালবাসার ভাষাটা হয়তো বেগ ডানলপের মতো নয়। রিষড়ার এই স্ক্র্যাপ হাউসই এই যে হুগলি নদীর দু ধারে আজ আমাদের ছুটিয়ে নিয়ে এসেছে, এ আনন্দের কথা আমি ভুলতে পারি না। আপনারা হয়তো মনে মনে রিষড়ার ওই পরিত্যক্ত মিলটাকে স্ক্র্যাপ হিপ বলবেন আর হাসবেন, কিন্তু আমি গৌরব করে বলব। খুব জোরে চিৎকার করে বলব, এ বিউটিফুল, গ্লোরিয়াস স্ক্র্যাপ হাউস। আমি মেকি কথা বলতে পারি না, বুঝেছেন? তাই বোর্নিও কোম্পানির সেই ছোট্ট স্টিম লঞ্চটাকে আমি ওই নামেই ডাকি, একটা ভাসমান গুবরে পোকা। আমি জানি, অনেক মূর্খ লন্ডনের টেমস আর ডান্ডির টে নদীর ধার থেকে সদ্য সদ্য এ দেশে এসে ওটাকে ভাসমান গুবরে পোকা বলেই নিষ্ঠুর ঠাট্টা করেছে, আমি বলি মহৎ আনন্দে, সেজন্যে আমাকে মিথ্যে কথা সাজিয়ে বলতে হয় না, বুঝতে পারছেন, মিস্টার রিপ্রেজেন্টেটিভ অব বেগ ডানলপ? ফিলাডেলফিয়ার যে কোনও ছোট শিশুকে আমার ভাল লাগলেই তাকে আমি সাদা ভাল্লুকের বাচ্চা বলতাম।
ওয়ালিক হেসে উঠল। ওয়ালেস এবং ওয়াল্টারও। ওয়ালেসের মুখ দেখেই বোঝা যাচ্ছিল, ওঁর মুখের রক্তাভ মেঘ কেটে গেছে। বিস্ময়ে ও খুশিতে উজ্জ্বল দেখাচ্ছিল ওঁর মুখ। আর ওয়ালিক তো প্রায় প্রেমিকের মতো তাকিয়েছিল ম্যাকলিস্টারের দিকে। কেবল লিটলজন-এর মুখটিই উত্তেজনায় লাল হয়ে উঠেছে।
ম্যাকলিস্টার বলে চলল, কিন্তু, বাই দি ওয়ে, ফিলাডেলফিয়াতেই একদিন, এক মহিলা ভীষণ চটে গেলেন, তাঁর বাচ্চাকে আমি আদর করে সাদা ভাল্লুকের বাচ্চা বলেছি বলে। আমি তাড়াতাড়ি ক্ষমা চেয়ে বললাম, আমার খুবই অন্যায় হয়েছে, উনি যেন এটাকে নিছক আদর বলেই মনে করেন। ভদ্রমহিলা অবাক হয়ে বললেন, ও, তুমি সত্যি আদর করে বলছ নাকি? কিন্তু ও যে সত্যি ভাল্লুকেরই বাচ্চা! আমি তো থ। ভাল্লুকের বাচ্চা! ভদ্রমহিলা বললেন, ও আমার ছোট বোনের ছেলে বটে, কিন্তু এই বাচ্চার বাবার নাম হোয়াইট বিয়ার জেরি। যে মারা গেছে।আমার তৎক্ষণাৎ মনে পড়ে গেল, দ্যাট বিগ জায়ান্ট, আনকঙ্কারার রেসলার হোয়াইট বিয়ার জেরি। সেই নাম করা কুস্তিগীর, যাকে মৃত অবস্থায় পাওয়া গেছল ম্যাসনদের বাগানের পাঁচিলের ধারে। সারা আমেরিকায় তখন তার নাম ডাক, ইউরোপে যাবার তোড়জোড় চলছিল। ঠিক সেই সময়েই, যাকে বলে একেবারে কুঠার ছিন্নভিন্ন অবস্থায় হোয়াইট বিয়ার জেরিকে মেরে ফেলা হয়েছিল। সে খবর আপনারা কাগজে পড়েছেন বোধহয়। আর, কারা মেরেছিল, সেটাও সকলেই জানত, যদিও আইনত তাদের শাস্তি দেওয়া যায়নি। নিশ্চয়ই কনডনস ব্রাদাররাই মেরেছিল। কারণ ওরা তিন ভাই-ই তখন সবথেকে নাম করা কুস্তিগীর ছিল। এবং ওদের সুনাম ধুলায় লুটিয়ে দিয়েছিল জেরি, একমাত্র বিজয়ী প্রতিদ্বন্দ্বী।…আমি চিৎকার করে বলে উঠলাম, বলেন কী! আমি যে জেরির একজন রেগুলার ভক্ত ছিলাম। আর সেই জেরির বাচ্চা? মহিলাটি তো ভীষণ খুশি। বললেন, আপনি ওর বাবার ভক্ত ছিলেন? আমাদের জেরির? তবে আপনি আমার এই বোনপোকে ধরে আদর করছেন না কেন? আমি তৎক্ষণাৎ বাচ্চাটিকে বুকে নিয়ে, যাকে বলে একেবারে দমাদ্দম চুমো খাওয়া, তাই খেলাম।
ওয়ালিক আর ওয়াল্টার হোহো করে হেসে উঠল। ওয়ালেসও হেসে উঠলেন। লিটলজন হাসির মতো করে একটু ঠোঁট কোঁচকাল মাত্র।
কথা বলতে বলতে সবাই একটা আম গাছের ছায়ায় দাঁড়িয়ে পড়েছিল। দক্ষিণা বাতাস এখনও তেমন উত্তপ্ত হয়ে ওঠেনি। গঙ্গার উঁচু পাড়ের গাছতলার শীতল ছায়া বেশ উপভোগ করছিল। নানান সুরে আর স্বরে পাখিরা ডাকাডাকি করছে। কারখানার সীমানার বেশ খানিকটা দূরে দূরে,নীচের দিকের মাঠে অনেকে কাজ করছে। সামনে আসন্ন বর্ষা। মাঠে মাঠে পলি ধরে রাখার ব্যবস্থায় এখন থেকেই অনেকে ব্যস্ত। লাঙ্গল পড়বে শীঘ্রই। পলিমাটির ফসলের ভাগ্য যে পরম ভাগ্য। তারা সকলেই লক্ষ করেছিল সাহেবদের। স্টিম লঞ্চের শব্দের আকর্ষণেও অনেকে ইতিমধ্যে আশেপাশে উঁকিঝুঁকি মারছে। সাহেবের দল আর লঞ্চ দুই-ই দেখা হচ্ছে। বলাবলি করছে, নতুন সায়েব। কলকাতার ঠেঙে এয়েছে, না? দ্যাখ আবার কী মতলব নিয়ে এয়েছে। মতলবের আশঙ্কা হল, নতুন কারখানা এবং উচ্ছেদের ভয়।
ওয়াল্টার চাইল গঙ্গার ধার থেকে বাংলোতে অথবা কারখানায় যেতে। সে অনুরোধ করতে উদ্যত হতেই, ওয়ালেস হাত বাড়িয়ে ম্যাকলিস্টারের সঙ্গে করমর্দন করলেন। বললেন, মাইডিয়ার, আমি আপনাকে বুঝতে পারিনি বলেই ভুল করেছিলাম।
ম্যাকলিস্টার হাত ঝাঁকানি দিয়ে বলল, আ রে, সেজন্যে আপনি ভাবছেন কেন, আমি ভুল বোঝার সুযোগ আপনাকে বেশিক্ষণ দিতাম না। মি. লিটলজন আমার ওপর বিরক্ত হয়ে উঠেছিলেন বলে, আমি এত কথা বললাম। উনি যদি আমাকে বুঝে থাকেন, তা হলেই ভাল।
লিটলজনকে হাসির ভঙ্গিতে, অর্ধস্ফুট উচ্চারণে জানাতেই হয়, সে এখন সবই বুঝেছে। যদিও ওয়ালেসের মতো রীতিমতো শিক্ষিত ভব্য মানুষকে ম্যাকলিস্টারকে খাতির করতে দেখে সে একটু বিস্মিত এবং ক্ষুব্ধ।
ম্যাকলিস্টার বলে উঠল, কিন্তু যার বিষয়ে এত কথা আমরা বলছিলাম, সেটি এখন কোথায়? সেই গুবরে পোকাটি, কেমন আছে?
ওয়ালেস বললেন, ওঃ, বন্ধু, সে আমাদের ছেড়ে গেছে। তার সঙ্গে বোর্নিও কোম্পানির কত যে সুখ দুঃখের ঘটনা জড়িয়ে আছে। আপনারা শুধু সালকিয়ার কাছে ডুবে যাওয়ার খবরই জানেন। তার তিন বছর পরে, বালির কাছেও একবার গঙ্গায় ডুবে গেছল সে। তারপর দু-একটা নতুন স্টিম লঞ্চ এসে পৌঁছুতে লাগল, আমাদের সে ছোট্ট লঞ্চটির তেমন আকর্ষণ আর রইল না। অবিশ্যি, তার সঙ্গে এটাও মানতে হবে, আমাদের কোম্পানির অবস্থাও আগের থেকে খারাপ হয়ে আসছিল। ঢাকা জেলায়, নারায়ণগঞ্জের মেসার্স এম ডেভিড অ্যান্ড কোম্পানিকে গত বছর ওকে বিক্রি করে দেওয়া হয়েছিল। কিন্তু তারাও বরানগর-কে রাখতে পারেনি। রিসেন্টলি ঢাকার নবাবকে বিক্রি করে দিয়েছে। খবর পেলাম, ঢাকা শহরের বুড়িগঙ্গা নদীতে নবাব সাহিব সেই লঞ্চে এখন হাওয়া খেয়ে বেড়ায়। হয়তো এখন তার নামও বদলে গেছে।
ওয়ালেসের বলার মধ্যে এমন একটা ভঙ্গি আর সুর ছিল, সকলেই যেন বিষণ্ণ হয়ে উঠল। এরা সকলেই জুট ইন্ডাস্ট্রির পুরনো মানুষ, পাইয়োনিয়ারই বলতে হবে। এদের সকলেরই মনের একটা ঐক্য আছে। লিটলজন ছাড়া, বাকি চারজনের কেউ-ই তৈরি কারখানায়, তৈরি গদিতে এসে বসেনি। তারা কারখানা তৈরি করেছে। টিনের শেডের মধ্যে দিনের পর দিন বাস করেছে, যতদিন বাসস্থান তৈরি হয়নি। একদিক থেকে দেখতে গেলে, তাদের পরস্পরের মধ্যে প্রতিযোগিতার সম্পর্ক। তারা কেউ জর্জ হেন্ডারসন অ্যান্ড কোম্পানির, কেউ টমাস ডাফ, কেউ ফোর্ট গ্লাস্টার-এর। আর সময়টা হল উনবিংশ শতকের আট দশক। উৎপাদন, শ্রমিক, কারিগর আর বাজার দখল নিয়ে তাদের মধ্যে ভীষণ লড়াই। তারা কেউ কারুর উন্নতি সহ্য করতে পারে না। তবু আজ যখন তারা পরস্পর মিলিত হয়েছে, আর পুরনো দিনের একজন যন্ত্র (স্টিম লঞ্চ) কথা আলোচনা করছে, এখন তাদের মনের তারে একটা জায়গাতেই টঙ্কার লেগেছে।
লিটলজন মনে মনে হাসছিল। এদের কথায় নয়, সে মনে মনে ঢাকার নবাবের কথা ভেবে, বিদ্রূপ করে হাসছিল। বোর্নিও কোম্পানির মান্ধাতা আমলের ঝরঝরে স্টিম লঞ্চ এখন নবাবের বিলাস সামগ্রী হয়েছে। অথচ হিন্দুস্থানের নবাবদের, বিলাস এবং ভোগের কত আজগুবি গল্পই না সে শুনেছে। লিটলজন জানে না, এটা তার দুর্ভাগ্য। সে যা শুনেছে এবং পড়েছে, তা প্রত্যক্ষ করতে পায়নি। এবং এটাও ঠিক, সে নতুন এসেছে, তাই ওয়ালেসদের সঙ্গে তার মনের ঐক্য গড়ে ওঠেনি। যে কারণে সে বোর্নিও কোম্পানির মান্ধাতা আমলের ঝরঝরে স্টিম লঞ্চের উপর কোনও আকর্ষণই বোধ করছে না। সে যা বলেছে, নিতান্ত ভদ্রতার জন্যেই বলেছিল। ম্যাকলিস্টারকে ভাল লাগেনি বলেই বলেছিল। অন্যথায় এদের কোনও কিছুর সঙ্গেই তার প্রাণের সম্পর্ক নেই। এখন সে একজন বেগ ডানলপের কেতাদুরস্ত প্রতিনিধি। টমাস ডাফ তাকে সাহায্য করেছে। কোম্পানির ওভারসিয়ার ইঞ্জিনিয়াররা এসে শীঘ্রই পৌঁছুবে। ওদিকে, সিরাজগঞ্জের ধসে যাওয়া কারখানা থেকে যন্ত্রপাতি বোঝাই হয়ে আসছে পূর্ববঙ্গের কর্মচারীদের নিয়ে। সে নিজে বাস করছে গারুলিয়ার টমাস ডাফের বাংলোতে। এখনও লিটলজন দুর্ভাগ্যের কিছুই দেখতে পায়নি। যখন কাজ আরম্ভ হবে হাতে কলমে, টমাস ডাফ হঠাৎ সরে দাঁড়াবে এবং শত্রুর মতো কুঞ্চিত করে তাকাবে, লিটলজন যখন আবিষ্কার করবে, তার দু মাইল দক্ষিণে টমাস ডাফ, দু মাইল উত্তরে জার্ডিন স্কিনার, এবং সে দূরত্বটা আসলে দূরত্বই নয়, শ্রমিক শক্তির জন্যে নিজেদের মধ্যে খেয়োখেয়ি করতে হচ্ছে, তখন হয়তো লিটলজনও এদের মতোই অনুভব করবে।
ওয়ালেস বলে উঠলেন, কিন্তু মি. ম্যাকলিস্টার, কাল রাত থেকে আজ পর্যন্ত, আমি একবারও আপনার মুখে ফিলাডেলফিয়ার কথা শুনিনি। আজই প্রথম শুনলাম। আপনি সেখানে কী করছিলেন?
ম্যাকলিস্টার বলল, সে কী মশাই, তা হলে আপনাকে তো আমি আসল কথাটাই বলিনি। আমি তো ফিলাডেলফিয়ারই ছেলে, ওরিজিনালি স্কচ। স্কটল্যান্ড থেকে যারা ভাগ্যান্বেষণে গিয়েছিল, আমার বাবা তাদেরই একজন। ভাগ্য কতদূর ফিরেছিল জানি না, ইন্ডিয়াতে আসবার আগে আমি ছিলাম ফিলাডেলফিয়ার একজন মোটর বাসের কন্ডাক্টর।
ওয়ালেস বললেন, কথাটা লোকের মুখে মুখে শুনেছি, কিন্তু সত্যি বলতে কী, বিশ্বাস করাই মুশকিল।
ওয়ালেস মিথ্যে বলেননি।
ভারতবর্ষে যাকে আজ ফোর্ট গ্লাস্টার কোম্পানির লিডিং স্পিরিট অব বিজনেস বলা হয়, সে ছিল ফিলাডেলফিয়ার একজন বাস কন্ডাক্টর!
সকলেই তীক্ষ্ণ দৃষ্টিতে তাকাল ম্যাকলিস্টারের দিকে। এটাও আবার লোকটার সেইরকম ঠাট্টা নয় তো! মজা করার জন্যেই বলছে নাকি?
ওয়ালেস জিজ্ঞেস করলেন, সত্যি?
-সত্যি!
কোন সালে এসেছেন এ দেশে?
–আঠারো শো ঊনসত্তরে।
–কিন্তু আঠারো শো উনসত্তরে তো–?
ম্যাকলিস্টার তাড়াতাড়ি বলে উঠলেন, না না, সিকসটি নাইনে ফোর্ট গ্লাস্টার এখানে রেজিস্ট্রি করেনি, করেছে সেভেনটি টু-তে। তার আগে আমি টুডর আইস কোম্পানিতে ছিলাম। সেখানে থাকতে থাকতেই ফোর্ট গ্লাস্টারের সঙ্গে আমার একটু যোগাযোগ হয়। আমি বুঝতে পারছিলাম, কিছু একটা আরম্ভ করতে পারলে ফোর্ট গ্লাস্টার আমাকে সাহায্য করবে। আর বুঝতেই পারছেন, আমি বরফে জুড়িয়ে যাবার লোক নই। কিছু মনে করবেন না, মি. লিটলজনকে বাদ দিলে, আমরা সবাই স্কচ। আমাদের দৈহিক পরিশ্রম করবার ক্ষমতা একটু বেশি। তার ওপরে, আমার বাবার মতো, আমিও অ্যাম্বিসাস ছিলাম। কিছু একটা করবার জন্যে আমার ভিতরটা টগবগ করছিল। চুপ করে বসে থেকে ভাগ্যান্বেষণ হয় না। পূর্বপুরুষ স্কটল্যান্ড থেকে আমেরিকায় গিয়েছিল ভাগ্য ফেরাবার জন্যে, আমি এসেছি সুদূর বাংলায়। বাস কন্ডাক্টর শুনেই থ মেরে যাচ্ছেন, বাবা মা ভেবেছিল, আমার ভবিষ্যৎ, জুয়া খেলে আর মারামারি করে জেলেই কেটে যাবে। তা জুয়াটুয়া খুব খেলেছি, মারামারিও করেছি, আরও অন্যান্য যা যা দোষ থাকতে হয়, সবই ছিল।
ম্যাকলিস্টার তার স্বভাবজাত ভঙ্গিতে এক চোখ টিপে, প্রায় একটা অশ্লীল ইঙ্গিত করল। সকলেই হেসে উঠল। এমনকী ওয়ালেসও মেতে গেলেন। আদর করে আর খুশিতে বলে উঠলেন, ইউ ডগ!
-ইয়েস, ভেরি মাচ ফন্ড অব বিচ।
ম্যাকলিস্টারের বলার ভঙ্গিতে আবার একটা হাসির রোল ফেটে পড়ল। স্বভাবতই যারা দূর থেকে সাহেবদের দেখছিল, তারা বলাবলি করল, গোরারা মাতাল হয়েছে। মদ খেয়েছে, না কি বলো হে?
লিটলজন যে এ সব কথা কখনও শোনেনি, বা শুনে খুশি হয়নি, তা নয়। কিন্তু মন গুনে যে ধন। সে খুশি হতে পারছে না। সে না শুনতে পাওয়ার মতো করে, অন্যদিকে অন্যমনস্ক হওয়ার ভান করে মুখ ফিরিয়ে রইল।
ওয়ালেস বললেন, তারপর?
ম্যাকলিস্টার গোড়ালি উঁচিয়ে শরীরটাকে কয়েকবার তুলে তুলে কুঁচকে বলল, তারপরেই আমার নজরে পড়ল বাউরিয়া এস্টেট। এইটিন এইটিন-এ যেখানে বিরাট জমি নিয়ে কটন মিল করা হয়েছিল। আমার সম্পর্কে যে বলা হয়, গোন্ডেন-পি-তে হাত দিতে চেয়েছিলাম আমি, সত্যি কথাই সেটা। আমার তখন সেটাই সিদ্ধান্ত। বাউরিয়ার সেই বিরাট জমি বাগান আর পরিত্যক্ত কারখানা আমি দেখলাম ঈগলের চোখে, আর আমার বুকের মধ্যে ওয়ারব্যান্ড বেজে উঠল। কিন্তু অনেকে আমাকে ভয় দেখাতে লাগল, বাউরিয়া এস্টেটে নাকি ভূত চরে বেড়ায়। রাত্রি হলেই মনে হয় কেউ যেন লোহার জুতো পায়ে দিয়ে ঘুরে বেড়াচ্ছে, আর ইংরেজিতে চিৎকার করে কথা বলে। এটা যে শুধু নেটিভরাই বলত তা নয়। আমাদের অনেক পরিচিত বন্ধুবান্ধবেরাও বিশ্বাস করত, বাউরিয়া পোডড়া কারখানাটায় ভূত আছে। ফাঁক আপ ইওর ঘোস্ট।
ম্যাকলিস্টারের হেঁড়ে গলার খিস্তি শুনে আবার হাসি ফেটে পড়ল সকলের।
ম্যাকলিস্টার বলে চলল, আমি ইমিডিয়েটলি একটা সিন্ডিকেট তৈরি করে ফেললাম, একটা ছোট সিন্ডিকেট। আমার সঙ্গে একটা নেটিভ জুটল, তার নাম বেচারাম মুখার্জি। সত্যি বলতে কী, ও আমার বুদ্ধিদাতা বন্ধুই ছিল। একটু বেশি মদ গিলত। কিন্তু তুখোড় লোক। সাদা চামড়া বলে একটু ভয়টয় পায়, তা নইলে আমাকেই বোধহয় বিক্রি করে দিতে পারত। বেচারাম চারদিক থেকে লোক জোগাড়ে লেগে গেল। কাপড়ের কলের সেই পুরনো মেশিনই চালাতে শুরু করলাম, সেই পুরনো বিল্ডিং-এর মধ্যেই। মিথ্যে বলব না, বেচারাম না থাকলে, ও সব কিছুই পারতাম না। ওর কোনও ঘরবাড়ি ছিল বলে জানি না। একটা পুরো ভ্যাগাবন্ড, আমার সঙ্গে সবসময় থাকত। আমার সুকীর্তি বলুন আর অপকীর্তি বলুন, বেচারাম সবকিছুর সাক্ষী। তারপরে প্রায় বছরখানেক তো কটন মিল চলল, কিন্তু ব্যাপারটা খুব সুবিধের ঠেকল না। ওদিকে ফোর্ট গ্লাস্টারের একটু ভুরু কোঁচকাল। ঠিক এ সময়েই আমার কানে কানে একদিন বলল, স্যার, স্টার্ট এ জুটমিল। এটা এখন জুটের যুগ যাচ্ছে। তৎক্ষণাৎ আমার মাথায় বিদ্যুৎ খেলে গেল। ডেভিলটা ঠিক বলেছে তো। আরম্ভ করে দিলাম নতুন বিল্ডিং। জুট! জুটমিল করতে হবে। বেচারাম নিজে গেল ইস্টবেঙ্গলে, যেখানে রিয়েল র জুটের কারবার। সেভেনটি থ্রিতেই বাউরিয়া জুটমিল স্টার্ট করে দিলাম, এবং প্রথম বছরেই, আমি টুয়েন্টি পার্সেন্ট ডিভিডেন্ড দিয়েছি শেয়ার হোন্ডারদের।
ওয়ালেস এবং আর সবাই মুগ্ধ বিস্ময়ে নানান শব্দ করে উঠল। যদিও এ সংবাদ সকলেরই কম বেশি জানা আছে।
ওয়ালেস বললেন, স্ট্রেঞ্জ! অন্তত বার দুয়েক আপনাকে আমি আমাদের বাংলোতে খ্রিস্টমাসের সময় দেখেছি। কিন্তু তখনও কিছুই জানতাম না। দিন, আর একবার আপনার হাতটা দিন।
ম্যাকলিস্টার ওয়ালেসকে তার হাত দিল, কিন্তু তার মাথাটা নুয়ে পড়ল। মুখে করুণ হাসি দেখা দিল। ওয়ালেসের হাতটা আস্তে আস্তে ঝাঁকুনি দিয়ে বলল, ধীরে বন্ধু ধীরে। যতটা আমার ঘোড়া ছুটবে ভেবেছিলাম, তা হয়নি। পরের বছরেই দেখা গেল, উচ্ছ্বাসের কোনও কারণ নেই। ডিভিডেন্ড তো কমলই, শেয়ারের দর পর্যন্ত হুহু করে নেমে গেল। ব্যবসায় আমি সুবিধে করতে পারিনি। এমন অবস্থা হল, কারখানা বন্ধ করে দিতে হল কিছুকালের জন্যে। হাঁপাতে আরম্ভ করলাম। একশো টাকার শেয়ারের দর, ভাবতে পারেন, প্রায় আট টাকায় স্পর্শ করে ফেলল।
লিটলজনের ঠোঁটের কোণে বিদ্রূপ দেখা দিল। বাকিরা সবাই একই বিস্ময়কর দুঃসংবাদে স্তব্ধ হয়ে গেল। ওয়ালিক বলল, কেন? এতদূর খারাপ হল কেন?
–ফলস অ্যাম্বিশন মাই বয়, ফলস অ্যাম্বিশন। গানি ব্যাগ-এর দিকে বেশি নজর দিয়ে কতকগুলো বাজে অর্ডার নিয়ে ফেলেছিলাম। আর সেই অর্ডারগুলোই আমাকে অসীম সমুদ্রে টেনে নিয়ে যায়। এখনও টেনে নিয়ে যাচ্ছে, এবং আমি এখনও জানি না, কোথায়, সমুদ্রের কোন সীমানায় সেই সাদা তিমি আছে, যাকে আমি আমার হার্টুন দিয়ে গাঁথব, শিকার করব।
ওয়ালেস ম্যাকলিস্টারের কাঁধে চাপড় মারলেন। বললেন, কিন্তু আপনি এখনও টেনে নিয়ে চলেছেন, এবং ফোর্ট গ্লাস্টারের হুগলি নদীর জলে ভেসে যায়নি।
ম্যাকলিস্টার মোটা গোঙাননা স্বরে বললেন, আই, ইয়েস-ইয়েস।
ওয়াল্টার বলল, অন্য অনেকে হলে এতদিনে পালিয়ে চলে যেত।
-নো, দ্যাট কান্ট বি। তা আমি যাব না।
রিচার্ড ম্যাকলিস্টার সোজা হয়ে দাঁড়াল। তার শক্ত বলিষ্ঠ শরীর টান টান হয়ে উঠল। বলল, আমি শেষ অবধি দেখব, এবং ভাগ্যের সঙ্গে আমি পাঞ্জা ধরে বসে আছি। বাউরিয়া মিলকে আমি এসটাব্লিশ করে যাবই। আমি জানি না। তারপরেও সেখানে থাকব কি না। এটা আমি বুঝতে পারছি, কোথাও একটা গণ্ডগোল হচ্ছে, আর সেটা আমার কাছে ধরা পড়বেই।
ওয়ালেস বললেন, আমি বলছি, আপনি তা পারবেন। আজ যতই দম আটকানো অবস্থা তোক বাউরিয়ার, সে দাঁড়াবেই। বোর্নিও কোম্পানির খারাপ অবস্থায় যখন আমাদের মিল চলে গেল টমাস ডাফের কাছে, তখন আমরাও হতাশায় ভুগেছি। তারপরে তাদের হাত থেকে জজ হেন্ডারসন কোম্পানি নিলে। আমরা খুব দুর্দশা থেকেই আবার উঠে দাঁড়িয়েছি। আপনিও দাঁড়াবেন, নিশ্চয় দাঁড়াবেন।
ম্যাকলিস্টারের মুখে আবার তার স্বাভাবিক হাসি ফিরে এল। আবার তার চোখ আগের মতোই ঝকঝকিয়ে উঠল। বলল, থ্যাঙ্কস, স্যার মেনি থ্যাঙ্কস। বেচারামটা মরে গেল। ও আমার হাত দেখে বলেছিল, স্যার সাটানের দশা যাচ্ছে আপনার, জুপিটারকে সে চেপে রেখেছে। বছর দশেক বাদে যাতেই হাত দেবেন, শিওর সাকসেস।
লং লিভ বেচারাম!
ম্যাকলিস্টার হাত তুলে তার হেঁড়ে গলায় চিৎকার করে উঠল। বাকি সবাই হেসে উঠল।
ওয়াল্টার বলল, কিন্তু এবার আমি বলতে বাধ্য হচ্ছি, হতে পারে এটা একটা সামান্য স্পিনিং মিল, তবু আপনাদের বিশ্রামের জন্যে একটা আশ্রয় সত্যি আছে। এবার দয়া করে, নদীর ধারের গাছের ছায়া ছেড়ে, একটু ঘরে চলুন আপনারা।
আর একবার সবাই হাসল। ম্যাকলিস্টার ওয়াল্টারের কাঁধে চাপড় মেরে বলল, হ্যাঁ হ্যাঁ, চলো। আমি অবিশ্যি একটু বারমুখো।
ওয়াল্টারকে চোখ টিপল সে। তারপর ওয়ালিকের পাশে সরে যেতে যেতে বলল, কিন্তু আমরা কারখানাটা দেখব না? আই মিন, যাকে বলে পরিদর্শন? ওয়াল্টার সঙ্গে সঙ্গে খুব শালীন হয়ে উঠল। কারণ সে জানে, ফোর্ট গ্লাস্টার কোম্পানির পক্ষ থেকে আসলে, ম্যাকলিস্টার থ্রি প্লাই স্পিনিং মিলের বর্তমান অবস্থাই দেখতে এসেছে। এক্ষেত্রে সে ফোর্ট গ্লাস্টারের একজন মহারানির সামনে, সামান্য একজন ইঞ্জিনিয়ার মাত্র। সে বলে উঠল, নিশ্চয়ই স্যার, আপনি যখন খুশি দেখতে পারেন। আপনার অনুমতির অপেক্ষা মাত্র।
-সত্যি?
বলে, ম্যাকলিস্টার ওয়ালেসের দিকে তাকিয়ে হাসল, আর ওয়ালিককে চোখ টিপে ইশারা করল। যেটা নাকি লিটলজনের কাছে ভালগার মনে হয়। ম্যাকলিস্টার চলতে চলতেই ওয়ালিককে বলল, তোমার প্রতিবেশী বন্ধু কেমন ঘাবড়ে গেছে দেখ। খাতাপত্র সব বোধহয় সামলে উঠতে পারেনি এখনও, না?
ওয়ালিক হাসল। বলল, না না, আমার কাছে সেরকম
ম্যাকলিস্টার হা হা করে হেসে উঠল। ওয়াল্টার আশ্বস্ত হল। আর যাই হোক ম্যাকলিস্টারের হাসিতে কোনও সন্দেহের বিষ নেই।
ওয়ালেস বললেন, আমার তো মনে হয়, লাঞ্চ-এ বসবার আগেই একেবারে আমরা কাজকর্ম সেরে নিই। এর পরে কি আর তেমন মেজাজ থাকবে? অবিশ্যি সেটা মি. ওয়াল্টারই ভাল বলতে পারেন।
ওয়াল্টার জানে, ওয়ালেসের এ কথার মধ্যে অনেক অকথিত ইঙ্গিত রয়েছে। এখন যা ঘটতে চলেছে, সেটা ইনস্পেকশনই বলতে হবে। এ সব ক্ষেত্রে, আগেই কর্তাদের খাইয়ে দাইয়ে মন ভুলিয়ে, এমন অবস্থা করে দেওয়া হয়, খারাপ লাগলেও কিছু বলতে পারে না তারা।
ওয়াল্টার বলল, বলুন না, এখনই কাজ সেরে নেবেন। বরং লাঞ্চ-এর পরে আমরা একটু বেড়াতে যাব।
ম্যাকলিস্টার চিৎকার করে বললেন, ফাইন, ফাইন। বেঁচে থাক আমার তেসুতি কারখানার মাতব্বর।
অতএব, ওয়াল্টার কারখানার দিকেই সবাইকে নিয়ে চলল। ম্যাকলিস্টার তখন ওয়ালিককে নিয়ে পড়েছে। শোনা গেল, সে তখন ওয়ালিককে বলছে, কিন্তু আমি শুনেছি, তুমি আর টমাস ডাফের সামান্য ইঞ্জিনিয়ার নেই, ম্যানেজারের চেয়ারটা শিগগিরই তোমার দখলে যাচ্ছে। সে হিসাবে, তুমি আসলে আমার হিংসার পাত্র। কিন্তু মাই বিগ বেবি, তুমি যে খোকাই রয়ে গেছ এখনও?
ওয়ালিকের লজ্জা করছিল। বলল, কেন?
ম্যাকলিস্টার তার মোটা ভ্রু নাচিয়ে মোটা গলায় বলল, দেশ থেকে তো বিয়ে করে আসোনি। আর এসেছিলে তিরিশ বছর বয়সে। বারো বছর দেশে যাওনি। ম্যানেজারি করছ কী করে?
গলা নামাবার চেষ্টা করলেও, ম্যাকলিস্টারের হেঁড়ে গলা নামে না। কথাটা বলে, একটি বিশেষ ইঙ্গিত করে, সে আবার চোখ টিপল।
ওয়ালিক হাহা করে হেসে উঠল। ওয়ালেস মৃদু হাসলেন। ওয়াল্টার তখন ফার্ডিনান্ডকে কী সব নির্দেশ দিচ্ছে। কেবল লিটলজন গম্ভীর।
ওয়াল্টারের এই নির্দেশের অপেক্ষাতেই ছিল ফার্ডিনান্ড। সে ছুটে গেল শপের মধ্যে। গিয়েই প্রাণপণে চিৎকার করে উঠল, জোরসে কাম করো, জোরসে।..।
ওয়ালিকের চোখে তখন কীসের স্বপ্ন জেগে উঠেছে। যেন একটা গোপন শঙ্কিত আনন্দের ঝিলিক তার চোখে। সে শুধু মনে মনে বলল, কী করে আপনার দিন কাটে, কেমন করে হে ওয়ালিক!
.
৩৮.
হীরা দাঁড়িয়েছিল অফিসঘরের বারান্দায়। ও সাহেব দেখছে। কলঘরে গেলে পাগলা সায়েব এখন রাগ করতে পারে। ভান্ডা আসতে পারে তেড়ে। তাই অফিসের বারান্দায় দাঁড়িয়েছে।
কিন্তু জীবনকৃষ্ণের মান যায় তাতে। আদুড় গা, বাগদি ছোঁড়াটা অফিসের সামনে দাঁড়িয়ে থাকলে, অফিসের ইজ্জত নষ্ট হয়। তা ছাড়া গঙ্গাস্নান অবশ্য এখনও করেননি জীবনকৃষ্ণ, কিন্তু বারেবারে ছোঁয়াছুঁয়ি করবারই যে কী দরকার?
পাশ্চাত্য বৈদিক জীবনকৃষ্ণ, খাস ভাটপাড়ার ভট্টাচার্য। পা থেকে মাথা পর্যন্ত কোথাও এতটুকু জাতিগত বৈশিষ্ট্য খোয়া যায়নি। সামান্য ইংরেজি শিখতে হয়েছে, মুখে বলতেও হয়। দেশাচারের সঙ্গে এ ব্যাপারে তাঁকেও হাত মেলাতে হয়েছে। ইংরেজি শিক্ষার বিষয়ে, ভাটপাড়ায় তার চেয়ে অনেক বেশি লোক আছে। কালের উর্ধ্বে যেতে পারেন না জীবনকৃষ্ণ। ভগবান কালেশ্বর আজ অপ্রতিদ্বন্দ্বী দেবতা। তাই স্মৃতিশাস্ত্রের উপর মোটামুটি ভাল দখল থাকা সত্ত্বেও, ফোর্ট গ্লাস্টারের সুেতি কারখানায় তাঁকে কাজ নিতে হয়েছে। টোলে ছাত্র পড়িয়ে দিন ক্রমেই স্বপ্নেবিলীন হচ্ছে। কালেশ্বরের শরীরে ভবিষ্যতের অন্যরকম লিখন।
কিন্তু জীবনকৃষ্ণ এখনও চাদরেই গা ঢাকা দিয়ে রাখেন। শিখা সংক্ষিপ্ত হয়নি একটুও। প্রভাতের চন্দন ফোঁটা সারাদিনই কপালে উদিত থাকে, কখনও অস্ত যায় না। রাত্রের আহ্নিকের পর, আহার একবার। দুপুরে আর মাইলখানেক পথ হেঁটে ভাটপাড়ায় যান না। জগদ্দলেই গঙ্গাস্নান করে, পূজা আহ্নিক সেরে, গুটিকয়েক কলা আর ছানা সহযোগ সারেন। অফিসে কায়েত আছে। সাহেবদের ছোঁয়াছুঁয়ি প্রায়ই হয়। অনুগ্রহণে অশুচি বোধ করেন।
ওয়াল্টার আদর করে ডাকে পণ্ডিত বলে। জীবনকৃষ্ণ শুনে সুখী হন। সাহেব তাঁকে মর্যাদা দেয়। ওয়াল্টারের বিচার বুদ্ধির উপর অনেকখানি আস্থা তাঁর।
ওয়াল্টারও সত্যি খাতির করে পণ্ডিতকে। জীবনকৃষ্ণের মতো সাচ্চা বাবু একজনও নেই। বিশ্বস্ত তো বটেই, কোনওদিকে একটু ফাঁকি নেই। জীবনকৃষ্ণ নির্লোভ ব্রাহ্মণের প্রতিমূর্তি। কিন্তু বৈদিক শুচিতার কঠিন বন্ধনে কোথাও এতটুকু ফাটল ধরবার উপায় নেই। স্বয়ং ওয়াল্টারও জানে, জীবনকৃষ্ণ যখন গঙ্গাস্নান করে ফিরে আসবে, তখন যেন ওয়াল্টারের ছায়ার সঙ্গেও তাঁর ছোঁয়া না লাগে। সেরকম অবস্থায় ওয়াল্টার নিজেই সরে গিয়ে বলে, ছোঁয়াছুঁয়ি হলে তোমার তো আবার খাওয়া হবে না পণ্ডিত।
জীবনকৃষ্ণ বলেন, আজ্ঞে হ্যাঁ সাহেব।
ওয়াল্টার হাসে। কখনও সে হাসিকে জীবনকৃষ্ণর বিদ্রূপ বলে মনে হয়নি, যেমন মনে হয় ফিরিঙ্গি ভান্ডাটাকে। ওটার কোনও জন্ম জাতের ঠিক ঠিকানা নেই, তাই ধর্মজ্ঞানও নেই। স্বয়ং ওয়াল্টারকে কেমন যেন ভক্তিমান বলেই মনে হয় জীবনকৃষ্ণের। মনে মনে তিনি আশীর্বাদ করেন ওয়াল্টারকে। সাহেবটার ভাল হোক! বিজাতীয় শ্রদ্ধাভক্তিও কত ছদ্মবেশ ধরেই না সংসারে বিরাজ করে। মহিষাসুরের মতো শত্রুরূপেও তো ভক্ত থাকে।
আজ সাদা গরদের চাদর জড়িয়ে এসেছেন জীবনকৃষ্ণা পাড়হীন ফরাসডাঙার আট হাত ধুতি। পায়ে তালতলার চটি। কপালের ফোঁটাটি আজ একটু বড় হয়েছে। একটু রক্ত চন্দনের ছিটেও যেন দিয়েছেন। বোধহয়, ওইটিই জীবনকৃষ্ণের প্রসাধন। মস্তবড় একটি ফুল শিখায় বাঁধা। জীবনকৃষ্ণ উদ্বেগে ধমকে উঠলেন হীরাকে, এই, ওরে এই ছোঁড়া, যা এখান থেকে যা। অন্য কোথাও গিয়ে দাঁড়া।
পাগলা সাহেবের প্রিয়পাত্র, অধিকারবোধ হীরারও তো কম নয়। আর মধুর শাগরেদ, বিনয় শেখেনি হীরা। বলল, কোথায় যাব?
জীবনকৃষ্ণ বললেন, যেখানে খুশি যা। এখানে দাঁড়াতে পাবি নে।
হীরার চোখেও ধার কম নয়। কাঞ্চি বাগদিনির ছেলে। স্বয়ং বাপ লখাই হার মানে তার কাছে। বলল, কেন?
কেন? গায়ে লাগল জীবনকৃষ্ণের। কঠিন গলায় বললেন, আবার কেন জিজ্ঞেস করছিস! বেরো, বেরো শিগগির!
হীরার আত্মসম্মানে লাগছে। ভালভাবে বললে হয়তো পালাত। কিন্তু পাগলা সাহেব কি তারও খাতিরের লোক নয়? বামুনটা হাঁকলেই তাকে পালাতে হবে কেন? সে শক্ত হয়ে দাঁড়িয়ে রইল।
হীরার স্পর্ধায় জীবনকৃষ্ণ ক্ষিপ্ত হয়ে উঠলেন। বিপিন চক্রবর্তীকে বললেন, গুয়োটাকে কান ধরে নামিয়ে দিয়ে এসো তো বিপিন।
কিন্তু তার আর সময় ছিল না। সাহেবরা তখন কলঘর থেকে বেরিয়ে, এগিয়ে আসছে অফিসঘরের দিকেই।
সাহেবদের দেখে আর গলা চড়াতে পারলেন না জীবনকৃষ্ণ। চাপা গলায় খালি বললেন, দেখলে? দেখলে চক্কোত্তি, বাগদি ছোঁড়াটার ঠ্যাটামি দেখলে?
চক্রবর্তীর ঠোঁট নড়ল। কথা শোনা গেল না। গগন বোস আর এক কেরানি। ইংরেজি ভাল রকম জানে। কানে কালা। অধিকাংশ সময়েই চুপচাপ থাকে। ওয়াল্টার কাছে এলেও নড়েচড়ে না। জীবনকৃষ্ণ বলেন, গগন, সায়েবের সামনে ঠুটো জগন্নাথ হয়ে বসে থেকো না বাপু। কাজ না থাকলেও একটু হাত পা নেড়ো।
গগন শুনতে পায় কি না কে জানো। নির্বিকার থাকে। কিন্তু ওয়াল্টার তাকে ঘাঁটায় না। একবার ধমকাতে গিয়ে, গগনের ধমক খেয়ে ওয়াল্টার থ হয়ে গিয়েছিল। গগন চিৎকার করে বলেছিল, তুমি বলবে, তবে আমি কাজ করব? হোয়াট ডু ইউ থিঙ্ক সাহেব? আমি কি ফাঁকিবাজ? তুমি কখনও আমাকে ধমকাবে না, বলে দিলাম।
ওয়াল্টার শুধু উচ্চারণ করেছিল, মাইগড! হি ইজ ম্যাড।
কিন্তু গগন কখনও ফাঁকি দেয় না। ওয়াল্টারকে তা অবনত মস্তকে মেনে নিতে হয়েছে। আর খেপলে, গগনের চিৎকারে গগন ফাটে। সেজন্যে, সহজে কেউ তাকে ঘাঁটায় না। ওয়াল্টারের অবসর থাকলে, গগনের পিছনে লাগে মাঝে মাঝে। সকলেই লাগে সুযোগ বুঝে। এমনকী জীবনকৃষ্ণও সুযোগ বুঝে গগনকে খেপিয়ে আনন্দ পান। অবশ্যই যদি গগনের খেপে ওঠবার অবস্থা থাকে। সবসময় সে আবার খ্যাপে না। শত চেষ্টাতেও না। কানে না শুনাটা গগনের একমাত্র গণ্ডগোল নয়। তার জীবন ও মনের মধ্যেই কোথায় কতগুলি উদ্ভট অস্বাভাবিকতা বাসা বেঁধে আছে। কানে না-শোনাটা তার সঙ্গে মিশে, তাকে অদ্ভুত করে তুলেছে।
জীবনকৃষ্ণ একবার শেষ আশায় তাকালেন গগনের দিকে। যদি সে ঢিট করতে পারে হীরাকে। কিন্তু কাকস্য পরিবেদনা। সাহেবরা যে আসছে, সেদিকে পর্যন্ত তার খেয়াল নেই। তিন আঙুলে ছটাকখানেক নস্যি নিয়ে, চুপচাপ বসে আছে সে।
বরং হীরাই ভাবছে, পালাবে না থাকবে। এতগুলি সাহেব একসঙ্গে রয়েছে। তার ওপরে, কলকাতার সাহেব। সে অফিসবাড়ির বারান্দার দূর এক কোণে গিয়ে দাঁড়াল। মনে মনে আশাও পাগলা সাহেব ওকে দেখে ডাকবে।
.
কিন্তু ওয়াল্টারের সেদিকে খেয়ালই নেই। ম্যাকলিস্টারকে সে তখন সুতোর ভ্যারাইটি বোঝাচ্ছে। তিন-চার রকমের নলি তার হাতে। সাদা ধবধবে রুপোর মতো চকচকে সুতোর নলিটা সম্পর্কেই ম্যাকলিস্টারের কৌতূহল বেশি। তার দুই চোখও সুতোর মতো চকচক করছে। ম্যাকলিস্টার বলল, এই সুতোর সব লটটাই আপনি ডান্ডিতে পাঠিয়ে দেন?
কথাটা বারকয়েক জিজ্ঞেস করেছে সে ইতিমধ্যে। ওয়াল্টার আবার বলল, হ্যাঁ, ওগুলো আমি ডান্ডিতেই এক্সপোর্ট করি।
ম্যাকলিস্টারের লোমশ ভ্রূ কুঁচকে উঠল। বলল, কিন্তু এটা হোম ফ্যাক্টরির অন্যায় লোভ। এই সুতো আপনার আমাদেরই দেওয়া উচিত। যদি শুধু সুতো বিক্রির জন্যে কনজিউমার্সদের কাছে যেত, আমার আপত্তি ছিল না। কিন্তু ডান্ডির কারখানায় এ সুতো দিয়ে ওরা ফাইনার কোয়ালিটির কাপড় তৈরি করছে নিশ্চয়। সমস্ত ক্রেডিটটা ওরাই পাচ্ছে। সুতোর গায়ে তো আর ক্যালকাটা ফোর্ট গ্লাসটার লেখা থাকছে না।
ওয়াল্টার বলল, তা কেন? নিশ্চয়ই লেখা থাকে।
ডাণ্ডির উদ্দেশ্যে একটা খিস্তি করল ম্যাকলিস্টার। ওয়াল্টারকে বলল, তোমার এ সুতো দিয়ে যখন কাপড় তৈরি হয়ে যায়, তখনও কী লেখা থাকে?
-না। তখন তো কাপড় হয়ে যায়।
–তবে? তোমার সুতো দিয়ে কাপড় ম্যানুফাঁকচার করে ওরা, ক্রেডিটটা ওদেরই।
ওয়ালেস হেসে বললেন, আর সেই ক্রেডিটটা আপনি ওদের দিতে নারাজ। এই তো?
নিশ্চয়ই। আমাদের সুতো দিয়ে, আমরাই কাজ করব। ডাণ্ডির ফ্যাক্টরি জাহান্নামে যাক, আমাদের কি?
লিটলজন মনে মনে বলল, একেই বলে ইয়াংকি প্রবৃত্তি। কিন্তু ম্যাকলিস্টারের এ ক্ষোভের সঙ্গত কারণ ছিল। ওয়ালেস আর ওয়াল্টার কিংবা ওয়ালিকেরও তা অজানা নেই। এই ক্ষোভ কম বেশি তাদের তিনজনেরই আছে। ডান্ডি জুট ইন্ডাস্ট্রির মাতৃভূমি বলা যায়।
আধুনিক চটশিল্পের মাতৃভূমি, বাষ্পচালিত যান্ত্রিক শক্তি যার করায়ত্ত, এবং প্রধান অস্ত্র। এ ক্ষেত্রে বাংলার কুটিরশিল্পের কথা বলা হচ্ছে না। বাংলার নিজস্ব পাটশিল্প ও শিল্পীদের প্রায় একেবারে শেষ করে আনা হয়েছে। শুধু গোরু বাঁধবার দড়ি পাকাবার অবস্থায় এসে ঠেকেছে তাদের অবস্থা।
ডান্ডিই যদিও পথপ্রদর্শক, তবু ভারতের অগ্রগতি তাদের পক্ষে এখন ভীষণ মাথাব্যথা হয়ে উঠেছে। এদেশের কোম্পানি আর এজেন্টরা সকলেই ইন্ডিয়ান ম্যানুফাকচারার বলে হোমে কুখ্যাত। এমনিতে, এদেশের গঙ্গার দুই তীর ধরেই কোম্পানিগুলির সঙ্গে পরস্পরের রেষারেষি লেগেই আছে। আর এদের সকলের সঙ্গে রেষারেষি লেগে গিয়েছে সাত সমুদ্র তেরো নদীর পার, ডান্ডির সঙ্গে। ডান্ডির কারখানায় তৈরি মালের বাজার নষ্ট করছে ভারতের তৈরি মাল। তাই ডান্ডির সঙ্গে ভারতের প্রতিযোগিতা বাড়ছে। প্রতিযোগিতা শত্রু টেনে আনছে। ডান্ডির মালের যেখানে লাভের পড়তা পড়ে না, সুদূর হিন্দুস্থান থেকে রপ্তানি করা মাল সেখানে মুনাফা লুটে নিয়ে চলে যাচ্ছে। ডান্ডি মনে করছে, ভারতের এজেন্টরা বিশ্বাসঘাতকতা করছে। আর ভারতের ম্যানুফাকচারাররা ভাবছে, বাজার দখল করতে না পারলে, এই দূর প্রাচ্যে কোম্পানিকে ডকে উঠতে হবে।
পৃথিবীর চটের বাজারে, এটাকে বাপ ব্যাটার লড়াই বলা যায়। আসল ভূতটি আছে সরষের মধ্যেই। স্বাধীন ব্যবসা আর যত খুশি মুনাফার রাস্তা ধরেই একদিন ডান্ডি বিজয় ডঙ্কা বাজিয়ে যাত্রা শুরু করেছিল। ইন্ডিয়ান ম্যানুফাকচারারদের হাতে আজ সেই রাস্তার পাইওনিয়রশিপ। কারণ, তাদেরই পথ চেয়ে বসে আছে আজ ইউনাইটেড কিংডম থেকে ফ্রান্স বেলজিয়াম জার্মানি রুমানিয়া আর স্পেন ইটালি। গ্রিস টার্কি থেকে স্ট্রেইটস সেটেলমেন্ট, এশিয়া আর ইউ.এস, চিলি পেরু উরুগুয়ে অস্ট্রেলিয়া। আফ্রিকার সুদূর জঙ্গলও বাদ যায় না।
ডান্ডি থেকে একদিন মহাগন্তব্যের পথে যাত্রা শুরু হয়েছিল। সেই মহাগন্তব্য ভারত। বাংলার, হুগলি নদীর দুই কূল, চব্বিশ পরগনা হুগলি আর কলকাতা। মুনাফার তেজ আজ ডান্ডির চোখরাঙানিকে হেসে ওড়ায়। বরং রুদ্র হয়ে উঠতে চায়, ডান্ডির চ্যালেঞ্জকে ইন্ডিয়ান ম্যানুফাকচারাররা তাদের এক তুড়িতে, এক লহমায় পারে উড়িয়ে দিতে। ডান্ডি কেন ভুলে যায়, এই বাংলাদেশই পাটকে জন্ম দেয়, যেখানে ইন্ডিয়ান ম্যানুফাকচারাররা বসে আছে।
ডান্ডি হতাশ আর ক্রুদ্ধ। ভারতীয় কোম্পানিগুলির প্রতিনিধিদের সঙ্গে প্রতিদিনই সেখানে বিবাদ। ডান্ডির পার্লামেন্ট প্রতিনিধিকে দিয়ে লন্ডনের পার্লামেন্টে তারা অভিযোগ তোলবার চেষ্টা করছে। ভারতের কোম্পানিরা বিশ্বাসঘাতক! আইন শৃঙ্খলা কিছুই তারা মানতে চাইছে না।
ম্যাকলিস্টারের সেখানেই জ্বালা। ডান্ডি ঘরে বসে আদু আদু করে কারবার চালাবে, আবার প্রতিযোগিতায় নামবারও সাহস করবে। এ কখনও হতে পারে না। ভারতে কাজ করবার যে সমস্ত সুযোগসুবিধে রয়েছে, তাকে পুরোপুরি কাজে লাগাতেই হবে। একটি সুযোগও তারা হাতছাড়া করতে রাজি নয়। কী দরকার ডান্ডিতে কয়েকটা কারখানা রেখে। পাটেরই খাস দেশে বসে আছে যখন ম্যাকলিস্টাররা? তাদের অঙ্গুলিসংকেতে যখন সুদূর পূর্ববঙ্গের পাট চাষিরা মাঠে বীজ ছড়ায়। তাদেরই দালালের মুখ চেয়ে যখন কৃষকেরা হিসাব করে, শতকরা কত ভাগ জমিতে পাটের আবাদ হবে। আর গড়ে যে দেশে বছরে দশটা করে নতুন কারখানা খোলা হচ্ছে!
ওয়াল্টার ওয়ালেস ওয়ালিকদেরও এই জ্বালা আছে। দেশ ঘর বন্ধু আত্মীয় সব ছেড়ে এসেছে তারা। হাতে কলমে তারা বিশ্বজয় করছে এক দিক দিয়ে। ডান্ডির এ মাৎসর্য কেন?
বেগ ডানলপ এখনও কলকাতার উপকণ্ঠে চালু হয়নি। লিটলজন সবেমাত্র ইংল্যান্ড থেকে এসেছে। তার অন্তরের টান এখনও সাতসাগরের পারে। তাই তার মনে হচ্ছে, এ সবই ইয়াংকি প্রবৃত্তি। আসলে এটা যদি কোনও প্রবৃত্তি হয়, তবে তার নাম ইন্ডিয়ান ম্যানুফাকচারারস ইনস্টিংক্ট। তাই ম্যাকলিস্টারের কথায় ওয়াল্টার চুপ করে রইল।
কথা বলতে বলতে তারা অফিসের বারান্দায় উঠে এল। ম্যাকলিস্টার বলল, ওয়াল্টার, যদি কিছু মনে না করো, আমি তোমার ডান্ডি এক্সপোর্টের বহরটা দেখতে চাই।
ওয়াল্টার বলল, নিশ্চয়ই। খাতায় সব হিসাবই আছে।
ম্যাকলিস্টার ওয়াল্টারের কাঁধে চাপড় মেরে বলল, এবং ঠিক হিসাবই আছে তাতে আমার একটুও সন্দেহ নেই।
ওয়াল্টার শুকনো হেসে বলল, ধন্যবাদ। হিসেবের গরমিল আমি অপছন্দ করি।
ম্যাকলিস্টার কখন ওয়াল্টারকে মিস্টার ছেড়ে শুধু ওয়াল্টার বলতে আরম্ভ করছে, নিজেরই মনে নেই। যার অর্থ বাংলায় দাঁড়ায়, তুমি করে বলা। তার মুখও একটু খারাপ। আদর করে যা বলল, তার বাংলা করলে বোধহয় এই দাঁড়ায়, এই দ্যাখো, আমার খচ্চর বুড়ো খোকাটি রেগে উঠছে আমার উপর। আরে জানি, আমি তা বলিনি। তুমি অত সিরিয়াস হচ্ছ কেন?
ওয়ালেস আর ওয়ালিক হেসে উঠল। লিটলজনের কাছে ভালগার লাগছিল এ সব। ফিলাডেলফিয়ার একজন ভ্যাগাবন্ড জুয়াড়ি বাস কন্ডাক্টর এ ছাড়া আর কী বলবে।
জীবনকৃষ্ণবাবু চেয়ার ছেড়ে উঠলেন। গগনকে খোঁচা দিয়ে ইশারা করলেন উঠতে। গগন বোস উঠল, কিন্তু ধীরে সুস্থে।
ম্যাকলিস্টার জীবনকৃষ্ণের চেয়ারে বসে, আঙুলের ডগায় গাদা থুথু ভরিয়ে, পাতা উলটে যেতে লাগল। আর মাঝে মাঝে হুঁ হাঁ দিয়ে গেল।
ওয়ালেস চেয়ে নিলেন কারখানার স্ট্রেংথ বুক।
জীবনকৃষ্ণ টেবিলের পাশেই দাঁড়িয়েছিলেন। ম্যাকলিস্টারকে জিভে আঙুল দিয়ে পাতা ওলটাতে দেখে, তাঁর পবিত্র শরীরটা ঘুলিয়ে উঠল। একে থুথু, তায় স্নেচ্ছের। শুয়োর পাখি পাখালি, সব কিছুই যে জিভ লেহন করে, ভোগ করে। ওই খাতা খুলে নিয়ে বসে যে আবার তাঁকেই কাজ করতে হবে! ওয়াল্টার তো এরকম করে না। আ ছি-ছি সাহেব একটি পাতাও বাদ দিচ্ছে না। প্রত্যেকটি খুঁটিয়ে খুঁটিয়ে দেখছে। গোটা খাতাখানি কি গঙ্গায় চুবিয়ে আনা যাবে? তাতে লেখা সব ধুয়ে যাবে না। কিন্তু শুধু গঙ্গাজল স্পর্শ করলেই তো এ খাতা পবিত্র করা যাবেনা। ঘৃণায় কণ্টকিত হয়ে রইলেন জীবনকৃষ্ণ, আর মনে মনে ভাগ্যকে অভিসম্পাত দিতে লাগলেন। আঃ, হায় জীবিকা, পরম ঈশ্বর, হে কালেশ্বর, ভবিষ্যতে কি তোমার নাম হবে জীবিকেশ্বর।
একমাত্র বিপিন চক্রবর্তীই, ওয়ালেসের পাশে কাঠের মতো দাঁড়িয়ে, জীবনকৃষ্ণের অবস্থাটা বুঝতে পারছিলেন। যদিও কারখানার শ্রমিক নরনারীদের সম্পূর্ণ নামের তালিকা, বয়স, বেতন, এ সবই গগন বোসের কাজ, এবং ওয়ালেস তার টেবিলেই বসেছেন, তবু বিপিনকেই সেখানে দাঁড়াতে হয়েছে। কারণ গগন ঘরের এক কোণে গিয়ে, চুপ করে বাইরের দিকে তাকিয়ে দাঁড়িয়ে আছে। সেটা যে কোনও সম্ভ্রমজড়িত ভয়ে, তা নয়। যেন নিতান্তই চেয়ার-চ্যুত হয়ে উঠতে হয়েছে। অতএব কী করা যায়, নিরিবিলিতেই দাঁড়িয়ে, কিছু নস্যি নাসারন্ধ্রস্থ করে, একটু আমেজ করা যাচ্ছে।
ব্যাপার দেখে ছটফট করছে শুধু চাকর গোপাল। প্রথমটায় সে অল্টার আর অলিক সাহেবকে দাঁড়িয়ে থাকতে দেখে ভেবেছিল, ওয়াদের বসবার কুরসি দিতে বুঝি সে ভুলে গেছে। তাড়াতাড়ি ডিঙি দিয়ে, উঁকি মেরে দেখছে, তা নয়। কুরসি দেওয়া হয়েছে ঠিকই, কিন্তু অল্টার বসেনি। অলীক কুরসির উপর এক পা রেখে দাঁড়িয়েছে। কিন্তু কালা, ন্যালাখ্যাবলার মরণ, গগনবাবু একী কাণ্ড করছেন। কলকেতার সাহেব বলে কথা। কারখানার ঘোঁৎঘাঁৎ দেখতে এসেছেন। আর উনি গিয়ে এক পাশে দাঁড়িয়ে দাঁড়িয়ে নস্যি টানছেন? অল্টার খেপে যায় যদি।
গোপাল আর থাকতে না পেরে, প্রায় দেয়াল ঘেঁষে ঘেঁষে, ঘুরে গিয়ে গগন বোসের সামনে দাঁড়াল। চুপিচুপি বলল, বাবু ওখানে গিয়ে দাঁড়ান, নইলে সাহেব চটে যাবেন।
গগন বোস নির্বিকার ভাবলেশহীন চোখে তাকাল গোপালের দিকে। মনে হল, কিছু শুনতে পায়নি। গোপাল ইশারা করল, সাহেবদের সামনে গিয়ে দাঁড়াতে। গগন বোস মুখ ফিরিয়ে নিল। যেমন নির্বিকার, তেমনি চুপ করে রইল। কেবল আর এক ধাবড়া নস্য নাকে টেনে নিল।
গোপাল মনে মনে বলল, শালা কালা, তায় পাগলা। বেশি লেখাপড়া শিখলেই কি মানুষ এরকম বেয়াড়া হয়ে যায়? না কি সরষের মধ্যেই ভূত! গগন বোসের রূপসি বউ নিয়ে পাড়ার লোকের মাথাব্যথা। রূপে নাকি বোসদের হাড় পাঁজর বের করা পুরনো অন্ধকার বাড়িটা আলোয় আলো। লেখাপড়াও নাকি জানে। তা হতে পারে। একে কায়েত, তায় আবার কলকাতার মেয়ে। এই আপিসের ওই বিপিন চক্কোত্তির মাই তো রটিয়ে বেড়ায়, সে বউ নাকি পেটিকোট পরে শাড়ির তলায়। আবার জামাও পরে। পরে, মজুমদারদের বাড়ি যায়। মজুমদারেরা তো কেরেস্তান, তাদের কথা আলাদা। আতপুর সেনপাড়ার সমাজের সঙ্গে তাঁদের ওঠা বসা নেই। কিন্তু বোসেদের তো তা নয়। গগনের বউ তবে যায় কেন?
গোপালের এক ভাবনা, নানান ভাবনায় ঘুলিয়ে গেল। তবু গগনকে কিছু বলতে সাহস হল না। বলা যায় না, পাগলার মরণ, যদি খিঁচিয়ে মিচিয়ে চেঁচিয়ে ওঠে, তা হলেই সর্বনাশ! থাক দাঁড়িয়ে, সাহেব দেখলে যদি কিছু বলে তো বলবে।
ইতিমধ্যে ভান্ডা ছুটে গিয়েছে কুঠিতে। সেখানে রসুইখানায় খানসামাকে তাড়া দিয়ে, ছুটে গেল গঙ্গার ধারে। কপালে হাত দিয়ে, রোদ আগলে উৎকণ্ঠিত চোখে তাকাল পশ্চিম পারে, সোজাসুজি ফরাসডাঙার দিকে। দু-একটি জেলে নৌকো জাল ফেলছে কিংবা গুটোচ্ছে। কিন্তু আসল ভাউলে কোথায়? যা দেখিয়ে ভান্ডা আজ ওয়াল্টার আর তার অতিথিদের অভ্যর্থনা করবে, চমকে দেবে?
মুখখানি শুকিয়ে উঠল ভান্ডার। কোনও চিহ্নই নেই ভাউলের। অথচ সমস্ত ব্যবস্থা সে করে এসেছে। কোনও ত্রুটি করেনি। আর এই অভ্যর্থনার মধ্যে ফার্ডিনান্ডের কোনও স্বার্থ চিন্তা নেই। ঘুষ নয়, এ অভ্যর্থনা। কয়েকজন খাঁটি ইওরোপীয়কে তার শ্রদ্ধা জানাতে চায় সে।
তারপর রাগ হতে লাগল ভান্ডার। দাঁতে দাঁতে চেপে প্রতিজ্ঞা করল, সন্ধ্যাবেলা সে ফরাসডাঙায় আগুন জ্বালিয়ে দিয়ে আসবে। খুন করবে দু-একটাকে। আগাম টাকা খেয়ে চুক্তি ভঙ্গের শাস্তি কাকে বলে, দেখাবে। সে ফিরে যাবার উদ্যোগ করতেই, উত্তর দিকে, এপারে বাঁশঝাড়ের এলিয়ে পড়া ঝুপসির সীমানায় উঁকি দিল একটি ভাউলের গলুই। বুকটা দুলে উঠল তার আশা নিরাশায়। কিন্তু উত্তর দিক থেকে আসবে কেন? সে ছুটল। ভাউলেটা বেরিয়ে এল বাঁশঝাড়ের আড়াল থেকে। ফার্ডিনান্ড চেঁচিয়ে উঠল, হেই মাঝি, কীধরকা বোট?
মাঝি জবাব দিল উড়তি বাজারের।
পরমুহূর্তেই ছইয়ের ভিতর থেকে বেহালা নিয়ে বেরিয়ে এল মাস্টার হরিচরণ। প্রায় সাত ফুট লম্বা, এবড়ো খেবড়ো গাঁটওয়ালা বাঁশের মতো শরীর। রংটি মিশমিশে কালো। চুল বাবরি, কিন্তু তাতে কায়দা করে লাল সিল্কের রুমাল বাঁধা। পরনে কালো পাতলুন, ধারে ফিতের বর্ডার। ভান্ডাকে দেখে একগাল হেসে বলল, সেলাম সাহেব।
ভান্ডা কোমরে হাত দিয়ে খ্যাপাটে গলায় বলল, দেরি কেন এত?
মাস্টার হরিচরণের লাল টকটকে চোখ ঢুলুঢুলু। বলল, আর বলেন কেন হুজুর, জোয়ারের মুখে পড়ে, ব্যাটা আনাড়ি মাঝি সেই ভাটপাড়ায় গিয়ে উঠেছে। তারপর এই লগি মারতে মারতে আসা। কই রে বোটনা?
ছইয়ের ভিতর থেকে বেরিয়ে এল এক গোরা। হাতে তার পাইপ বাঁশি। লোকে বলে ভ্যাম্পো। কারণ ভ্যাম্পো ভ্যাম্পো করে বাজে বাঁশিটা। তারপর আরও দুজন গোরা বেরুল। একজনের ড্রাম আর একজনের ঝাঁঝর। অর্থাৎ বড় করতাল।
দেখেশুনে ভান্ডার মাথা ঠাণ্ডা হল। বলল, তোমার ফ্লুট কোথায়?
মাস্টার হরিচরণ বলল, আছে গো সায়েব, আছে। মাস্টার হরিচরণের কথার খেলাপ হবে না। তোমার মেহমানদের কদ্দূর?
ভান্ডা বলল, আর বেশি দেরি নেই। এখুনি এসে খেতে বসবে। নৌকো এখানেই ভেড়াও।
মাস্টার হরিচরণ সদলবলে নেমে এল। মাস্টার হরিচরণ যা তা লোক নয়। গোরা বাজনদার দলের সে মাস্টার। ফরাসডাঙার বড়সাহেব, অর্থাৎ গভর্নরের সে প্রিয় বাজনদার। সাহেবরা বলে তাকে ভায়োলিনিস্ট। কলকাতার ভাল সাহেব বেহালাবাজিয়ে না পেলে, বড়সাহেব তাকে এখনও ডাকে। দাঁইয়া মেমসাহেবের নাচঘরে সে মাইনে করা বাজিয়ে। তার মাইনেই সবচেয়ে বেশি। এই গোরারা তার শাগরেদ। কলকাতায় স্বয়ং পেয়ার সাহেবের কাছে বিলিতি সুর শিখেছে হরিচরণ। পেয়ার সাহেবের দলে বাজিয়েছে অনেকদিন। এখন তার নিজেরই গোরার দল আছে। মাইনে যদিও দাঁইয়া মেমসাহেবই দেয় গোরাদের, ছুটকো ছাটকা, এদিক ওদিক বায়না সবসময় হরিচরণের কাছেই আসে। হুগলি চব্বিশ পরগনার সব ইঙ্গবঙ্গ আসরেই ডাক পড়ে তার। পেয়ার (পিয়ার) সাহেবের শিখানো সোনাটা বলো সোনাটা আর দেশি সুরে ভৈরবী বলল ভৈরবী কোনওটাতেই মাস্টার হরিচরণের জুড়ি মেলা ভার। সেজন্যে দেশি বিদেশি সব আসরে তার সমান কদর। তবে ইজ্জতের প্রশ্ন আছে। যেখানে সেখানে যায় না হরিচরণ। দাঁইয়া মেমসাহেবের একটা মান সম্মান আছে। আর ফরাসডাঙার বড় সাহেব যার বাজনা শুনতে ভালবাসে, তার অত এদিক ওদিক করবার দরকার কী?
ভান্ডার কথায় হরিচরণ রাজি হয়েছে, তার কারণ খাঁটি সাহেবদের ব্যাপার। সেইজন্যেও বটে, আর বাইরে আসার জন্যও বটে। হরিচরণ পাতলুন আর হাতে গলায় ঝালর দেওয়া গলাবন্ধ কোট গায়ে দিয়ে এসেছে। তার তাঁবের গোরারাও এসেছে সেইভাবেই। পোশাকগুলি অবশ্য দাঁইয়া মেমের দেওয়া। মেমের রাতের রংমহলে, এই পোশাক পরেই বাজনা বাজাতে হয়।
মাস্টার হরিচরণের একটাই অসুবিধে। পায়ে জুতো রাখতে পারে না। পায়ের গরম মাথায় গিয়ে নাকি তার মাথা ঘোরে। তার দলের গোরারা অবশ্য জুতো পরে।
ভান্ডা তাদের নিয়ে গিয়ে ঢুকিয়ে দিল বাংলোর একটেরেতে, তার নিজের ঘরে। ওয়াল্টার যাতে কোনওরকমে টের না পায়।
.
অফিসের নথিপত্র দেখা শেষ হলে ম্যাকলিস্টারের দু চোখে বিস্ময়ের সীমা নেই। ওয়ারলেসেরও তাই। ম্যাকলিস্টার বলল, প্রতি মাসে ফিনিশ মালের এই বিরাট পরিমাণ! আই কান্ট বিলিভ!
ওয়ালেসেরও সেই অবস্থা। বললেন, আপনি তো একটা ডাকাত মি. ওয়াল্টার!
ওয়াল্টারের মুখ উজ্জ্বল হয়ে উঠল। সে শুধু ধন্যবাদ দিতে লাগল দুজনকে।
ওয়ালিক বলল, আর এই বিরাট মালের সবচেয়ে ভাল কোয়ালিটিটাই চালান যায় ডান্ডির ফ্যাক্টরিগুলিতে।
ম্যাকলিস্টার তার মুখের কথা কেড়ে নিয়ে বলল, একসাক্টলি। আর আমরা ফোর্ট গ্লাস্টার স্পিনিং-এর সেকেন্ড গ্রেড থার্ড গ্রেড মালটা নিজেদের জন্য পাই।
শান্ত গম্ভীর ওয়ালেসও না বলে পারলেন না, এটা চলতে পারে না।
ম্যাকলিস্টারের সর্বাঙ্গে অস্থিরতা প্রকট হয়ে উঠল। সে খাতাপত্র ফেলে, মাথা নাড়তে নাড়তে শুধু অফিসে পায়চারি করে নিল কয়েকবার। তারপর ওয়াল্টারের সামনে এসে হাত তুলে বলল, ইউ মাস্ট ফিড ইওর-ওন ফ্যাক্টরি ইওর বেঙ্গল ফ্যাক্টরি, অ্যান্ড ফাঁক আপ ইওর হোম ফ্যাক্টরি। আমি অবাক হয়ে যাচ্ছি, হোমে বসে আমাদের কর্তারা করছেন কী? তারা কি কানা নাকি? ফাইন কোয়ালিটির মাল বাজারে ছেড়ে ডান্ডি বাহবা লুটছে, আর আমরা ইন্ডিয়াতে খেটে মরছি। ইমপসিবল। সবথেকে মজার ব্যাপার, এখান থেকে রজুট অথবা ফিনিশ জুট, যা-ই যাক, সবই তো ট্যাকস ফ্রি। এক পয়সাও এক্সপোর্ট ট্যাকস দেয় না। তার উপরে ইন্ডিয়ার কাঁচামালের যা দর, সেই কোন ডান্ডিতে বসেও তারা, একই দরে মাল নিয়ে যাচ্ছে। না, না, ইমপসিবল, ইমপসিবল। তুমি এই সুতো এক্সপোর্ট বন্ধ করো ওয়াল্টার।
ওয়াল্টারের তাতে আপত্তি নেই। কিন্তু তার কপালের রেখায় কয়েকটি দুশ্চিন্তার ছায়া পড়েছে অনেকক্ষণ থেকেই, ক্রমেই সেই ছায়া গাঢ় হয়ে আসছে। সে যেন কোথায় একটি অদৃশ্য লুব্ধ থাবা দেখতে পাচ্ছে এই স্পিনিং মিলের উপরে। তার কানের কাছে যেন কে ফিসফিস করছে, তোমার এই থ্রি প্লাই স্পিনিং মিলের আলাদা অস্তিত্ব হয়তো শীঘ্রই গ্রাস হবে। একটা বড় কারখানার গহ্বরে ঢুকে গিয়ে, নিতান্তই একটি ছোট স্পিনিং ডিপার্টমেন্ট দাঁড়াবে। এক বিরাট ক্ষুধার্ত হাঁ গিলতে আসছে, গিলতে আসছে।…
যতই শুনতে পাচ্ছে, ততই চোয়াল শক্ত হয়ে উঠেছে ওয়াল্টারের। দাঁতে দাঁত চেপে, মনে মনে সে শুধু বলছে, না। কখনওই না! কুমায়ুনের এক চা প্লাষ্টারের তাঁবেদার হয়ে এসেছিলাম আমি। নিজের ধুলোতঁড়ো যা ছিল, সব দিয়ে আমি স্পিনিং মিল প্রতিষ্ঠা করেছিলাম। একটা বিশেষ দুঃসময়ে ফোর্ট গ্লাস্টার সাহায্য করেছিল আমাকে। তাই আমি ফোর্ট গ্লাস্টারের সঙ্গে ভিড়েছিলাম। কেটলিওয়েল বুলেন অ্যান্ড কোম্পানির সহৃদয়তার কথাও ভোলবার নয়। তবু এই স্পিনিং মিলের সবচেয়ে বড় অংশীদার আজও আমিই। যদি একে বড় করতে হয়, আমার শক্তিতেই করব। লিকুইডেশন নয়। জুট ক্লথ আর, গানি ব্যাগস ম্যানুফাঁকচার করার পুরোপুরি ফ্যাক্টরি আমি নিজেই করব। আমার ব্যুহে, প্রথম তলোয়ার খাপ থেকে আমিই খুলব। এই না আমার চিরদিনের সাধ, তেসুতি কল হবে পুরোমাত্রায় চটকল?
যুদ্ধক্ষেত্রের ঘাঁগি ঘোড়ার মতো বিপদের গন্ধ আগেই পাচ্ছে ওয়াল্টার। কিন্তু তার সোনার সওয়ার স্পিনিং মিলকে ফেলে সে কোথাও যাবে না। ফোর্ট গ্লাস্টারের নিরাপদ এজেন্সি আর অর্গানাইজেশন হাতছাড়া হলেও নয়। যত ক্ষতিপুরণই তারা দাবি করুক। এমনকী, কেটলিওয়েল, বুলেন অ্যান্ড কোম্পানি, যারা আদতে ফোর্ট গ্লাস্টারের সর্বময় কর্তা তারা টানাটানি করলেও আমি যাব না।
একমাত্র ওয়ালেসই বোধহয় ব্যাপারটা একটু আঁচ করতে পেরেছিলেন। ওয়াল্টারের কাঁধে আস্তে চাপড়ে, পকেট থেকে ঘড়ি খুলে দেখলেন। বললেন, মাই স্পিনিং হিরো, এত চিন্তিত কেন? লেট আস প্রসিড টু দি ডাইনিংরুম।
ব্যাপারটা সবাই আঁচ করতে পারছিল, লিটলজন ছাড়া। ম্যাকলিস্টার সেটা বুঝতে পেরেই বোধহয় বলল, চিন্তা? কেন, চিন্তা কেন? সার্থক কর্মীর আবার ভাবনা কীসের? ওয়াল্টার সত্যি পাগল। চলো দেখি এবার তোমার খাবার টেবিলে। সেখানেও তোমার কেরামতিটা দেখি একবার। বাট মাই ডিয়ার বয়, নট ইঞ্চ থ্রেড টু ডান্ডি এনি মোর! তোমার বাসনা পূর্ণ করার জন্যে, যা বলবে, আমি তাই করব। শুধু এই একটা ব্যাপারে তুমি একবার আমার হাতে হাত দাও।
ওয়াল্টার দ্বিধার সঙ্গে ম্যাকলিস্টারকে তার হাত বাড়িয়ে দিল। ম্যাকলিস্টার ঝাঁকিয়ে বলল, মেনি মেনি মেনি থ্যাঙ্কস। আমি আর একবার চেষ্টা করব, টুয়েন্টি পার্সেন্ট ডিভিডেন্ট যাতে শেয়ার হোল্ডারদের দিতে পারি।
তারপরে একযোগে সকলে জীবনকৃষ্ণবাবু এবং অন্যান্য বাবুদের দিকে ঝুঁকে ঝুঁকে বলল, গুড বাবু। ভেরি গুড। থ্যাঙ্কস টু ইউ অল। তোমাদের কাজ খুব ভাল। সুন্দর হাতের লেখা আর পরিষ্কার পরিচ্ছন্ন।ওয়ালেস ওয়াল্টারকে ডেকে, আস্তে আস্তে জিজ্ঞেস করলেন, আমি যে খাতাপত্র দেখলাম, ওটা কার জিম্মায়?
ওয়াল্টার চারিদিকে তাকিয়ে গগনকে আবিষ্কার করল। সে তখনও এক পাশে তেমনি করে দাঁড়িয়ে। তাকে দেখিয়ে ওয়াল্টার বলল, দ্যাট ফেলা, হোয়াই?
ওয়ালেস বললেন, খুব ভাল কর্মী বলতে হবে। কাজের পদ্ধতিটা খুবই ভাল। তোমার গোটা কারখানার সব বিষয় যেন ছবির মতো ওর নথিপত্রে ফুটে উঠেছে। আর আমি দেখলাম, একটাও ভুল ইংরেজি লেখেনি লোকটা। জুট মিলে এরকম লোক পাওয়া যায়, আমি জানতাম না।
ওয়াল্টার বলল, সে কথা ঠিক। কিন্তু ও তো কোথাও গিয়ে কাজ করতে পারবে না। এক ধরনের পাগল। দেখছেন না। আপনারা এসেছেন, তবু ওর খেয়াল নেই, আপনমনে এক পাশে গিয়ে দাঁড়িয়ে আছে?
–কিন্তু পাগল এরকম কাজ করে কী করে? কী ধরনের পাগল?
–সেটা আমি আজ অবধি বুঝতে পারলাম না। ও আমাকেই ধমকায়।
–তাই নাকি?
ওয়ালেস হেসে উঠলেন। ওয়াল্টার চিৎকার করে ডাক দিল, হেই গাগান, কাম হিয়ার।
গগন ফিরে তাকাল না। বিপিন চক্রবর্তী তাড়াতাড়ি ছুটে গিয়ে চিৎকার করে বলল, গগন, তোমাকে সায়েব ডাকছেন।
গগন চোখ তুলে ওয়াল্টারের দিকে তাকাল। ওয়াল্টার তাকে হাতের ইশারায় ডাকল। ওয়ালেসকে বলল, লোকটা আবার ডেফ, কানে শুনতে পায় না।
ওয়ালেস অবাক হলেন। গগন এসে সামনে দাঁড়াল। আঙুলে নস্যি ধরা আছে। ওয়ালেস গলা তুলে বললেন, বাবু, তোমার কাজ খুব ভাল। তুমি কত টাকা মাইনে পাও?
গগন যে কথা শুনতে পেয়েছে, তা তার মুখ দেখে মনে হল না। ওয়াল্টারের দিকে সে একবার তাকাল। তারপর সবাইকে অবাক করে দিয়ে সে উচ্চারণ করল, ফিপটিন রুপিজ।
ওয়ালেস একবার ওয়াল্টারের দিকে তাকিয়ে বললেন, আমি তোমার বসকে অনুরোধ করছি, সে যেন তোমাকে কুড়ি টাকা করে মাইনে দেয়।
গগন বলে উঠল, কেন?
ওয়ালেস থ! কোথায় লোকটা কৃতজ্ঞ হয়ে উঠবে ভেবেছিলেন, বলে কিনা, কেন? বললেন, তোমার কাজ ভাল বলে? তুমি বেশি মাইনে চাও না?
গগন ওয়ালেসের সামনেই ফ্যাস ফ্যাস করে নস্যি টেনে বলল, সেটা কর্তাদের মর্জি।
ওয়াল্টার একটু অস্বস্তিবোধ করলেও বলল, গাগান, আমি তোমার মাইনে বাড়িয়ে দিলাম। বলে চোখ টিপে বোধহয় সংবর্ধিতই করল। কিন্তু ওয়াল্টারের এক চোখ বুজে ঘাড় নাচানো দেখলেই গগন চটে যায়।
সে সামনে থেকে চলে গেল।
ওয়াল্টার হেসে উঠল। তার সঙ্গে সকলেই।
গগন হঠাৎ ফিরে চিৎকার করে বলল, এতে হাসবার কী আছে? আমি কি পাগল?
সবাই থমকে গেল। জীবনকৃষ্ণ ভাবলেন, এক্ষুনি একটা দুর্ঘটনা ঘটবে। বাইরের সাহেবদের সামনেও গগনের কোনও সংবিৎ সুবুদ্ধি নেই?
এক মুহূর্ত ওয়াল্টার ওয়ালেস আর ম্যাকলিস্টারের দিকে তাকাল। তারপর সবাই মিলে আবার হেসে উঠল। ওয়াল্টার অতিথিদের নিয়ে চলে যেতে উদ্যত হয়ে বলল, বড়াবাবু, গাগানকে একটু দেখো।
ম্যাকলিস্টার বলে উঠল, ওয়াল্টার, তোমার স্পিনিং মিলটা সবদিক থেকেই দেখছি একটা মজার রাজত্ব। তোমার গাগানকে দেখে আমার বেচারামের কথা মনে পড়ছে।
সকলে বেরিয়ে গেল। জীবনকৃষ্ণ ডেকে বললেন, গগন, তোমার কি বুদ্ধিশুদ্ধি নেই হে?
গগন আরও জোরে চিৎকার করে উঠল, আপনি আমার সঙ্গে কথা বলবেন না ভটচায মশাই।
অন্য কেউ হলে হয়তো জীবনকৃষ্ণ রাগ করতেন। কিন্তু গগনকে মাঝে মধ্যে খেপিয়ে তিনিও আনন্দ পান। বললেন, বাঃ, কথা বলব না কেন হে। গুণকেত্তন হল তোমার, মাইনে বাড়বে তোমার, আর আমরা কথা বলব না?
গগন চিৎকার করে বলল, টাকা দিয়ে আমি কী করব? টাকা চান, টাকা আপনারা নিয়ে নেবেন, আপনাদের দিয়ে দেব। আমার সঙ্গে লাগতে আসবেন না।
এমনি বিচিত্র রকমের কথাবার্তাই গগন বলে থাকে। গগনের প্রশংসায় বা মাইনে বাড়ায় যে জীবনকৃষ্ণ মনে মনে তেমন ঈর্ষাকাতর হয়ে ওঠেননি, তারও কারণ আছে। তিনি নিজে এবং বিপিন চক্রবর্তী অনেক টাকা গগনের কাছে ধারেন। ধার হিসেবেই যে সব টাকা গ্রহণ করেছেন, তা নয়। প্রয়োজন হলেই গগনের কাছে টাকা চান। থাকলে গগন কখনও না বলে না, এবং কখনও সে টাকা শোধ চায় না। কত টাকা দিয়েছে, তার হিসেবও সে রাখে না। গগন যে একরকমের লেখাপড়া জানা পাগলাটে লোক, এটাই সকলের ধারণা ও বিশ্বাস। টাকা দিয়ে দেওয়ার বিষয়টাও পাগলামিরই অন্তর্গত বলে জানেন জীবনকৃষ্ণ।
বিপিন চক্রবর্তী বললেন, তা বললে কি হয় গগন, আজ একটা আনন্দের দিন।
গগন তাকেও জবাব দিল, আপনার সঙ্গে আমি কোনও কথা বলতে চাই না চক্কোত্তি মশাই।
বলে সে হনহন করে ঘর থেকে বেরিয়ে গেল। গোপাল সাহেবদের পিছু পিছু গেছে। নয়তো সেও একবার গগনের সঙ্গে লাগত। জীবনকৃষ্ণ আর বিপিন পরস্পরের দিকে তাকালেন। তাঁদের দুজনের মুখেই হাসি ছিল। কিন্তু সে হাসির মধ্যে আর তেমন সরসতা ছিল না। জীবনকৃষ্ণের যেটুকু বা ছিল, বিপিন চক্রবর্তীর তাও নেই। তিনি বলে উঠলেন, এটা কেমন হল ভটচাজ মশাই? কাজ করি সব সমান সমান, আর মাইনে বাড়ে গগনের?
জীবনকৃষ্ণ বললেন, বিচারের কথা তুলে না চক্কোত্তি, এ যুগে ও সব নেই। তবে গগন তোমার আমার থেকে ইংরেজিটা বেশি জানে তো।
–কিন্তু আপনার আমার কাজেও তো ভুলচুক নেই। সাহেবটা কী বলে গগনের প্রশংসা করছিল, বুঝতে পেরেছিলেন?
–না। তুমি বুঝতে পেরেছিলে?
বিপিন ঘাড় নেড়ে ঠোঁট উলটে বললেন, না, ঠিক ধরতে পারলাম না। এখন দেখছি পাগলেরই জয়জয়কার ভটচায মশাই। আমাদের সায়েবটিও পাগল, তার কারখানায়ও পাগলা কেরানির নাম ডাক। এখন থেকে তা হলে আমি আপনিও পাগল হয়ে যাই।
জীবনকৃষ্ণ বললেন, তাও আশ্চর্য নয় চক্কোত্তি। কপালে কী আছে, কে জানে।
কিন্তু জীবনকৃষ্ণের মনে তখন অন্য চিন্তা। বললেন, আচ্ছা, আমার টেবিলে যে সায়েবটা বসেছিল, ওটা কে? ওটাই কি আমাদের ফোর্ট গ্লাস্টারের বাউরিয়ার সায়েব নাকি?
–তা হতে পারে।
জীবনকৃষ্ণ বললেন, কিন্তু ও খাতাটা আমার ছুঁতে ঘেন্না করছে চক্কোত্তি। যে ভাবে আঙুলে জিভ ঠেকিয়ে ঠেকিয়ে পাতা ওলটাচ্ছিল, এ, ওয়াক।…এর একটা ব্যবস্থা করতে হবে বাপু।
–কী ব্যবস্থা করবেন?
–গগনকে দিয়ে গোটা খাতাটা নকল করিয়ে নিতে হবে।
চক্রবর্তী উৎসাহিত হয়ে বললেন, এটা মন্দ বলেননি। পাগলা রাজি হলে হয়।জীবনকৃষ্ণ বললেন, হওয়াতেই হবে। এখন তুমি খাতাটা তুলে, গগনের টেবিলে দিয়ে দাও। আর মাইনে বাড়ার কথা যে তুমি ভাবছ, সে তুমি নিশ্চিন্ত থাক, আমাদের অল্টার অত বোকা নয়। বাড়লে, তোমার আমারও বাড়বে, আমি নিজে বলব সে কথা। অল্টারের ধর্মজ্ঞান আছে।
বিপিন চক্রবর্তী তাড়াতাড়ি খাতাটি তুলে, গগনের টেবিলে রেখে দিলেন। জীবনকৃষ্ণ এবার তাকালেন বাইরের দিকে। সেই অবাধ্য হারামজাদা বাগদি ছোঁড়াটা কোথায়? তাঁর দুই চোখ প্রজ্বলিত হয়ে উঠল। সেই ব্যর্ঘক্ষত্রিয়ের অবাধ্যতা তিনি ভুলতে পারেননি।
.
৩৯.
অফিসঘর থেকে বেরিয়ে ওয়াল্টার চিৎকার করে ডাকল, ফার্ডিনান্ড। ফার্ডিনান্ড ছুটে এল। ওয়াল্টার বলল, হুইসল অর্ডার করো। লাঞ্চের ছুটি দিয়ে দাও।
প্রস্তুত হয়েই ছিল ফার্ডিনান্ড। সে ছুটে গিয়ে চিৎকার করে গোলামকে বাঁশি বাজাতে বলে দিল। তারপর অতিথিদের পিছন পিছন ঢুকল গিয়ে কুঠিতে।
বারান্দার এক কোণে চুপ করে দাঁড়িয়ে রইল শুধু হীরা। পাগলা সায়েব তাকে দেখতে পেল না।
গোলাম হুইসল বাজিয়ে, স্টিম কোঁতল করল। অর্থাৎ কন্ট্রোল করল। শপ ঘরে আজ সকলে পাগলা সাহেবের মান রেখেছে। কেউ বেরোয়নি। এবার দলে দলে বেরিয়ে এল সবাই।
গঙ্গার ধার ঘেঁষেই ওয়াল্টারের ডাইনিং রুম। আজ নতুন জোড়া লাগানো হয়েছে। বড় বড় দুটি জানালা গঙ্গার দিকে। বাতাস উড়িয়ে নিয়ে যাচ্ছে সব কিছু। ওপারেই ফরাসি চন্দননগর।
অতিথিরা এসে বসতেই উর্দিপরা খানসামা সেলাম করে দাঁড়াল কাঠের পুতুলের মতো। হুজুরদের যা হুকুম হয়। টেবিল পুরোপুরি সাজানো আছে। খানার হুকুম হলে খানা, পিনার হুকুম হলে পানীয়। দুয়ের সরঞ্জামই প্রচুর। হেড খানসামা রসুল ওস্তাদ লোক। সে তিন রকমের মদের বোতল সাজিয়ে রেখেছে টেবিলের উপর। গেলাস রেখে দিয়েছে উপুড় করে। হুকুম হলেই বাক্স থেকে বরফ ভেঙে এনে গেলাসে পরিবেশন করবে।
ফার্ডিনান্ড এখানে বসবে না। সে রয়েছে রসুইখানায়। খাবারে তদারকিতে সে রসুলকে পরিচালনা করবে আজ।
ম্যাকলিস্টার কনিয়াকের বোতলটাই টেনে নিল আগে। রসুল ছুটে এসে গেলাস বাড়িয়ে ধরল। ইশারায় বাবুর্চিকে বরফ আর সোডার বোতল নিয়ে আসতে বলল।
ওয়াল্টার ম্যাকলিস্টারকে ধন্যবাদ দিয়ে সবাইকে বলল, আপনাদের যার যে পানীয় পছন্দ, অনুমতি করুন। কনিয়াক, স্কচ, হুইস্কি, ইন্ডিয়ান রাম। সবই আছে।
একমাত্র ওয়ালিক রাম-এর দিকে মুগ্ধ চোখে তাকাল। বাকিরা আপাতত কনিয়াক থেকে চোখ ফেরাতে পারছে না। ওটার গায়ে আঠারো শো সালের ফ্রেঞ্চ ছাপ মারা আছে।
মাস্টার হরিচরণের দলকে ভান্ডা ডেকে নিয়ে এল, ডাইনিং ঘরের পাশের ঘরে। কিন্তু খুব আস্তে, পা টিপে টিপে। হ্যাঁ, এইবার পাশাপাশি দাঁড়াক হরিচরণেরা। অবশ্য একটু ভয় ভয়ও করছে ভান্ডার। বাজনা নিয়ে এসেছে। শুনে আবার ওয়াল্টার খেপে না যায়।
ভান্ডা ইশারা করল, শুরু করো।
কিন্তু ভান্ডার হুকুমেই মাস্টার হরিচরণ শুরু করতে পারে না। সে তখনও চোখ বুজে ভাবছে, কী শুরু করবে। এ হরিচরণ এখন আর সেই দাঁত বের করা, ভান্ডার তোষামুদে হরিচরণ নয়। ওর সামনে তিন গোরা একেবারে ফৌজি কায়দায় দাঁড়িয়ে আছে।
হরিচরণ ছড় তুলে নিল হাতে। গোরাদের ইশারা করল চুপ করে থাকতে। তারপর বেহালার বুকে যেন সোহাগ করে গালটি চেপে ধরল। মিষ্টি মিহি সুর উঠল কেঁপে কেঁপে। এই ফারফোড় গতটা শিখিয়েছিল তাকে পেয়ার সাহেব। ফারফোড় হচ্ছে ভাঙাচোরা। এক রকমের বাজনা নয়। প্রথমে বেহালা। একটু পরে পাইপ বাঁশি। তারপরে ড্রাম আর ঝাঁজর বাজাবে। সে আগে থেকেই ঘুঙুর পরে রেখেছে পায়ে। তালে তালে তাকে পা নাচাতে হবে।
বেহালায় সুর উঠতেই, ভান্ডা ঢিপঢ়িপে বুক নিয়ে ছুটে গেল রসুইঘরের দরজার পাশে। পাশ থেকে উঁকি দিয়ে দেখল, কী ঘটে।
সুরটা শোনা যেতেই, সবাই জানালা দিয়ে তাকাল গঙ্গার দিকে।
ম্যাকলিস্টার বলল, ওপারে বাজছে না?
ওয়ালিক বলল, বোধহয়।
শুধু ওয়াল্টারের কান খাড়া হয়ে উঠল। মিথ্যে নয়, চন্দননগরের নানান শব্দ অনেক সময়েই এপারে আসে। কিন্তু সুস্পষ্ট ভায়োলিনের শব্দ আসছে কোথা থেকে। যেন মনে হচ্ছে, জানালার নীচে দাঁড়িয়ে কেউ বাজাচ্ছে। ওয়ালেস বললেন, নাইস। ঠিক সময়েই বাজছে। সুরটা চেনা চেনা লাগছে।
কিন্তু ওয়াল্টারের সন্দেহ তখন ঘনীভূত হয়ে এসেছে। কনিয়াকের পাত্র সম্পূর্ণ গলায় ঢেলে, কয়েক মুহূর্তে সামলে নিল। তারপর জানালায় উঁকি দিল। কেউ নেই। পাশের ঘরের দিকে এগুল সে।
ভান্ডার বুক কাঁপছে। দোহাই যিশু, লোকটা যেন না খ্যাপে। সে ছুটে পাশের ঘরে গেল।
দরজাটা ধাক্কা দিতেই, ভান্ডা নিজে খুলে দিল। সামনেই হরিচরণ সদলে। কিন্তু হরিচরণের চোখ বোঁজা। সে ওয়াল্টারকে দেখতেই পেল না। আর বোটনা (কেন গোরার নাম বোটনা, আর কী মানে, কে জানে) পাইপ বাঁশিতে ফুঁ দিল তখুনি।
ওয়াল্টার থ। ব্যাপারটা বুঝতে তার এক নিমেষও লাগল না। ফার্ডিনান্ডের ব্যাপার এ সব। ড্রাম আর ঝাঁজরওয়ালা গোরা, সেই সঙ্গে পাইপ বাঁশিতে ফুঁ দিয়ে গাল ফোলানো বোটনা একবার ওয়াল্টার আর একবার ভান্ডার দিকে তাকাতে লাগল।
ওয়াল্টারকে যমের মতো ভয় করে ভান্ডা। গায়ে হাত তুলতে তার বেশি সময় লাগে না। ওয়াল্টারের মারের অনেক দাগ ভান্ডার গায়ে আছে। আদরের দাগও যে নেই সে কথা বলা যাবে না। ওয়াল্টার ফিরল ফার্ডিনান্ডের দিকে। কাছে গিয়ে বলল, আমাকে বলনি কেন?
ভান্ডা হাত কচলে, মুখ লাল করে, ভয়ে ভয়ে বলল, এমনি। মানে, ভেবেছিলাম।
ওয়াল্টার বলল, বললে ক্ষতি ছিল না। আমার মনে ছিল না তাই। এ তো খুবই ভাল। মিসেস দাঁইয়ার নাচঘরের কনসার্ট তো নাম করা। আমি খুব খুশি হয়েছি। টাকাটা যেন তুমি দিতে যেয়ো না।
ভান্ডার বুকে তখন সমুদ্র ঝাঁপ খেয়ে পড়েছে আনন্দে। বলল, না না, আপনি দেবেন কেন স্যার। ওটা আমিই আপনাদের আনন্দ দেবার জন্য।
বাধা দিল ওয়াল্টার, না, আমি দেব। আমি খুব খুশি হয়েছি।
বলে সে চলে যাচ্ছিল। ফার্ডিনান্ড বলল, দরজাটা বন্ধ করে দেব?
–না গেস্টদের দেখতে দাও। দরজাটা খুলে দাও পুরোপুরি।
হুকুম মাত্র প্রায় দু গজি চওড়া দরজার পাল্লা খুলে দিল ফার্ডিনান্ড। ম্যাকলিস্টার দেখে চিৎকার করে উঠল, হেল্লো। এ কী ব্যাপার!
ওয়াল্টার হেসে জবাব দিল, ফার্ডিনান্ডের প্ল্যান।
সকলেরই গলার স্বর একটু চড়েছে, ওয়ালেস ছাড়া। সকলেরই গালে ও চোখে রক্তাভা ফুটেছে। সকলেই হেসে, ধন্যবাদ আর সুখ্যাতি করতে লাগল।
আবার মুহূর্তে পূর্ণ হয়ে গেল গ্লাস। ওয়ালিক গ্লাসসুদ্ধ হাত তুলে বলল, লং লিভ দি ফাউন্ডার অব ফোর্ট গ্লাস্টার স্পিনিং মিল।
ম্যাকলিস্টার হুররা দিল। পেটে পানীয় পড়ায়, লিটলজনও চুপচাপ রাগ রাগ অথচ বোকা বোকা ভাবটা কাটিয়ে উঠেছে।
ড্রাম আর ঝাঁজর বেজে উঠতেই, ওয়াল্টার চিৎকার করে বলল, ফার্ডিনান্ড, মিউজিক চলুক, দরজাটা বন্ধ করে দাও।
দরজাটা বন্ধ করে দিল ফার্ডিনান্ড। দিয়েই, খুশির চোটে অঙ্গভঙ্গি করে নাচতে শুরু করে দিল।
হরিচরণেরা বাজাতে বাজাতেই হাসল।
ভান্ডার তাতে কিছু যায় আসে না। সে নাচতেই লাগল কোমর দুলিয়ে দুলিয়ে। অবাক হয়েছে, খুশি হয়েছে, খুশি হয়েছে কর্তারা! এইটুকুই সে চায়। এইটুকুই! সে জানে, এরা কীসে খুশি হবে। কারণ এদের রক্তের সঙ্গে তার রক্তের যে কোনও তফাত নেই, তা জানে ভান্ডা।
সে জানে, খাঁটি ইউরোপীয়ের সঙ্গে তার রক্তমাংসের সম্পর্ক। এরা তার বাবার জাত। বাবার জাত, বাবারই মতোই। এরা সবাই তার এক একজন বাবার মতোই। তার বাবার ছায়া আছে এদের মধ্যে।
সে একটি খাঁটি ছেলে এদের।
নাচতে নাচতে হাঁপিয়ে উঠল ভান্ডা। জানলার গরাদ ধরে দাঁড়াল সে। গঙ্গার দিকে তাকিয়ে সে শান্তি হয়ে উঠল।
একদিন সে তার বাবার দেশে যাবে। সেই দেশে গিয়ে একটি টুকটুকে মেয়েকে সে বিয়ে করে ফিরে আসবে। হয়তো তখন তাকে কেউ আর ট্যাঁস ফিরিঙ্গি বলবে না।…
কেবল চাটগেঁয়ে হেন্ড খানসামা রসুল তার সহকারীকে বলল, ভান্ডা ফাগলা হইয়া গেছে। হালায় বান্দার।
.
বোতল নিঃশেষ হয়ে চলেছে। হেড খানসামা রসুল তার সহকর্মীদের আবার নতুন করে খাবার গরম করার নির্দেশ দিল।
ওয়ালেসের গলা তরল হয়ে গিয়েছে। ভাষার চাকচিক্য কমেছে একটু। বললেন, সত্যি, কসম খেয়ে বলছি ওয়াল্টার, খুব আনন্দ পাচ্ছি। আমি ভাবতাম, একমাত্র বরানগর কোম্পানিই বন্ধুবান্ধবদের আনন্দ দিতে পারে। আমরা বরানগর কোম্পানির পুরনো বোর্নিও কোম্পানি ফেরতারা সব জায়গায় বুক ফুলিয়ে বলে বেড়াতাম, বড়দিনের দিন সবাই বরানগর কোম্পানির নিমন্ত্রণের অপেক্ষায় বসে থাকে। বাজে কথা। আপনিও একজন ভাল হোস্ট।
ওয়াল্টার বলল, কী যে বলেন আপনি মি. ওয়ালেস। আপনাদের বরানগর কোম্পানির বড়দিনের উৎসব, একমাত্র কলকাতায় আমাদের গভর্নরের বাড়ির সঙ্গেই তুল্য।
ওয়ালেস বলে উঠলেন, না না, এরকম বলবেন না। ডোন্ট সে সো। ঠাট্টার মতো শোনাচ্ছে।
ওয়াল্টার বলল, কিন্তু বিশ্বাস করুন মি. ওয়ালেস, আমি ঠাট্টা করিনি।
ম্যাকলিস্টারের কোলাব্যাং-এর মতো গলা শোনা গেল, সত্যি। রিয়েলি। বরানগর কোম্পানির বাংলোতেই আমি বড়দিনের সময় সবথেকে বেশি জাঁকজমক দেখেছি। প্রথম বেশি সংখ্যায় মহিলাদের দেখতে পেয়েছিলাম ওখানেই। তাঁরা সত্যি, আনন্দ বিলোতে একেবারে মুক্ত হস্ত।
লিটলজন এতক্ষণে একটা কথা খুঁজে পেল যেন। বলল, মহিলাদের কথা এতে আসছে কী করে?
ম্যাকলিস্টার অবাক হয়ে বলল, আসছে কী করে? কী করে আসছে না, শুনি? আমরা কি হোম থেকে এখানে সব প্রিস্টের দল এসেছি নাকি? চার্চ তৈরি করতে এসেছি আমরা, যে আমাদের মনগুলো সব শুকিয়ে যাবে?
ওয়ালেসই সমর্থন করলেন ম্যাকলিস্টারকে, সত্যি, ম্যাকলিস্টার। আপনি ঠিক বলেছেন। মহিলারা না থাকলে, উৎসব মরুভূমি হয়ে যায়। এ কথাটা আমরাও জানি, আমাদের গৃহিণীরাও জানেন। একসমাসের দিন, ভোরবেলা আমাদের বিবাহিত স্ত্রীদের পাঁজাকোলা করে ঘরে নিয়ে যেত। অসংখ্য লোকের সঙ্গে নাচতে হত বেচারিদের, কাউকে রিফিউজ করতেও পারত না। মেয়েই তো ছিল না। এখন তো অনেক বেড়েছে, বাড়ছেও। আমরা আজ নতুন ক্লাব ঘর করেছি। কিন্তু আমরা যখন স্ত্রীদের আনতে পারিনি, সেই সব দিনগুলোর কথা ভাবলে আশ্চর্য হতে হয়। আমি আমাদের এই জুট ইন্ডাস্ট্রির লোকদের কথাই বলছি। আমরা, হোমের লোকেরাও যাদের ডান্ডির গাধা বলে মনে করে। যাই হোক, স্ত্রী দূরের কথা, শুনলে অবাক হবেন, ব্রান্ডির অভাবে তোক হোমে ফিরে গেছে। আপনারা আমাদের বেঙ্গল জুট ইন্ডাস্ট্রির পাইয়োনিয়র বলেন, আমাদের বোর্নিও কোম্পানিওয়ালাদের। কিন্তু বিশ্বাস করুন, রুটি মাংসের সঙ্গে পাটের ফেঁসে খেয়েই আমাদের মাথা এমন ধরে থাকত, মনে হত নেশা করেছি। কেউ কেউ দেশি লিকার আনিয়ে নিত। কিন্তু মুখে দিয়েই বমি করে ফেলতে হত। ওটা নেটিভরাই একমাত্র হজম করতে পারে।
ওয়ালেসের পুরনো কথা বলতে ভাল লাগছে বোঝা গেল। গলায় পানীয় ঢেলে, আবার বললেন, মি. অ্যাকল্যান্ডকে আমি দেখেছি। ভারতবর্ষে প্রথম জুটমিল প্রতিষ্ঠাতা মি. অ্যাকল্যান্ড। যার কোনও কিছুর অভাব ছিল না। কিন্তু ফিরে যেতে হল সবকিছু ছেড়ে। আমি জানি, কী হার্ড আর ক্রুয়েল এ দেশে থেকে কাজ করা, একটা কিছু দাঁড় করানো। আর এও জানি, একবার দাঁড়াতে পারলে কী আনন্দ কত প্রাচুর্য, কত মজা। রোমান্স! রোমান্স! জুটের সবটাই আশ্চর্য রোমান্স!
সকলেই নিশি পাওয়া মন্ত্রমুগ্ধের মতো ওয়ালেসের কথা শুনছে। ওয়ালেসের চশমা খুলে গিয়েছে। বাতাসে চুল দাড়ি টাই, সবই উড়ছে। চোখে তার স্বপ্ন নেমেছে যেন। বললেন, আমি জানি, আপনাদের সকলেরই হার্ড লাইফ। আমরা সকলেই এক দিন পেটের জ্বালায় দেশ আর ঘর ছেড়েছিলাম। স্টিম আবিষ্কার হয়েছে, পাওয়ারলুম আবিষ্কার হয়েছে, তবু তাকে কাজে লাগানো যাচ্ছিল না দেশে। বেকারের দল আমরা এখানে সেখানে ঘুরে মরেছি। আজ অবশ্য এম্পায়ারের টাকার লপচপানি। ভাবুন সেই সব দিনের কথা, যখন প্যাকোপ্যাকোর ব্যাগ তৈরি হত, আর তাইতে মাল চালান যেত, মনে আছে আপনাদের?
ম্যাকলিস্টার বলল, আমার মনে আছে। এই প্যাকোপ্যাকো ব্রেজিলের নিচু জলো জমিতে জন্মাত, আর তার ফাইভার দিয়ে লোকাল লোকেরা সুতো তৈরি করত।
ওয়ালেস বললেন, থ্যাঙ্কস, আপনি জানেন। সত্যি তাই। অথচ তাতে একটি দেশেরও পুরোপুরি কাজ মিটত না। ব্যবসায়ীদের কিউবার পথ চেয়ে থাকতে হত। কিউবা দেশের মালভার নিচু জলায় একরকমের গাছ জন্মায়, তার ফাইভার দিয়ে সুতো হয়। সেইজন্য সেই সুতোকেও মালভা বলা হত। কিন্তু তাই দিয়েই বা কতটুকু কাজ হয়? তারপর আঠারোশো আটাশে প্রথম চট চোখে দেখল ইংল্যান্ডের লোকেরা। সঙ্গে সঙ্গে কয়েকজনের টনক নড়ল। শুরু হয়ে গেল এক্সপেরিমেন্ট। প্রথম দেখা বলতে আমি ব্যবসায়ীর চোখে দেখার কথা বলছি। এক্সপেরিমেন্টের ফল ফলল এইটিন থাটটিফোরে। ডান্ডি কারখানা স্টার্ট করে দিলে। কিন্তু দেশ ঘর ছেড়ে কারা এসেছে এই পাটের দেশে? ঝড় ঝঞ্ঝা অনাহার কাদের উপর দিয়ে গেছে? কারা সারা পৃথিবীতে বাজার তৈরি করেছে?
ম্যাকলিস্টার উত্তেজিত হয়ে উঠেছিল। সে টেবিলের উপর সজোরে ঘুষি মেরে বলল, আমরা। উই দি বাস কনডাক্টরস, ড্রাইভারস, বেগারস, এক্স কনভিক্টস। আমরা, যাদের ওরা হোমে ফিরে গেলে বলে অ্যাংলো ইন্ডিয়ান। ফাঁক আপ ওয়াল্টার, আর এক ইঞ্চ সুতোও ডান্ডিকে নয়, কম?
বলে সে আর একবার হাত বাড়িয়ে দিল ওয়াল্টারের দিকে। ওয়াল্টার তার হাত চেপে ধরল।
ওয়ালিকের মুখের শিরগুলি যেন ফেটে পড়বে, এমন ফুলেছে। মুখটা বড় দেখাচ্ছে তার। তার গলাও ম্যাকলিস্টারের মতো গোঙা শোনাল। বলল, আমি জানি সারা পৃথিবী আজ আমাদের কাছে চটের ক্রীতদাস। সবাই আমাদের মুখের দিকে তাকিয়ে আছে। ডান্ডিকে আমরা নিংড়ে ছেড়ে দেব।
ম্যাকলিস্টার ভয় পাওয়া চোখে ফিসফিস করে বলল, কিন্তু বন্ধু, কথা আছে। ওরা পার্লামেন্টে প্রশ্ন তুলতে চায়।
ওয়ালিক বলল, কীসের প্রশ্ন?
-তোমাদের ইন্ডিয়ান ফ্যাক্টরিতে এত উৎপাদন হচ্ছে কী করে? র জুট তো ওরাও পাচ্ছে প্রচুর। ডান্ডিতে বসেই পাচ্ছে। কিন্তু ওদের ডেইলি যা মাল হয়, তোমরা তার ডবল করছ একটা কারখানায়, কী করে?
সকলেই চুপচাপ। ম্যাকলিস্টার বলল, ওয়াল্টার, তোমার কতগুলো হ্যাজাক আছে?
–ষোলোটা।
–ষোলোটা? আর ওগুলো নিশ্চয় তুমি ইয়ার্কি দেওয়ার জন্য কেনোনি। রাত্রে তোমাকেও কাজ চালাতে হয়। সবাইকেই চালাতে হয়। আমাকেও হয়। টমাস ডাফকে কি চালাতে হয় না?
ওয়ালিক বলে উঠল, নিশ্চয়।
ওয়ালেস বললেন, কেন, হোয়েসন ব্রাদার্স লাস্ট ইয়ারে ওদের হাওড়া মিলে যে ইলেকট্রিক লাইটের এক্সপেরিমেন্ট করল, সে খবরটা কি ডান্ডি জানে না? তারা কি ভাবছেন, খবর রাখে না, হাওড়া মিল এখন চল্লিশ জাবলাকফ ল্যাম্প-এর বৈদ্যুতিক আলো দিয়ে রাত্রেও কাজ চালাচ্ছে?
লিটলজন বলে উঠল, কিন্তু সে এক্সপেরিমেন্ট খুব সাকসেসফুল হয়নি শুনেছি। প্রায়ই যান্ত্রিক গোলযোগ উপস্থিত হয়।
ওয়ালেস বললেন, মে বি। কিন্তু সেটা বড় কথা নয়। বড় কথা হচ্ছে, বেঙ্গল ফ্যাক্টরিগুলো যে দিনে রাত্রে কাজ চালিয়ে যাবার চেষ্টা করছে, এ খবর সবাই পাচ্ছে।
ম্যাকলিস্টার প্রায় চিৎকার করে উঠল, হাজারবার চালিয়ে যাওয়া উচিত। এবং আমি মনে করি, হোয়েসন ব্রাদার্স-এর হাওড়া মিল, ইলেকট্রিফিকেশনের ব্যাপারে গ্রেট পাইয়োনিয়র। তাদের যান্ত্রিক গোলযোগ হচ্ছে বটে, কিন্তু চালিয়ে যাচ্ছে ঠিক। লং লিভ হাওড়া মিল। লং লিভ হোয়েসন ব্রাদার্স।…
ম্যাকলিস্টার গেলাস তুলে ধরল। বাকি সবাইও ধরল। কেবল লিটলজন-এর গেলাস একটু কম উঠল। এ ক্ষেত্রে ম্যাকলিস্টার একেবারে ভুল বলেনি। বৈদ্যুতিক আলোকে প্রথম কাজে লাগানোর চেষ্টা হোয়েসন ভাইদের হাওড়া মিলই করেছে। খরচের পরিমাণ তারা সামলে উঠতে পারবে কি না, সেটা এখনও অজানা। কিন্তু তারাই পথ দেখাচ্ছে। এ দেশের কোম্পানিগুলি এতে ঈর্ষান্বিত হলেও ভবিষ্যতের ইঙ্গিতটা বুঝতে অসুবিধে হচ্ছে না। হাওড়ার লাভ বা লোকসান হোক ওদেরই চাষের অভিজ্ঞতা থেকে বাকিরা নিশ্চিন্ত হয়ে বীজ বুনতে পারবে।
ম্যাকলিস্টারের গলার স্বর বদলাল। সে যেন হিংস্র চাপা গলায় টেবিলে খামচি কাটতে কাটতে বলল, কিন্তু পার্লামেন্টে ওরা সেইটাই প্রমাণ করতে চায়, তোমরা পনেরো ঘণ্টা ষোলো ঘণ্টা বে-আইনি কাজ করাচ্ছ নেটিভ লোকদের দিয়ে।
ওয়ালেস বলল, রাইট। সেইটাই ওরা চায়, ঠিক বলেছেন।
বাকিরা হেসে উঠল হোহো করে। ওয়াল্টার বলল, বে-আইনি কাজের অভাব কী? কে না করছে এদেশে বে-আইনি কাজ? এটা কি ইংল্যান্ড না স্কটল্যান্ড। এখানে ও সব পলেটিকসের প্রশ্ন তুলছে কে?
ম্যাকলিস্টার বলল, ডান্ডি তুলবে।
ওয়াল্টার খেপে উঠে বলল, ওর বাপ পারবে না সে অভিযোগ তুলতে। যে দেশে যে রকম চাল। নেটিভরা তো কোনও প্রতিবাদ করেনি কোনওদিন? ওরা পারে ষোলো ঘণ্টা কাজ করতে, তাই করে। আমাদের ঘোড়াকে আমরা কতক্ষণ চালাব, সেটাও কি পার্লামেন্ট হুকুম দেবে?
ম্যাকলিস্টার রেগে ঠোঁট বেঁকিয়ে বলল, তুমি একটি ফুল। দেশের খবর কি কিছুই জান না? স্ট্রাইক, প্রোসেশন, আন্দোলন তো প্রায়ই হচ্ছে। সেখানে যখন মজুরি বেঁধে দিয়েছে পার্লামেন্ট থেকে, এখানেও দেবে।
–কে দেবে? নেটিভদের কি পার্লামেন্ট আছে?
–ইংল্যান্ডের পার্লামেন্টই নেটিভদের পার্লামেন্ট।
ওয়াল্টার চিৎকার করে উঠল, আমি তা মানতে চাইনে।
এই সেই ওয়াল্টার, সেনপাড়া জগদ্দলের লোকেরা যাকে পাগলা সাহেব বলে জানে। এবং সে যে এক ধরনের স্বেচ্ছাতান্ত্রিক ব্যবসায়ী জগতের পাগল, তাতে সন্দেহ নেই। সে বাঁশঝাড়ের তলায় বসে, এ দেশের লোকের ঘাড়ে হাত দিয়ে কথা বলতে পারে। কিন্তু ব্যবসায়ের বিষয়ে কোনও খাতির নেই।
ওয়ালেস হাসলেন। হেসে ওয়াল্টারকে সান্ত্বনা দিয়ে বললেন, চটছেন কেন? ম্যাকলিস্টার বলছে ঠিকই। পার্লামেন্টের বুকনির কথা আপনি রাখুন না। ইন্ডিয়ান কোম্পানিগুলো কাদের? আমাদের দেশের লোকেরই তো? এটা নিশ্চিত জেনে রাখুন পার্লামেন্টে এমন কোনও কথা কেউ ওঠাতে পারবে না, যাতে এম্পায়ারের কলঙ্ক হতে পারে। ডান্ডিকে চুপ করতেই হবে, আর নেটিভ শ্রমিকদের খাটাবার অধিকারও আমাদেরই থাকবে, যতদিন না নেটিভরা কোনও গণ্ডগোল করে। জুট কিছু কম রাজস্ব দেয় গভর্নমেন্টকে, আর গভর্নমেন্টটা আমাদেরই। ব্যবসায়ে লোকসান গেলে, সকলেরই মেজাজ খারাপ হয়। আমাদের মেজাজ খারাপ করার কিছু নেই। একবার ভেবে দেখুন, ঊনসত্তর-সত্তর সালে আপনারা এক্সপোর্ট করেছিলেন, সাত মিলিয়নের মতো গানি ব্যাগ। ঊনআশি-আশি, ঠিক দশ বছর পরে করেছেন, প্রায় ছাপান্ন মিলিয়ন! কোথায় সাত আর কোথায় ছাপান্ন মিলিয়ন! ওদের মেজাজ খারাপ হবেই। আপনারা কাজ চালিয়ে যান!
ওয়ালিক মুগ্ধ মাতাল চোখে তাকিয়ে বলল, স্যার, আপনার দেখছি সব মুখস্থ।
ওয়ালেস বললেন, বিলকুল, বেঙ্গল জুট ইন্ডাস্ট্রির, আজ পর্যন্ত সবকিছুই আমার নখদর্পণে আছে। সত্যি কথা বলতে কী আমাদের ভয় পাবার কিছুই নেই। আমরা এ দেশের পাটের হোম ইন্ডাস্ট্রিকে প্রায় খতম করে এনেছি। হোমের শস্তা কটন গুডস আগেই ওদের মারতে আরম্ভ করেছিল। তারপর এল আমাদের পাওয়াল লুম। গত বছরের আগের বছর আমরা টোটাল জুটের মাল এক্সপোর্ট করেছি এক কোটি তেরো-চৌদ্দ লক্ষ টাকার। তার মধ্যে নেটিভ হ্যান্ডলুম-এর মাত্র আড়াই লক্ষ টাকা! এর পরে এরা আর পাটের কাপড় বুনবেই না, দেখবেন। ষোলো আনাই আপনাদের। অবিশ্যি, নেটিভ তাঁতিদের কিছুই নয়, তাঁত পাট সবই জেন্টু বড়লোকের। সেই লোকগুলোই এখন আমাদের পেছনে লাগছে এদেশে। ক্ষতি নেই। ওরা যে আমাদের কিছুই করতে পারছে না; তার প্রমাণ, আঠারো শো বাহাত্তর থেকে চুয়াত্তরের মধ্যে, চারটি নতুন কারখানা খোলা হয়েছিল। চুয়াত্তর থেকে পঁচাত্তর, মাত্র এক বছরের মধ্যে আটটা জুটমিল আপনারা খুলেছেন, হাওড়া ওরিয়েন্টাল, ক্লাইভ, বেলেঘাটা, সেন্ট্রাল, গ্যাঞ্জেস ইত্যাদি।…চাঁপদানিকেও আপনারা এর মধ্যে ধরুন। ডিয়ার ফ্রেন্ডস। জাস্ট ইমাজিন, আরও তেরোটা মিল তৈরি হচ্ছে, কোনওটা ইতিমধ্যেই হয়ে গেছে। এই তেরোটার মধ্যে আমি বেগ-ডানলপের এখানকার ভাবী মিলটিকেও ধরেছি। কারণ বেগ-ডানলপের হোম কোম্পানি ইতিমধ্যেই এই মিলের নাম রেজেস্ট্রি করেছে, আমি জানি। মি. লিটলজনের যদি আপত্তি না থাকে, তবে আমি মিলের নামটাও ঘোষণা করতে পারি।
লিটলজন সে সুযোগ ওয়ালেসকে দিল না। সে নিজেই বলে উঠল, অ্যালায়েন্স জুট মিল।
ম্যাকলিস্টার মত্ত গলায় হাঁক দিয়ে উঠল, অ্যালায়েন্স! অ্যালায়েন্স! সত্যি, মি. ওয়ালেস, আমি যেন দিশেহারা হয়ে পড়ছি। আপনি আমাকে প্রায় পাগল করে দিয়েছেন। উই আর গোয়িং টু মেক দিস বেঙ্গল এ কান্ট্রি অব জুট ইন্ডাস্ট্রি।
ওয়ালেসের কনিয়াকের নেশা বেশ ধরেছে। ম্যাকলিস্টারকে টপকে, ওয়ালিকের গায়ে একটা চাঁটি মেরে বললেন, ইউ, আই, ইউ ডেভিল ওয়ালিক, তোমাদের বেবি মিল যে টিটাগড়ে স্টার্ট করতে যাচ্ছে, ইতিমধ্যেই জমি জমা দেখা শুরু হয়ে গেছে, সে কথাটা তুমি বলছ না কেন?
একযোগে সবাই প্রায় চিৎকার করে উঠল, ইজ ইট সো? ওয়ালেস বললেন,
নিশ্চয়! যে তেরোটা মিলের কথা আমি বলছি, এর মধ্যে টমাস ডাফের নতুন মিলের হিসেবটাও আমি ধরেছি।
ম্যাকলিস্টার খাবলা দিয়ে ওয়ালিকের ঘাড়ে ধরল। বলল, ইউ ফাকিং ড্যামন ওয়ালিক, এসব তুমি বলনি কেন?
ওয়ালিক হাসতে হাসতে বলল, শুনুন শুনুন মি. ম্যাকলিস্টার, দু-চার দিনের মধ্যেই আপনারা জানতে পারতেন। কোম্পানি আমাকে মুখ বুজে থাকতে বলেছে বলেই চুপ করে আছি।
ওয়ালেস আবার বললেন, বুঝতে পারছেন না ওয়ালিককে দেখে। প্র্যাকটিক্যালি অফিস বয় থেকে ও টমাস ডাফের কনফিডেনশিয়াল পজিশনে গিয়ে দাঁড়িয়েছে। কোম্পানির ইন্ডিয়া কনর্সান এখন ওকে বাদ দিয়ে ভাবাই যায় না।
লিটলজন তার মদরক্ত বিস্মিত মুখ তুলে বলল, ওঃ মি. ওয়ালিক, আপনি কতদিকে তাল দিচ্ছেন? আমাকে সাহায্য করছেন, আবার ওদিকেও চালাচ্ছেন?
ওয়াল্টার কিছু বলতে পারছিল না। তার বুকের ভিতরটা যেন ফেটে যাচ্ছে। এত মিল বাংলাদেশে দরজা খুলতে যাচ্ছে! ওয়াল্টারের স্বপ্ন কবে সফল হবে। কবে কবে হে ওয়াল্টার, কুমায়ুনের জঙ্গল থেকে এই হুগলি নদীর তীরে চলে আসার স্বপ্ন সফল হবে। ওয়াল্টারের পরিপূর্ণ জুট মিল, যেখানে গানি ব্যাগস, হেসিয়ান, ক্লথ তৈরি হয়ে একদিন বিশ্বজয় করতে বেরুবে।
ম্যাকলিস্টার উঠে পায়চারি আরম্ভ করল। বেয়ারা বাবুর্চিরা একটু ভয় পেতেই আরম্ভ করেছে। সাহেবরা মাতাল হয়ে গেলে, যা খুশি তাই করতে পারে। জিনিসপত্র ভেঙে, মারধোর করে, একটা হইচই লাগিয়ে দিতে পারে।
রসুল চুপিচুপি বলল, ছটখলের শাবউন বিয়াগগুন ফাঅল, ফাঅল…।
চটকলের সায়েবরা সব পাগল।
কিন্তু ম্যাকলিস্টার, ওয়ালেস যাকে মনে মনে, বিট অব এ মেকানিকাল জিনিয়স ভাবছেন, সেই ম্যাকলিস্টারের চোখে মুখে আনন্দ, কিন্তু একটা হতাশার ছায়া সে কিছুতেই মুখ থেকে সরাতে পারছে না। ফিলাডেলফিয়ার বাস কন্ডাক্টর, যে কুড়ি পার্সেন্ট ডিভিডেন্ড দিয়েছে একদা ফোর্ট গ্লাস্টারের শেয়ার হোল্ডারদের, সে আজ থমকে আছে। আর তোমার সামনে, নতুন নতুন কোম্পানি ডান্ডি থেকে পাল তুলে দিয়ে ছুটে আসছে, সাফল্যের পথে এগিয়ে চলেছে।
ওয়ালেস ডাক দিলেন, মি. ম্যাকলিস্টার, এ সব শোনার পরেও আপনি কেন হতাশ হচ্ছেন? গো অন, গো অন স্টেডি, আপনারও সাকসেস সামনেই আছে।
ম্যাকলিস্টার ছুটে এসে ওয়ালেসের হাত ধরল। প্রায় চুপিচুপি স্বরে বলল, আছে, না? আছে আছে, আপনার কথা শুনে সত্যি আনন্দ হচ্ছে, বিশ্বাস হচ্ছে। আমি আবার টুয়েন্টি পার্সেন্ট ডিভিডেন্ড দেব।
ওয়ালেস বললেন, নিশ্চয় দেবেন। জুটের এখন কিশোরী বয়স, প্রাক যুবতী, তার পূর্ণ যৌবন উথলে ওঠার সময় আসছে। তার মতো সুন্দরী মেয়ে ট্রয়ের রানির চেয়ে কিছুমাত্র কম নয়। সে এখন আমাদেরই। আসুন, ইন্ডিয়ান জুট ইন্ডাস্ট্রির জন্যে আমরা এবার স্কচ পান করি।
সকলে হুররা দিয়ে উঠল।
রোমান্স! রোমান্স! জুট আজকে ভারতের বিচিত্র রোমান্স। আগামী বিংশ শতাব্দীতে তার রোমান্স আরও বাড়বে। গঙ্গার দুই কূল ভরে যাবে চটের কারখানায় কারখানায়।
মাস্টার হরিচরণের বাজনা চলেছে পুরো মাত্রায়।
.
৪০.
রসুল তার সহচরদের নিয়ে খাবার বিতরণ শুরু করল। রসুইখানায় এসে ভান্ডা দাঁড়িয়েছে। রসুলের সেটা ভাল লাগছে না। সে জানে, তার কী কর্তব্য। সাহেববাড়িতে সে নতুন কাজ করছে না, নতুন খাওয়াচ্ছে না। ভান্ডার এই অকারণ কাগিরি সে মানতে পারে না। রসুল তাই এক বোতল মদ তুলে দিল ভান্ডার হাতে। বলল, পি লিজিয়ে সাব।
কোন সাপের কী মন্ত্র, রসুল তা জানে। সাহেবদের কাছছাড়া হবার উপায় নেই। নইলে বাংলোর দুই ঝাড়ুদারনি, খাঁদনবালা আর পাঁচিকে ডেকে নিয়ে আসত। তারাই সরিয়ে নিয়ে যেতে পারত ভান্ডাকে। নয়তো বাংলোর চাকরানি ভুলি।
কিন্তু রসুল আজকের এই ভান্ডাকে ঠিক চেনে না। এই ভান্ডা এখন আর শুধু নারীভুক নয়। ওর ফিরিঙ্গি প্রাণে আজ পিতৃরক্তের স্বপ্ন, ওকে নেশাগ্রস্ত করে তুলেছে। তাই মদের বোতলটা নিয়েও ফার্ডিনান্ড লাফিয়ে উঠল না। ছিপি খুলে ঢক ঢক করে গলায় মদ ঢেলে, ঝিমঝিম স্বরে বলল, রসুল বকস, সাহাবলোগকো আচ্ছা করকে খিলাও, ঠিকসে খিলাও।
যেন সে বলবে, তবে রসুল সাহেবদের ভাল করে খাওয়াবে। মনে মনে বলল হালায় বান্দর, ছায়েবের জার। এদিকে মদের পাত্র সরিয়ে নেবার হুকুম হয়নি, স্যুপ খাওয়া হয়ে গেল। ওয়াল্টার ঘোষণা করল, ইন্ডিয়ান কারি পিলাউ, ইংলিশ ডিশ, দুরকমই আছে। অনুগ্রহ করে সবাই যেন রুচি ও ইচ্ছেমতো খান।
ওয়ালেস-ই বলে উঠলেন, লং লিভ ফোর্ট গ্লাস্টার ব্রাঞ্চ ম্যানেজার।
আবার সবাই গেলাস তুলে ধরল। ম্যাকলিস্টার বলে উঠল, কিন্তু মিসেস ম্যানেজারের অভাবটা আমি বেশ বোধ করছি। ওয়াল্টার, তুমি যদি বলো, কলকাতায় পাত্রী দেখব। এখন অনেক মেয়ে, প্রচুর মেয়ে।
ওয়াল্টার বলল, হ্যাঁ, আমি বিয়ে করব, ফুল ফ্লেজেড মিল যখন চালাতে পারব, তখন আমি বিয়ে করব স্যার। তার আগে নয়।
ম্যাকলিস্টার বলল, নাঃ, তুমি দেখছি গোঁড়া আর গোঁয়ার স্কচ। ফুল ফ্লেজেড মিল হতে হতে যে তুমি থুথুড়ে বুড়ো হয়ে যাবে খোকন!
নেশায় এখন ওয়াল্টারের সব লজ্জা সংকোচ দ্বিধা কেটে গেছে। বলল, স্যার, আপনি আমার আগে থেকেই এ দেশে আছেন, নিজের হাতে মিল তৈরি করেছেন, কিন্তু আজ অবধি কোনও মহিলার পাণিপীড়ন করেছেন বলে আমরা শুনিনি। নিশ্চয়ই ফিলাডেলফিয়ায় বিয়ে করে আসেননি আপনি?
ওয়ালেস উচ্ছ্বসিত হয়ে বলে উঠলেন, ভেরি গুড, ভেরি গুড মি. ওয়াল্টার, মি. ম্যাকলিস্টারকে এতক্ষণে আপনি একটা পাল্টা দিতে পেরেছেন।
ওয়ালিক বলে উঠল, এবং এর সন্তোষজনক জবাব পেলে, আমরা সকলেই বিশেষ সুখী আর কৃতজ্ঞ হব।
ম্যাকলিস্টার হা হা করে হেসে উঠল। বলল, আমাকে তোমরা এ কথা জিজ্ঞেস করছ? ওহে, যে কারণে বিয়ে, তার কিছুই আমি বাকি রাখিনি। তোমরা জান, বাউরিয়ায় বসে, আমি স্কচ হুইস্কি আর ফ্রেঞ্চ কনিয়াক পাইনি বটে, কিন্তু সাদা চামড়ার মেয়েদের একটা গোটা জেনানা আমি পুষেছি। এই হিন্দুস্থানে যাকে বলে হারেম। আমার মতো লোক বিয়ে করলেই সর্বনাশ হত। রোজ মারামারি কাটাকাটি হত। সব জেনেশুনে আমাকে কেন ঘাঁটাচ্ছ?
ম্যাকলিস্টার মিথ্যে বলেনি। একটা ঘটনা প্রায় সকলেরই জানা। স্কটল্যান্ডের পশ্চিমে, আটলান্টিকের ছোট ছোট দ্বীপের বন্দি শিবির থেকে, যাবজ্জীবন দ্বীপান্তরিত একশোটি মেয়েকে সে বাউরিয়ায় আমদানি করেছিল। স্বভাবতই সেই সব মেয়েরা প্রায় সকলেই গুরুতর অপরাধে অপরাধিনী ছিল। খুন, ব্যভিচার, এবং অন্যান্য সামাজিক অপরাধে, অপরাধিনী, নানান বয়সের সেই সব মেয়েদের এনে, বিশেষ করে উইভিং ডিপার্টমেন্টে ছড়িয়ে দিয়েছিল সে।
ওয়ালিক বলল, আমরা শোনবার জন্যেই আপনাকে ঘাঁটাচ্ছি স্যার।
ওয়ালেস বললেন, রিয়েলি, সেই আইলস অব আয়ারের মেয়েদের কথা আপনার মাথায় এল কী করে, আর গভর্নমেন্ট রাজিই বা হল কী করে?
ম্যাকলিস্টারের রক্তাভ চোখে ও মুখে যেন অনেকগুলি ব্যথিত ও উৎকণ্ঠিত দুশ্চিন্তার রেখা ফুটে উঠল। বলল, ড্যাম ইওর গভর্নমেন্ট, ওরা কী করে রাজি হয়েছিল আমি জানি না। একটা এক্সপেরিমেন্ট হিসাবেই হঠাৎ ব্যাপারটা আমার মাথায় এসে গেছল। আর, সম্ভবত আমাদের সরকার আর কর্তৃপক্ষেরও তাই, তারাও একটা এক্সপেরিমেন্টের জন্যেই বোধহয় রাজি হয়ে গেছল। কিন্তু আইরিশ ওসেন নয়, নর্দার্ন হাইল্যান্ডস-এর নীচে, আটলান্টিকের দ্বীপের জেলখানার কয়েদি ওরা। আমি অবিশ্যি প্রথমে ভেবেছিলাম, আটলান্টিকের ওই সব দূর দ্বীপের মতো, এই বাউরিয়াও ওদের কাছে একটা দ্বীপান্তরের নির্বাসনই হবে। বিদেশ বিভূঁই, অচেনা বাংলাদেশ, এখানে থেকে কাজকর্ম ভালই করবে। কাজকর্ম যে খারাপ শিখেছিল, তা নয়। কয়েকজন তো এক্সপার্ট উইভার ছিল, আর তারা সকলেই ডান্ডি এক্সপার্ট মেয়ে। আমি ওদের জন্যে, আমার বাংলোর কাছাকাছিই একটা ব্যারাক তৈরি করে দিয়েছিলাম। কাজও ওরা খুব ভাল করছিল। আর বুঝতে পারছেন মি. ওয়ালেস, ম্যানেজার ম্যাকলিস্টারের বাংলোটাও প্রায় ওদের দখলেই চলে গেছল। আমার অ্যাসিস্ট্যান্ট অ্যান্ড ওভারসিয়ারের দলেরাও হোমের মেয়েদের পেয়ে, কারখানার বাইরে আর পা-ই দিত না। তার মধ্যে দু-তিনজন অ্যাসিস্ট্যান্ট ওভারসিয়ার বিবাহিত ছিল। তাদের বউয়েরা তো রীতিমতো প্রমাদ গুনল। স্বামীদের দাবিয়ে রাখাই দায় হল বেচারিদের। সন্ধের পরেই ঘরের তালা বন্ধ করে দিত। যাতে কর্তারা ঘর থেকে বেরুতে না পারে। আর আমাকে যে কী গালাগালটা দিচ্ছিল, তা আমিই জানি। তারাই রটালে যে, আমি একটা একশো মেয়ের জেনানা খুলে বসেছি।
ওয়ালেস বললেন, একেবারেই রটনা? ঘটনা কি কিছুই ছিল না মি. ম্যাকলিস্টার?
ম্যাকলিস্টার বলল, ছিল না মানে? টেরিবলি ছিল স্যার, ডেঞ্জারাসলি ছিল। নইলে আর ওয়াল্টারকে বলছি কেন? প্রথমটায় আসকারা দিয়ে তারপরে আর শাসন করতে পারছিলাম না। সবাইকে একসঙ্গে নিয়ে তো আর বাংলোতে রাত্রিযাপন করা যায় না। আর সেই সব মেয়ে, ও খ্রাইস্ট! নেটিভদের কাছ থেকে কলসি কলসি কান্ট্রি লিকার কিনে, গিলত, আর সারারাত্রি হুল্লোড় করত। সারাদিন কাজ করেও ঘুম ওদের চোখে ছিল না। নিজেদের মধ্যে মারামারি তো রোজ লেগেই ছিল। কারখানার মধ্যেই এক একদিন গোলমাল লাগিয়ে দিত। অবিশ্যি লক্ষ করে দেখেছিলাম, কয়েকটি মেয়ের ইনিশিয়েটিভেই ও সব ঘটছিল। সেই মেয়েটিকে একদিন ক্যালকাটা পুলিশের হাতে তুলে দিলাম। তারপরে ওরা একটু শান্ত হয়েছিল।…এখন থেকে ধরুন, সাত বছর আগে এইটিন সেভেনটি ফাইভের কথা বলছি, কয়েক মাস ওদের নিয়ে সবদিক থেকেই আমি খুব ভাল ছিলাম। কিন্তু গোটা ব্যাপারটাই তো একটা ভুলের উপর গড়ে উঠেছিল। এইসব মিনিংলেস এক্সপেরিমেন্টের কোনও ফল পাওয়া যায় না। ওই সব লাইফ সেন্টেসেড মেয়েরা ইন্ডিয়াতে আসতে চেয়েছিল কোনও একটা আশা নিয়ে। অথচ কোনও আশাই তারা পায়নি। হয়তো তাদের লেবার চার্জটা নেটিভদের থেকে কিছু বেশি করা হয়েছিল, বাসস্থানের ব্যবস্থাও মোটামুটি মন্দ ছিল না। কিন্তু সেটাই জীবনের সব নয়। ইন্ডিয়ার জুট ইন্ডাস্ট্রির কী হবে না হবে, সেটা ওদের ভাববার কথা নয়।
লিটলজন বাধা দিয়ে বলে উঠল, আর একজন ম্যাকলিস্টারের ফিজিকাল আর্জ মেটানোর আশাতেই একমাত্র তারা আসেনি।
বাধা পেয়ে ম্যাকলিস্টার থমকে গেল। রক্তাভ চোখ তুলে তাকাল লিটলজনের দিকে। চকিত মুহূর্তের জন্যে ম্যাকলিস্টারের চোয়াল দুটি শক্ত হয়ে উঠল। ওয়ালিক শঙ্কিত হয়ে উঠল সকলের আগে। সে দেখল, ম্যাকলিস্টারের গেলাস ধরা থাবাটা শক্ত হয়ে উঠেছে। সে ওয়াল্টার আর ওয়ালেসের দিকে তাকাল। দুজনের সঙ্গেই চোখাচোখি হল তার। ওয়ালেস আর ওয়াল্টারের চোখেও উদ্বেগ ফুটে উঠেছে। ওয়ালিক তাড়াতাড়ি উঠে দাঁড়াতে গেল। হয়তো এখুনি ম্যাকলিস্টার ঝাঁপিয়ে পড়বে লিটলজনের উপর।
কিন্তু ম্যাকলিস্টার সে রকম কিছুই করল না। সে গেলাসটা একবার শুধু ঠোঁটে ছোঁয়ালে, আবার নামিয়ে রাখল। মাতালের মতো আচ্ছন্ন মোটা শান্ত গলায় বলল, আপনি আমাকে অপমান করছেন, আমি বুঝতে পারছি মি. লিটলজন। জানি না, আপনার এত তিক্ততা কীসের। কিন্তু আমি রাগ করতে পারছি না। যদিও, সত্যি, আমি ওই সব মেয়েদের নিয়ে হিন্দুস্তানি নবাবদের মতো জীবনযাপনের কথা ভাবিনি। আপনার ভাষ্য অনুযায়ী, ফিজিকাল আর্জ মেটানোর জন্যে, দূর দেশ থেকে ওদের আমি টেনে আনিনি, তবু রাগ করতে পারছি না, কারণ, ব্যাপারটা সত্যি সে রকমই দাঁড়িয়ে গিয়েছিল। আসলে আমি একটা বিশেষ কিছু করতে চেয়েছিলাম। একটা কিছু মাথায় এসে গেলে, আমি আর স্থির থাকতে পারি না। তার জন্যে আমার ইন্ডিয়ার ম্যানুফ্যাকচারার বন্ধুরা কেউ পাগল বলে আমাকে, কেউ শয়তান বলে। হয়তো আপনার কাছেও আমি শেষের গালাগালটাই পাব। কিন্তু আপনি জেনে রাখুন, ওদের ফিজিকাল আর্জের কাছে, একজন কেন, হান্ড্রেড ম্যাকিলস্টারসের আর্জও অতি তুচ্ছ। সেটা আমি প্রত্যক্ষ করেছি, ভয়ংকরভাবে প্রত্যক্ষ করেছি। অস্বাভাবিক জীবনযাপনের ফলে, অনেকটা পশুর মতো হয়ে গেছে ওরা, অ্যান্ড আই মাস্ট কনফেস, আমি শেষ পর্যন্ত ওদের পশুত্বের শিকার হয়ে গিয়েছিলাম। আপনি আমাকে ইনসাল্ট করছেন মি. লিটলজন…।
ম্যাকলিস্টারের গলা ডুবে গেল। চোয়াল দুটি শক্ত হয়ে উঠল তার। নিজের থাবাটা সে রক্তাভ চোখে দেখতে দেখতে আবার বলে উঠল, কিন্তু আমি রাগ করতে পারছি না। আপনি কী বলছেন বা আমি কী হয়ে গিয়েছিলাম, সেটা বড় কথা নয়, তাই রাগ করতে পারছি না। কারণ ওদের আমি চিনতাম, বুঝতাম। ওদের সমস্ত উচ্ছ্বঙ্খলতার মূলে ছিল হতাশা। হিন্দুস্তানে আসা মানে একটা বিরাট পরিবর্তনের স্বপ্ন ছিল ওদের।
ম্যাকলিস্টার আবার থামল। সে যেন দাঁতে দাঁত চেপে গোঙাচ্ছে।
লিটলজন যেন ম্যাকলিস্টারের কথার কোনও অর্থই বুঝতে পারছে না, এমনি একটা ভাবলেশহীন মুখ নিয়ে সকলের দিকেই ফিরে ফিরে তাকাচ্ছে। যেন এ সবের সে কিছুই জানে না। তার মুখ ঘামে ভিজে উঠেছে, চিবুকের কাছে বেয়ে পড়ছে। আসলে সে ভয় পেয়েছে। ম্যাকলিস্টারের ভাবভঙ্গি দেখে ভিতরে ভিতরে একটা আতঙ্ক, তার নেশার উত্তেজনার সঙ্গে মিশে, সহসা স্নায়ুসমূহকে বিকল করে দিয়েছে।
ওয়ালেস গলায় জোর দিয়ে বলে উঠলেন, আমি জানি, আমি জানি মি. ম্যাকলিস্টার, আপনি একটা জেনানা খোলবার জন্যে ওই সব মেয়েদের নিয়ে আসেননি। বাউরিয়া ফ্যাক্টরিতে আপনি একটা অদ্ভুত উন্মাদনার সৃষ্টি করতে চেয়েছিলাম, একটা নতুন কিছু করে সবাইকে অবাক করে দেবার উত্তেজনাতেই এ রকম কাণ্ড করেছিলেন। তারপরে আপনি ওদের প্রতি স্নেহপ্রবণ হয়ে উঠেছিলেন, ওদের ভালবেসেছিলেন, ওদের বুঝতে পেরেছিলেন। আপনি ওদের কথা বলুন।
ম্যাকলিস্টার তার গেলাস তুলে চুমুক দিল। হাতের পিঠ দিয়ে ঠোঁট মুছে বলল–ওদের কথা, ওদের কথা খুব সহজ, আর সরল মি. ওয়ালেস। ইন্ডিয়াতে আসবার সময় ওরা জানত, নতুন কোনও দ্বীপে নয়, নতুন কোনও জীবনের পথেই ওরা চলেছে। হয়তো সেখানে ওরা সংসার পাততে পারবে, একজন পুরুষকে নিয়ে। যে কোনও একজন পুরুষ, সে কালা কিংবা ধলা, সে সব চিন্তা ওদের মাথায় ছিল না। কেউ কেউ অবশ্য ওদের ঠাট্টা করে ফাদারল্যান্ড থেকে বলে দিয়েছিল, যাও, হিন্দুস্থানে গেলে তোমরা সবাই নবাবের বেগম হয়ে যাবে। সোনার থালায় রুটি, আর সোনার গেলাসে মদ খাবে। সে সব ওরা বিশ্বাস করেনি। তবে ওরা খুন করুক, ডাকাতি করুক, বেশ্যাবৃত্তি করুক, ওরা যে মেয়ে, এ কথাটা ওরা কখনও ভুলতে পারে না। সব থেকে নটোরিয়াস, হল্লাবাজ মেয়েকেও দেখেছি, অন্তরে অন্তরে একটাই আকাঙ্ক্ষা, স্বামী পুত্র সংসার, যে কোনও অবস্থাতেই থোক। এই পাওয়ানা আর স্থিতির আশা যতই নষ্ট হয়েছে, ততই দুর্বিনীত হয়ে উঠেছে ওরা। ওরা যখন প্রথমে আসে, সংবাদটা খুব ছোট করে ইস্ট ইন্ডিয়া কোম্পানির মুখপত্রে পাবলিশ করা হয়েছিল। ক্যালকাটার অনেক ইউরোপীয় ভদ্রলোকদেরই খুব উৎসাহ দেখেছিলাম। আর সেই সব জেন্টলম্যানরা যে এই সব মেয়েদের বিয়ে করবার জন্যে উৎসাহিত হয়েছিলেন, তা নয়। তারা জানতেন, ওই সব খুনি চোর উঞ্ছ মেয়েদের বিয়ে করা যায় না। তারা হারল হাউস খুলবেন ভেবেছিলেন। ক্যালকাটার আমাদের দেশীয় বিজনেসম্যানদের জানতে তো আমার বাকি নেই। বেশ্যাবৃত্তির কারবার করে, তারা কিছু কামিয়ে নিতে চেয়েছিলেন। আমি আগের থেকেই তাই ঠিক করে রেখেছিলাম, ক্যালকাটা পোর্টে যেন মেয়েদের নামতে না হয়। তার জন্যে অবশ্য কর্তৃপক্ষ গোলমাল পাকাবার চেষ্টা করেছিল। বাট আই অ্যাম রিচার্ড ম্যাকলিস্টার, আমিও এখানে রোজগার করবার জন্যেই এসেছি। এনি ইনজিনিয়াস কাজ আমার দ্বারাও সম্ভব। কিন্তু আমার স্বগোত্রের মাংস আমি খেতে পারব না। ওই মেয়েরা আমারই স্বগোত্র। নিতান্ত অ্যাকসিডেন্টালি হয়তো আমি খুনি হয়ে উঠিনি, কিন্তু আমিও একটা ভ্যাগাবন্ড। তা ছাড়া মেয়েদের দেহ বিক্রির পয়সায় ভদ্রলোক হবার মতো বিজনেসম্যান হওয়া আমার পক্ষে সম্ভব নয়। ক্যালকাটা পোর্টে আমি ওদের নামতে দিইনি। কর্মচারীরা হুকুমনামা দেখে, তল্লাশি করে গিয়েছিল। পোর্টের ঘাটে অনেক। লোক দাঁড়িয়েছিল ভিড় করে। শিস দিয়ে, টুপি উড়িয়ে, মেয়েদের ডাকাডাকি করেছিল। মেয়েরাও জাহাজ থেকে মেতে উঠেছিল। ডেক থেকে তারাও চিৎকার করে, হাত তুলে নেচেকুঁদে একাকার করেছিল। দু-একটা মেয়ে তো গরমের নাম করে, যাকে বলে একেবারে স্টার্ক নেকেড হয়ে নানান অঙ্গভঙ্গি করতে আরম্ভ করেছিল। পোর্টে নামতে দেওয়া হয়নি বলে, জাহাজের ক্যাপ্টেন থেকে আমাকে একেবারে মা-বাপ উদ্ধার করে ছেড়েছিল।…কিন্তু যাক সে কথা। যে কথা বলছিলাম, ভাল কর্মী এবং ভাল গৃহিণী হওয়ার সব গুণই ওদের মধ্যে ছিল, আর ওই একটি আকাঙ্ক্ষা, সেটল, সেট উইথ এ ম্যান অ্যান্ড চিলড্রেন। ভাবলে অবাক হবেন, কয়েকটা মেয়েকে দেখেছি নেটিভ ওয়াকারদের সঙ্গে পর্যন্ত ভাব জমিয়ে, সংসার পাততে চেয়েছিল। কিন্তু সত্যি বলতে কী, সাদা চামড়া এমন একটা বেরিয়ার, নেটিভ ওয়ার্কাররা বিয়ে করা তো দূরের কথা, মেমসাহিবের গায়ে হাত দিতেই ওদের একটা কুসংস্কারের বাধা। তবু অন্তত দুটি মেয়ে আজ নেটিভের ঘর করছে, সে তত আমি চোখের সামনেই রোজ দেখতে পাচ্ছি।
শ্রোতারা সকলেই অবাক হয়ে তাকিয়ে ছিল। পান-ভোজনের কথা তারা প্রায় ভুলেই গিয়েছিল। ওয়াল্টার বলল, নেটিভের সঙ্গে ঘর করছে!
–ইয়েস, করছে। নেটিভ দুজনের একজন মুসলিম, আর একজন হিদেন।… কিন্তু এ তো মাত্র দুজন। বাকিরা আমি দেখলাম, আস্তে আস্তে বাউরিয়া ছেড়ে পালিয়ে যেতে লাগল। রাত্রের অন্ধকারে পায়ে হেঁটে, কিংবা নদী পথে নেটিভ বোটম্যানদের বোটে করে অনেকেই পালিয়ে চলে গেছে। ওরা এমনিতেই বেপরোয়া। অজানার প্রতি কৌতূহল আর সুখের হাতছানি ওদের টেনে নিয়ে গেছে। এবং এ বিষয়ে কোনও সন্দেহ নেই, বেশি দূরে ওদের টেনে নিয়ে যেতে পারেনি। ক্যালকাটারই নানান অলিতে-গলিতে ওরা জীবন কাটাচ্ছে। হয়তো কেউ কেউ আবার অপরাধ করে জেলে গেছে। একজনের সংবাদ তো নিউজপেপারেই বেরিয়েছিল, গুরুতর অপরাধ, মার্ডার করেছিল সে। আপনারাও পড়েছেন নিশ্চয়, মিস রোজা নাম্নী এক শ্বেতাঙ্গিনী কর্তৃক একজন আর্মেনিয়ান রেলওয়ে গার্ড নিহত।
ওয়ালেস বলল, হ্যাঁ হ্যাঁ পড়েছি, লাস্ট ইয়ারেই পড়েছি মনে হচ্ছে।
ম্যাকলিস্টার বলল, হ্যাঁ লাস্ট ইয়ারেরই ঘটনা। বয়স আর বর্ণনা থেকেই আমি চিনতে পেরেছিলাম, এ সেই দলের মেয়ে রোজা। এখনও আমার চোখে ভাসছে ওর চেহারাটা, শক্ত বলিষ্ঠ ছোটখাটো চেহারা, বেশ একটা মিষ্টিভাব, সেনসুয়াস, আই মিন ভোলাপচুয়াস, যেটা ওর ছেলেবেলার দুর্ভাগ্য থেকেই আয়ত্ত করেছিল। ওর গালে একটা কাটা দাগ ছিল, শুনে রাখুন, ওটা কোনও অস্ত্রের দাগ নয়, মানুষের দাঁতের দাগ। মাত্র ষোেলো বছর বয়সে জ্বণ হত্যার জন্যে প্রথম জেল খেটেছিল। তারপরে ইংল্যান্ডের রাজপরিবারে কোনও সৌভাগ্যবানের জন্ম উপলক্ষে কিছু কয়েদিকে ছেড়ে দেওয়া হয়েছিল। ওকেও দিয়েছিল। আবার ধরা পড়েছিল ও আর ওর মা, একসঙ্গে, চার্জ–মার্ডার! রোজার নিজের মুখেই শুনেছি, একজন পুলিশের সাব-ইনস্পেক্টরকে ও আর ওর মা মারামারি করতে করতে মেরে ফেলেছিল। নইলে, সেই লোকটাই ওদের মেরে ফেলত। লোকটা ছিল ওর মায়ের একজন দোস্ত। নিষ্ঠুর আর শয়তানের শিরোমণি। তাতেই রোজার দ্বীপান্তর হয়েছিল। অ্যান্ড ইট ইজ অ্যানাদার মার্ডার বাই হার।
ওয়ালেস বললেন, এবারও সে কোর্টে বলেছে, আর্মেনিয়ান রেলওয়ে গার্ড ওকে ডেডলি ওয়েপন দিয়ে আঘাত করেছিল। ও নিজেকে বাঁচাতে গিয়ে মেরেছে লোকটাকে।
ম্যাকলিস্টার বলল, সেটা মিথ্যে নয় মি. ওয়ালেস। কাগজের সংবাদেই ছিল, আহত অবস্থায় ওকে পাকড়াও করা হয়েছিল। শি ওয়াজ অ্যারেস্টেড ইন এ ব্লাডস্টেনড় কন্ডিশন। স্ট্রেঞ্জ! কতই বা বয়স রোজার। এখন বোধহয় হার্ডলি তিরিশ। আমি ওকে ভালই চিনি, ভালই…
ম্যাকলিস্টারের গলা ডুবে গেল। তার চোখে, বাউরিয়ার বাংলোর কোনও রাত্রে, তার নিজেরই শয্যাতে বোধহয় একটি মেয়ে ভেসে উঠল। যে মেয়েটার গালে কাটা দাগ, আর সেই কাটা দাগের উপর হয়তো তারই উন্মত্ত সোহাগের তপ্ত স্পর্শ ঝাঁপিয়ে পড়ছে। শ্রোতারা সকলেই যেন রোজাকেই সন্ধান করতে লাগল ম্যাকলিস্টারের মুখের রেখায় রেখায়, তার চোখের স্বপ্নের ভিতর দিয়ে।
ম্যাকলিস্টারের গলা ভেসে উঠল আবার, যেন কোনও গহ্বরের নিচু থেকে, এই রোজাকে ওরা দশ বছরের শাস্তি দিয়েছে। হয়তো আরও কেউ কেউ অন্যান্য অপরাধ করে জেলে গেছে। কেউ হয়তো হারলট্রি বেছে নিয়েছে। কেউ হয়তো সত্যি সুখের সংসারই পেতে বসেছে।
ওয়ালেস বললেন, বাউরিয়াতে কি এখন এদের কেউ নেই?
ম্যাকলিস্টার বলল, আছে, এখনও আট-দশ জন হবে। এবং আমার স্বীকার করতে বাধা নেই, তাদেরই একজনকে নিয়ে আমার এই দূর বিদেশের বাংলোর সংসার, তার নাম জুডিথ। মিস জুডিথ ম্যাকবি। সে উইভিং ডিপার্টমেন্টে চারটে তাঁত একসঙ্গে চালায়। আর ম্যাকলিস্টারের ঘর গৃহস্থালিও চালায়। মানুষের যে দুটো রূপ থাকে, জুডিকে না দেখলে আমি তা বিশ্বাস করতে পারতাম না। সে যতক্ষণ জামার উপরে কালো অ্যাপ্রন ঝুলিয়ে, পাকা তাঁতির মতো ছুরি হাতে নিয়ে কাজ করে, ততক্ষণ সে একরকম। সারা গায়ে ধুলো আর জুট ডাস্ট মাখা। হাস্যময়ী। এনার্জিটিক। নেটিভ ওয়ার্কারদের সঙ্গে হেঁকে ডেকে ছুটে কাজ করে। ছুটির পরে ব্যারাকে ঢুকে যখন পরিষ্কার পরিচ্ছন্ন হয়ে পোশাক পরে, সেজেগুজে আসে তখন সে আর-এক রকম। গম্ভীর, বিষণ্ণ, স্বল্পবাক, আমাদের সামাজিক আদব কায়দায় আশ্চর্য দুরস্ত। একটুও বোঝা যায় না, যাবজ্জীবন দ্বীপান্তরিত একটি কয়েদি মেয়ে হিন্দুস্থানে এসেছে ফ্যাক্টরির কাজ করতে। কলকাতার যে কোনও ইউরোপীয়ান ভদ্রলোকের বাড়ির মহিলার মতোই তখন তার ব্যবহার। জুডির বয়সও রোজার মতোই হবে। রোজাকে যে রকম সুন্দরী বলে মনে হত, ঠিক সেরকম নয় জুডি। চেহারাটা এর তেমন ভাল নয়। যদিও দীর্ঘাঙ্গী আর স্বাস্থ্যবতী।…ন্যাচারলি, ও আমার সঙ্গেই খাওয়াদাওয়া করে। বাংলোর বেয়ারা খানসামারা দেখেছি, ওকে বেশ রিগার্ড করে। সেলাম ঠুকে মেমসাহিবের সম্মান দেয়। কিন্তু এই একটা ব্যাপারই ভারী আশ্চর্য, সন্ধ্যাবেলা ও অন্য মেয়ে হয়ে যায়। সারাদিন ধরে আমার যে উন্মাদনাটা থাকে, সন্ধ্যাবেলা জুডির সামনে আর সেটা থাকে না। একটু যে হাসাহাসি মাতামাতি করব, সেটা কিছুতেই হয় না। আমার যা স্বভাব আমার যা চরিত্র, সব কিছুই একটু হাইটেন্ড না হলে আমার ভাল লাগে না। কিন্তু জুডির সামনে আপনা থেকেইনম্র হয়ে উঠি, এবং সবথেকে আশ্চর্য, আমার মধ্যেও গাম্ভীর্য আর বিষণ্ণতা নেমে আসে। জুডির সান্নিধ্যেরই রেজাল্ট সে সব। অথচ, কী বলব, একটা অদ্ভুত আবেগ, আমার ভিতরে থরথর করতে থাকে। জুডিরও। আমি মনে করি, ওকে একটু আদর করি, যাতে ও শান্তি পায়, আনন্দ পায়। কিন্তু আমিই যেন অসহায় শিশুর মতো হয়ে পড়ি। ও আমার মাথাটা ওর কোলের উপর টেনে, ফিসফিস করে ডাকে, রিচার্ড! রিচার্ড!…
ম্যাকলিস্টার চুপ করল। সকলেই চুপচাপ, কিন্তু সকলেরই মধ্যে একটা নিঃশব্দ আবেগের তরঙ্গ খেলা করছে। আর সে সময়ে মাস্টার হরিচরণের বেহালাটায়ও টানা সুরের ঝংকারে বাজছে। ওয়ালেস নিচু গলায় বললেন, ইউ, মাই ওন্ড বয়, ইউ আর ইন লাভ!
ম্যাকলিস্টারের গলায় যেন একটা গম্ভীর আনন্দের তরঙ্গ দুলে উঠল। বলল, আই ডোন্ট নো মি. ওয়ালেস, আই ডোন্ট নো। শুধু এইটুকু বলতে পারি, বিষণ্ণতার মধ্যেও একটা গভীর আনন্দে আমরা ডুবে যাই, গভীর আনন্দ। শি ইজ এ জেম্‌! কিন্তু জুডিও একজন খুনি।
-খুনি!
সবাই যেন বিস্ময়ে প্রায় কেঁপে উঠল–শি ইজ মার্ডারার?
ম্যাকলিস্টার বলল, মার্ডারার! ও ওয়েল এর মেয়ে, ওর প্রেমিককেই হত্যা করেছিল। অপরাধ, প্রেমিকের বিশ্বাসঘাতকতা। লোকটা ওকে ডুবিয়েছিল। তবু খুনের ব্যাপারটা শুনে, আপনাদের মতো আমিও অবাক হয়েছিলাম। জুডিও বলেছিল, ওকে আমি ঘৃণা করে মারিনি, বিশ্বাস করতে পার। আমি তো ওর বিবাহিতা স্ত্রী ছিলাম না। সুতরাং আমাকে ছেড়ে যাবার অধিকার ওর ছিল। কিন্তু সেটা এত অসহ্য কষ্টকর ছিল, আমি কিছুতেই ভাবতে পারছিলাম না, ও আর একজনকে ভালবাসবে। দারুণ কষ্টে, বিষ খেয়ে মরব ভেবেছিলাম। কিন্তু আমি নিজেও আশ্চর্য, সেই বিষই আমি ওকে খাইয়ে দিয়েছি। আমারই চোখের সামনে ও মরেছে, আমি দেখেছি। পুলিশ যখন এসেছে, তখন আমি ওর মৃতদেহ নিয়ে বসেছিলাম, স্বীকারোক্তি করেছিলাম। পৃথিবীতে এমন যন্ত্রণাদায়ক বিস্ময় আর কী থাকতে পারে। যাকে আমি আমার সমস্ত কিছু দিয়ে চেয়েছি, হারাবার ভয়ে তাকেই আমি শেষ করেছি। ও যখন আমারই কোলে ঢলে পড়ল, তখন ওকে আমি পাগলের মতো আদর করেছিলাম। কী একটা তীব্র সুখ যে তখন অনুভব করেছিলাম, আর এমন একটা গভীর শান্তি, তা আমি ব্যাখ্যা করে বলতে পারি না। কিন্তু তখনও একটা বিষয় আমার অজানা ছিল। পুলিশের কাছে স্বীকারোক্তি করার পর আমার কয়েদের হুকুম হয়ে গেল। আমার ভিতরটা তখন এক ধরনের শূন্যতায় ভরা। যেটাকে আমি গভীর শান্তি মনে করেছিলাম। মনে মনে বলছিলাম। আর তো আমার দুঃখের কিছু নেই, আর তো আমার কিছু হারাবার ভয় নেই। যাকে নিয়ে আমার জীবনের আলো আঁধারের খেলা, তার তত আর কোনও অস্তিত্ব আমি রাখিনি। সে এখন কবরের তলায়।…এই কথা যখন মনে হল, তখনই যেন আমার ভিতরের অন্ধকার থেকে হঠাৎ জানতে পারলাম, কিন্তু আমি বেঁচে আছি, আমি বেঁচে আছি এখনও।
জুডিথের কথাগুলি বলতে বলতে ম্যাকলিস্টার নিজেই যেন যন্ত্রণায় অস্থির হয়ে উঠল। সে না থেমে বলে চলল, আপনারা যদি জুডির মুখ থেকে শুনতেন সেই সব কথা! কথাগুলো বলতে বলতে ও ওর নিজের গলাটা টিপে ধরে, বুকের কাছটা খামচাতে থাকে। আর তখন জুডি আমার নাম ভুলে যায়। ও আমাকে তখন লিজে বলে ডাকতে থাকে। ওর মুখটা যেন পুড়ে কুঁচকে ওঠে, হাঁপাতে হাঁপাতে, নিচু গলায় জুডি তখন বলে, জান লিজে, আমি বেঁচে আছি, এই কথাটা যেন ছোরা হাতে একটা খুনির অন্ধকার থেকে আচমকা বেরিয়ে আসার মতো। তোমাকে আমি শেষ করে দিয়েছি, কারণ তোমাকে হারাতে পারব না বলে, আর আমি বেঁচে আছি! আমি বেঁচে আছি। আমি পাগলের মতো মাথা কুটতে লাগলাম জেলের দেয়ালে। রক্ত বেরুল, কিন্তু ওয়ার্ডাররা ছুটে এল। ওরা আমাকে মরতে দিল না।… অবিশ্যি এ কথাগুলো জুডি রোজ রোজ বলে না, এক-একদিন হঠাৎ বলে ওঠে।
ওয়ালেস যেন আর ম্যাকলিস্টারের কথা শুনছিলেন না। ওঁর ঠোঁট দুটি নড়ছিল। আপন মনে যেন ফিসফিস করে কী বলছিলেন। ম্যাকলিস্টার থামতে, উনি অভিনয়ের সুরে আবৃত্তি করে বলে উঠলেন,…
হোয়্যার শুড ওথেলো গো?
নাউ হাই ডস্ট দাউ লুক নাউ? ও ইল স্টার্ড
ওয়েঞ্চ
পে অ্যাজ দাউ স্মক! হোয়েন উই শ্যাল মিট অ্যাট
কম্পট,
দিস্ লুক অব দাইন হার্ল মাই সোল্ ফ্রম
হেভেন,
অ্যান্ড ফিয়ে উইল স্ন্যাচ অ্যাট ইট, কোল্ড, কোল্ড,
মাই গার্ল!
 ইভেন, লাইক দাই চেস্টিটি।
ও! কার্সড, কার্সড, স্লেভ, হুইপ মি, ঈ ডেভিলস,…
ওয়ালিক যেন স্বপ্নের উত্তেজনায় নিচু রুদ্ধগলায় বলে উঠল, আনফরগেটেবল, স্যার আনফরগেটেবল, হ্যাটস্ অ!
মাথায় টুপি না থাকলেও, টুপি খুলে নত হওয়ার ভঙ্গি করল সে। ম্যাকলিস্টারের মুখেও যেন অলৌকিক স্বপ্নের ভাব। সে ওয়ালেসের একটা হাত দু হাতে ধরে বলে উঠল, ঠিক, জুডির যন্ত্রণার মধ্যে, ওথেলোর শেষ মুহূর্তের অতি ভয়ংকর যন্ত্রণারই একটা রূপ যেন ফুটে ওঠে। হোয়্যার শুড ওথেলো গো? ওথেলো নিজেকে স্ট্যাব করেছিল। জুডি আত্মহত্যা করবার সুযোগ পায়নি।
ওয়ালেস বললেন, জুডিথের কথা শুনতে শুনতে, ওথেলোর শেষ দিকের কথাগুলোই আমার মনে এল। কিন্তু লিজে কে? ওর প্রেমিকের নাম কি তাই ছিল?
ম্যাকলিস্টার বলল, হ্যাঁ। কিন্তু এখন আর জুডি আত্মহত্যা করতে চায় না। শি ওয়ান্টস টু লিভ। আমি বুঝতে পারি, ওকে বোঝে, বুঝে ওর সঙ্গে একটু সহৃদয় ব্যবহার করবে, এমনি একটি সান্নিধ্য ওর দরকার। ও বলে, রিচার্ড, নিবিড় ব্যথার মধ্যেই একটু আনন্দের খোঁজ পাওয়া যায়। ঈর্ষা মানুষকে ছাড়তে চায় না, অথচ ঈর্ষাই মানুষের শত্রু। এ প্রবৃত্তিকে আমি আমার অন্তর থেকে নিঃশেষে পুড়িয়ে দিতে চাই। আমি নান হতে পারব না। রিচার্ড, তুমি আমাকে যে ভাবে খুশি গ্রহণ করো, আমাকে নিয়ে যা খুশি তাই করো, তা হলেই আমি আমার এ মুক্ত জীবনটাকে একটু ভোগ করতে পারব। আমার নিজেকে বুঝতে পারব।
ওয়াল্টার এতক্ষণে মুখ খুলল। সে যেন এতক্ষণ মন্ত্রমুগ্ধ হয়ে গিয়েছিল। বলল, মি. ম্যাকলিস্টার, আপনি অনুমতি দিলেই আমি বাউরিয়া যাব একবার, আমি মিস জুডিথ ম্যাকবির সঙ্গে পরিচয় করতে চাই।
ম্যাকলিস্টারের মুখে হাসি ছড়িয়ে পড়ল। সে তার স্বাভাবিক হেঁড়ে গলায় এবার বলে উঠল, সত্যি, তোমার বিয়ের কথা বলতে গিয়েই তো এত কথা উঠে পড়ল। নিশ্চয় নিশ্চয়, তুমি যেদিন খুশি বাউরিয়াতে আসবে, বাট মাই ওন্ড বয়, এ বিষয়ে আমি তোমাকে কথা দিতে পারি না যে, মিস ম্যাকবির সঙ্গেই তোমার বিয়ে দিতে পারব।
ওয়াল্টার অত্যন্ত ব্যস্ত গাম্ভীর্যে, লজ্জায় ও সংকোচে বলে উঠল, ও! হোয়াট এ ডিসগ্রেস অন মাই পার্টস। ছি ছি, আপনি কী বলছেন? আমি মোটেই তা বলতে চাইনি।
ওয়াল্টারের অবস্থা দেখে, ম্যাকলিস্টারের সঙ্গে গলা মিলিয়ে সবাই হেসে উঠল। ম্যাকলিস্টার বলল, আরে, তুমি এত লজ্জিত হচ্ছ কেন? তোমাকে ঠাট্টা করা হয়েছে। কিন্তু তুমি আমার কাছে যা জানতে চাইছিলে, তার জবাব পেয়েছ আশা করি। অ্যান্ড নাউ, হোয়াট অ্যাবাউট ইউ মাই বয়? আমি হয়তো চার্চে গিয়ে একজন মহিলার পাণিপীড়ন করিনি, কিন্তু অন্যভাবে করেছি। তুমি কি এখনও তোমার প্রমিস বজায় রাখতে চাও? পুরোপুরি একটা মিল তৈরি না করতে পারলে কি সত্যি তুমি বিয়ে করতে রাজি নও?
ওয়াল্টার যেন সত্যি সত্যি তার মনের গভীরে ডুব দিয়ে, নিজের মনকে আতিপাতি করে খুঁজল। কয়েক মুহূর্ত একেবারে স্তব্ধ থেকে বলল, স্যার, ম্যারেজ অ্যান্ড রোমান্স, ইট ইজ সামথিং এ। কিন্তু উইথ পাওয়ার লুমস, ফুল প্লেজেট জুট মিলের জন্যেই আমি নিজেকে উৎসর্গ করেছি।
আবার একটা হাসির রোল পড়ে গেল। ওয়ালেস বলে উঠলেন, হি ইজ রিয়্যালি অ্যান ইন্ডাষ্ট্রিয়ালিস্ট। বাংলাদেশে বসে এখন জুট বিবাহের চেয়ে বড়। জুট ইজ এ গ্রেটার রোমান্স দ্যান ম্যারেজ। থ্রি চিয়ার্স ফর জুট!
আর একবার সকলের গেলাস সুদ্ধ হাত ঊর্ধ্বে উঠল। ম্যাকলিস্টার বলল, সত্যি, জুট মিল ছিল বলেই মিস ম্যাকবির মতো একজন মেয়েকে পাওয়া গিয়েছে। আমার জীবন মরণ, এখন সবই এই ইন্ডাস্ট্রির সঙ্গেই জড়ানো।
ওয়ালেস বললেন, আমাদের সকলেরই। উই আর অল জুট ব্রাদার্স। হয়তো হিন্দুস্তানের ইতিহাসে, কিংবা আমাদের এম্পায়ারের অভিযানের কাহিনীতে, আমরা নিতান্ত অপাঙক্তেয় থেকে যাব। হিন্দুস্তানের হাজার গালগপ্পের মধ্যে আমাদের কথা হয়তো থাকবে না, বাট ইট ইজ টু, এখানেও অনেক ঘটনা, অনেক বিচিত্র চরিত্রের সমাবেশ হয়েছে। আমি যদি কখনও কোনও বই লিখি, আপনাদের সকলের কথাই আমি লিখব। এমনকী রোজা জুডিরাও বাদ যাবেন না।
এখানকার উপস্থিত সবাই জানে, মি. ওয়ালেস প্রায়ই জুট ইন্ডাস্ট্রি সংক্রান্ত বিষয় সংবাদপত্রে লিখে থাকেন। ওয়ালিক বলে উঠল, আপনি আমাদের পুরনো দিনের জুট ইন্ডাস্ট্রির কাহিনী শোনান।
ওয়াল্টার বাধা দিয়ে বলে উঠল, কিন্তু তার আগে আমি অনুরোধ করব, আপনারা খাবারগুলোর সদ্ব্যবহার করুন। বার্বোচিরা অনেকবার ইতিমধ্যে খাবার গরম করেছে।
সবাই একবাক্যে সায় দিল, এবং ভোজনে মনোনিবেশ করল। কিন্তু সকলেরই ঘর্মাক্ত কলেবর। কখন হঠাৎ হাওয়া বন্ধ হয়ে গেছে। এতক্ষণ কথায়বার্তায় সেটা কারুর খেয়াল হয়নি। সমুদ্রের হাওয়ার মর্জি বোঝা দায়। কখনও সে ঝড়ের বেগে সারাটা দিনই এলোমেলো করে। কখনও একেবারে স্তব্ধ, গাছগুলি স্থির নিশ্চল। নিশ্বাস নিতেও যেন কষ্ট হয়।
ওয়াল্টার চিৎকার করে হাঁক দিল, হেই পানচু পাঙ্খাবালা!
বেয়ারা বাবুর্চিরা হঠাৎ সবাই ত্রস্ত্যব্যস্ত হয়ে উঠল। সকলেরই খেয়াল হল, মাথার ওপরে টানা পাখা রয়েছে। পাখার গায়ে, পাখা ছড়ানো পাখি আঁকা, চার পাশে ফুল লতাপাতার বেড়। কিন্তু পাখা অনড়। ফার্ডিনান্ডের গলা শোনা গেল, স্যার আই উইল কল হিম।
ফার্ডিনান্ডের কথা শেষ হল না। পাখা দুলে উঠল, এবং চোখের পলকে বেগ সঞ্চার করে, ঘামে ভেজা শরীরকে জুড়িয়ে দিল। দড়ির সঙ্গে পাখার গায়ে ঝাপটা খেয়ে কয়েকবার শব্দ উঠল, তারপরে আর শব্দ হল না। শব্দ হওয়াটা পাঙ্খবরদারের পক্ষে অপটুত্বের লক্ষণ। পাখার দড়িটা গিয়েছে, গঙ্গার ধারের জানালার দিকে। জানালার নীচেই ছোট একটি বেড়ার চালা। একজন মানুষ বসতে পারে সেই চালায়, উঠে দাঁড়াতে গেলেই মাথা ঠেকে যাবে। হাত ছড়াতে গেলে বেড়ায় ঠেকবে।
নিতান্ত রোদ বৃষ্টির হাত থেকে নিজেকে বাঁচিয়ে পাঙ্খবরদার যাতে পাখা টানতে পারে, সে জন্যই এ বেড়ার খুপরি। জানালার শিকের সঙ্গে ছোট কপিকল বেঁধে, দড়ি নামিয়ে দেওয়া হয়েছে খুপরিতে। পদ্মপুকুরের পাঁচু ডোম সাহেবের পাঙ্খবরদার। সাহেব বলে পাঙ্খবালা। পাগলা সাহেব তাকে রোজ মাইনে দেয়, নগদ দশ পয়সা। পৌষ মাঘ, দু মাস তার চাকরি থাকে না। কিন্তু হাত পাতলে পাগলা সাহেব খালি হাতে ফেরায় না। কেবল সন্দেহ হলে, চোখের দিকে তাকায়, বেশি সন্দেহ হলে নাকটা মুখের কাছে নিয়ে আসে। তাড়ি মদ কিছু খেয়ে এসেছে কি না দেখে নেয়। নেশা করা টের পেলে, পাগলা সাহেব পাছায় চাঁটি মেরে ভাগিয়ে দেবে। বলবে, টুমার মাগিকো ভেজ দো, টুমকো পাইসা নেই দেগা।
পাখা ঘরের খুপরির সামনে ইতিমধ্যে ভান্ডার আবির্ভাব হয়েছে। সে শুধু পাঁচুর, কুচকুচে কালো, বড় বড় নখ, শিরওঠা চরণ যুগল দেখতে পাচ্ছে। খুপরির সামনে উটকো হয়ে বসে সে দেখলে পাঁচু গঙ্গার দিকে তাকিয়ে পাখা টানছে। ভান্ডাকে দেখে পাঁচু তার প্রৌঢ় খোঁচা খোঁচা দাড়ি মুখে, সংকুচিত লজ্জায় হাসি ফুটিয়ে বলল, মাইরি, ঘুম শালা শত্ত্বরতা করলে।
ফার্ডিনান্ড নাক কুঁচকে, মুখ বিকৃত করে চাপা গলায় শাসিয়ে বলল, শালা তুম টডি পি-কে আয়া।
পাঁচুর হাসিমুখে, নাকের পাটা দুটি ফুলে উঠল। বলল, মাইরি বলছি ভান্ডা সায়েব, সকাল ঠেঙে এক ফোঁটা পেটে পড়েনিকো। তোমার মুখে তাড়ির গন্ধ, তাই মনে হচ্ছে, সকলেই খেয়েছে।
কথাটা মিথ্যে বলেনি পাঁচু। তাড়ির উপরেও বিলাতি মদ পড়েছে ফার্ডিনান্ডের পেটে। সেই গন্ধই পাঁচুর নাকে গিয়ে, তাকে আরও পিপাসিত করে তুলছে। তার বিগলিত হয়ে ভান্ডাকে এ কথা বলার আরও একটি সুগভীর উদ্দেশ্য আছে। উদ্দেশ্য, যদি ভান্ডাকে তাকেও এক আধ ফোঁটা পান করায়। এরকম দু-চারবার না হয়েছে, তা নয়। ভান্ডার তো এমনিতেই সর্বত্র অবাধ গতি। ডোমপাড়ায় কুঁড়ের সামনে, মদ খেয়ে সে অনেকদিন চিত্তির খেয়ে পড়ে থেকেছে। মতলব ওর অবিশ্যি কোনওদিনই ভাল নয়। পাড়ার মেয়েদের সঙ্গে একটু আঁতাত সাঙাত করা। তবে হ্যাঁ, এ কুঠিতেও বিলিতি আরকের স্বাদ পেয়েছে পাঁচু ভান্ডার কল্যাণেই।
পাঁচুর ভাব দেখেই ফার্ডিনান্ড বুঝতে পেরেছে, সে কী চায়। বলল, শালা উল্লু, আভি পাঙ্খ খিচো জোরসে।
বলে সে উঠে দাঁড়াতে গেল। পাঁচু বলল, ও সায়েব তা তো টানছি। কিন্তু আজ এমন ফুর্তির দিনে, বড় বড় বিলেতি সায়েবরা এয়েছেন, খাওন-দাওন হচ্ছে, এটু পেসাদ পাব না?
ফার্ডিনান্ড উঠে দাঁড়াল। পাঁচু তার পায়ের দিকে তাকিয়ে রইল। চলে যেতে যেতে তার গলা শোনা গেল, এখন কাজ কর, বাদে হবে।
ভান্ডা চলে যাবার পর, ঝাঁপ খোলা খুপরির সামনে দিয়ে গঙ্গার দিকে তাকিয়ে, পাঁচু যন্ত্রের মতো পাখা টানতে লাগল। তার সারা মুখে, খালি গায়ে দরদর ধারায় ঘাম বইছে। ভান্ডার আশ্বাস পাওয়া হাসির রেশ মুখে লেগে রয়েছে এখনও। যদিও তার চোখ চলে গেছে, গঙ্গার ওপারে, ফরাসডাঙার। দিকে। ওপারের কয়েদখানার দালানটা সে গাছের আড়ালে আড়ালে দেখতে পাচ্ছে। উঁচু ভিতের এই কুঠির ঘরের কোনও কথাই জানালা দিয়ে খুপরিতে শুনতে পাওয়া যায় না। পাঁচু কিছু শুনছেও না। ওপারের জেলখানার দিকে তাকালেই ভেতরের চেহারাটা তার চোখের সামনে ভেসে ওঠে। নীল কুর্তা পরা সেপাইরা লাঠি নিয়ে ঘুরছে, কয়েদিরা কাজ করছে। কত রকমের কাজ, তাঁত বোনে, কাঠ কাটে, ঘানি টেনে তেল নিংড়োয়, বাগানে মাটি কাটে। পাঁচুর ভাগ্যেও তো কবারই খাটনি গেছে। অপরাধ শুধু মাতলামি আর বেয়াদপি। ওরা চোর বলেও শাস্তি দিয়েছে, অথচ চুরি কোনওদিনই পাঁচু করেনি। দলের লোকে টানাটানি করেছে বটে, কোনওদিন যায়নি। বড় বুক ধড়ফড়ায়। এমনিতেই ফরাসডাঙার তুড়ুমের বড় টানাটানি। পা দুখানি কাঠের হাঁড়িকাঠে ঢুকিয়ে দিয়ে, এমন কবজায় কষুনি দেয় ঘুরিয়ে ঘুরিয়ে, মনে হয় গোড়ালির কাছ থেকে পায়ের পাতা দুখানি খসে যাবে। গোড়ালির কনুয়ের উপরে এমন কাপটি খেয়ে ধরে, আর হাতল ঘুরিয়ে কষে, পা অসাড় হয়ে যায়। বাপরে মারে কেঁদেও কূল পাওয়া যায় না। মাতলামির সময় মনে ছিল না? রেশম আর কাপড় কিনে যখন পাচার করছিলে, তখন মনে ছিল না? ফরাসডাঙার মদের বোতল যখন দড়িতে বেঁধে, নৌকোর সঙ্গে হালে আটকে জলে ডুবিয়ে আনছিলে, তখন এই তুতুম ঠোকার তুর্কি নাচের কথা মনে হয়নি?
হ্যাঁ, মনে কি থাকে! ঘরসংসার পেট চালাতে কত কী দরকার হয়। এটা এক সাহেবদের দেশ, এটা এক সাহেবদের রাজ্যি। দুই রাজ্যিতে দু রকম আইন, জিনিসপত্রের দামের হেরফের। ওই দেশে এক জিনিস পাওয়া যায়, এ দেশে আর এক জিনিস পাওয়া যায়। পারাপার করতে পারলেই যদি ট্যাঁকে দুটি পয়সা আসে, তবে কি সামলে থাকা যায়। ঘরে যখন হাঁড়িতে জল ফুটছে, দুটো চালের দেখা নেই!
পাঁচুর ধারণা, দেশটা চিরকালই সাহেবদের। তার আগে অবিশ্যি নাকি নবাবদের ছিল। তার নিজের আবার দেশ কী থাকতে পারে, সে জানে না।
পাখা টানতে টানতে এক ভাবনা থেকে আর এক ভাবনায় তার মন চলে যায়। মুখের মধ্যে ঘামের দরানি চলে গেলে, পাঁচ হাত কাপড়খানির একপাশে টেনে, গা মুখ মোছে। অন্যদিকে সকল লজ্জা অনাবৃত হয়ে যায়। হঠাৎ শঙ্কিত হয়ে ওঠে, পাখা ঠিক তেমন জোরে টানা হচ্ছে কি না। চোখে তো দেখতে পায় না। তাড়াতাড়ি হাত বদলায়, আরও জোরে টানে। এক ঘটি জল রাখে কাছে, হাত বাড়িয়ে ঢক ঢক করে গেলে। তবু হাত থামে না।
মনও থামে না। কই, ভান্ডা সায়েব তো আসে না। একটু পেটে পড়লে নতুন জোর পাওয়া যেত।…আচ্ছা, পাগলা সায়েব যদি আর দুটো পয়সা বাড়ায়, তবে রোজ বারো পয়সা হয়। হপ্তায় চালের দামটা উঠে যায় ঘরের সকলের জন্যে। আবার তো নতুন কারখানা হচ্ছে। পাড়া কে পাড়া বিক্রি হয়ে গেল। পাটকলের কোম্পানির সাহেবরা দু হাতে টাকা দিচ্ছে। একটা জমিই নাকি তিনবার বিক্রি হচ্ছে। ডোম পাড়াটাও বিক্রি হয় না। তা হলে পাঁচু, পাঁচুর বউ বেটা বেটিও কয়েকবার তার সাড়ে তিন কাঠা জমি বিক্রি করতে পারে। অন্তত টাকা পনেরো কাঠার দর কি আর দেবে না? ওঃ, অনেক অনেক টাকা। তা হলে তার ডাগর মেয়েটা একটু ঠাটে থেকে মান বাড়াতে পারে। বাপের আয় পয় থাকলে, মেয়ের দাম বাড়ে, তাকে সবাই নিতে চায়। ওদিকে ছেলেটাও ষাঁড়ের মতো হাঁকোড় পাড়ছে, কয়েক গণ্ডা টাকা পণ দিয়ে একটা বউ আনা যায়। আশ্ৰয়টা যাবে? তা যাক। কোম্পানি তো নাকি থাকবার ঘর করে দেবে।
পাঁচু আবার হাত বদলায়, আর বহুবিধ চিন্তায় নানান স্বপ্ন দেখে।

৪১.
এদিকে আহার পর্ব শেষ। টেবিল পরিষ্কার হয়ে গেছে। ধূমপান পর্ব শুরু হয়েছে। বেয়ারা বাবুর্চি খানসামাদের খাবার ছুটি মিলেছে। এর পরে কফি আসবে। এখনও সবাই ডাইনিং ঘরেই, আলাদা আরামকেদারায় ছড়িয়ে বসেছে। ফার্ডিনান্ডও খেতে গেছে। মাস্টার হরিচরণের বাজনার এখন বিরতি পড়েছে। খানিকটা বিশ্রামের পর আবার আরম্ভ হবে।
ডাইনিং রুমে সকলেরই রক্তাভ চোখে ঈষৎ ঘুম ঘুম ভাব। পানীয় এবং আহারের ক্রিয়া শৈথিল্য এনে দিয়েছে। কিন্তু বোঝা যাচ্ছে, কেউই এমনি চুপচাপ এলিয়ে পড়ে থাকতে চায় না। একমাত্র লিটলজনই, আরামকেদারায় কাত হয়ে, বোধহয় ঘুমিয়ে পড়েছে। ওয়ালেস পাইপে নতুন করে তামাক চুসতে চুসতে, জানালা দিয়ে ওপারের দিকে তাকালেন। তাঁর ঠোঁটের কোণে, দাড়ির ভাঁজে একটু হাসি ফুটে উঠল। ওয়ালিকের অনুরোধ তিনি ভোলেননি। তাই তার মনের মধ্যে নানান কথা আবর্তিত হয়ে উঠছিল। ভারতবর্ষে সিপাহি মিউটিনির সেই রক্তাক্ত দিনগুলির ঠিক এক বছর পরেই তিনি কলকাতায় এসেছিলেন। জর্জ হেন্ডারসন, সিনিয়র তার কিছুদিন আগেই কলকাতায় ঘুরে গেছেন। সিনিয়র হেন্ডারসন, মেসার্স জর্জ হেন্ডারসন অ্যান্ড কোম্পানির যিনি কর্তা। উদ্দেশ্য, হিন্দুস্থানে ব্যবসায়ের নতুন কোনও দিগন্ত উন্মোচন। ওয়ালেস জাভা থেকে কলকাতায় এসেছিলেন, বোর্নিও কোম্পানির অফিসে। তাঁদের একটা দপ্তর ছিল কলকাতায়। আর সত্যি বলতে কী, বাংলায় বোর্নিও কোম্পানির হাতে তখন কয়েক লক্ষ টাকা আলস্যে ঝিম মেরে পড়েছিল। হেন্ডারসন প্রথমে ভেবেছিলেন, বাংলার প্রথম চটকল, রিষড়া ইয়ার্ন মিলের কর্তা মি. অ্যাকলেন্ডের সঙ্গে কারবার করবেন। কিন্তু তাঁর ভারতীয় এজেন্ট বোর্নিও কোম্পানির হাতে ঘুমন্ত টাকা দেখে, তাকে জাগানোই স্থির করেছিলেন। কাজ আরম্ভ হতে দেরি হয়নি। বোর্নিও কোম্পানির ঘুমন্ত টাকার জেগে উঠতে বেশি সময় লাগেনি। লাভের গন্ধ পেয়েই, অচিরাৎ কুণ্ডলী খোলা সাপের মতো ফণা তুলে দাঁড়িয়েছিল। যেন শিকার পাওয়ার উত্তেজনায় ও বিক্রমে ফুঁসে গর্জে উঠেছিল। সেই প্রথম কোম্পানি, বোর্নিও কোম্পানি, যারা হোম রেজিস্টার্ড জুটমিল খুলে ছিল, পাওয়ার লুমসহ। বরানগরে ফ্যাক্টরিতে কাজ আরম্ভ হয়েছিল আঠারোশো ঊনষাটে। তখন ওয়ালেসের বয়স তিরিশ। তারপরে দুই যুগ কেটে গেছে, চব্বিশটি বছর। উনি অনেক দেখেছেন। ওয়ালিকের অনুরোধে, সেই স্মৃতিই আবর্তিত হয়ে উঠছে।
ওয়ালেসের বড় ইচ্ছে ছিল, রিষড়ায় অ্যাকলেন্ডের সঙ্গে একবার দেখা করেন। দুর্ভাগ্যবশত তা হয়নি। সেই দেখা করবার ইচ্ছেই পূরণ হয়েছিল ডান্ডিতে, যে বছর মি. অ্যাকলেন্ড তাঁর সব হিসাবপত্র মেটাতে গেছলেন। যে বছর বরানগর থেকে কোম্পানি ওয়ালেসকে বিশেষ কাজের জন্যে ডান্ডিতে পাঠিয়েছিল।
ওয়ালেস পাইপে তামাক টিপতে টিপতে, জানালা দিয়ে বাইরে, দূর গঙ্গার দিকে তাকিয়ে বললেন, এটা ঠিক, জুট ইন্ডাস্ট্রি, এখানে এখন ফ্লো টাইডে ছুটে চলেছে। আমরা নির্ভয়, নিশ্চিন্ত অনেকখানি। তবু আপনাদের একটা সংবাদ আমি দিতে পারি, যেটা হয়তো আপনাদের কাছে একেবারে নতুন মনে হতে পারে।
সকলেই নড়েচড়ে উঠল। ওয়ালিক বলল, বলুন, বলুন স্যার।
ওয়ালেস ওয়ালিকের দিকেই ফিরে বললেন, আমরা জানি, ইংরেজ ভদ্রলোক মি. জর্জ অ্যাকলেন্ড প্রথম এখানে এসে জুট ইয়ার্ন মিলের পত্তন করেছিলেন, তাই না?
ওয়ালিক বলল, ইন্ডিয়া জুট ইন্ডাস্ট্রির ইতিহাসে তাই তো পেয়েছি।
–কিন্তু তা নয় মি. ওয়ালিক। বাংলাদেশে, প্রথম জুট মিলের ক্রেডিট আসলে একজন হিন্দু বাঙালিরই কিন্তু প্রাপ্য হওয়া উচিত।
-ইজ ইট সো?
সকলেই যেন চমকে উঠলেন। ম্যাকলিস্টার তার বিস্ময়ের মধ্যেই বলে উঠল, অবিশ্যি বেচারাম মুখার্জিকে আমি যে রকম দেখেছি, তাতে অবিশ্বাসের কিছু নেই। বাট হু, হু ইজ দ্যাট হিদেন বেঙালি, হোয়াট ইজ হিজ নেম?
ওয়ালেস বললেন, হিজ নেম বিসোয়াম্বর সেন।
অর্থাৎ বিশ্বম্ভর সেন। ওয়াল্টার বলল, কার কাছে শুনলেন আপনি?
–মি. জর্জ অ্যাকলেন্ডের কাছ থেকেই, আমরা যাঁকে জানি, ফাউন্ডার অব দি জুট ইন্ডাস্ট্রি ইন হুগলি। তিনিই বলেছিলেন, বিশ্বম্ভর সেন, সেই নেটিভ জেন্টু লোকটা না থাকলে, আমার পক্ষে রিষড়া মিল খোলা সম্ভব ছিল না। ওর টাকা, আর ওর ইচ্ছে না থাকলে হত না।
ম্যাকলিস্টার বলল, নেটিভ জেন্টুর টাকায় রিষড়া ইয়ার্ন মিল হয়েছিল?
–ইয়েস স্যার, নেটিভ জেন্টুর টাকাতেই। মি. অ্যাকলেন্ড তো আসলে হুগলিতে এসেছিলেন। অন্য মতলব নিয়ে। এইটিন ফিফটিথ্রিতে উনি এসেছিলেন আসলে কাগজ তৈরির আশায়। সস্তা আঁশওয়ালা কোনও ভাল ঘাস বিশেষ করে যদি চাষ করা যায়, সেটাই ছিল ওঁর মতলব। শ্রীরামপুর আর বালির মাঝখানে বেশ খানিকটা জমি নিয়ে ডেয়া ঘাসের চাষ শুরু করেছিলেন। সেই ডেয়া ঘাসের কিছু শক্ত ছোবড়া নিয়ে, ফিফটিফোরে একবার ইংল্যান্ড গেলেন, যদি সাপ্লাইয়ের বরাতটা লেগে যায়। ঠিক সেই সময়েই ওঁর সঙ্গে দেখা হয়ে যায় মি. জন কের-এর। ডগলাস ফাউন্ড্রির একজন কর্তাব্যক্তি। সেই জন কের অ্যাকলেন্ডের মাথায় ঢুকিয়ে দিল জুট। অ্যাকলেন্ড ভাবলেন জুট? হোয়াট উইল জুট ডু? ব্যাপারটার আগা মাথা ভেবে না পেয়ে, ঠিক উৎসাহিত হতে পারলেন না। অবিশ্য ওই ডেয়া ঘাসের কারবারটা বিশ্বম্ভর সেনের যোগাযোগেই চলছিল। কিন্তু সে ঘাস হোমে কেউ চিবুতে চাইলে না। উনি ইংল্যান্ড থেকে যোগাযোগ করলেন বিশ্বম্বরের সঙ্গে। রাজি থাক তো বলো, টাকা দাও, মেশিনপত্তর নিয়ে কাজের লোকজন সুদ্ধ গিয়ে হাজির হই একেবারে। নেটিভ জেন্টু রাজি হয়ে গেল, টাকাও ছিল। তারপরই তো শুরু।…
মি. জর্জ অ্যাকলেন্ড সম্পর্কে এত সংবাদ কারুরই জানা ছিল না। সবাই যেন খানিকটা বিস্মিত উত্তেজনাতেই এই সব কথা শুনছিল।
ম্যাকলিস্টার বলল, মি. অ্যাকলেন্ড একজন ইংলিশম্যান, নেটিভ জেন্টুর কথা এক্ষেত্রে আমি আনছি না, ওঁকেই ফার্স্ট পাইয়োনিয়রের সম্মান আমি দিচ্ছি। কিন্তু একটা ভারী আশ্চর্য, একজন ইংলিশম্যান জুট শুরু করেছিলেন, আলটিমেটলি আমরা স্কচরাই এখন জুট-এর সর্বত্র ছড়িয়ে গেছি।
ওয়ালিক তাড়াতাড়ি একবার লিটলজনের দিতে তাকিয়ে দেখে নিল। সে না আবার ফোঁস করে ওঠে। কিন্তু লিটলজন তখন সত্যি গভীর নিদ্রায় মগ্ন, তার মুখখানি ঝুলে পড়েছে। আসলে ওয়ালিকের মন পড়ে আছে অ্যাকলেন্ডের কাহিনীর দিকেই। তাড়াতাড়ি মুখ ফিরিয়ে সে অনুরোধ করল, মি. অ্যাকলেন্ডের কথা বলুন, হিজ এক্সপিরিয়েন্সেস। আপনি কোন সময়ে ওঁকে দেখেছিলেন?
ওয়ালেস বললেন, এইটিন সিকসটিএইটের মাঝামাঝি ডান্ডিতে, টে নদীর ধারে এক অপরাহে মি. অ্যাকলেন্ডের সঙ্গে আমার দেখা হয়েছিল। একজন হতাশ, প্রায় বৃদ্ধ ব্যক্তি, কয়েকদিনের জন্য ইংল্যান্ড থেকে ডান্ডিতে এসেছিলেন, রিষড়ার হিসেবপত্র মেটাতে। সে সময়েই দেখা হয়েছিল। নদীর ধারে বেড়াতে বেড়াতে, উনি আমার দিকে ফিরে তাকিয়েছিলেন। আমার মুখের রং, আর গায়ের হরিণের চামড়ার কোটটা দেখেই নাকি উনি সন্দেহ করেছিলেন, আমি ইন্ডিয়া ফেরত। যেচেই আলাপ করেছিলেন। বলেছিলেন, আপনি বোধহয় ভারতফেরতা? তারপরে বোর্নিও কোম্পানি ক্যালকাটার কর্মী শুনে আর ছাড়লেন না। টে নদীর ধারে, সেই ধূসর বিকেলের কথা আমি ভুলতে পারি না। উত্তর সমুদ্রের হাওয়া বইছিল। তবু শীত ছিল খুবই। খেয়া পারাপার করছিল মাঝিরা। টে নদীতে তখন প্রায়ই স্টিম লঞ্চের ফটফট শোনা যায়। আর ডান্ডির টে নদীর ফার্থ পেরিয়ে এসেই তো তিমি শিকারের সেই সব বড় বড় জাহাজ দাঁড়িয়ে থাকত। অনেক ভিনদেশি লোকেরও ভিড়। দূরে সমুদ্রে হারপুন নিয়ে যারা অধিকাংশ সময়ে পাগলের মতো কাটিয়ে আসে। যখন কূলে আসে, তখন তারা গাঁয়ের পথ চেয়ে থাকে। ডান্ডির মেয়েরা ঘর সংসার ছেড়ে আসত তিমি শিকারিদের অভ্যর্থনায়। আর
কথা শেষ না করেই ওয়ালেস হেসে উঠলেন।
সবাই মনোযোগ দিয়ে শুনছিল ওয়ালেসের কথা। এ সব কথা যদিও সকলেরই প্রায় কিছু কিছু জানা, তবু ওয়ালেসের মুখ থেকে শুনতে তাদের ভাল লাগছিল। ওয়ালেসের একটি বিশেষ সুর ছিল। বলার একটি বিশেষ ভঙ্গি, ভাষার মধ্যে একটি ওয়ালেসীয় বৈশিষ্ট্য ছিল।
-হাসছেন যে? ওয়ালিক জিজ্ঞেস করল।
ওয়ালেস বললেন, হাসি পেল একটি কথা মনে করে। আমরা এখানে নেটিভদের গঙ্গার ধারে প্রাকৃত কর্ম দেখে বিরক্ত হই, গালাগালি দিই, ঘৃণা করি। ডান্ডির আরও একটু পেছিয়ে পুরনো দিনের কথা মনে করুন। আমরা সকলেই প্যান্টলুন খুলে টে নদীর ধারে বসে যেতাম সারি সারি। মেয়েরাও বাদ যেত না। সেদিক থেকে আমি বলব, নেটিভ মেয়েরা অনেক বেশি সভ্য। আমাদের ব্লন্ড মেয়েরা সোনালি চুলে মুখ ঢেকে বসে থাকত, পুরুষ দেখলেও উঠত না। তার জন্য দুর্ঘটনা তো প্রায়ই ঘটত।
বলতে বলতে ওয়ালেস হেসে উঠলেন। অন্য সকলেও হেসে উঠল। ইতিমধ্যে কখন লিটলজনের নিদ্রা ভঙ্গ হয়েছিল। সে হঠাৎ বলে উঠল, দুর্ঘটনা কীসের?
লিটলজনের প্রশ্ন শুনে সকলের মিলিত গলার হাসি আর একবার দুর্বার হয়ে উঠল। লিটলজনের ঘুম ভাঙা মাতাল মুখটা বোকা বোকা দেখাতে লাগল।
ওয়ালিক বলল, বুঝতে পারলেন না? দুর্ঘটনা, মানে দুর্ঘটনা।
ওয়ালিকের বোঝাবার কায়দা দেখে সকলের হাসি আবার ফেটে পড়ল। সে আর বেশি ব্যাখ্যা করতে পারল না।
লিটলজন গম্ভীর হয়ে উঠল। এতক্ষণে ব্যাপারটা সে আন্দাজ করতে পেরেছে। মনে মনে বলল, এরা কি এ ছাড়া আর কথা বলতে জানে না? এই স্কচদের সঙ্গে কী করে সে কাজ করবে।
ওয়ালিক আবার আরম্ভ করলেন, মিস্টার অ্যাকলেন্ডের কথাই বলি। ওই নদীর ধারে বসেছিলাম দুজনে। অ্যাকলেন্ড বললেন, মি. ওয়ালেস, বেঙ্গলে কাজ করছ কর, তোমাদের বোর্নিও কোম্পানির উন্নতি কামনা করি। কিন্তু খুব সাবধান। লোভ সামলে থাকবে। কষ্টসহিষ্ণু হবার চেষ্টা করো। তা নইলে হার মেনে চলে আসতে হবে। যত সহজে বাজি মাত করা যাবে ভেবেছিলাম, তত সহজ নয় ব্যাপারটা। মনে রাখতে হবে, ক্লাইভের মুর্শিদাবাদ জয়ের চেয়ে এটা কিছু কম কঠিন নয়। এখানে তোমাকে ঘোড়া ছুটিয়ে, সোর্ড নিয়ে দৌডুতে হবে না বটে। কিন্তু তার চেয়েও তীক্ষ্ণ বুদ্ধি চাই। ভবিষ্যৎকে দেখতে পাওয়া চাই। একটু ভুল করেছ তো তোমাদেরও আমার মতো সওয়ারহীন আহত যুদ্ধের ঘোড়ার মতো বেওয়ারিশ হয়ে পড়ে থাকতে হবে। সেই ঘোড়াটা নিজেকে তখন যতই মুক্ত মনে করুক, আসলে তার জীবনের দাম ফুরিয়ে যায়। বিজেতা চাষাদের মাল বইবার কাজ ছাড়া তার আর কিছুই করবার থাকে না। প্রতিদানে আধপেটা খাওয়া আর গোরে যাওয়ার দিনটির জন্য অপেক্ষা করা।
বলতে বলতে ওয়ালিকের গলার স্বর করুণ হয়ে উঠল। আমি জিজ্ঞেস করলাম অ্যাকলেন্ডকে, এ কথা বলছেন? আপনার কি সে ব্যবস্থা হয়েছে?
মি. অ্যাকলেন্ড বললেন, না দু-মুঠো খেতে আমি পাব। যতদিন বেঁচে থাকব আমি আর আমার বুড়ির জীবনটা মোটামুটি চালিয়ে নিয়ে যাব ঠিকই। দেখ, সিকসটি সেভেনের রিফর্ম বিল, কিংবা আসন্ন এডুকেশন বিল, এ সব নিয়েও আমার আর মাথা ঘামাবার কিছু নেই এখন আর। ডিজরেলি আর গ্ল্যাডস্টোনের বিতর্কও আমাকে আর উত্তেজিত করবে না। এমনকী কুইন ভিক্টোরিয়া আর ডিজরেলি হুইসপারিং আমাকে এখন আর উৎসাহিত করে না। লন্ডনের মফস্বলে আমার দিনগুলো, একরকমের প্রাকৃতিক নিয়মে কেটে যাবে, তবু পুরনো দিনগুলোর কথা তো ভোলা যায় না। আমার যা অবস্থা ছিল তাতে হোমে এসে আমি রেগুলার একটা এস্টেট কিনে বসতে পারতাম। আমার কফি প্ল্যান্ট প্রচুর লাভের ব্যবসা ছিল সিলোনে। প্যালেসিয়াল বাড়ি করেছিলাম আমি। আমাদের দু-তিনটি মানুষের জন্য খাটত প্রায় একশোটা দাসদাসী। কফির মতো গায়ের রং, কালো চুল, কালো চোখ যুবতীরা সেবা করত। আমাকে সম্মান করার জন্য তারা বুকে কাপড় দিত না। তারা আমাকে ডাকত আমাজান বলে। সকলেই ছিল আমার আশ্রিত সন্তান। আমি তাদের শাসন করতাম। সেই দ্বীপের আমি ছিলাম ননঅফিসিয়াল লেজিসলেটিভ কাউন্সিলের মেম্বার। সেটা বড় কথা নয়, গোটা সিলোনদ্বীপের উপরেই ছিল আমার আধিপত্য। আমি বুড়ো হয়েছি, অনেক হারিয়েছি, তাই আমার অতীতের কথা বলতে ভাল লাগছে ওয়ালেস। সেদিন মি. অ্যাকলেন্ডকে থামানো গেল না। থামাতে আমি চাইনিও। তিনি একটানা বাতাসের গোঙানির মতো আবেগ ভরা গলায় বলেই চললেন, আমি হাতিতে চড়ে বেড়াতাম। শত শত লোক নিয়ে শিকারে যেতাম। আমার দুই ছেলে, চালর্স আর ফ্রেডও হাওদায় চেপে শিকারে যেত আমার সঙ্গে। ওদের মাও যে মাঝে মাঝে না যেতেন, তা নয়। ফ্রেডের মা আমার খুব ডানপিটে বউ ছিলেন। তাঁর মৃগয়ায় বেরোনো মানেই প্রেম। উনি সঙ্গে গেলে শিকার-টিকার বিশেষ হত না। ছেলেদের তিনি অন্য হাওদায় চাপিয়ে দিয়ে আমার কাছে থাকতেন। হাওদার চারদিকে পরদা টেনে দিয়ে, দিব্যি গদির উপর শুয়ে পড়তেন। আমাকেও টেনে নিতেন। প্রেম ছাড়া আমার সেই প্রবাস-সঙ্গিনী বউটি কিছুই জানতেন না। হাওদায় চেপে তিনি প্রেম করবেন। বলতেন হাতি এমনি দুলে দুলে চিরদিন চলতে থাকবে, আর আমি চিরদিন এমনি করে তোমার কাছে থাকব জর্জ। ওঁর উত্তাল প্রেমের সমুদ্রে আমি চিরনবীন দ্বীপের মতোই ভেসে থাকতাম। ইংল্যান্ড ছেড়ে প্রথম তো এসেছিলাম ইস্ট ইন্ডিয়া কোম্পানির মেরিন সার্ভিসে। সেটা ছেড়ে, প্রথম ব্যবসা মাথায় ঢুকেছিল বলেই সিলোনে গিয়েছিলাম। কিন্তু অন্য নতুন ব্যবসার চিন্তা আমার মাথায় ঢুকেছিল, সেই নতুন ব্যবসা হল পেপার ওয়ার্কস। আঠারোশো তিপান্নতে তাই কলকাতায় গিয়েছিলাম। স্ত্রী ছেলেদের পাঠিয়ে দিয়েছিলাম হোমে। কলকাতায় গিয়ে ডেনিশ কলোনি সিরামপোর আর বালীর মাঝখানে কিছু জমি নিয়ে একটা এক্সপেরিমেন্ট করেছিলাম, কাগজের জন্যে ভাল, শক্ত এবং ফাইবার আছে, এরকম কোনও ঘাস তৈরি করা যায় কিনা। বিসোয়ম্বর সেনের সঙ্গে তখন থেকেই আমার আলাপ। ডেয়া ঘাসের চাষও করেছিলাম, আর সেই ঘাসের গোছা নিয়ে হোমের মার্চেন্টদের দেখিয়ে একটা ব্যবস্থা করবার জন্যে ইংল্যান্ডে এসেছিলাম। সেই সময়ে ডগলাস ফাউন্ড্রির মি. কের-এর সঙ্গে কথা বলতে গিয়ে, উনি মাথায় ঢোকালেন জুট। জুট ইন্ডাস্ট্রি! বললেন, মি. অ্যাকলেন্ড, ইট উড বি মোর প্র্যাকটিকাল টু টেক জুট মেশিনারি টু বেঙ্গল হোয়্যার দি জুট কমস ফ্রম অ্যান্ড স্পিন ইট দেয়ার। তারপরেই বিসোয়াম্বর সেনের সঙ্গে যোগাযোগ করে, মি. কেক-এর সঙ্গে এসেছিলাম ডান্ডিতে, সেটা এইটিন ফিফটিফোরের শুরু। ডগলাস ফাউন্ড্রি রাজি হয়ে গেল, ওরা আমাদের দিল প্রিপেয়ারিং আর স্পিনিং মেশিনারিজ। কিন্তু এ সব মেশিন অপারেট করবে কে? রেললাইন পাতবার উদ্যোগ তখন চলেছে বটে ক্যালকাটায়, কিন্তু, এ সব মেশিন চালাবার লোক কথায় পাব। মেশিনকে ওখানে বসানোই তো একটা সমস্যা। বেঙ্গলের প্রিমিটিভ হোম ইন্ডাস্ট্রির জুট কারিগরেরাও নিশ্চয় পারবে না। অতএব, দুই ছেলেকে নিলাম, চার্লস অ্যান্ড ফ্রেড, আর কয়েকজন ডান্ডি মেকানিকস এবং ওভারশিয়ার, মি. ফিনলে তার মধ্যে প্রধান। উনিও ওঁর দুই ছেলেকে সঙ্গে নিলেন। ছেলেদের মধ্যে একজনকে বোধহয় তোমরাও চেন, জন ফিনলে, সে এখনও হুগলির মাটি কামড়ে পড়ে আছে। আমার বিশ্বাস, সে রাইজ করবে। যাই হোক, জাহাজ ভরতি মেশিনারিজ নিয়ে হুগলিতে গিয়ে রিচ করলাম। ঘাসের এক্সপেরিমেন্টের জন্যে, জমি তো আমার আগেই অ্যাকোয়ার করা ছিল। বিসোয়াম্বর সেনের টাকার অভাব ছিল না। যাবতীয় খরচা সে জোগাতে লাগল। গ্রামটার যর্থার্থ নাম ছিল রিষড়া, শ্রীরামপুরের কাছেই, যেখানে কোম্পানির গভর্নর ওয়ারেন হেস্টিংস-এর বাগানবাড়ি ছিল। যে বাগানবাড়িতে, হেস্টিংস তার প্রিয়তমা ম্যরিয়নকে নিয়ে ভোগ করে গেছেন। এ বিউটিফুল, সপ্লেন্ডিড গার্ডেন হাউস। আমাদের দখল করা জমির মধ্যেই সেই বাগানবাড়িটা যেহেতু ছিল, ওটা আমি তাই নষ্ট হতে বা ভাঙতে দিইনি। ওটা আমি প্রিজার্ভ করেছিলাম।…আচ্ছা ওয়ালেস, তুমি আমাকে বলতে পার, এখন সেই বাগানবাড়িটার কী অবস্থা? শুনেছি Muir Co. এখন কারখানার দখলিস্বত্ব পেয়েছে, নাম দিয়েছে ক্যালকাটা জুট মিলস্ কোং লি.।আমি বললাম, শুনেছি মিল অ্যাসিস্টান্টসরা বাড়িটা ভোগ করছে, ওটা তাদের মেস কোয়ার্টার হয়েছে। অ্যাকলেন্ড চুপ করে মাথা নাড়তে লাগলেন। টে নদীর ফার্থের (বিশাল মোহানা) আকাশে তখন মৃত মানুষের মুখের মতো রং লেগেছে। আসন্ন রাত্রিরই আভাস সেটা, কিছুক্ষণ হাওয়া লাগলেই আস্তে আস্তে যেমন বিশ্রী কালো হয়ে ওঠে। একটু পরে বললেন, হয়তো সেটাই ঠিক। ব্যবহার করলেই, বাগানবাড়িটা হয়তো ঠিক মতো প্রিজার্ভ করা হবে।..যাই হোক, মি. ফিনলে, নেটিভ বিসোয়ম্বর আর আমি, তিনজনে কোম্পানির নাম স্থির করলাম, রিষড়া টুইন অ্যান্ড ইয়ার্ন মিলস কোম্পানি লিমিটেড। আমি নিজের মনের মতো করে বাংলোর প্ল্যান তৈরি করলাম। নিজে সুপারভাইজ করে, কারিগরদের দিয়ে কাজ করিয়ে নিয়েছি। এখনও সেই বাড়িটাই আছে। অবিশ্যি, কারখানাটা আমাকে তখন টিপিকাল নেটিভদের পাতা ছাওয়া চালার ঘরের মতো করে নিতে হয়েছিল। আর্থিক যোগ্যতা ঠিক ততটা ছিল না যে, পাকা কারখানাবাড়ি করে নিতে পারি।…আচ্ছা, বলতে পার হে বরানগর পাইয়োনিয়র, এখন কত টনের কাজ হচ্ছে বেঙ্গল ফ্যাকটরিগুলোতে? হাজার টন হবে কি? আমি বললাম, না, দুশো আড়াই শো টন হতে পারে। অ্যাকলেন্ড বললেন, আমরা প্রথমে রোজ আট টন জুট ইয়ার্নের কাজ করেছি। ফ্রম দিস মডেস্ট বিগিনিং এখনও দুশো-আড়াই শো টনে উঠেছে। যে পরিমাণ কারখানা রেজেস্ট্রি হচ্ছে, এটা হাজার হাজার টনে গিয়ে দাঁড়াবে।
এ পর্যন্ত বলে ওয়ালেস থামলেন। নিভে যাওয়া পাইপে কয়েকবার টান দিলেন। শুধু কষটা চেটে নিয়ে আবার বললেন, মি. অ্যাকলেন্ড ঠিকই বলেছিলেন তখন। আমরা প্রায় দেড় হাজার টনে পৌঁছুচ্ছি। মনে হয়, বিংশ শতাব্দী শুরু না হতেই, আমরা ডেইলি দু হাজার টন ছাড়িয়ে যাব।
মি. ওয়ালেসের গলায় এমন একটা দৃঢ়তা আর আশ্বাস ফুটে উঠল, সকলেই যেন সেই সুদিনের স্বপ্নে আচ্ছন্ন হয়ে গেল। ম্যাকলিস্টার শুধু উচ্চারণ করলে, মোর দ্যান টু থাউজ্যান্ড টনস!
ওয়ালেস বললেন, ইয়েস স্যার, মোর দ্যান টু থাউজ্যান্ড টনস!
ওয়ালিক ব্যগ্র স্বরে বলল, কিন্তু আপনি সেই ফিরে যাওয়া, ব্যর্থ মানুষটির কথাই বলুন মি. ওয়ালেস, সেই প্রথম মানুষটির কাহিনী বলুন, হু স্টার্টেড উইথ ডেইলি এইট টনস ওনলি!
মিনে করা পিতলের বড় বাটিতে ছাই ঝাড়তে ঝাড়তে ওয়ালেস বললেন, তারপরের কথা তো সামান্যই। কাজের মধ্যে, ফিফটি সেভেনে কিছু হ্যান্ডলুম ফ্রেম বসিয়েছিলেন, বছর দুয়েক পরে, হ্যান্ডলুম সরিয়ে সেটা পাওয়ার লুম করেছিলেন। কাজের মধ্যে, এ পর্যন্তই অগ্রসর হতে পেরেছিলেন। আসল গোলমালটা হয়েছিল অন্য জায়গায়। মি. অ্যাকলেন্ডের ভাষায়, ও জুট, গোল্ডেন জুট! ইট ইজ আওয়ার ক্রাইম। ক্রাইম অব ফাদার অ্যান্ড সনস। সোনালি রং-এর পাট আস্তে আস্তে আমার চোখের সামনে বিবর্ণ হয়ে গেল। আমি আমরাই, লোভীর মতো তার গা থেকে চেটে চেটে সব সোনা তুলে ফেলেছিলাম। প্রথম থেকেই ব্যবসা এমন লাগামছেঁড়া ঘোড়ার মতো দৌড়তে আরম্ভ করল যে, ছোটার নেশায় আমাদেরও পেয়ে বসল। ভুলে গেলাম, তেজি ঘোড়াটা দানাপানি ঠিকমতো না পেলে, ও একদিন হাঁপিয়ে পড়তে পারে। দৌড় শেষ হয়ে আসতে পারে। আসলে কী জান ওয়ালেস, ইন্ডিয়ার চারিদিকে দেখেশুনে, নবাবি করবার একটা মেজাজ এসে গিয়েছিল। ইন্ডিয়ার সয়েলেরই গুণ কিনা ওটা, কে জানে। তার ওপরে ছিল আমার কফি প্লান্টারের জীবনের নানান দোষ। নবাবিয়ানাটা সেখানেই পাকাঁপোক্তভাবে রপ্ত করেছিলাম। সে জীবনটা তো আমি একেবারে ফেলে আসিনি। আর, জুটে নগদ টাকার কারবারটা আরও বেশি ছিল। বাপ ব্যাটা, কেউই আমরা ঠিক সামলে চলতে পারিনি।
আমার তো মনে ছিল না, আমি নতুন ধরনের ইন্ডাস্ট্রিজে হাত দিচ্ছি। আর প্লান্টেশন এবং যন্ত্র, এ যে সম্পূর্ণ আলাদা চোখে দেখলেও তার চরিত্র বুঝে চলতে ভুল হয়েছিল। আমি বুঝতে পারিনি যুগ বদলাচ্ছে। যন্ত্র দিয়ে, একটা নতুন যুগ তৈরি হতে চলেছে। তার গতিবিধি সম্পূর্ণ ভিন্ন। না বুঝে মনের আনন্দে আমি ল্যাভিশলি চালিয়ে যাচ্ছিলাম।…অথচ আমি ভয় করেছিলাম সিপাহি বিদ্রোহকে। বছরখানেক বাদেই তো সিপাহি রেবেল ব্রেক করল। গঙ্গার ওপারে বারাকপুরের ব্যারাকে তখন জেনারেল হিয়ারসে ছিলেন। ভয়ে কারখানা কাঁটা তার দিয়ে ঘিরে ফেললাম। বিসোয়াম্বর সেন কি লোক নিয়ে এসেছিল গাদা বন্দুকধারী। আমি তাদের বিশ্বাস করতে পারিনি। চার্লসকে পাঠালাম বারাকপুরে জেনারেল হিয়ারসের কাছে। জেনারেল বলে পাঠালে, তোমার বাবাকে গিয়ে বলল, হিয়ারসের কাঁধে যতক্ষণ মাথা আছে, ততক্ষণ যেন নিশ্চিন্ত থাকে সে। কিন্তু হিয়ারসের কাঁধে মাথা অ্যাট অল থাকবে কি না কে জানে। আমি তাড়াতাড়ি ক্যালকাটা সেইলারস হোম থেকে কিছু সিম্যানদের নিয়ে এসে মুজল লোডিং শট গান দিয়ে বসিয়ে দিলাম পাহারায়। প্রায় আহার নিদ্রা বন্ধ আমাদের। চারিদিকে নানানরকম গুজব। রাত্রে কুকুর ডেকে উঠলেই বুকের মধ্যে ধড়াস ধড়াস করত। এই বুঝি দিলে আগুন লাগিয়ে। কিন্তু হিয়ারসেরই জয়। রেবেল বন্ধ হল কঠিন হাতে। বারাকপুরেই প্রথম শুরু হয়েছিল বটে। অল্প দিনের মধ্যে চারদিকে ছড়িয়ে পড়লেও, ইন্ডিয়ার নর্দান এরিয়াতেই সবথেকে ভয়াবহ কাণ্ড ঘটেছিল।…তবে রিষড়া ইয়ার্ন কোম্পানির সেটা কোনও দুর্ভাগ্য নয়। নতুন ইন্ডাস্ট্রি তৈরি করতে গিয়ে প্রচুর লাভের ব্যাপার দেখে আমরা সবাই বেহিসাবি জীবন কাটাচ্ছিলাম। এ যে আরও কঠিন। ধৈর্য আর সংযমের দরকার ছিল, সেটাই বুঝতে পারিনি। সেমি ফিউডাল প্ল্যান্টারের জীবনের রোমান্স তো আমি ভুলতে পারিনি। ওয়ালেস, মাথার ওপরে ভগবান আছেন। তিনি কখনও পাপীকে ক্ষমা করেন না। যে ইন্ডাস্ট্রিকে আমার চার্চের মতো ভক্তি আর অধ্যবসায় নিয়ে তিলে তিলে গড়ে তোলার কথা, সেই ইন্ডাস্ট্রি করতে গিয়ে আমি, আমরা সবাই, আমার ছেলেরাও, সকলে, ফুর্তিতে গা এলিয়ে দিয়েছিলাম। খরচের মাপ ছিল না। একদিকে অনভিজ্ঞতা, আর একদিকে কলকাতার মেয়ে মদ বিলাসব্যসন, ইয়ার্ন কোম্পানিকে টুটি টিপে ধরলে! এইটিন সিক্সটি সেভেনে আর টিকে থাকা গেল না। এই গত বছরের কথা বলছি। কারখানা বন্ধ করে দিতে হল। আমি দেশের পথে পাড়ি দিলাম। চার্লসের মেজাজ খুবই খারাপ হয়ে গিয়েছিল। সে বলল, দেশে আমি ফিরব না। এই বাজে ইন্ডাষ্ট্রি নিয়ে থাকব না আমি।…আমাকে যা তা বললে। সিলোনের কফি প্ল্যান্টেশনটা হাতছাড়া করেছি বলে, তার সঙ্গে আমার মতবিরোধ আগের থেকেই ছিল। আমার এই বড়ছেলে চার্লসের রক্তের মধ্যেই ছিল খাঁটি প্লান্টারের ঐতিহ্য। ঢিলেঢালা চলন, শাসনের বাসনা, বুক খোলা যুবতী মেয়েদের হাতে স্নান করা, পোশাক পরা আর তারই সঙ্গে প্ল্যান্টেশনের অন্ধিসন্ধির অভিজ্ঞতা। সে আমার সঙ্গে দেশে ফিরল না। চলে গেল কুমায়ুনে, কফি প্ল্যান্টের উদ্দেশ্যে। চার্লস ঠিকই করেছে। এখন সে কুমায়ুনের একজন টি প্ল্যান্টার। কয়েকদিন আগেই সে মস্ত বড় একটা কুমায়ুনের বাঘের মাথা পাঠিয়েছে আমাদের। আর ছোটছেলে ফ্রেড চলে গেছে অস্ট্রেলিয়ায়। সে এখনও নানান কিছু হাতড়ে বেড়াচ্ছে, কিন্তু কিছুই করে উঠতে পারেনি। ও বেচারিরই সবথেকে বেশি গোলমাল হয়ে গেছে। ছোট থেকে সবকিছুই তৈরি পেয়েছে, হাতেকলমে বিশেষ কিছু করতে হয়নি। এখন খুবই হতাশ। আমি এখন ডান্ডির হিসাব মেটাচ্ছি। আর কয়েকটা দিন গেলেই কাজ মিটে যাবে, তারপরে ফিরে যাব ইংল্যান্ডে।…একটা নিশ্বাস ফেলে মি. অ্যাকলেন্ড চুপ করলেন। তখন নিবিড় ছায়া ঘনিয়ে এসেছে। আমার আর দেরি করা চলছিল না, উঠতে চাইছিলাম। কিন্তু মি. অ্যাকলেন্ড অনুমতি না করলে উঠতে পারছিলাম না। মনটাও আমার সত্যি খারাপ হয়েছিল ওঁর জন্যে। যদিও, ভয় আমি একটুও পাইনি। কারণ সবথেকে খারাপ দিনগুলো আমরা পার হয়ে এসেছিলাম।…একটু পরেই মি. অ্যাকলেন্ড হঠাৎ উঠে দাঁড়ালেন, বললেন, চলো, যাওয়া যাক।চলতে চলতে বললেন, সত্যি তোমরা বোর্নিও কোম্পানির লোকেরাই খাঁটি ইন্ডিয়ান জুট ম্যানুফ্যাকচারার। তোমাদের দেখে আমার শেখা উচিত ছিল। আমি যে বছর মিল এক্সটেন্ড করলাম, তোমরা সে বছর শুরু করলে। অথচ আজ আমি কোথায়, আর তোমরা কোথায়! জানি, আমি জানি হে ওয়ালেস, প্রথম বছরগুলোতে তোমরা কী ভীষণ কষ্ট করেছ। লোকের কাছে শুনেছি, বোর্নিও কোম্পানির স্কচ কর্মচারীরা ইন্ডিয়ান কুলিদের মতো খাটতে পারে। তারা টডি (তাড়ি) ড্রিঙ্ক করে। বাংলোতে শুধু রাত্রে শুতে যায়। তাই আজ তোমরা নিরাপদ সীমানায় পৌঁছেছ। এখন হয়তো কিছু বেশি খরচ করলেও তোমাদের কিছু যাবে আসবে না। এখন তোমাদের দুটো মিল। ডক্টর বেরির গৌরীপুর, ম্যাকিনন ম্যাকেঞ্জির ইন্ডিয়া মিল, সকলেই বেশ ভাল আয় করছে। মাঝে মাঝে তাই একটু অবাক হয়ে ভাবি, বুঝলে ওয়ালেস, মনে কিছু করো না, ভাবি কী যে, জুট ইন্ডাস্ট্রির সঙ্গে ইংলিশম্যানের বোধহয় কোনও অভিশাপ জড়িয়ে আছে। এখন যে কটা কোম্পানি কাজ করছে, তারা সবাই স্কচ, তাদের কর্মচারীরাও তাই। আর সব কোম্পানিই বেশ দ্রুত উন্নতি করছে। দেখে মনে হয়, জুট ইজাফর স্কচ ওনলি। আমি বললাম, হয়তো তাই। আপনিই তো বলেছিলেন, বোর্নিও কোম্পানির কর্মচারীদের কষ্টের কথা আপনি সবই জানতেন। অ্যাকলেন্ড বললেন, নিশ্চয়ই, নিশ্চয়ই বলব, তোমরা অনেক বেশি কষ্টসহিষ্ণু, কর্মঠ। তোমরা পারবে, তোমরা পারবে। আমি তো চোখ বুজলেই ভবিষ্যৎ দেখতে পাই, তোমরা চটকলে ছেয়ে ফেলেছ বাংলাদেশ। হয়তো আমি হেরে গেছি, কিন্তু আমরই স্বপ্ন আমি সার্থক হতে দেখছি এখনও। এগিয়ে চলল, এগিয়ে চলো ওয়ালেস, আমি ডান্ডি বুলেটিন পড়ে পড়ে সব জানতে পারব তোমাদের সফল অভিযানের কথা। তোমাকে আমি বলে দিচ্ছি, বেঙ্গল উইল বি এ কান্ট্রি অব জুট মিলস। গুডনাইট মাই বোর্নিও কোম্পানি পাইয়োনিয়র।এই বলে উনি চলে গেলেন।…
ওয়ালেস চুপ করলেন।
ম্যাকলিস্টার খালি ফিসফিস করে উচ্চারণ করল, এ কান্ট্রি অব জুট মিলস।আর সকলেই চুপ করে রইল। ধূমপানও তখন সকলের মিটে গেছে। মাস্টার হরিচরণের একক বেহালা বাজছে তখন পাশের ঘরে। কখনও চাপা তীব্র কান্নার মতো, কখনও হাসি ও কান্নায় ভেঙে পড়া তরঙ্গের মতো মাস্টার হরিচরণের জাদুকরি বেহালার সুর সমস্ত পরিবেশটাকে মোহময় করে তুলেছে। চুক্তি অনুযায়ী এটাই শেষ বাজনা। ভান্ডা গুণীর কদর বোঝে। হরিচরণকে বেহালার বুক থেকে মুখ সরাতে হয়নি। ভান্ডা তার মুখে অতি সন্তর্পণে মদ ঢেলে দিয়েছে। হরিচরণের চোখ আরও লাল হয়েছে কোকিলের মতো। কিন্তু ছড়ের টানে এক চুল এদিক ওদিক নেই। একটু শৈথিল্য নেই তার। তার সঙ্গী গোরারাও হাঁ করে তাকিয়ে ছিল।
হরিচরণ জানে না, সে বিটোফেনের সিমফনি বাজাচ্ছে। সে তার কলকাতার গোরা মাস্টারের কাছে শেখা মুখস্থ করা গত বাজিয়ে চলেছে। এই সুরের সঙ্গে একাত্ম নতুন জুট ম্যানুফ্যাকচারাররা। চটকলের কাহিনীর আসরে বসে তারা যেন এই সুরের সঙ্গেই বাংলার প্রথম চটকলের স্মৃতির পিঞ্জরে বাঁধা পড়ে গেছে।
ম্যাকলিস্টার ফিসফিস করে বলল, এই আমাদের প্রথম ইন্ডিয়ান চটকলের ইতিহাস। আশ্চর্য! সেদিনে আর এদিনে কত তফাত। অ্যাকলেন্ডের যুগ আর কোনওদিন ফিরে আসবে না।
ওয়ালেস বললেন, আমি আপনাকে এই কথাটাই বলতে চাইছিলাম মি. ম্যাকলিস্টার। ইট ইজ টু ফার ফ্রম অ্যাকলেন্ডিয়ান এজ। কেবল একটু ভারসাম্য রক্ষা করে চলা, একটু ব্যালান্সড ওয়েতে চললে, আমাদের আর ঠেকাবার কেউ নেই। আগামী দিনে আমি আপনাদের তেরোটি নতুন মিলের কথা ঘোষণা করেছি। আমি নতুন করে ঘোষণা করছি, টোয়েন্টিয়েথ সেঞ্চুরিতে প্রবেশ করেই, আমরা ভারতবর্ষে হান্ড্রেড কভার করে ফেলব। একশোটা মিল হয়ে যাবে।
ওয়াল্টার বলে উঠল, কিন্তু স্যার, আমাদের মধ্যে প্রতিযোগিতা বেড়ে যাবে।
বাড়ুক। বাড়বেই তো, প্রতিযোগিতার যুগই তো আসছে। কিন্তু যা করবার তা আপনারাই করবেন এই ইন্ডিয়াতে বসে। আপনাদের আর কোনও বাইরের প্রতিদ্বন্দ্বী থাকবে না। পাঁচটা মহাদেশকে আপনারা ইন্ডিয়ান ম্যানুফ্যাকচারাররা ভাগাভাগি করবেন, কে কোথায় কত মাল পাঠাতে পারেন। তবু পাঁচটা মহাদেশ আপনাদের হাতে। কে কত কারবার করবেন, করুন না, যত খুশি প্রতিযোগিতা করুন। সারা পৃথিবীতে তো আপনারাই একমাত্র আছেন, যারা জুটকে নিয়ন্ত্রিত করবেন। পাট তো আর কোনও দেশের অধিকারে নেই। মি. ম্যাকলিস্টার ডান্ডির কথাই শুধু বলছিলেন। আপনি যদি তাদের প্রতিযোগী হিসেবে ধরেন, তা হলে শুধু ডান্ডি কেন স্যার, ফ্রান্সও তো আপনার কমপিটিটর। ইউরোপ আর আমেরিকায় অনেকের সঙ্গেই তা হলে আপনাকে যুদ্ধ ঘোষণা করতে হয়। কারণ, আঠারোশো তেতাল্লিশে ফ্রান্স চটকল খুলেছে। ইউ. এস. খুলেছে আটচল্লিশে। জার্মান একষট্টিতে, অস্ট্রিয়া উনসত্তরে, বেলজিয়াম একাত্তরে। আর এশিয়ার মধ্যে জাপান তো এ বছরেই খুলেছে। খুব শীগগিরই আরও যারা খুলবে, তারা হল, ইটালি, হল্যান্ড, স্পেন, চেকোশ্লোভাকিয়া।
ম্যাকলিস্টার বলল, তবু আপনি বলছেন, ইন্ডিয়ার বাইরে আমাদের কমপিটিটরের ভয় নেই?
ওয়ালেস দৃঢ় স্বরে বললেন, না নেই। আমরা যেখানে বসে আছি, সেখান থেকে আমাদের কাউকে ভয় পাবার কিছু নেই। ইট ইজ বেঙ্গল স্যার, বেঙ্গল, দি কান্ট্রি অব জুট!
ওয়ালিক বলে উঠল, শুধু তাই নয়। আমি অনেক ভেবে দেখেছি, জুট ইন্ডাস্ট্রির এর চেয়ে আদর্শ জায়গা আর নেই। এটা জুটের দেশ তো বটেই, তারপরে এই হুগলি নদী, কাছেই বন্দর। রেললাইনও ইফ মাইল অ্যাওয়ে। কোল মাইনস এরিয়া, রানীগঞ্জও দূরে নয়। এবং সবথেকে লক্ষণীয় বিষয় হল, এখানকার নেটি ভরা, স্পেশালি দি মেকানিকাল ওয়ার্কস অব জুট। যেন মনে হয়, এক শ্রেণীর মানুষের জন্মই হয়েছে শু জুট ইন্ডাস্ট্রির কাজের জন্যে। এত সহজে এরা কাজটাকে রপ্ত করছে, যেটা আর কোথাও সম্ভব হত বলে আমার মনে হয় না। ওনলি ডিফিকাল্টি, এদের ট্যাকল করা।
ওয়ালেস বললেন, ঠিক বলেছেন মি. ওয়ালিক, এই ঠিক হাতেকলমে কাজ করা মানুষেরই কথা। ম্যাকলিটার বনল, এই যুক্তিগুলো অবশ্যি আমিও মানি, এবং জানি। কিন্তু, এই যে বিভিন্ন দেশে জুটমিল তৈরি করছে, এরা মেশিনারিজ পাচ্ছে কোত্থেকে?
ওয়ালেস হেসে উঠে বললেন, যেখান থেকে আপনারা পাচ্ছেন, সেই ডান্ডি থেকেই!
ম্যাকলিস্টার উত্তেজিত হয়ে উঠল। বলল, এর মানে কী? ডান্ডি যে সারা দেশে দেশে মেশিনারিজ ছাড়ছে, এতে কি আমাদের বাজার নষ্ট করা হচ্ছে না? এতে কি আমাদের সঙ্গেই শত্রুতা করা হচ্ছে না? ওরা ইউরোপে আর ইউ. এস. এ-তে বসে, আমাদের সঙ্গেই প্রতিযোগিতা করতে চাইছে না?
ওয়ালেস নিরুত্তেজিত, নিরুদ্বেগ গলায় বললেন, হয়তো চাইছে। স্বাধীন ব্যবসায়ের শর্তকে যখন মেনে নেওয়া হয়েছে, এবং মেশিনারিজের সবটাই যখন ওদের হাতে। কিন্তু তাতেই বা ভাববার কী আছে মি. ম্যাকলিস্টার। আপনাকেও তো সে মেশিনারিজ দিচ্ছে। আপনি এটা বোঝেন না, আমরা যদি একটু ভেবেচিন্তে চলি, ওয়ার্ল্ড মার্কেট কখনওই আমাদের হাতছাড়া হতে পারে না। ডান্ডির গলাবাজির কারণ তো তাই, তারা ভয় পাচ্ছে আমাদের। তারাও জানে, আমরা যেখানে বসে আছি, জুটের চাবিকাঠি সেখানেই। আমরা ঠিকমতো চললে, ও সব ফ্রান্স বেলজিয়ামের কারখানা দুদিনে লাটে উঠে যাবে। এই বলে দিলাম। আর কিছুকাল অপেক্ষা করুন। ইউরোপের জুট ইন্ডাস্ট্রির উৎসাহ আপনি নিজের চোখেই নিভে যেতে দেখবেন। আমাদের থামাবার আর কোনও রাস্তা ওদের নেই।
ম্যাকলিস্টার শুনল। বাকিরা মাথা নেড়ে খুশিতে হেসে উঠল। ম্যাকলিস্টার চোখ ছোট করে বলল, তবু একটা জিনিস ওদের হাতে থেকে যাচ্ছে। সেটা পার্লামেন্ট। ওখানে ওরা আমাদের নামে নানান অভিযোগ তুলে ঘায়েল করতে চাইবে।
ওয়ালেস আশ্বাসের হাসি হেসে বললেন, আপনাকে তো আগেই বলেছি, তাও ওরা পারবে না। দেখুন, পার্লামেন্ট ঘাস খায় না। তারা জানে, আমরা এম্পায়ারের সম্পদই বাড়াচ্ছি।
ওয়ালিক বলে উঠল, ঠিক তাই। আমাদের নিশান উঁচুতে।
বলে সে হাত তুলল শূন্যে। ওয়াল্টার যেন তার ভবিষ্যৎ আকাঙ্ক্ষার সাফল্যকে দেখতে পেল। সে চিৎকার করে বলল, হুররা। আসুন, এবার একটু কফি পান করি।
সবাই একবাক্যে সায় দিল। ওয়াল্টার চিৎকার করে হাঁক দিল, বাবোর্চি কফি লাও।
রসুল প্রস্তুতই ছিল। সে দৌড়ে দরজার সামনে এসে বলল, লে আতা হুজুর। মনে মনে বলল, সাবউন বিয়াগগুন ফাঅল অই গিয়েগোই।
অর্থাৎ সায়েবগুলো পাগল হয়ে গেছে। হ্যাঁ, সকলের চোখেমুখেই নতুন স্বপ্নের রক্তাভা। এ রক্তাভা সোনালি পাট, ভারতবর্ষে নতুন যুগকে ডেকে নিয়ে আসছে। চটের যুগ। বাংলা যদিও তার আদি স্থান, কিন্তু নতুন রূপ নিয়ে সে পৌঁছেছিল, গঙ্গার কূল থেকে, বঙ্গোপসাগর পেরিয়ে, উত্তর সাগরের টে নদীর কলে, ডান্ডিতে। টেনদীর স্রোত আবার সাত সমুদ্র তেরো দরিয়া পেরিয়ে এসেছে গঙ্গার বুকে। এসেছে। বজবজ থেকে গৌরীপুরে। তার মাঝখানে জগদ্দলকে সৃষ্টি করছে, জগদ্দল।
ভাগীরথী কূলের এই ডাইনিংরুমে হয়তো জুট ইন্ডাস্ট্রির নতুন যুগের উন্মাদনা আরও উদ্দাম হয়ে উঠত। ঠিক সেই সময়েই দেখা গেল ভয়ংকর মূর্তি জীবনকৃষ্ণ ভট্টাচার্যকে।
হরিচরণের বেহালা ককিয়ে উঠে স্তব্ধ হল। ভান্ডা ধরে রাখতে পারল না ক্ষিপ্ত জীবনকৃষ্ণকে। জীবনকৃষ্ণ এসে দাঁড়ালেন ঘরের দরজায়।
ভেজা গরদের থান জীবনকৃষ্ণের মাটিতে লুটাচ্ছে কোমর থেকে। তাঁর শিখা খোলা, বাতাসে উড়ছে। ভেজা সাদা উপবীত লেপটে পেঁচিয়ে আছে তাঁর বুকে। এক হাতে তাঁর গঙ্গাজলের ঘটি, অন্য হাতে সমস্ত শক্তি দিয়ে মুচড়ে ধরা হীরালালের হাত। জীবনকৃষ্ণের রক্তবর্ণ চোখ জ্বলছে ধকধকিয়ে।
ওয়াল্টার চিৎকার করে সামনে এসে দাঁড়াল। অভাবিত ব্যাপার। জীবনকৃষ্ণ তো কখনও এ কুঠি স্পর্শও করেন না! জিজ্ঞেস করল, হোয়াট ইজ দি ম্যাটার পান্ডিট?
রুদ্ধ গলায় প্রায় গর্জে উঠলেন জীবনকৃষ্ণ, বিচার করো সাহেব। তুমি ধর্ম মানো, তুমি বিচার করো।
বলে হীরালালকে ছুঁড়ে ফেলে দিলেন ওয়াল্টারের পায়ের কাছে। হীরা আঘাত পেয়ে কেঁদে ককিয়ে উঠল। তবু যেন যে মুক্তি পেল। আতঙ্কে, ভয়ে, কান্নায় তখনও ও কাঁপছে। ওয়াল্টার দু হাতে হীরাকে তুলে নিল কাছে। সে ভাবছিল, হীরা নিশ্চয় চুরি করেছে। বিব্রত হয়ে জিজ্ঞেস করল, ক্যায়া হুয়া বোলো, জলদি বোলো।
জীবনকৃষ্ণের চোখে আগুনের শিখা যেন ক্রমেই লেলিহান হয়ে উঠছে। রুদ্ধ উত্তেজিত স্বরে বললেন, সাহেব, তুমি জান, প্রতিদিন গঙ্গাস্নান সেরে, শুদ্ধ হয়ে সারাদিনে একবার আহার করি। আর এই সময়ে একটু জল খাই। কখনও আমি তোমারও ছায়া মাড়াইনে সাহেব। তুমি আমাকে স্নেহ কর, ভালবাস। কখনও আমাকে বিরক্ত কর না। আর এই অস্পৃশ্য, বাগদি আমাকে স্নানের শেষে ছুঁয়ে দিয়েছে। কিন্তু সাহেব, তাতে ওর দুঃখ নেই প্রাণে। ও যে ভুল করেছে, তাও মানে না। আমি ধমকে উঠলাম, আমাকে বললে, বেশ করেছি, আরও ছোঁব।
বলতে বলতে জীবনকৃষ্ণ নিজেই যেন মহা আক্রোশে দু পা অগ্রসর হলেন হীরার দিকে। হীরা আরও জোর করে আঁকড়ে ধরল ওয়াল্টারকে।
সবাই অবাক হয়ে এই দৃশ্য দেখছিল। ওয়াল্টার কী বলবে ভেবে পাচ্ছে না। কিন্তু হীরাকে সে একটি অসহায় পলাতক বলির পশুর মতো, আড়াল করে নিল। ওয়ালিক উঠে এল সামনে। তার জ্বজোড়া কুঁচকে উঠেছে। জীবনকৃষ্ণ ওয়াল্টারকে চিৎকার করে বললেন, আমি জানি সাহেব তুমি ধার্মিক। কারখানায় তুমি যেখানে আমার ধর্ম বাঁচিয়ে রেখেছ, সেখানে একটা বাগদি ছোঁড়া আমার ধর্ম নষ্ট করবে? বিচার করো, শাস্তি দাও।
ওয়াল্টার জিজ্ঞেস করল, মগর পান্ডিট, এ লেড়কা তুমকো আপনা খুশি সে টাচ কিয়া?
জীবনকৃষ্ণ উন্মাদের মতো হেঁকে উঠলেন, তা জানি না, তুমি ওর বিচার করো সাহেব বিচার করো। ও কিছুই মানতে চায় না।
হীরা কান্নারুদ্ধ গলায় বলে উঠল, আমি ছুটে যাচ্ছিলুম, ঠাকুরকে দেখতে পাইনি।
ওয়ালিক চিৎকার করে উঠল, অ্যাবসার্ড! এ বাচ্চার কোনওই অপরাধ হয়নি।
ওয়াল্টারেরও তাই মনে হল। তার মনে হল জীবনকৃষ্ণ অকারণ বাড়াবাড়ি করছেন। এ ছেলেটার কী দোষ। ছুঁয়ে দিলেই মানুষকে শান্তি পেতে হবে! নতুন দেশ থেকে, নতুন অভিযানের শরিক হয়ে সে প্রায় দস্যুর মতোই এসেছে এ দেশে। এ সব তার কাছে তুচ্ছ ব্যাপার। তা ছাড়া ব্যবসার বাইরে, তার জীবনে এক্ষেত্রে হীরার প্রতিই সব সমবেদনা। জীবনকৃষ্ণের রীতিনীতি ধ্যানধারণার সঙ্গে তার কোনও মিল নেই। মনের টানও যদি কিছুমাত্র থাকে, সেটা হীরাদের দিকেই। ওয়ান্টার বলল, এর আবার বিচার কী হবে। ইউ আর ম্যাড় পাণ্ডিট। তুমি একটা পাগল। এ সব পাগলামির বিচার করা যাবে না। ইনস্যানিটি, সিম্পলি ইনস্যানিটি!
জীবনকৃষ্ণ অকস্মাৎ রুদ্র হয়ে উপবীত টেনে ধরলেন। একটা রক্তাক্ত ক্ষতের মতো দগদগে হয়ে উঠল তাঁর মুখ। রুদ্ধ তিক্তস্বরে আর্তনাদ করে উঠলেন, কী বললে সাহেব। আমি পাগল। আমি পাগল!
বলতে বলতে জীবনকৃষ্ণ সহসা নিষ্ঠুরের মতো হাতের জল ভরা ঘটি দিয়ে নিজেরই মুখে মাথায় আঘাত করতে লাগলেন। আঘাতে আঘাতে রক্তাক্ত হলেন। সবাই একসঙ্গে চিৎকার করে উঠল,হোন্ড হিম, হোন্ড হিম। অত্মহত্যা করতে চায় এই ইনসেন ব্রাহ্মিণ।
ওয়াল্টার সহসা জীবনকৃষ্ণের সম্মান ভুলে গেল। রেগে চিৎকার করে উঠল, গেট আউট ইউ ড্যামন রাসকেল।
অফিসের চক্রবর্তী বাইরেই অপেক্ষা করছিলেন। উনি ছুটে এসে জীবনকৃষ্ণকে জড়িয়ে ধরে বাইরে নিয়ে গেলেন। বার বার বলতে লাগলেন, শুনুন শুনুন ভটচায মশায়, এ কী করছেন আপনি! বিচার চাইতে গেছেন, আর কোন দুঃখে আপনি এমন করছেন। ধর্মের ওরা কী বোঝে? শুনুন শুনুন।
জীবনকৃষ্ণকে ধরে গঙ্গার ধারে নিয়ে এলেন চক্রবর্তী। হাত ছাড়িয়ে জীবনকৃষ্ণ জলে পড়তে চাইলেন, পারলেন না। পলিমাটির কাদায় মুখ গুঁজে ছেলেমানুষের মতো চিৎকার করে কেঁদে উঠলেন।-বাঁচতে চাই নে, হে ভগবান, মৃত্যু দাও, মৃত্যু দাও!
গঙ্গা থামে না। মহাকালেরই কণ্ঠলগ্না ভাগীরথী। যাওয়া তার নিরন্তর। আসা তার নিরবধি। জীবনকৃষ্ণ বুঝি কাঁদতে দেরি করেছেন। মৃত্যুর পর মরতে চাইছেন। তাই যেন প্রেতের মৃত্যু কামনায় গঙ্গার ঢল খাওয়া স্রোতের সুদীর্ঘ বাঁক হাসির মতো ঝিকমিক করছে।
অনেক অশ্রু গঙ্গা তার বুকে নিয়েছে, যখন দিতে গিয়েছে সমুদ্রে, তখন আবার ফিরে আসবার সময় হয়েছে।
আরও অনেক অশ্রু ঝরবে। তবু গঙ্গাকে আরও অনেক নতুন বার্তা আনতে হবে। সে যাবে নিরবধি, আসবে নিরন্তর। সে মহাকাল প্রেয়সী। কিংবা ক্রীতদাসী নাকি, কে জানে!
চক্রবর্তী ডাকলেন, ভটচাৰ্য মশাই উঠুন, বাড়ি ফিরে চলুন।
ভেজা পলির কাদায় লুটিয়ে পড়া জীবনকৃষ্ণ সাড়া দিলেন না। ক্রোধ ও অপমানের দারুণ অগ্নিদাহ যেন তাঁর ঠাণ্ডা পলি পাঁকে জুড়িয়ে যাচ্ছিল। তিনি যেন আরও গভীরে, পাতালের চির অন্ধকার ঠাণ্ডায় নিজেকে প্রোথিত করতে চাইছিলেন। কাদা ও চোখের জলের লবণাক্ত স্বাদ তাঁর মুখ ভরে তুলছে।
পাঙ্খাওয়ালার সেই ছোট্ট খুপরির মধ্যে বসে, ঘর্মাক্ত কলেবর ক্লান্ত পাঁচু থরথর করে কাঁপছিল। তার বড় বড় চোখ দুটিতে আতঙ্ক। ফরাসডাঙার দক্ষিণে মীয়াজিপীরের দহ দেখা যায়। সেই দিকে চোখ রেখে সে মনে মনে ডাকছিল, হেই বাবা পীর! বেরাহ্মণের কোপ থেকে রক্ষে করো, রক্ষে করো!
সে মনে মনে বলছিল, আর আরও জোরে জোরে পাখার দড়ি টানছিল। সমস্ত ঘটনাটাই সে নিজের চোখে দেখেছে। সে দেখেছে, হীরা জলে নোঙর করা সাহেবদের ওই ভডভডিয়া নৌকো (লঞ্চ) দেখবার জন্যে ছুটছিল। আ! ছেলেটা কি কানা গো! ভাটপাড়ার ঠাকুর যে নেয়ে ধুয়ে জল নিয়ে আসছিলেন, তা কি ছোঁড়াটা দেখতে পেল না? দুম করে গিয়ে একেবারে ঠাকুরের গায়ে। আর কী সাহস ছোঁড়ার! মুখের ওপর বললে কিনা, ইচ্ছে করে কি ছুঁয়েছি? কোথায় খুঁয়ে লুটিয়ে ক্ষমা চাইবি, তা নয়, ঘাড় বাঁকানো? উঃ, সে কী চেহারা ঠাকুরের। আগুনের অমন রক্ত তেজ দেখেনি পাঁচু। যেমন করে থাবা বাড়িয়ে ধরলেন হীরাকে, মনে হল, কাঁচা খেকো দেবতাই বুঝি ভর করেছে। তুলে মারবেই আছাড়। তারপরে টেনে নিয়ে গেলেন সাহেবের দরবারে। এই জানালার নীচে খুপরিতে বসে বসেই দেখেছে শুনেছে পাঁচু। এখন দেখছে, ঠাকুর গঙ্গার কোলে লুটিয়ে পড়েছেন।
দেখছে, আর তার বুকের মধ্যে কাঁপছে। সে যেন একটা প্রলয়ের স্পন্দন অনুভব করছে। জীবনে এমন ভয়ংকর ঘটনা সে আর কখনও দেখেনি। একটা মহাপ্রলয় যেন সে এই সেনপাড়া-জগদ্দলের ওপর নেমে আসতে দেখছে। এতবড় মহাপাপ! বাগদির ছেলে ঠাকুরের পায়ে পড়তে শেখেনি। ভাটপাড়ার ঠাকুর, হেই বাবা ধর্ম, সে যে খাঁটি জাত সাপ! রক্ষে করো, রক্ষে করো!
.
মাস্টার হরিচরণের বাজনা আর জমেনি। আসরটা মাটি হয়ে গেছে। ভাণ্ডা তাকে খাবার খাওয়াতে চেয়েছে, পারেনি। সে শুধু আরও পান করেছে। ওয়াল্টার লোক দিয়ে পৌঁছে দিতে চেয়েছিল হীরাকে তার বাড়িতে। হীরা জানিয়েছে, সে একাই যেতে পারবে।
ওয়াল্টার আশ্রয় দিলেও হীরা মনে মনে বিশ্বাস করেছিল, কত বড় পাপ করেছে সে। তার চোখের সামনে বারবার জীবনকৃষ্ণের চোখ দুটি ভেসে উঠছিল। সে চোখ মানুষের নয়। ভগবান যখন খেপে যায়, কেবল তখনই ওরকম চোখ হয়।
ওয়াল্টারের কাছ থেকে বিদায় নিয়ে, তাই সে প্রথমে ছুটে গেল গঙ্গার ধারের বাঁশঝাড়ের দিকে। সেখান থেকে দেখতে পেল, জীবনকৃষ্ণ আর চক্রবর্তীকে। কাছেপিঠের লোকেরা জড়ো হয়ে, কী আলোচনা করছে, শুনতে পেল না সে। তার বুকের মধ্যে কাঁপতে লাগল থরথর করে। দু চোখে তার বিভীষিকা। ভয়ে তার চোখে জল এসে পড়েছে। সে মনে মনে বলছে, হে ভগবান, আমাকে মাপ করে দাও। আমি আর কোনওদিন এমন করব না। দিব্যি গেলে বলছি, আর কোনওদিন বামুনকে ছোঁব না। হেই মা কালী গো, আমার যেন ব্যামো না হয়। আমার যেন ওলাওঠা না হয়।
তবু অভিশাপের ভয় হীরার গেল না। মরণেরা সব ভয়ংকর রূপ ধরে অলৌকিক বীভৎসতায় ঘিরে রইল তাকে। বাঁশঝাড়ের বাতাসের সড়সড় শব্দে ভয় পেয়ে, জঙ্গলের আড়াল দিয়ে পালাল বাড়ির দিকে।
হীরা জীবনকৃষ্ণকে ঘৃণা করে। কারণ জীবনকৃষ্ণ তাকে ঘৃণা করেন। কিন্তু ধর্মের ভয়, অভিশাপের ভয় ওর রক্তে। যৌবনের সাহস দিয়ে সংস্কারের টুটি টিপতে পারে না এখনও। বাড়ি এসে ঝাঁপিয়ে পড়ল কালীর কোলে। কালী চমকে উঠে উৎকণ্ঠিত বিস্ময়ে দেখল ছেলের বুকে নখের আঁচড়ের দাগ। সর্বাঙ্গ লাল, গা পুড়ে যাচ্ছে, প্রবল জ্বরের লক্ষণ। কালী জিজ্ঞেস করল, কী হয়েছে হীরা?
হীরা তখন অচৈতন্য।
.
৪২.
কফি পানের পর ওয়ালেসই প্রস্তাব করলেন, চলুন, সবাই মিলে একটু স্টিম লঞ্চে এই এরিয়াটা বেড়ানো যাক।
ম্যাকলিস্টার বলল, আর সেই জার্নিটা নর্থ সাইডেই থোক। একবার জার্ডিন-স্কিনারদের খানখানাড়া কারখানাটা দেখা হবে।
সকলেই সম্মতি দিল, লিটলজন ছাড়া। সে মার্জনা চেয়ে বলল, আমি গারুলিয়ায় ফিরে যেতে চাই, আপনাদের যদি আপত্তি না থাকে।
লিটলজন এমনিতেই কাবু হয়ে পড়েছিল। তা ছাড়া মিশ্রিত মদের নেশা, তার রক্তকেও ক্ষুধার্ত করে তুলেছিল। দক্ষিণী নেটিভ মেয়ে, আয়া চম্পার শ্যাম নগ্ন দেহ তার চোখের সামনে ভেসে উঠছিল। এদের প্রতি তার মনের কোনও টান নেই। মনের টান চম্পার প্রতিও নেই। কিন্তু রক্তের ও মাংসের টান আছে। কোনও রোমাঞ্চ নেই, একটা পাশবিক নিষ্ঠুর সুখ আছে। ক্ষুধার্ত পশুর ঝাঁপিয়ে দাবড়িয়ে ছিন্নভিন্ন আহারের তৃপ্তির মতো। ঘরের মধ্যে পোশাক কেড়ে নেওয়া নগ্ন চম্পা যখন লজ্জায় ভয়ে বলির অসহায় পশুর মতো কাঁপে লিটলজনের সামনে, লিটলজনের রক্তের উল্লাস তখনই সবথেকে বেশি উদ্দাম হয়ে ওঠে। নেটিভ মেয়েটার ভয় সংকুচিত লজ্জা, সেই ভঙ্গিটাই লিটলজনের নেশা। মেয়েটা যদি মদির চোখে তাকাত, তা হলে লিটলজন কোনও উত্তেজনাই বোধ করত না। তার চোখের সামনে চম্পার সেই মূর্তিটাই ভাসছিল, আর মনে মনে বলছিল, এই বাস্টার্ড স্কচগুলোর সঙ্গ আর কিছুতেই সহ্য হচ্ছে না।
ওয়াল্টার বলল, আপনি যদি অসুস্থ বোধ করেন, তবে আমার এখানেই বিশ্রাম করতে পারেন।
লিটলজন জবাব দিল, আমি আমার ঘরেই ফিরে যেতে চাই। আমার লং স্লিপের দরকার।
ওয়ালিক তাড়াতাড়ি বলে উঠল, লেট হিম গো। ওঁকে যেতেই দিন, উনি একটু ঘুমোন গে।
ওয়ালিকের পক্ষে হাসি চেপে রাখা দায় হচ্ছিল। কারণ ম্যাকলিস্টার তার দিকে তীক্ষ্ণ অর্থপূর্ণ জিজ্ঞাসু চোখে তাকিয়ে ছিল। লিটলজনও একটু সন্দিগ্ধ চোখেই ওয়ালিকের মুখের দিকে দেখছিল।
ওয়ালিক তার মনের কথা টের পাচ্ছে কিনা, কে জানে।
ওয়ালিক আরও গম্ভীর হয়ে বলল, ইউ বেটার গো উইথ মাই বগি। ঘোড়াটাকে জুড়ে দেবার কথা বলছি আমি। পরে মি. ওয়ালেসের ফেরার পথে, আমি লঞ্চে করেই গারুলিয়ার জেটিতে নেবে যাব, কী বলেন মি. ওয়ালেস?
ওয়ালেস বললেন, নিশ্চয়, অত্যন্ত আনন্দের সঙ্গে।
ওয়াল্টার চিৎকার করে বলে উঠল, ফার্ডিনান্ড, তুমি তাড়াতাড়ি মি. ওয়ালিকের বগি গাড়িতে মি. লিটলজনের যাওয়ার ব্যবস্থা করে দাও।
ফার্ডিনান্ড ছুটে এসেছিল। ইয়েস স্যার বলে আবার ছুটে বেরিয়ে গেল। লিটলজনও বিদায় নিল। বলল, প্লিজ ডোন্ট মাইন্ড। গুড বাই টু ইউ অল।
লিটলজন বেরিয়ে যাবার এক মুহূর্ত পরেই ম্যাকলিস্টার ওয়ালিকের কাঁধে ধাক্কা মেরে বলল, ইয়েস জনি, ব্যাপারটা কী বলো তো? আমি বিশ্বাস করতে পারছি না যে, ওই ব্রাহ্মিণের ড্রামাটিক অ্যাকশনে লিটলজন-এর ভাবান্তর হয়েছে। ইট ইজ সামথিং এলস্। ইজ দেয়ার এনি ব্লাডি জুট সফনিং বিজনেস উইথ ইমালসন?
বলে একটা চোখ টিপল। একটা বিশেষ ইঙ্গিত ফুটে উঠল। দেখে এবং শুনে, সবাই হো হো করে হেসে উঠল। ওয়ালেস বললেন, বেশ বলেছেন, জুট সফনিং বিজনেস উইথ ইমালসন।
ওয়ালিক আর ওয়াল্টার পরস্পরের চোখের দিকে তাকিয়ে হাসছিল। কারণ, মি. ডাডনির আয়া নিয়ে, লিটলজন ঘটিত ব্যাপারটা ওয়াল্টারেরও জানা ছিল। তাদের দুজনকে মুখোমুখি তাকিয়ে হাসতে দেখে ম্যাকলিস্টারের সন্দেহ ঘনীভূত হল। বলল, হুম! তা হলে নিশ্চয়ই বেগ-ডানলপের ইংলিশম্যানটির কোনও ব্যাপার আছে। বলো দিকিনি সত্যি করে।
ওয়াল্টার বলে ফেলল, ইয়েস স্যার, ইট ইজ রিয়েলি এ সফনিং বিজনেস উইথ এ বিগ হেভি মেশিন, হুইচ ইজ কলড বাই নেটিভস হাতিল, আই মিন, এলিফ্যান্ট মেশিন।
এদের সকলেরই জানা আছে, কাঁচা পাটকে পিষে নরম করার জন্যে যে বিশাল দেহ সফনার মেশিন আছে, নেটিভ শ্রমিকরা তাকে হাতিকল বলে। মেশিনের প্রকাণ্ড আকৃতি এবং তারই শ্রমিকদের চোখে ও কল্পনায় হাতি সদৃশ করে তুলেছে। এরা হাতি দেখেছে, মেশিন দেখেনি। তাই প্রকাণ্ড কিছুর সঙ্গে এই তুলনাটাই দেয়। শুধু হাতিক নয়, সমস্ত জুট মেশিনারিরই অদ্ভুত আর বিচিত্র সব নেটিভ নাম আছে। আর সব নামেরই বিশেষ একটা অর্থ আছে। অথবা একটা ধ্বনিগত মিল থাকে। যেমন ব্রেকার মেশিনকে ওরা বলে ঘড়িক। মেশিনটার সঙ্গে যেহেতু একটি ঘড়ির মতো যন্ত্র থাকে এবং মেশিন চলতে চলতে, ঘড়িটার কাঁটাও ঠিক একপাক ঘুরে, মেশিনের মধ্যে পাট চুকিয়ে, বের করে আনার সময় নির্দেশ করে, সেই হেতু তাদের কাছে ওটা ঘড়িক। কিংবা শূল উইন্ডিংকে ওরা বলে মাগিকল। কারণ, একমাত্র মেয়েরাই এই বিভাগে কাজ করে। যেমন কোপ উইন্ডার হল ফুকানলি রোভিং রবিন ড্রইং গিরান।
ম্যাকলিস্টার বলল, আচ্ছা? সফনার মেশিন হল আমাদের বেগ-ডানলপ রিপ্রেজেন্টেটিভ। কিন্তু ফাইভরটি কে, কোন দেশি?
ওয়াল্টার যেন কথা লুফে নিয়ে বলল, জুট স্যার। ইন্ডিয়ান জুট, এ ফাইন জুট, আমি শুনেছি। মেয়েটি আমাদের টমাস ডাফের মি. ডাডনির আয়া, এ হেলদি ব্ল্যাক ভার্জিন।
ম্যাকলিস্টার ভ্রূ কপালে তুলে বলল, ভার্জিন?
ওয়ালিক বলল, সত্যি ভার্জিন। মাদ্রাজি নেটিভ ক্রিশ্চান মেয়েটি, নাম চম্পা। বুঝতেই পারছেন, অবিবাহিত ইংলিশম্যান লিটলজন, মি. ডাডনি ব্যাপারটাকে খুব দোষাবহ মনে করেননি। কিন্তু কিন্তু…
ওয়ালিকের মরক্ত মুখ, কথা বলতে বলতে গম্ভীর হয়ে উঠল। তার গলার স্বরেও একটু ক্ষুব্ধ উত্তেজনা ফুটে উঠল। সে না থেমেই বলে চলল, কিন্তু নেটিভরাও হিউম্যান, চম্পারও আত্মা বলে একটা পদার্থ আছে, এ কথা মানতেই হবে। মি. লিটলজনের ইচ্ছাকেও আমি তেমন দোষারোপ করছি, কিন্তু অ্যাপ্রোচের একটা ভঙ্গি থাকবে নিশ্চয়। একটা রুচি নিশ্চয় আশা করা যেতে পারে। আমরা সাহিব, আমাদের তারা এত মানে, সম্মান দেখায়, আমাদের ঘৃণা করবার একটা সীমা থাকা উচিত। লিটলজন যে কী ভাবে মেয়েটাকে পীড়ন করে, সকলের সামনেই অপমান করে, তা চোখে না দেখলে বিশ্বাস করা যায় না। ওঃ লোকটা একটা ক্ষুধার্ত নেকড়ের মতো ব্যবহার করে। এখন গিয়েও তাই করবে। অথচ চম্পা, সাহিবের একটা অঙ্গুলি সংকেতেই হয়তো ভেঙে পড়ে, প্রতিবাদ তো অনেক দূরের কথা। এ সব আমি একেবারেই সহ্য করতে পারি না। এই ঘটনা যদি টমাস ডাফের কুঠির বাইরে ঘটে আর নেটিভরা দেখতে পায়, একটা গোলমাল লেগে যাওয়া কিছুমাত্র বিচিত্র নয়।
সকলেই গম্ভীর হয়ে উঠেছিল। ওয়ালেস ওয়ালিকের কাঁধে হাত দিয়ে আস্তে আস্তে চাপড়ালেন। বললেন, ঠিক কথাই বলেছেন, কিন্তু এ নিয়ে বেশি ইমোশনাল হবেন না। এটা নেটিভদের ভাগ্য বলেই মেনে নিন মি. ওয়ালিক।
ওয়ালিক বলল, মেনে নিয়েছি মি. ওয়ালেস। ওদের কথা আমি আর কতটুকু ভাবছি, আর ভেবেই বা আমার কী লাভ। তবু চোখের সামনে এতটা, ঠিক সহ্য করা যায় না। আমরা সবসময় নেটিভদের সঙ্গে মিশি। আমাদেরও একটা সম্মান আছে। কোয়ার্টারে আমাদের মহিলাদেরও তো একটা সম্মান আছে।
নিজেদের সম্মানের প্রশ্নটাই সকলের মুখে গভীর ছায়া বিস্তার করল। চম্পার জন্যে সত্যি তেমন একটা অনুভূতি কারুর ছিল না। নিজেদের সম্মান আর বিপদের আশঙ্কাটাই আরও গম্ভীর করে তুলল সবাইকে।
ম্যাকলিস্টার বলল, ব্লাডি ফুল লিটলজনটাকে বুঝিয়ে বলতে পারেন না?
-লিটলজন এ সব বুঝতে চায় না।
ওয়ালেস বললেন, যেতে দিন, মি. লিটলজন নিজেই এক সময়ে সংবিৎ ফিরে পাবেন। এ বিষয়ে আমার অভিজ্ঞতা থেকে বলছি, গোলমাল কিছুই হবে না। নেটিভরা যখন জানে, চম্পা খ্রিস্টান, সাহিবের ঘরে সে কাজ করে, তখন তার জন্যে ওদের কোনও সিমপ্যাথিই নেই। বিশেষ বাঙালি নেটিভরা তো কিছুই বলবে না, কারণ, মেয়েটা মাদ্রাজি নেটিভ। আমি ওদের চরিত্র খুব ভাল করেই জানি। সম্ভবত সাহায্য চাইলেও, চম্পাকে ওরা সাহায্য করবে না, বিকজ শি ইজ ক্রিশ্চান। একটু আগেই আপনারা দেখলেন, একটা ছোট ছেলে, লোকটাকে শুধু ছুঁয়ে দিয়েছে, তাতেই কী বিশ্রী কাণ্ডটা ঘটে গেল। মি. ওয়াল্টার যদি নেটিভ বাচ্চাটাকে ফায়ার করে মেরে ফেলতেন, তা হলেই বোধহয় সেই ব্রাহ্মিণ খুশি হত। ইয়েট, মি. ওয়ালিক, লিটলজনকে আমিও সমর্থন করতে পারছি না, এটা সত্যি।..এবার চলুন আমরা বেরিয়ে পড়ি, আর দেরি করা ঠিক হবে না।
ওয়াল্টার তাড়াতাড়ি বলল, কিন্তু তার আগে আমি জানতে চাই, আমাদের সঙ্গে কিছু পানীয় যাবে কি না!
ম্যাকলিস্টার বলে উঠল, সিওর, সিওর, যা পার, কিছু নিয়ে নাও।
ওয়াল্টার রসুলকে ডেকে হুকুম করল মদের বোতল ইত্যাদি লঞ্চে তুলে দিয়ে আসতে এমন সময়ে ঘোড়ার পায়ের শব্দ পাওয়া গেল। বোঝা গেল, লিটলজন ছুটেছে গারুলিয়ার দিকে। ফার্ডিনান্ডও এগিয়ে এল। সে নিজে রসুলকে নির্দেশ দিয়ে সাহায্য করতে লাগল। ওয়াল্টার বেরিয়ে পড়ল তার অতিথিদের নিয়ে।
ঘরের মধ্যে পাখাটা তেমনিভাবেই দুলতে লাগল। পাঁচু এখনও টের পায়নি, ঘরে সাহেবরা নেই। টের পেলেও সে থামতে পারে না, যতক্ষণ হুকুম না আসে। অন্তত পাগলা সাহেবকে বাইরে না দেখলে সে থামতে পারে না।
.
সূর্য ইতিমধ্যে ফরাসডাঙার আকাশের সীমায় ঢলেছে প্রায়। সারা দুপুর পুড়ে পুড়ে আকাশটার রং হয়েছে ছাই ছাই। চৈত্রের বাতাসে এখনও উত্তাপ। পশ্চিমের তটে, জলে চলকানো রৌদ্রচ্ছটায় এখনও চোখ রাখা যায় না। দৃষ্টি ধাঁধিয়ে যায়। তেসুতি কলের দরোয়ান হিম্মত সিং তিন ঘণ্টা বাজিয়েছে অনেকক্ষণ। চার ঘড়ির সময় হয়ে এল।
কারখানায় আজ ছুটি ঘোষণা করা হয়েছে, এক বেলা কাজের পরেই। তবু কলঘরের বাবুরা (বিভাগীয় কেরানিবৃন্দ) বিপিন চক্রবর্তীকে ঘিরে তখনও, অফিস ঘরের বারান্দায় বসে ছিল। তাদের আলোচ্য পাত্র জীবনকৃষ্ণ, বিষয় কিছুক্ষণ আগের দুর্ঘটনা।
কুঠি থেকে সাহেবদের একসঙ্গে বেরুতে দেখে, সকলেই কথাবার্তা থামিয়ে তাকিয়ে রইল। সোজাসুজি নয়, একটু আড়ে আড়ে, আড়াল দিয়ে। স্পিনিং ডিপার্টমেন্টের হাজিরাবাবু ভূতো বোসই একমাত্র দাঁড়িয়ে ছিল। সেই মুহূর্তে জীবনকৃষ্ণের উপর বক্তৃতা দিচ্ছিল সে-ই। ধুতিটি কাছা কোচাসহ প্রায় হাঁটুর কাছে ভোলা। গায়ের কামিজটি যদিও সাদা বিলাতি কাপড়ের উপরে জালি কাটা নকশার, কলঘরের তেলে ফেঁসোয় এখন তার রং চেনাই দায়। সে বলছিল, কথাটা তা হচ্ছে না চক্কোতিমশাই, কথাটা হল, ইউ সি দেন, দ্যাট বাগদি কা বাচ্ছা অন দি বেরেস্ট অব পাগলা সাহেব, অ্যান্ড পাগলা সাহেব ইনসাল্ট ভটচায্যি মশাই।
মূল বক্তব্যটি এইরকম, তখন আপনি দেখলেন বাগদির ছেলেটা পাগলা সায়েবের বুকে, পাগলা সায়েব ভটচায্যি মশাইকে অপমান করছে। বিপিন চক্রবর্তী তা বুঝতে পারছিলেন। কিন্তু এত সহজে ভূতো বোসের কাছে তিনি ধরা দেবার পাত্র নন। কারণ এর পরে ভূতো কী ভাবে কথাটা ওয়াল্টারের কানে তুলবে, তা বলা যায় না। উনি বলছিলেন, সায়েব ভটচায মশাইকে অপমান করেছে কি না আমি জানি না। আমি খালি দেখলাম, বাগদি ছোঁড়াটাকে সায়েব মেজে থেকে হাত ধরে তুলে নিল, আর কী যেন বলল। অমনি ভটচায মশাই ঘটি দিয়ে নিজের মাথায় মারতে লাগলেন।
ভূতো বোস তখন দাবি করছিল, অলরাইট, পাগলা সায়েব ইজ নট গিল্টি, গিল্টি ইজ দ্যাট বাগদি ছোঁড়া। এর একটা ব্যবস্থা আমাদের করতে হবে।
সেই সময়েই সাহেবদের আবির্ভাব কুঠির সামনে। এবং ওয়াল্টারকে দেখা গেল সে অফিস বারান্দার দিকেই এগিয়ে আসছে। বাকিরা গঙ্গার ধারের দিকে এগিয়ে গেল।
ভূতো বোসই বলে উঠল, এই মেরেছে, পাগল সায়েব যে এদিকেই এগিয়ে আসছে।
ব্যাচিং সেকশনের ছোকরা হাজিরাবাবু দীনু বাঁড়ুজ্জে বলল, তুমি এবার পাগলা সায়েবকে সব কথা জিজ্ঞেস করে জেনে নাও না ভূতোদা, তা হলেই তো মিটে যায়।
ভূতো দাঁতে দাঁত চেপে, জ্বলন্ত চোখে তাকাল দীনুর দিকে। চাপা গলায় বলল, হ্যাঁ, পাগলাকে আমি চিনি নে, না? শালা আমাকে ধরে প্যাঁদাতে আরম্ভ করুক আর কী!
ওয়াল্টারকে এগিয়ে আসতে দেখেই সবাই শানের বারান্দায় মৃত্তিকাসন থেকে উঠে দাঁড়িয়ে পড়েছিল। ওয়াল্টার কাছে এসে বলল, কোই ফিকির মত করো, সিট ডাউন অল অব ইউ।
বিপিনের দিকে ফিরে জিজ্ঞেস করল সে, পণ্ডিত কোথায়?
বিপিন গম্ভীর মুখে জানাল, তাকে একটা গোরুর গাড়িতে করে বাড়ি পাঠিয়ে দিয়েছি স্যার।
ওয়াল্টার বুঝতে পেরেছিল, পণ্ডিতের বিষয় নিয়েই বাবুদের ঘোঁট হচ্ছে। বুঝেছিল বলেই সে এগিয়ে এসেছে। সকলে যাতে বুঝতে পারে, সেজন্যে সে হিন্দিতে বলল, দেখে, ইসমে হামারা কুছ হুকুম নাই চলে গা। পাণ্ডিট বহুত বড়া আদমি হ্যায়, লেড়কাঠো বহুত ছোটা হ্যায়, তুম লোগ আপনা আপনা ইকা নতিজা দেখো। হামারা গেস্ট লোগকো সামনে পাণ্ডিট বহুত চিল্লিয়া, উস্ লেড়কাকো মারনে বোলা, এ হাম নাই সত্য।
ভূতো বোস বলে উঠল, আই টেল স্যার, আই এগ্রি।
আমিও তাই বলছিলাম, আপনি ঠিক বলেছেন ভূতোর এই বক্তব্য। ওয়াল্টার সে কথায় কান না দিয়ে আবার বলল, ব্রাহ্মিণকা আদত হাম নাই জানতা, তুমকো নেটিভ অ্যাক্ট মে কুছ হ্যায় তো, কোর্ট মে পিটিশন ভেজ দো। ঔর চক্করটি, তুম পাণ্ডিটকো কাল আনে বোলো, হাঁ?
বিপিন বললেন, ইয়েস স্যার।
ওয়াল্টার ফিরে গেল। ভূতো বোস সঙ্গে সঙ্গে বলে উঠল, বলেছিলুম কিনা, এতে সায়েবের কোনও দোষ নেই। এখন ওই ছোঁড়াটারই একটা বিহিত করতে হবে আমাদের। আই সি দ্যাট অল লোয়ার কাস্ট পিপল ক্লাইম্ব অন দি হেড। সায়েব তো বলেই গেল, আইনের হাত থাকলে ঠুকে দাও। আমাদের সেনপাড়ার হারু মোক্তারের কাছে চলো, সব জিজ্ঞেসাবাদ করি।
বিপিন বললেন, উকিল মোক্তার ভাটপাড়ায়ও আছে হে ভূতো। কথাটা তা নয়, কথাটা আমাদের ভটচায মশাইয়ের শরীর মন নিয়ে। মিছিমিছি গেজিয়ে আর কোনও লাভ নেই। সায়েবদের তো এ্যাদ্দিন ধরে দেখছি, তারা জাত মানে না, ছোটজাতের সঙ্গে তাদেরই মেলামেশা বেশি। ওই বাগদি ছোঁড়াটাকে তো পাগলা সায়েবই লাই দিয়ে মাথায় তুলেছে। দেখলেই পিঠ চাপড়ায়, কলঘরে নিয়ে গিয়ে যন্ত্র বোঝায়। সায়েব কি ছোঁড়াটাকে আর কারখানার চৌহদ্দির মধ্যে ঢোকা বারণ করতে পারত না?
ভূতো আর দীনুবাবু ছাড়া বাকি যে কয়জন ছিল, সকলেই চুপচাপ। গগন বোস থাকলে এ ক্ষেত্রে কী হত বলা যায় না। সে অনেক আগেই চলে গেছে। কিন্তু ভূতোকে এবারে চুপ করে থাকতে দেখে বিপিন চক্রবর্তী একটু অসহায় বোধ করলেন। আবার বললেন, দেখো, আবার কথাটা সায়েবকে গিয়ে লাগিয়ো না, আমার যা মনে হল, তাই বললুম। তা হলে ভটচাষ মশাইয়ের মনে হত, যাক তবু সায়েব আমার মান রেখেছে।
ভূতো তার কালো মুখখানি ছুঁচোলো করে নিঃশব্দে হাসল। বলল, কী যে বলেন চক্কোত্তি মশাই, আপনার নামে আমি সায়েবকে লাগাতে যাব? আপনি বলুন না, আমিই কাল সায়েবকে বলব, যেন ছোঁড়াকে আর তেসুতিকলের ত্রিসীমানায় না ঢুকতে দেওয়া হয়।
বিপিন চক্রবর্তী উঠে দাঁড়িয়ে বললেন, সেটা যদি পার, খুব ভাল। ভটচায মশাইকে তবু বলা যাবে। আমি চলি।
ইতিমধ্যে ভূতো বোসের নতুন চিন্তা মাথায় এসেছে। বলল, ওই যা, সায়েব কোথায় চলেছে, তা তো জিজ্ঞেস করা হল না।
ছোকরাবাবু দীনু বলল, যাও না, ভূতদা, জিজ্ঞেস করে এসো, এখনও লঞ্চ ছাড়েনি।
দীনুর ঠোঁটে বাঁকা হাসি। ভূতো কাপড় ঝাড়া দিয়ে উঠে বলল, থাক, কাল জিজ্ঞেস করলেই হবে। বরঞ্চ বেলাবেলি যখন ছুটি হয়েই গেল, আজ একটু ফড্ডাঙা মেরে আসি। যাবি না কি রে দীনে।
ফড্ডাঙা হল ফরাসডাঙা-চন্দননগর। খুশিতে উপছে পড়ে, সোহাগ করে উচ্চারণ করলে ফরাসডাঙার নামটা ওই রকমই শোনায়। দীনুর বয়স উনিশ, শ্যামনগরের ছেলে। বিয়ে হয়েছে বটে, মাস কয়েক হল একটি ছেলেও হয়েছে। তবু সকলের সামনে ভূতো বোসের সঙ্গে ফরাসডাঙা যাবার কথাটা বলতে একটু আড়ষ্ট হয়ে পড়ে। বয়স্কদের সামনে, মুখে একটু রং-এর ছোপ লেগে যায়। কান গরম হয়ে ওঠে। একে ফরাসডাঙা, তায় ভূতোর সঙ্গে। সবাই জানে, এ যাওয়ার একটাই উদ্দেশ্য, মদ আর মেয়েমানুষের যোগাযোগ। দীনুর বেতন কুল্যে দশ টাকা। কিন্তু ভূতোর সহযোগিতায়, এবং বিপিন চক্রবর্তীর সাহায্যে, ফার্ডিনান্ডের সাহসে, দীনুর এখন সপ্তাহে সপ্তাহে আয় মন্দ নয়। পাট বাছাইয়ের (ব্যাচিং) ঘরে অন্তত দুটো লোকের বাড়তি হাজিরা থাকে তার খাতায়। তার মানে সপ্তাহে চার টাকা উপুরি আয়। তার মধ্যে এক টাকা ভান্ডা, এক টাকা বিপিন চক্রবর্তী, দু টাকা তার নিজের। সেটাও কম নয়। এক টাকার মদ, এক টাকায় মেয়েমানুষ। ভূতদা যে কী নেশাটাই ধরালে। ঘরের বউটাকে আর চোখে ধরতে চায় না। এখন আর কলাকালোয়তি না হলে শরীরটা যেন চাঙা হতে চায় না।
দীনু বলল, বলছ? কিছু কেনাকাটা অবিশ্যি ছিল।
বলে সে সকলের দিকে একবার চোখ ঘুরিয়ে দেখে নিল। ভূতো বলল, আরে সওদা করার কথাই তো বলছি।
বলে একটু সুর মিশিয়ে বলল,
ঘুরব ফিরব দেখব
পরাণ ভরে সওদা করব।
আর হাঁকিয়ে যাব পানসী-ঈ-ঈ…।
বিপিন চক্রবর্তী এ ক্ষেত্রে একেবারে নীরব থাকবার পাত্র নন। তবে জীবনকৃষ্ণের ব্যাপারে তার মনটা দমে ছিল। তিনি শুধু বললেন, দুর্গা দুর্গা।
বারান্দা থেকে নেমে একবার অফিসঘরের দরজায় তালাটা লক্ষ করলেন। তারপরে চলে গেলেন।
.
ওয়াল্টার তার অতিথিদের নিয়ে বেরিয়ে যাবার পরেই ফার্ডিনান্ড মাস্টার হরিচরণের হিসাব মিটিয়ে দিল। হিসাবের উপরে, খাঁটি সাহেবের মতোই ইনাম দিল। আবার শীঘ্রই ফরাসডাঙার দাইয়া মেমসাহেবের নাচঘরে দেখা হবে, সেই কথা জানিয়ে বিদায় দিল। তারপরে চিৎকার করে ডাকল,হেই পাথু পাংখাবালা, ইধর আও।
তার এ সময়ে কথাবার্তা ভাবভঙ্গি, সবকিছুর মধ্যেই ওয়াল্টারকে অনুকরণের আপ্রাণ চেষ্টা। পাঁচুর জবাব এল কুঠির বাইরে থেকে, যাই গো সায়েব।
এই ডাকটির জন্যেই পাঁচু অপেক্ষা করছিল। ভডভডিয়া নৌকায় করে পাগলা সাহেবের দলবলকে আগেই বেরিয়ে যেতে দেখেছে সে। এখন কুঠির সর্বময় কর্তা ভান্ডা।
ফার্ডিনান্ড আবার হাঁক দিল, রসুল, হামারা ছোট দারু কা বোতল লাও।
রসুল চাটগাঁয়ের বাঙালি মুসলমান হলেও, গোঁফ দাড়ি আর চালচলনে উত্তর ভারতের ভাবভঙ্গি বজায় রেখেছে। তার দাড়ির ভাঁজে, গোঁফের ফাঁকে, অবহেলা আর বিদ্রুপের হাসিটা ঢাকা পড়ে থাকে। বোতল এগিয়ে দেয় সে।
বোতলটা হাতে নিয়ে, নিজের ঘরের দিকে যেতে যেতে সে আর একবার হাঁক দেয়, হেই ঝাড়ুদারনি মাগি লোগ, হামরা কামরা সাফা কর।
পাঁচুর গলা কাছ থেকেই আর একবার শোনা গেল, খাঁদন আর পাঁচুরালা তোমার ঘর সাফ করছে গো সায়েব, মোদ্দা বোতলটি ভরতি করে এনো। লইলে কুলোবে না।
রসুলের বিক্ষুব্ধ বিদ্রূপ আর চাপা থাকে না। মনে মনে বলে, ঘর সাফা? এখন যে কেমন ঘর সাফা হবে, এ কথা জানে তাবত সংসারের লোক। মুখ ফুটে সে বলেই ফেলল, হালার পুত হলো মাইয়াগোঁয়ার লাই যার।
শালার পো শালার মেয়েছেলের কাছে যায়। খাঁদন ও পাঁচুবালার ঘর পরিষ্কারের এখন একটাই কারণ, ভান্ডার সেবা, ভান্ডার সঙ্গে পান ও বিহার। এতে রসুলের আপত্তি বা ঝগড়ার কিছু নেই। জানে, ভান্ডার সঙ্গে বিবাদ করে এই কুঠির চাকরি রাখা যাবে না। বরং সে নিজে একটু মুসলমান পাড়ায় বেরুবার ফাঁক চাইছে মনে মনে।
.
ইতিমধ্যে সেনপাড়া-জগদ্দলের সর্বত্র জীবনকৃষ্ণ আর হীরার ব্যাপারটা নানান পত্রপল্লবে ছড়িয়েছে। পাড়ায়, নব সুরের দোকানে, ইন্দিরের তাড়ির আড্ডায়, সবখানেই এ সংবাদ রটেছে যে, ঠাকুরের আহ্নিকের মাঝখানে গিয়ে হীরা বাগড়া দিয়েছিল, ছুঁয়ে দিয়ে হাসি মশকরা করতে গিয়েছিল, তাই ঠাকুর তাকে বাণ মেরেছে। হীরার মুখ দিয়ে ভলকে ভলকে রক্ত উঠছে, এতক্ষণে বোধহয় কেঁসে গেল। বড় তেল হয়েছিল। জাত সাপের ছোবল জানে না!
এ কথা ঠিক, হীরার ফরসা রং এখন রক্তিম হয়ে উঠেছে। গায়ে জ্বর এসেছে, কিন্তু কাঁথার ঢাকনা রাখতে পারছে না। একেবারে উলঙ্গ হয়ে সে শুয়ে আছে আর নিঝুম অবস্থায় মাঝে মাঝে ছটফটিয়ে উঠছে। রাঙা চোখ মেলে ভয়ে ভয়ে তাকাচ্ছে আর বিড়বিড় করছে, আর করব না ঠাকুর, আর করব না।
মাটির মেঝেয়। তার মাদুরের দুপাশে কালী আর লখাই। বাণ মারা বিষয়ে কালীর অন্তরে পরিপূর্ণ বিশ্বাস। লখাইয়ের মনে সংশয়। কিন্তু একটা ভয়ংকর কিছু যে ঘটেছে, সে বিষয়ে তার সন্দেহ নেই। সত্যি কি ভটচায ঠাকুরের শাপ লাগল? ক্ষমা বলে কি কোনও বস্তু নেই সংসারে? আচমকা সুস্থ ছেলের এমন জ্বর আসেই বা কোত্থেকে, এমন ছটফটায় বা কেন? এ যেন সত্যি কেমন খারাপ আত্মায় পাওয়া মানুষের মতো দেখায় হীরাকে। এই অবলম্বনটিও ছেড়ে যাবে নাকি সবাইকে। কাঞ্চী বউয়ের একমাত্র স্মৃতি। কিন্তু ভটচায তো সাহেবের চাকর। তার শাপের কি এত তেজ হবে।
সে ঠোঁটে ঠোঁট টিপে হীরার দিকে তাকিয়ে আছে। মনে মনে ডাকছে, হীরা! হীরালাল।
কালীর চোখ বেয়ে জল পড়ছে। সে হীরার শরীরের প্রতিটি অঙ্গের লক্ষণ, মুখের প্রতিটি ভঙ্গি উৎকণ্ঠিত অভিনিবেশে লক্ষ করছে। যদি নীল হয়ে ওঠে। যদি নীলবর্ণ হয়ে যায় ছেলে। তার দেহ মনের এক ভাগ, ঘরের এক পাশের অসুস্থ শ্যামের দিকে। আর এক ভাগ হীরার দিকে। সে ডাকছে, বাবা হীরু, বাবা আমার। কী হয়েছে। কী কষ্ট।
.
৪৩.
বাইরের উঠোনে তখন মেয়েপুরুষের জটলা। কে যেন বলছে, মায়ের থানে একবার কেউ হত্যে দিলে পারত, এ্যাট্টা বিধেন পাওয়া যেত।
কালী ভাবল, তাই কি যাব? হেই দেৰ্তা, তাই কি যাব?
লঞ্চের ইঞ্জিনচালক একজন বাঙালি মুসলমান। সারেঙ স্বয়ং মি. ওয়ালেস। ওয়াল্টার, ম্যাকলিস্টার আর ওয়ালিককে নিয়ে তিনি উপরে বসেছেন হুইল ধরে। ছোট্ট লঞ্চটিতে নীচে বসবারও জায়গা রয়েছে। কিন্তু ইঞ্জিনের শব্দে সেখানে কথাবার্তা একেবারেই শোনা যাবে না। একজন ছোকরা বেয়ারা উপরে উঠবার সিঁড়ির কাছে বসে ছিল, প্রয়োজনে ডাকলেই যাতে সে আসতে পারে। তাকে নিয়ে এসেছেন ওয়ালেস।
লঞ্চ ছাড়ার সঙ্গে সঙ্গেই ওয়ালেস ওয়াল্টারকে জিজ্ঞেস করলেন, আপনার কি মনে হয়, ওই ইনসেন ব্রাহ্মিণের ব্যাপারে কোনও রিয়্যাকশন হবে এখানে?
ওয়াল্টার বলল, মনে হয় না কোনও রিয়্যাকশন হবে। তবে লোকটা চুরি জোচ্চোরি একেবারেই করে না। হয়তো আর কাজে আসবে না, সেটাই আমি ভাবছি।
ওয়ালেস বললেন, আপনার বাবুরা কী বলছিল?
আমি ওদের আলোচনা ঠিক শুনিনি। তবে আপনি যে রকম গোলমালের কথা ভাবছেন, সে রকম কিছু ঘটবে বলে আমার মনে হয় না। হলে ওদের সোসাইটির মধ্যেই হবে, আমাকে বা ফ্যাক্টরিতে অ্যাফেক্ট করবে না।
ওয়ালিক বলল, আমারও তাই বিশ্বাস।
ওয়ালেস সামনে তাকিয়ে ছিলেন। বললেন, আমি প্রায় চব্বিশ বছর ধরে এদের দেখছি, ইন্ডিয়ানদের। তার আগে কয়েক বছর জাভায় জাভানিজদের। আমি এদের আজও ঠিক বুঝে উঠতে পারলাম না। এদের চরিত্রের মধ্যে কী একটা অস্পষ্ট রহস্যময়তা আছে, সামথিং মিস্টিসিজিম। তার সঙ্গে এক ধরনের নিষ্ঠুরতা আর কুটিল ষড়যন্ত্রের চেষ্টা, কখন যে কী করবে, কিছুই ঠিক বোঝা যায় না। এমনিতে এরা বেশ ভাল মানুষ। ভাল থাকতে থাকতেই যে কখন হঠাৎ চেঞ্জ করে যাবে, আপনি কিছুই জানেন না।
ওয়ালিক বলল, তা আছে, একসেনট্রিক টাইপ, মাঝে মাঝে তাদেরই হাওয়া লেগে যায়। আর সে সব অধিকাংশই ধর্মীয় গোঁড়ামি। যদিও বাংলাদেশে আমি সেটা খুব কমই দেখেছি।
ম্যাকলিস্টার বলল, শুধু ধর্মীয় গোঁড়ামি? সিপাই মিউটিনিটা কী?
ওয়ালিক বলল, পরে সেটা রিবেলেই পরিণত হয়েছিল আমার বিশ্বাস।
ওয়ালেস বলল, শুধু এটা নয়। আমার একটা কী রকম সন্দেহ হয়, এরা যে কোনও মুহূর্তেই একজোট হয়ে যেতে পারে। নবাব বাদশাদের কথা আমি জানি না, ওরা কী টাইপের লোক, তা শুধু আমি বইয়েতেই পড়েছি। আর কয়েকজন যাদের দেখেছি, সেগুলো সব চরিত্রহীন অশিক্ষিত ধনীলোক। কিন্তু আমি সাধারণ লোকদের কথা বলছি। স্পেশালি মুসলিম। আমাদের বরানগর ফ্যাক্টরিকে হঠাৎ ওরা একবার ঘিরে ফেলেছিল। কে ওদের মাথায় ঢুকিয়ে দিয়েছিল, আমাদের ফ্যাক্টরির মেশিনারির মধ্যে শুয়োরের চর্বি কাজে লাগানো হচ্ছে। তখন মি. লিকফোল্ড গিয়ে ওদের মুখোমুখি দাঁড়ালেন। ওদের লিডারদের ডেকে নিয়ে তিনি কারখানার মধ্যে চলে গেলেন, বললেন, এক ফোঁটা শুয়োরের চর্বিও যদি তোমরা কারখানার মধ্যে বের করতে পার, গোটা কারখানাটা আমি এখুনি উপড়ে গঙ্গায় ফেলে দেবার হুকুম দেব। ওরা ফিরে গিয়েছিল, বিশ্বাস করেছিল কি না জানি না। কিন্তু আমরা সারা রাত্রি ঘুমোতে পারিনি। কে জানে, কারখানাটায় আগুন লাগিয়ে দেয় যদি! তা ছাড়া সন্ধের মধ্যেই খবর এসেছিল, হিন্দুদের নাকি বলা হচ্ছে, গোরুর চর্বি নিশ্চয়ই আছে। যাই হোক, কোনও আক্রমণ হয়নি।…তা ছাড়া, ইট ইজ এ ফরচুন অব বোর্নিও কোম্পানি, আঠারো শো সত্তরে একবার আমাদের ফ্যাক্টরিতে, লর্ড মেয়ো অ্যান্ড এ পার্টি ফ্রম গভর্নমেন্ট হাউস, ইনকুডিং দ্য ডিউক অব এডিনবার্গ পদার্পণ করেছিলেন। তারপর আঠারোশো বাহাত্তরের ফেব্রুয়ারিতে, বেলা দশটা নাগাদ, হঠাৎ একদিন দেখি, শ্রমিকরা সবাই কাজ ফেলে জটলা করছে, আমাদের দিকে অদ্ভুতভাবে তাকাচ্ছে। আমি একজন ইয়ং মিস্তিরিকে ডাকলাম, জিজ্ঞেস করলাম, তোমরা কী বলাবলি করছ?ও আমার দিক থেকে মুখ ফিরিয়ে অন্যদিকে তাকিয়ে বলল, লাটসাহিবকে খুন করা হয়েছে। আমি চিৎকার করে উঠলাম, হাউ ডু ইউ ডেয়ার টু সে সো? লোকটা বললে, যা শুনেছি তাই বললাম সাহেব। স্ট্রেঞ্জ, অন্তত চব্বিশ ঘণ্টা বাদে, সাগর অঞ্চল থেকে ঢাকা নামে একটা স্টিমার সিগন্যাল করে জানাল, পোর্ট ব্লেয়ারে সত্যি সত্যি সেই হত্যাকাণ্ড ঘটে গেছে। লর্ড মেয়ে খুন হয়েছেন। একদিন আগে কী করে এই খবর নেটিভদের মধ্যে রাষ্ট্র হয়ে গেছল, ভাবতেও অবাক লাগে! এবং কাগজে দিয়েছিল, ঘটনা ঘটবার আগেই নাকি মাদ্রাজে একটা কানাঘুষা চলছিল! একে আপনারা ফ্যানাটিসিজমই বলুন, আর যাই বলুন, কোনও সন্দেহ নেই, এর পেছনে একটা বিরাট ষড়যন্ত্র ছিল। অথচ কিছুই টের পাওয়া যায়নি। আমার তো এমনভাবে বিশ্বাস নষ্ট হয়ে গেছল, আমি সমস্ত নেটিভদের অবিশ্বাস করতে আরম্ভ করেছিলাম। মনে হয়েছিল, সবাই এক-একজন কনসপিরেটর। নইলে চব্বিশঘণ্টা আগে এরা সংবাদ পায় কী করে? মনে হয়েছিল, এরা সবাই ষড়যন্ত্রের মধ্যে জড়িত, এরা সবাই মিলে, একজন খুনি।
মি. ওয়ালেসের কথা শুনতে শুনতে, পুরনো খবরটাই যেন সকলের মনে নতুন বিভীষিকার সঞ্চার করছিল। সকলেই দূর গঙ্গার দিকে তাকিয়ে চুপ করেছিল।
ওয়াল্টারই প্রথমে বলে উঠল, সি মি. ম্যাকলিস্টার, দেয়ার ইজ দি জার্ডিন-স্কিনারস খানখানাড়া মিলস।
সকলেই যেন একটা আচ্ছন্নতা থেকে, ডাইনে ফিরে তাকাল। ওয়ালেস ঘণ্টা টিপে সিগন্যাল করতেই, ড্রাইভার ইঞ্জিনের গতি কমিয়ে দিল।
ওয়ালিক বলল, অবিশ্যি এ কথা ঠিক, এদের মনোভাব সবসময় বোঝা যায় না। তবে আমার মনে হয়, আজকের ঘটনায়, সেরকম ভয়ের কিছু নেই।
ওয়ালেস হুইল ঘুরিয়ে, ডান দিকে সরে, তীরের কাছাকাছি হতে হতে বললেন, আমারও তাই বিশ্বাস।
কিন্তু ম্যাকলিস্টারের নজর তখন কাঁকিনাড়ার মিলের দিকে পড়েছে। তার মাথায় তখন আর মেয়ো হত্যা বা নেটিভ চরিত্রের রহস্য-চিন্তায় আবদ্ধ ছিল না। ওয়াল্টারেরও না। এখনও অসম্পূর্ণ, চারদিকে হাজার হাজার বাঁশের ভারা বাঁধা, কাঁকিনাড়া মিলের চেহারার মধ্যে সে তাই ভবিষ্যতের স্বপ্নকেই দেখতে পাচ্ছিল। জীবনের সকল শ্রম, স্বেদ, অর্থ, প্রবাস, সবকিছু দিয়ে তৈরি একটি স্বপ্ন তো একদা ভবিষ্যতে এমনি করেই রূপ নেবে।
ম্যাকলিস্টারের মনের মধ্যে নতুন কোনও মিল তৈরির স্বপ্ন হয়তো ছিল না। কিন্তু এটা একটা নতুন মিল, যার প্রতি রন্ধ্রে রন্ধ্রে নতুন ভবিষ্যৎ তৈরি হচ্ছে। জার্ডিন-স্কিনারের মূলধন কী পরিমাণ কে জানে। ইতিমধ্যেই, কামারহাটিতে ওদের মিল চালু হয়ে গিয়েছে। সেটা হয়েছে আঠারোশো সাতাত্তরে। সেখানকার তাঁত সংখ্যা আটশো সাতাশ। এখানে নিশ্চয়ই তার থেকে অনেক বেশি সংখ্যায় তাঁত বসছে। কারণ, এর ইমারতের চেহারা, আর সীমা চৌহদ্দি, অনেক, অনেক বড়।
ম্যাকলিস্টারের সকল ব্যর্থতা যেন আবার নতুন করে জেগে উঠতে চাইছে। সে ভাবছে, কামারহাটির সেই ছোট মিলটার থেকে নিশ্চয়ই জার্ডিনদের লাভের পরিমাণ, এই নতুন অভিযানের সাহস জুগিয়েছে। নিশ্চয়ই ওদের শেয়ারের মূল্য অনেক বেড়েছে। আর পেরিয়ে যাওয়া বছরগুলিতেও নিশ্চয়ই, শেয়ার হোল্ডাররা একেবারে চুপচাপ বসে ছিল না। ভাল ডিভিডেন্ডই পেয়েছে। আর আমি! ম্যাকলিস্টার জার্ডিন-স্কিনারদের বিরাট জায়গা নিয়ে, বিশাল কারখানার দিকে চেয়ে, মনে মনে বলছে, আর আমি কী করেছি এতকাল ধরে! এই বোর্নিও কোম্পানির ওয়ালেস শুধু বিনয়ী নয়, ধূর্তও বটে, নইলে আমার আরও একটি কীর্তির কথা জেনেও, চুপ করেই ছিল লাঞ্চ টেবিলে। আমি তো ফোর্ট গ্লাস্টার কোম্পানি ছেড়ে,নতুন মিল খোলবার আশায় পালিয়েছিলাম। নতুন করে যখন বাউরিয়া ফ্যাক্টরি বিল্ডিং কনস্ট্রাকশন শুরু হয়েছিল, সেই ফাঁকে আমি তো সোজাসুজি শিয়ালদায় গিয়ে ওরিয়েন্টাল মিল খুলে বসেছিলাম। ক্যানিং বন্দরকে বড় করে তোলা হবে, সেই আশায় যে বিরাট বিরাট গোডাউন তৈরি হয়েছিল, সেই গুদাম ঘরেই তো ওরিয়েন্টাল শুরু করে দিয়েছিলাম। জুডিও আমার সঙ্গে সেখানেই চলে গিয়েছিল। কিন্তু, আঃ। কী দুর্ভাগ্য, বাউরিয়ার কনস্ট্রাকশন শেষ হতে হতেই, আমার ওরিয়েন্টালের নাভিশ্বাস উঠে গিয়েছিল। ডাণ্ডিওয়ালারা বিরক্ত হয়েছিল, বিদ্রূপ করেছিল। করবেই। তারা আমাকে বিশ্বাস করে, কারখানার জন্যে সবই দিয়েছিল।…এ কি সত্যি আমার ইয়াংকি প্রবৃত্তির ব্যাধি? একি শুধুই আমার অর্থহীন অ্যাডভেঞ্চারিজম? নইলে, বারে বারে এমন করে হেরে যাচ্ছি কেন?…হে ঈশ্বর? কোন অপদেবতা আমার পিছনে পিছনে ফিরছে? মি. ফোর্ট গ্লাস্টারের লম্বা মুখখানি আমার মনে পড়ছে। সেই তীক্ষ্ণ চোখ, গালে ভাঁজ পড়া লোকটির মুখে যে বৈরাগ্য মেশানো বিদ্রুপের হাসিটা আমি দেখেছি, সে হাসি কি আমার প্রতিই নয়?…অথচ কত আত্মবিশ্বাস নিয়ে আমি দুবার শুরু করলাম। কিন্তু এই পাট, এই সোনালি পাট যেন আমাকে চাবুক হেনে তাড়িয়ে দিতে চাইছে! কেন? ফিলাডেলফিয়ার মাটিতে আমি জন্মেছিলাম বলে? স্কটল্যান্ডের শক্ত রুক্ষ ধূসর মাটিতে জন্মাইনি বলে! তাই তো দেখছি, একজন স্কটল্যান্ডজাত লোক জুটে হাত দিলেই তা সার্থক হয়ে ওঠে। তবু এমন কথা তো কেউ বলতে পারবে না, আমি ইন্ডিয়ায় বসে নবাবি করতে চেয়েছি। জর্জ অ্যাকলেন্ডের মতো আমি তো বিলাসিতায় গা এলিয়ে দিইনি। সে সুযোগই বা আমি পেয়েছিলাম কোথায়? ওরিয়েন্টালের দিগন্তে তো কোনও সূর্যোদয়ের আলোই দেখা দেয়নি। যে অন্ধকারের মধ্যে তার যাত্রা শুরু হয়েছিল, সেই অন্ধকারেই গুটিয়ে গিয়েছিল।
ম্যাকলিস্টারের চোখের সামনে, জার্ডিন-স্কিনারদের ফ্যাক্টরির উপরে ভেসে উঠল শিয়ালদহের খাল, পড়ন্ত সূর্যের রক্তাভ নিস্তরঙ্গ জলে যেখানে ওরিয়েন্টালের ছায়াছবির মতো ভাসছে। ওরিয়েন্টাল! ওরিয়েন্টাল!–অনেক সাধ করে নাম দিয়েছিলাম, ওরিয়েন্টাল! অনেক প্রশংসাও পেয়েছিলাম নামটার জন্যে। তবু হেরে গেলাম। একটা, মাত্র একটা গোঁয়ার্তুমিই আমি করেছিলাম, এই মেশিনারি নিয়ে, এ দেশে সকলের আগে, আমি ফ্রিস্কো হেসিয়ান হুইট ব্যাগ আর অস্ট্রেলিয়ান কর্নস্যাক তৈরি করবার জেদ ধরেছিলাম। আর তার রসদ জোগাতেই সর্বস্বান্ত হয়ে গেলাম। আমি যদি অর্ডিনারি গানি ব্যাগস আর কাপড় তৈরি করতাম, এই ওয়াল্টারের মতো যদি শুধু সুতোই তৈরি করতাম, তা হলেও বোধহয় এতদিনে অনেক দূর এগিয়ে যেতাম। কিন্তু আমার অ্যাম্বিশন! আমার গাভীন ঘোড়া আর তার বাচ্চা, দুই-ই মারা গেল ভুল অপারেশনে। আমি ময়দার ফ্রিস্কো হেসিয়ান ব্যাগ আর অস্ট্রেলিয়ান কর্নস্যাক প্রডিউস করব শুনে, সমস্ত ইন্ডিয়ান জুট ফ্যাক্টরিওয়ালাদের কী দারুণ হিংসা আর বিদ্বেষ জ্বলে উঠেছিল।…এই ওয়ালেস, এই ওয়ালিক, হয়তো ওয়াল্টারও সবাই শ্বাসরুদ্ধ করে নিশ্চয় সেই সময় ওরিয়েন্টালের দিকে তাকিয়েছিল। জুট বুলেটিন বেরুলেই সবাই আগে দেখত ওরিয়েন্টাল সত্যি সত্যি সেই মাল তৈরি করেছে কি না!..পারিনি, হেরে গিয়েছি, একেবারে হেরে গিয়েছি, আবার ফিরে গিয়েছি।…কিন্তু গত বছর থেকে সেই ওরিয়েন্টালই তো আবার বাজারে দাঁড়িয়েছে! বার্ড কোম্পানি তার দায়িত্ব নিয়ে, কারখানার নামটা বদলে দিয়েছে। ওরিয়েন্টাল এখন ইউনিয়ন হয়েছে। ইউনিয়ন উইথ ক্লাইভ জুটমিল। কয়েক বছর আগেই বার্ড কোম্পানি ক্লাইভ মিল চালু করেছিল। ওরিয়েন্টালকে ইউনিয়ন নাম দিয়ে, সেই তাদের দ্বিতীয় মিল।…এখন সেই ইউনিয়ন রোরিং বিজনেস করছে। ম্যাকলিস্টার, সবাই রোরিং বিজনেস করবে, এই কাঁকিনাড়া মিলও নিশ্চয়ই করবে, কিন্তু তুমি কোথায়? এই সুদূর বাংলায়, হুগলি নদীর তীরে, তুমি কোথায়?
ওয়াল্টারের নিচু ঈর্ষা-মুগ্ধ গলা শোনা গেল, হোয়াট এ বিগ মিল দে আর মেকিং!
সকলের মনের মধ্যে সম্ভবত একটি কথাই বাজছিল, হোয়াট এ বিগ মিল! বরানগর মিল-এর থেকে ছোট নয় নিশ্চয়। তবু ওয়ালেসের প্রাণের ভিতরেও কোথায় যেন দপদপ করছিল। ওয়ালিকেরও। তাদের টমাস ডাফের শ্যামনগর কারখানাও ছোট নয়। নর্থ ও সাউথ, দুটো মিল এখন পাঁচিলের এপাশে ওপাশে চালাচ্ছে তারা। তবু, তবু, জার্ডিন-স্কিনারদের এই কারখানা দেখে, তার মনটাও যেন ঈর্ষা ও উত্তেজনায় চিনচিন করে উঠছে।
ঘাটের কাছে, এ দেশীয় বড় বড় নৌকা ভিড় করে রয়েছে। একটি-দুটি নয়, অনেক, সারি সারি কোথাও এলোমেলো নোঙর করেছে। তাদের মাস্তুলের ভিড়ে, আকাশটা হিজিবিজি কাটা। যেন একটা বন্দর। এই সব বড় বড় খুটনী নৌকায় বিরাট গহুর ভরতি চুন, বালি, ইট, সুরকি, বড় বড় লোহার বিম, শিক, রাশি রাশি টিনের পাত। শত-শত শ্রমিকেরা, চিৎকারে আর কলরবে মালপত্র নামাচ্ছে। কোথাও দল বেঁধে গলা খুলে গান ধরেছে, আর কাজ করছে। কোথাও একসঙ্গে গলা মিলিয়ে, প্রচণ্ড জিনিস নামাতে নামাতে সুর করে বলছে, হেই তাগরদারি!–মার লাথি। হেই শালার গতর বড়!–মার লাথি।…হেই হেই হেই হেই…দ্যুম! বিরাট লোহার বিম পড়ছে শব্দ করে। যাদের এই মাত্র কাজকর্ম মিটেছে, তারা অনেকে জলে নেমে পড়েছে। জলে হুড়ছে, সাঁতার কাটছে, আর গঙ্গার বুকে স্টিম লঞ্চ দেখে, লঞ্চের ছাদে সাহেবদের দেখে, নিজেদের মধ্যে চিৎকার করে বলাবলি করছে। মেয়েরাও রয়েছে। তার মধ্যে। বাঙালি কামিন মেয়ে। দু-একজন ওয়ালিক আর ওয়াল্টারকে চিনতে পারছিল। চিৎকার করে বলছিল, অলিক গো, অলিক। আর জগদ্দলের পাগলা সায়েবও আছে, অল্টার অল্টার!…
ওয়ালিক হাত না নেড়ে পারল না। ওয়াল্টার হাসছে। যদিও এই হাসি ক্ষণিকের ছুঁয়ে যাওয়া মাত্র। তারা দেখছে কারখানা। তীরের উপরে অনেক গোরুর গাড়ি কাতার দিয়ে দাঁড়িয়ে আছে। সেখানেও মাল খালাস হচ্ছে। ভারার উপরে মিস্তিরি মজুরেরা কাজ করছে। জোগানদারেরা মাল নিয়ে, ভারার উপরে পিলপিলিয়ে ওঠানামা করছে। কারখানা ইমারতের মধ্যে ইতিমধ্যেই মেশিন বসতে আরম্ভ করেছে। কোনও কোনওটায় বসানো হয়ে গিয়েছে। বয়লারের চিমনিতে এখনও ভারা বাঁধা, তবু তার কাজ শেষ হয়ে গিয়েছে। ইট গেঁথে গেঁথে তোলা, বিরাট আকাশস্পর্শী চিমনি। চিমনির ধোঁয়া দেখেই বোঝা যায়, রোজই বয়লার গরম করবার এক্সপেরিমেন্ট চলছে। স্টিম তৈরি করে রোজই একটু একটু পরখ করা হচ্ছে। কাজ চালানো হচ্ছে। অনুমান করতে অসুবিধা হয় না, জার্ডিন-স্কিনারের মেকানিক ওভারশিয়ারের দল ভিতরে কাজ করছে, তারা ব্যস্ত, ত্রস্ত, উত্তেজিত। অবিলম্বে কারখানার উৎপাদন শুরু করার জন্যে তারা সমস্ত বিভাগকে দ্রুত দাঁড় করাবার চেষ্টা করছে। মিস্তিরি মজুর সংগ্রহে লেগেছে তারা অনেকদিন ধরে। সমগ্র এলাকার লোকে জানে, গলায় দড়ের কল পরিপূর্ণরূপে চালু হয়ে গিয়েছে। মজুর আর মিস্তিরি জোগাড়ের দালাল আড়কাঠিরা চারদিকে ছড়িয়ে পড়েছে। এবং এ কথা ঠিকই, স্পিনিং ইতিমধ্যেই চলতে আরম্ভ করেছে, কিছু কিছু সুতো তৈরি হতে আরম্ভ করেছে।
যে দু-তিনজন শ্বেতাঙ্গ বাইরে দাঁড়িয়ে ইমারত তৈরি পরিচালনা করছিল, তারাও বরানগর ফ্যাক্টরির স্টিম লঞ্চের দিকে কৌতূহলিত হয়ে তাকাল। একজন দূরবীন দিয়ে দেখতে লাগল, আর সঙ্গীদের ঠোঁট নেড়ে নেড়ে কিছু বলতে লাগল।
কিন্তু ওয়ালেস লঞ্চ তীরের কাছে নিয়ে গেলেন না। এভাবে ঘাটে লঞ্চ ভিড়িয়ে, অচেনা লোকদের সঙ্গে আলাপ করার প্রবৃত্তি নেই তাঁর। অতএব মুখোমুখি, চোখে চোখে তাকানো ছাড়া, আর কিছুই হল না।
ওয়ালেস বললেন, সত্যি, জার্ডিন-স্কিনার অ্যান্ড কোম্পানি বেশ বড় কারখানাই করছে।
ওয়ালিক বলল, আমার মনে হয়, হাজার দেড়েক লুম ওরা বসাবে, কী বলেন?
ওয়ালেস বললেন, তাই তো আমার মনে হচ্ছে। পুরোপুরি না হলেও, হাজারের ওপর তো নিঃসন্দেহেই বসবে। আমি যেন একবার শুনেছিলাম, প্রায় তেরো চৌদ্দশো তাঁত ওরা বসাবে।
তেরো চৌদ্দশো! উচ্চারণ করতে ওয়ালেসের বুকটা টাটিয়ে উঠল। তাদের বরানগরের দুটো ফ্যাক্টরিতে এগারোশোর মতো লুম আছে। টমাস ডাফের শ্যামনগর ফ্যাক্টরিতে হাজারের কিছু কম। ম্যাকলিস্টার আর ওয়াল্টার শ্বাসরুদ্ধ করে খালি শুনেই যাচ্ছিল। ওয়াল্টার আজ অবধি লুম-এর স্বপ্নই শুধু দেখে আসছে। আর ম্যাকলিস্টার মনে মনে বলছে, পাঁচশো পঁচিশটা তাঁত আমি বসিয়েছিলাম আমার ওরিয়েন্টালে। যদি দাঁড়াতে পারতাম, হয়তো আমিও দেড়হাজার লুম বসাতে পারতাম।
ওয়ালেস বাঁ দিকে হুইল ঘুরিয়ে, লঞ্চ সরিয়ে নিতে নিতে, একটা নিশ্বাস ফেললেন। নতুন বাতাস টেনে নিয়ে যেন, ভিতরের অন্ধকার মুছে দিতে চাইলেন। বললেন, জার্ডিন- স্কিনারের প্রথম কারখানা কামারহাটিতে হয়েছিল, সেটা যেন অনেকটা, পরের সন্তানকে মানুষ করতে করতে যখন তা হাতছাড়া হয়ে গেল, তখন নিজেরও বুক জুড়ে একটি সন্তানের দরকার হয়ে পড়ল। ডক্টর বেরির গৌরীপুর জুট মিলের ওরাই ছিল এজেন্ট। আঠারোশো ছিয়াত্তরে ডক্টর বেরি এলেন বাংলাদেশে। জার্ডিন-স্কিনারের কাছ থেকে এজেন্সি তুলে নিয়ে, সবটাই নিজের ফার্মে নিয়ে নিলেন। জার্ডিনরা দেখল, এভাবে বসে থাকা অসম্ভব। ওরা ঠিক ব্যাপারটা বুঝতে পেরেছিল। বুঝতে পেরেছিল, দিস ইজ হাই টাইম ফর জুট ইন্ডাষ্ট্রি ইন বেঙ্গল। সাতাত্তর সালের মধ্যেই ওরা কারখানা তুলে ফেলল। তারপরে এই খানখানাড়া। বেরি কোম্পানির লুমের সংখ্যা কত? গৌরীপুরের দুটো কারখানায়, ম্যাকসিমাম বারোশো তেরোশো। আর এদের শুধু কামারহাটিতেই প্রায় সাড়ে আটশো, এখানেও প্রায় চৌদ্দশো বসবে। অথচ এর জন্ম তো সেদিন। বেরির গৌরীপুর ফ্যাক্টরি হয়েছিল আমাদের বরানগরের পরেই, আঠারোশো বাষট্টিতে।…
ওয়ালেস ঘণ্টা বাজিয়ে ড্রাইভারকে ইঞ্জিন চালু করবার ইঙ্গিত করলেন। করা মাত্রই নীচে ইঞ্জিন গর্জে উঠল। ওয়ালিকের মনে পড়ছিল, শ্যামনগর মিলের প্রতিষ্ঠাতা, মি. টমাস ডাফ স্বয়ং কারখানা চালাবার আগে, নেটিভ ভগবতীর পুজো দিয়েছিলেন। গারুলিয়া মিলের, অফিসের পারচেজিং ক্লার্ক এই বুদ্ধিটি তাঁকে দিয়েছিল, এবং তিনি বিশ্বাস করে সেই পুজোও দিয়েছিলেন। নেকেড ব্ল্যাকগডেস, হরিবল্ লুকিং, মাদার কালী-এঁর কাছে পুজো দেওয়া হয়েছিল। তিনি নিজে সঙ্গে যাননি। যেতে হয়েছিল ওয়ালিককে। অনেক দূরের গ্রামে, বগি হাঁকাবার রাস্তা নেই, সেই রকম এক গণ্ডগ্রামে, ডাকাতদের পূজ্যা, এক ভাঙা মন্দিরের কালীদেবীর কাছে ওয়ালিককে যেতে হয়েছিল পুজো দেবার জন্যে। মি. টমাস ডাফ ক্লার্ককে দিয়েছিলেন প্রায় পাঁচশো টাকা। অনেকে বলে, পারচেজিং ক্লার্ক, তার থেকে টাকা সরিয়েছিল। সে বিষয়ে ওয়ালিক সঠিক কিছুই জানে না। কিন্তু পুজোটা যে খুব ধুমধামের মধ্যে হয়েছিল, তা মনে আছে। ওয়ালিক পাঁঠা বলি দেখেছিল, প্রচুর টডি পান করেছিল। নেটিভ পুরোহিত গিয়ে, মি. টমাস ডাফের কপালে ভারমিলিয়ানের ফোঁটা লাগিয়ে দিয়েছিল। মি. টমাস ডাফ তাতে বেশ খুশিই হয়েছিলেন। শুধু সেই বলি দেওয়া পশুর মাংস গ্রহণ করতে পারেননি। ওয়ালিকের তাতেও কোনও বাধা ছিল না। প্রায় পুরো একটি নধর কচি পাঁঠা। ছাল ছাড়িয়ে তাকে দিয়েছিল।
কিন্তু এ সব কথা মনে পড়ছে কেন ওয়ালিকের? মনে পড়ছে, তার কারণ সে ভাবছে, জার্ডিন-স্কিনাররাও সেরকম কোনও নেটিভ দেবদেবীদের পুজোপাট দিয়ে শুরু করেছে কি না। আসলে ওয়ালিকের খাঁটি স্কচ মনের গভীরে, সেই ভয়ংকর দর্শন ভগবতী কালীর একটি ছায়া গাঢ় দাগ কেটে বসে আছে। আশ্চর্য! এই বিজাতীয় ঈশ্বরীর কথাটা প্রায়ই তার থেকে থেকে মনে হয়, এবং কোথায় যেন একটা ক্ষীণ বিশ্বাসের ছায়াও তার মনে রয়েছে। এ কথাটা নিজের দেশের লোকদের কখনও বলতে পারে না সে। তাই ভাগ্যবান জার্ডিন-স্কিনারের কারখানা দেখে, এই কথাটাই তার আগে মনে পড়ছে।
মি. ওয়ালেস হঠাৎ পুবদিকে, জার্ডিনদের উত্তর দিকের খোলা জমিটার দিকে উৎসুক চোখে তাকালেন। রীতিমতো আগ্রহের সঙ্গেই জিজ্ঞেস করলেন, কেউ বলতে পারেন, এ জমিটা কার, কী অবস্থায় আছে?
ওয়াল্টার আর ওয়ালিক অবাক হয়ে তাকাল ওয়ালেসের দিকে। ম্যাকলিস্টার যেন পাথরের মতো স্তব্ধ হয়ে বসেছিল।
ওয়াল্টার বলল, কেন বলুন তো স্যার?
–জমিটা খুবই সুন্দর, একটা মিলের পক্ষে বেশ উপযোগী। তার মানে এই নয় যে, বোর্নিও কোম্পানি এখনই নতুন কোনও কারখানা করবে। তবু জানতে ইচ্ছে করছে।
ওয়াল্টার বলল, সত্যি স্যার, আপনার দৃষ্টি অদ্ভুত সজাগ এ ব্যাপারে। জায়গাটা সেজন্যে আগেই বিক্রি হয়ে গেছে। কোনও অস্ট্রো-জার্মান ফার্ম এই জমিটা কিনে রেখেছে।
–আই সি।
ওয়ালেস ঘাড় নেড়ে, এঞ্জিনে, পূর্ণ গতি দেবার ইঙ্গিত করলেন ড্রাইভারকে। আর ঠিক সেই মুহূর্তেই বোতল গেলাসের শব্দ পেয়ে, ফিরে তাকিয়ে দেখলেন, ম্যাকলিস্টার গেলাসে ঢকঢক করে মদ ঢালছেন।
ওয়ালিক বলে উঠল, এই মধ্যেই আবার তৃষ্ণার্ত হয়ে উঠলেন?
ম্যাকলিস্টার জবাব দেবার আগে, গেলাসে একটা লম্বা চুমুক দিল। তারপর যেন নিশ্বাস আটকে, ঘাড় নেড়ে নেড়ে বলল, হ্যাঁ তৃষ্ণার্ত, খুবই তৃষ্ণার্ত হে ওয়ালিক। বোধহয় আমার এ তৃষ্ণা কোনওদিনই মিটবে না।
ওয়ালেস বুঝতে পেরেছিলেন, ম্যাকলিস্টারের কোথায় লেগেছে। জার্ডিনদের কারখানাটা দেখে, সকলের যেখানে লেগেছে, ম্যাকলিস্টারেরও সেখানেই। তবু, ম্যাকলিস্টারের যাতনাই বেশি। তার মতো ব্যর্থতার মুখোমুখি কাউকেই দাঁড়াতে হয়নি। ওয়ালেস বাঁ হাত দিয়ে, ম্যাকলিস্টারের কাঁধে আস্তে আস্তে চাপড় মারলেন। বললেন, মিটবে তৃষ্ণা, মিটবে মি. ম্যাকলিস্টার। জার্ডিন-স্কিনারদের ফ্যাক্টরি দেখে, আমাদের আসলে উৎসাহ পাবারই কথা। আমরা এখানে সকলেই রোজগার করতে এসেছি, ব্যক্তিগতভাবে আমরা সকলেই উন্নতি করতে চাই, এবং হয়তো আমাদের নিজেদের মধ্যে কিছু ঈর্ষা হিংসা রেষারেষিও থাকবে। থাকুক না, ক্ষতি কী! এই নতুন কারখানাটা দেখে, হয়তো আমারও একটি ডিপ্রেশন এসেছিল, কিন্তু সত্যি বলতে কী মি. ম্যাকলিস্টার, আমি যেন নতুন আশার আলো দেখতে পাচ্ছি।
ওয়ালেসের কথার ফাঁকে ফাঁকে ম্যাকলিস্টার গেলাসে চুমুক দেওয়া বন্ধ রাখেনি। সে বলল, মি. ওয়ালেস, আপনি আমাকে সারাদিন ধরে অনেকবার আশার কথা শুনিয়েছেন।
ওয়ালেস বললেন, কিন্তু মিথ্যে আশার কথা শোনাইনি মি. ম্যাকলিস্টার।
ম্যাকলিস্টার তাড়াতাড়ি বলে উঠল, আমি তা জানি মি. ওয়ালেস। আমি জানি, আপনি আমাকে মিথ্যে আশার কথা শোনাননি, সে জন্যে আপনাকে আবার অনেক ধন্যবাদ জানাচ্ছি। আপনি আমার মনের অবস্থা ঠিক বুঝতে পারেন, তাই প্রত্যেকবার আমার হতাশাকে আপনি ধুয়ে দিতে চেয়েছেন। কিন্তু আমি যতই অপরের কৃতকার্যতা দেখি, ততই নিজের অকৃতকার্যতা যেন আমার টুটি চেপে ধরছে, আমি অসহায় হয়ে পড়ছি।
ওয়ালেস বললেন, কিন্তু আপনি নতুন উদ্যমে শুরু করুন। এই সব নতুন নতুন কারখানা দেখে, আপনি ব্যাপারটা বুঝতে চেষ্টা করুন, আমি এই কথাই বলছি। আপনারা সবাই জানেন, আজ এ দেশের চারপাশে এত কারখানা হবার আর একটা কারণ, চা এবং কয়লার থেকেও জুট অনেক বেশি প্রফিট দিয়েছে। কেউ কখনও এতটা আশা করতে পেরেছিল? কল্পনা করতে পেরেছিল, চা আর কয়লার থেকেও জুট বেশি প্রফিট দেবে? সেটা দিয়েছিল বলেই, এইটিন সেভেনটিটু-সেভেনটিথ্রি-তে, জুটমিলের স্রোত বইতে আরম্ভ করেছে। মি. ম্যাকলিস্টার এই স্রোতের মধ্যে কোথাও কোথাও, হয়তো প্রাকৃতিক নিয়মেই বালুচর রয়ে গেছে, যেখানে দু-একজন ঠেকে গেছে। আপনি তারই একজন, আপাতত চড়ায় ঠেকেছে, কিন্তু কতদিন! জুটের স্রোত আপনা থেকেই, আপনাকে ভাসিয়ে নিয়ে যাবে।
ম্যাকলিস্টার তাড়াতাড়ি নতুন একটা গেলাসে মদ ঢেলে ওয়ালেসের হাতে তুলে দিল। বলল, আপনার কথা যেন সার্থক হয়।
বলে, আরও দুটি গেলাসে নিজের হাতে পানীয় ঢেলে দিল ম্যাকলিস্টার। ওয়ালিক আর ওয়াল্টার ধন্যবাদ দিয়ে গেলাস তুলে নিল।
ওয়ালেস বললেন, কিন্তু আমি জেনে নিতে চাই, উত্তর দিকে আমরা আর কতটা প্রসিড করব?
ওয়ালিক বলল, আপনাদের আপত্তি না থাকলে, আমার প্রস্তাব হল গাউরিপোর পর্যন্ত। ডক্টর বেরির ফ্যাক্টরিটাও তা হলে দূর থেকে দেখে আসা যায়।
ওয়ালেস বললেন, উত্তম প্রস্তাব। বেরিয়েই যখন পড়েছি, তখন এটুকু ঘুরে আসাই যাক। কেবল একটু লক্ষ রাখবেন, লঞ্চটা কোনও চড়ায় না আটকায়। আমি এদিককার গঙ্গা সম্পর্কে আনাড়ি।
ওয়ালিক বলল, আপনি ইস্ট সাইড ঘেঁষেই চলুন, কোনও ভয় নেই।
ইতিমধ্যে লঞ্চ ভাটপাড়া পেরিয়ে যাবার উপক্রম করেছে প্রায়। সূর্য ইতিমধ্যে আরও ক্লান্ত হয়ে পড়েছে, আরও একটু ঢলেছে পশ্চিমে। গ্রাম ভাটপাড়ার ঘাটগুলিতে পড়ন্ত রোদ। কোনও কোনও ঘাটে অশ্বত্থা-বকুলের ছায়া নিবিড়তা। সেই ছায়ায় আদুড় গা পুরুষেরা বসে কথা বলছে। দু-চারজন মেয়েপুরুষ মানও করছে। তারা সবাই স্টিম লঞ্চ দেখছে। কাছাকাছি অধিবাসী অনেকে লঞ্চের ভটভট শব্দ পেয়ে ছুটে আসছে। পাড়ে দাঁড়িয়ে, চোখ বড় বড় করে লঞ্চ দেখছে। লঞ্চের ছাদে, গোরাদের দেখছে।
পশ্চিম তীরে ফরাসি এলাকা পেরিয়ে, ইংরেজদের এলাকা পড়ে গিয়েছে অনেকক্ষণ। ষণ্ডেশ্বরতলা ছাড়িয়ে, চুঁচুড়ার নিবিড় বনস্পতিছায়া মাঠ, সরকারি ভবন, ঘণ্টা ঘর, কোর্ট হাউস দেখা যাচ্ছে। তীর ছাড়িয়ে, আরও দূরে, চুঁচুড়ার অনেক বড় বড় অট্টালিকা চোখে পড়ে গাছের ফাঁকে ফাঁকে। বর্ধিষ্ণু, শতাধিক বৎসরের পুরনো শহর, ওলন্দাজ পর্তুগিজদের আমল থেকে তার বাড়বাড়ন্ত। ডাচদের আমল থেকেই চুঁচুড়া প্রাসাদময়ী। ইংরেজরা পরে দখল করেছিল, আর ডাচদের দুর্গের ভিতসুদ্ধ উপড়ে ফেলেছিল। তারই মালমশলা দিয়ে, যে ব্যারাক তৈরি হয়েছিল, তা এখন জেলা কোর্ট ভবন।
পূর্বতীরে, মুক্তাপুর খালের সীমানায় নৈহাটি। কিন্তু তুলনায় চুঁচুড়া, ইমারত আর নিবিড় গাছপালায় অনেক সুন্দর। চুঁচুড়াতে সরকারি অফিস, ব্যবসায় কেন্দ্র, কলেজ, সব মিলিয়ে জমজমাট। সেই তুলনায় নৈহাটি সম্পন্ন গ্রাম। ভাটপাড়ার পর খালের ওপারেই গ্রাম কাঁঠালপাড়া, পূর্ব দিগন্তে বিস্তৃত। কোম্পানির রেললাইন তার বুকের উপর দিয়ে গিয়েছে। ভাটপাড়ার মতোই সম্পন্ন গ্রাম কাঁঠালপাড়ার বর্ণশ্রেষ্ঠদের পাড়া পেরিয়ে, গঙ্গাযাত্রীদের মূমুর্ষ ঘর ও ঘাট। লঞ্চের শব্দে কাঁঠালপাড়ার মানুষেরাও ছুটে এল। তারপরে কেওরাদের পাড়া। খানিকটা পেরিয়ে গঙ্গার ধারেই নৈহাটি বাজার। দূরে দেখা যায় জুবিলি ব্রিজ। শুধু রেলগাড়ি যাবার সেতু। সেতুর আগেই, গৌরীপুর মিলের চিমনি দেখা গেল। চিমনি দিয়ে অনর্গল ধোঁয়া বেরুচ্ছে।
ওয়ালেস বলে উঠলেন, দিস ইজ অলসো এ বিগ মিল।
ওয়ালিক বলল, হ্যাঁ, দুটো মিল একসঙ্গে আছে। তা ছাড়া একটা তেলকলও এর সঙ্গে চলে।
ওয়ালেস বললেন, শুনেছি সে-তেলকলের কোনও আলাদা রেভিনিউ দেখানো হয় না?
ওয়ালিক বলল, আমিও তাই শুনেছি। যদিও তেলকলও যথেষ্ট লাভের ব্যবসা।
ওয়ালেস লঞ্চের গতি মন্থর করবার নির্দেশ দিলেন। সকলেই গৌরীপুর মিলের দৈর্ঘ্য দৃষ্টি দিয়ে যেন মাপতে লাগল। মিলের জেটির কাছে অনেকগুলি বড় বড় দেশীয় নৌকা। সবগুলিই পাট বোঝাই। নারায়ণগঞ্জের ডেভিড কোম্পানির মস্ত বড় একটা গাধাবোটও রয়েছে। স্টিমার টেনে নিয়ে এসে, মাল বোঝাই গাধাবোট ছেড়ে দিয়ে গিয়েছে।
ওয়ালেস বললেন, সত্যি, ডক্টর বেরি খুব বুদ্ধিমানের মতোই জার্ডিন-স্কিনারদের হাত থেকে এজেন্সি নিজের হাতে নিয়ে এসেছিলেন। ভদ্রলোক বুঝতে পেরেছিলেন, এজেন্টদের ডিসকাউন্ট দেবার আর কোনও দরকার নেই। এই কারখানা বাইরে থেকে দেখলেই বোঝা যায়, কোম্পানি বেশ বেগে দৌড়চ্ছে, তাই নয়?
ওয়ালিক জানাল, নিশ্চয়ই। এক হাজার দুশো পঞ্চান্নটা লুম যাদের চলে, তাদের নিশ্চয়ই অনেক ম্পিড।
সৌভাগ্যবান ডক্টর।
ওয়াল্টার নিবিষ্ট হয়ে কারখানা দেখছিল, আর মনে মনে বলছিল, সৌভাগ্যবান, সৌভাগ্যবান। ওয়াল্টার, তুমি কবে সৌভাগ্যবান হবে?
লঞ্চ বাঁ দিকে বাঁকিয়ে, দক্ষিণ মুখে ঘুরিয়ে নিতে লাগলেন ওয়ালেস। ম্যাকলিস্টারের উদ্দেশে বললেন, এ সবই আমাদের আশা আকাঙ্ক্ষার প্রতীক। ডক্টর বেরির এই ফ্যাক্টরি, আর এই মজবুত বিরাট রেলওয়ে ব্রিজ, একবার তাকিয়ে দেখুন তো সমস্ত ছবিটা! আমি তো যেন চোখ বুজে দেখতে পাচ্ছি, হুগলি নদীর এই ধারে ধারে, এই সব ফাঁকা জায়গা এক ইঞ্চিও পড়ে থাকবে না। সমস্তটা কলকারখানায় ছেয়ে যাবে। শুধু একটু ব্যালান্স হয়ে চালিয়ে যাওয়া।
ম্যাকলিস্টারের চোখ দূর শূন্যে নিবদ্ধ। এখন তার মুখে নৈরাশ্যের ছায়া নেই। চোয়াল দুটি শক্ত হয়ে উঠেছে। শপথ গ্রহণের মতো সে ফিসফিস করে উচ্চারণ করল, ব্যালান্স, ব্যালান্স!
ওয়াল্টার মনে মনে বলল, আমি কখনও আনব্যালান্সড হব না। প্রত্যেকটি ইট আমি গুনে গুনে গাঁথব, গভীর ভিতে আমি ইমারত গড়ব।
সূর্য প্রায় অস্তমিত। পশ্চিমের গাছের আড়ালে প্রায় ডুবে যাচ্ছে। অনেক বড় আর রক্তের সুগোল ঘুরন্ত ড্যালার মতো সুর্য, গাছের আড়ালে মাঝে মাঝে অদৃশ্য হয়ে যাচ্ছে। ছায়া ঘনিয়ে আসছে। পাখিরা এপার ওপার করছে। ঘাটে অঘাটে মেয়েপুরুষের স্নানের ভিড়। এখনও লক্ষ করলে দেখা যায়, আনার্থীরা অধিকাংশই গেরুয়াধারী। চৈত্রের সন্ন্যাসী সন্ন্যাসিনী। সারাদিনের ভিক্ষা সংগ্রহের পর সবাই স্নান করতে এসেছে। সমস্ত আকাশটাই তাতানো লোহার মতো রক্তাভ হয়ে উঠছে। একটু পরেই জুড়িয়ে যাওয়া ঠাণ্ডা লোহার মতো কালো হয়ে আসবে। সন্ধ্যা আসন্ন। চৈত্রের গঙ্গায় যারা খয়রা চুনো ধরছে, সেই সব মাঝিরা তাড়াতাড়ি লঞ্চের কাছ থেকে নৌকো সরিয়ে নিয়ে যাচ্ছে। যদিও অবাক কৌতূহলে গোরাদের দিক থেকে চোখ ফেরাতে পারছে না।
ওয়ালেস বললেন, মি. ম্যাকলিস্টার। আপনি তো তবু একটা কোম্পানির সঙ্গে জড়িয়ে আছে, আপনার ওপর অনেকেরই আস্থা আছে। আপনি একটা কিছু এক্সপেরিমেন্ট করতে চাইলে, এখনও আপনার পিছনে টাকা ঢালবার লোকের অভাব হবে না। আপনি এখনও নতুন উদ্যমে লাগতে পারেন। কিন্তু আমি এমন মানুষও দেখেছি, একেবারে কপর্দকহীন অসহায় হয়ে, জামার আস্তিন দিয়ে শুধু চোখের জল মুছেছে। এবং এই জুট, এই জুটই হচ্ছে তার মূলে। এই সোনালি সুতোর হাতছানিই তাঁকে টেনে নিয়ে গিয়েছিল এক অজানা অন্ধকারের দিকে। অবশ্যি ভদ্রলোক কপর্দকশূন্যই এসেছিলেন। কিন্তু জুট যেন ওঁকে নিয়ে একটা মজার খেলাই শুধু খেলেছিল।
ওয়ালিক বলে উঠল, কে সে মি. ওয়ালেস?
ম্যাকলিস্টার বলল, এমন লোকের কথা কখনও শুনেছি বলে তো মনে পড়ে না, একমাত্র মি. জর্জ অ্যাকলেন্ড ছাড়া?
ওয়ালেসের চোখ দূর গঙ্গার স্রোতে রক্তিম ছটার উপর। বললেন, তাঁকে আপনাদের জানবার কথা নয়। তিনি একজন আর্মেনিয়ান, ওঁর পুরো নামটা আমার মনে নেই। মি. ওয়েসকিন বলেই জানতাম। আমাদের জুট ইন্ডাস্ট্রির কম লোকই তাঁকে দেখেছে। আর্মেনিয়ান শুনে ভাববেন না, উনি ফিরিঙ্গি ছিলেন। ভদ্রলোক আমেরিকায় গেছলেন ভাগ্যান্বেষণে, সেখান থেকে এক আমেরিকান ফার্মের কাজে এসেছিলেন কলকাতায়। থাকতেন বরানগরে, আমাদের মিল থেকে একটু দূরে, মল্লিকদের বাগানের কাছেই। অনেকখানি জমি নিয়ে, একটা ছোট বাড়িতে ভদ্রলোক একাই থাকতেন। আর ছিল চাকরবাকর। বেশ বিলাসী আর ফুর্তিবাজ লোক ছিলেন। ভদ্রলোকের ছিল ঈর্ষা করবার মতো একটা আরবি ঘোড়া। সেই ঘোড়ায় চেপেই উনি রোজ কলকাতায় যেতেন। ফিরতেন অনেক রাত্রে। কোনওদিন একলা, কোনওদিন কাউকে জড়িয়ে ধরে। অর্থাৎ কোনও মেয়েকে। ও ব্যাপারেও উনি ইন্টারেস্টেড ছিলেন। অধিকাংশ দিন সকালে দেখলেই বোঝা যেত সারারাত কেটেছে নানান মকারান্ত উপদ্রবের মধ্যে দিয়ে। বেচারির আর করবারই বা কী ছিল। এই সময়ে ফেরার পথে, কাঁকিনাড়ার জার্ডিনদের কারখানাটা আবার একবার তাকিয়ে দেখলেন ওয়ালেস। কিন্তু সবাই ওঁর ওয়েসকিন কাহিনী মনোযোগ দিয়ে শুনছিল। চোখ ফিরিয়ে নিয়ে আবার বললেন, হঠাৎ একদিন সকালবেলা দেখি, মি. ওয়েসকিন আমাদের ফ্যাক্টরির অফিসের দিকে আসছেন। আমি ডিপার্টমেন্টে যাবার পথে থমকে দাঁড়ালাম। ঘোড়াটা হয়তো দারোয়ানের জিম্মায় রেখে, উনি হেঁটেই আসছিলেন। আমাকে সুপ্রভাত জানিয়ে জিজ্ঞেস করলেন, আপনাদের ম্যানেজারের সঙ্গে একবার দেখা করবার অনুমতি পাব কি? আমি বললাম, কেন নয়, আসুন। ম্যানেজার ওঁর অফিসেই আছেন, আমি খবর দিচ্ছি। ওয়েসকিন পাকা ভদ্রলোক। বললেন, না না, আপনি কেন কষ্ট করে যাবেন, কোনও বেয়ারাই যাক না। আমি বললাম, খবর দিতে আমি কিছুই মনে করব না। আপনার কী প্রয়োজন, অসুবিধে না থাকলে, আমাকে সেটা বলতে পারেন। আমি ইচ্ছে করেই কথাটা জিজ্ঞেস করলাম। কারণটা জানবার জন্যে আমার বেশ কৌতূহল হচ্ছিল। ওয়েসকিন হঠাৎ একবার ঠোঁটে ঠোঁট টিপে, এক মুহূর্ত কী যেন ভাবলেন, বললেন, প্রয়োজন মানে, নিতান্তই একটি প্রার্থনা নিয়ে উপস্থিত হয়েছি, অনুগ্রহ করে উনি যদি সে প্রার্থনা পূরণ করেন। আমি আর সময় দিলাম না। ভদ্রলোকের মুখখানিও যেন প্রার্থনায় প্রায় করুণ দেখাচ্ছিল। বললাম, আপনি আসুন।ওঁকে সঙ্গে নিয়ে গিয়ে, আমি তাড়াতাড়ি মি. লিকফোন্ডকে সংবাদ দিলাম। মি. লিকফোন্ডও একটু অবাক হলেন। আমার কাছে জানতে চাইলেন, লোকটির কী প্রার্থনা থাকতে পারে। আমি কিছুই বলতে পারলাম না। ভদ্রলোককে ডাকা হল। স্বভাবতই আমার চলে যাওয়া উচিত। মি. লিকফোন্ড ওয়েসকিনকে বসতে বলে, তাড়াতাড়ি আমাকে ডেকে বললেন, ওয়ালেস তুমি আমাকে দয়া করে ডান্ডির সিক্সটি ফোরের ফাইলটা একটু বের করে দাও। বোধহয় ওই ডানদিকের আলমারিতে আছে। বুঝলাম, লিকফোল্ড আমাকে ইচ্ছে করেই আটকে রাখলেন। তখন মি. ওয়েসকিন বললেন, মি. লিকফোল্ড, আমার কথা কিছু গোপনীয় নয়। আমি একটা আর্জি নিয়ে আপনার কাছে এসেছি। আপনারা আপনাদের যে জুট কাটিং পুড়িয়ে ছাই করে নদীর ধারে ফেলে দেন, দয়া করে সেই কাটিং আপনি আমাকে দিন। আমার মনে হয়, আপনাদের ওই কাটিংগুলো ছাই করে ফেলে দেওয়ার বদলে, আমি একটা কোনও কাজে লাগাতে পারি। ওঃ ভদ্রলোক এমনভাবে বলছিলেন যেন কী এক অমূল্য সম্পদ সম্পর্কেই না বলছেন। আর তখনকার দিনের জুটকাটিং মেশিন সত্যি ভাল ছিল না। এখন যেমন আমাদের কাটিং মেশিন হয়েছে, প্রায় কিছুই নষ্ট হয় না, তখন তা ছিল না। ওয়েসকিনের কথা শুনে মি. লিকফোল্ড একবার আমার দিকে ফিরে তাকালেন। তারপরে বললেন, এতে আমার আপত্তির কী থাকতে পারে। আপনার যদি সত্যি কোনও কাজে লাগে, আপনি নিয়ে যাবেন। আমি বরং তা হলে পোড়াবার দায়িত্ব থেকে বেঁচে যাই। আমি অর্ডার করে দিচ্ছি, যেন এ বারের লট না পুড়িয়ে রেখে দেয়, আপনি এসে নিয়ে যাবেন। ওয়েসকিনের মুখ উজ্জ্বল হয়ে উঠল হাসিতে। বারবার বলতে লাগল, অশেষ ধন্যবাদ আপনাকে, অশেষ ধন্যবাদ। আমি আগামীকালই গোরুর গাড়ি পাঠিয়ে কাটিং আমার বাড়িতে নিয়ে যাব। লিকফোল্ড রাজি হলেন। ভদ্রলোক বিদায় নিয়ে চলে গেলেন। আমরা স্টাফেরা এই নিয়ে একটু জল্পনাকল্পনা করলাম, এই কাটিং দিয়ে কী ব্যবসাই বা হতে পারে? অবিশ্যি মেশিনে ফেলে অনেক কিছুই করা যেতে পারে। ভাল করে পিজে সুতো করা যেতে পারে, উলের সঙ্গে মিশিয়ে দেওয়া যেতে পারে। চিন্তা করলে, কিছু হয়তো মাথা থেকে বেরুতে পারত। যাই হোক, গোরুর গাড়ি পাঠিয়ে ওয়েকিন তো কাটিং নিয়ে গেলেন। তারপর মাসখানেক পরে জানা গেল, বরানগর থেকে কোনও একজন মি. ওয়েসকিন তিনশো পাউন্ড, জুটকাটিং-এর হ্যান্ড স্কুড় বেল আমেরিকায় পাঠিয়েছেন। আমরা সকলেই খুব অবাক হলাম। কারণ কিছুদিন বাদে স্বয়ং ওয়েসকিন এসে জানালেন, কাটিং পাঠিয়ে উনি কিছু কিঞ্চিৎ লাভ করেছেন। আরও পেতে পারেন কি না। সেটাই তখন ওঁর আর্জি। ইতিমধ্যে আমাদের কাটিং জমেছিল অনেক। ওঁকে বলা হল, ওঁর জন্যই আমরা সব জমিয়ে রেখেছি, উনি যেন নিয়ে যান, যত তাড়াতাড়ি সম্ভব।..সত্যি, পাট যে কী আশ্চর্য জিনিস, সারা বিশ্বের চোখ তার ওপরে পড়ে আছে। তার কাটিং পাবার জন্যেও পৃথিবী হাত পেতে থাকে। তারপরে, বৎসরখানেকের মধ্যেই ওয়েসকিন প্রচুর কাটিং আমেরিকায় পাঠালেন, এবং আশ্চর্যের ব্যাপার, ক্ষতি তো দুরের কথা, বেশ ভাল রকমের লাভ করতে লাগলেন। তখন আর ওঁর পক্ষে সেই আমেরিকান ফার্মের চাকরিতে মনোযোগ দেওয়া সম্ভব হল না। এদিকে যত লাভ করতে লাগলেন, ওদিকে তত স্পেকুলেশনের দিকে ঝোঁক যেতে লাগল। ভদ্রলোকের ওদিকেও মগজ খেলত ভাল, কিন্তু ওটা ওঁর নেশায়ও দাঁড়িয়ে গিয়েছিল।
ইতিমধ্যে জগদ্দলের তেসুতিকলের ঘাট এসে পড়ল। কিন্তু ওয়াল্টারের সেদিকে মোটেই খেয়াল নেই। সে ওয়েসকিনের কাহিনীতে একেবারে ডুবে গিয়েছে। ওয়ালেসকেই স্মরণ করাতে হল, মি. ওয়াল্টার, আপনার কারখানা এসে গেছে।
ওয়াল্টার চমকে ফিরে তাকাল। সন্ধ্যার ছায়া নেমে পড়েছে। তবু বেয়ারা বাবুর্চিরা লঞ্চের শব্দে ঘাটে এসে পড়েছে, এবং তীরের শস্যের মাঠেও গ্রামবাসীরা দাঁড়িয়ে রয়েছে।
ওয়াল্টার বলল, গারুলিয়া থেকে আমি হেঁটে চলে আসব। কিন্তু ওয়েসকিনের ঘটনাটা আপনি বলুন। তারপরে কী করল লোকটা?
ওয়ালেস হাসলেন। লঞ্চ চলতে লাগল। চিমনিতে ঢাকা মোমবাতি দিয়ে গেল বেয়ারা।
ওয়ালেস বললেন, আমি যখন ডান্ডি থেকে ফিরে এলাম, তখনও ভদ্রলোক ওইভাবেই চালিয়ে যাচ্ছিলেন। তারপরেই শোনা গেল, ওয়েসকিন নিজেই একটি জুটমিল করবেন।
ওয়াল্টার প্রায় উত্তেজিত রুদ্ধ গলায় বলে উঠল, সত্যি? আমি এটাই আশা করছিলাম, জুটকাটিং থেকে জুটমিল।
চিমনি ঢাকা মোমবাতির আলোয় ওয়ালিক আর ম্যাকলিস্টারের মুখ দুটিও জ্বলজ্বল করছিল। ওয়ালেসের চোখের কোণে একটু হাসি দেখা গেল। ওঁর দৃষ্টি দুরের সন্ধ্যা অন্ধকারে হারিয়ে যাওয়া গঙ্গার বুকে নিবদ্ধ। বললেন, হ্যাঁ জুটকাটিং থেকে জুটমিল, অ্যান্ড এ ফুলফ্লেজেড জুটমিল। আর আপনার অবগতির জন্যেই জানাই মি. ওয়াল্টার, সেই সময়েই মি. ওয়েকিনের সঙ্গে একটি আমেরিকার পরিবারকেও প্রায়ই দেখা যেত যাদের মধ্যে সবথেকে লক্ষণীয়া ছিলেন একজন শ্রীময়ী কুমারী! আমরা শুনেছিলাম, কুমারীটির সঙ্গেই মি. ওয়েসকিনের এনগেজমেন্ট পাকাপাকি হয়ে গিয়েছে। দে আর এনগেজড। কিন্তু বিয়েটা একটু দেরি আছে, এখুনি নয়। কারণ মি. ওয়েসকিনের কারখানা বিল্ডিং উঠতে শুরু হয়ে গিয়েছে। ওঁর বাড়ির সীমানাটা অনেকখানি ছিল। অবিশ্যি সেটাকে বাগান না বলে ওঁর উঠোনই বলা যেত। উঠোনের উপরেই বিল্ডিং শুরু হয়েছিল, আর সেটা গঙ্গার ধারেই। ওয়ালেস হঠাৎ থামলেন, আর খুব জোরে জোরে মুখে নল তুলে ভেঁপু ফুঁকতে লাগলেন। নীচে থেকে বেয়ারার চিৎকার শোনা গেল। ওয়ালেস গতি মন্থরের নির্দেশ দিলেন ইঞ্জিন চালককে। নীচে অনেকগুলি গলার স্বর শোনা গেল।
ওয়ালেস উৎকণ্ঠিত স্বরে বললেন, নেটিভ মাঝিগুলো লঞ্চের শব্দটাও শুনতে পায় না? একেবারে সামনে এসে পড়েছে নৌকা নিয়ে। খুব জোর কলিশনটা বাঁচানো গেছে।
বলেই চিৎকার করে ডাকলেন, বেয়ারা!
–জি হোজোর!
চিৎকার করে জবাব দিয়েই বেয়ারা ছুটে এসে জানাল, বাঁচ গয়া হোজের, নৌকা বাঁচ গয়া, মাঝি ভাগ গয়া।
ওয়ালেস আবার ইঞ্জিন চালককে গতি বাড়াবার নির্দেশ দিলেন। কিন্তু এদিকে এই সমূহ দৈব বিপদের সম্ভাবনার কথা বাকি তিনজনের মাথায় নেই। প্রথমেই ওয়াল্টার বলে উঠল, অ্যান্ড দেন মি. ওয়ালেস, সেই কারখানার কী হল?
ম্যাকলিস্টার বলে উঠল, আশ্চর্য, এই আর্মেনিয়ান জুটমিলের কোনও খবরই তো আজ পর্যন্ত পাইনি? এখনও কি সেখানেই আছে মিলটা?
মি. ওয়ালেসের মস্তিষ্কে তখনও সমূহ বিপদের সম্ভাবনাটাই ঘুরপাক খাচ্ছিল। তিনি একবার উচ্চারণ করলেন, অ্যাঁ?
তারপর বাইরের দিকে তীক্ষ্ণ চোখে আর একবার লক্ষ করে, সহসা যেন সংবিৎ ফিরে পেলেন। বললেন, হ্যাঁ, হ্যাঁ, ঠিক সেখানেই আছে। কিন্তু মিলটা পুরোপুরি তৈরি হতে পারেনি। বিম লেভেল পর্যন্ত বিল্ডিংটা উঠেছিল, তারপরেই থেমে যায়।
–থেমে যায়?
ওয়াল্টারের যেন নিশ্বাস বন্ধ হয়ে এল। বাকিদেরও প্রায় তাই। বিশেষ করে ম্যাকলিস্টারের। সে যেন তারই জীবনের ভিন্নতর এক ব্যর্থতার কথা শুনছে।
ওয়ালেস বললেন, হ্যাঁ, থেমে যায়। বরানগরে মল্লিকদের যেখানে বাগানবাড়ি হচ্ছে, তার পাশে এখনও সেই ইনকমপ্লিট বিল্ডিং, আপনারা গেলেই দেখতে পাবেন। ঠিক তেমনিভাবেই, বিম লেভেল পর্যন্ত অসমাপ্ত কারখানা ইমারত দাঁড়িয়ে আছে। পিছনে মি. ওয়েসকিনের বাড়িটা। সেখানে আর কেউ থাকে না। বাড়িটা এখনও খালি পড়ে আছে। বাড়িটা এখন ভূতুড়ে বাড়ির মতো দেখায়। দরজা জানালার পাল্লাগুলো খোলা। বাতাসে সবসময়ে ধুমধাম শব্দে ঝাপটা খাচ্ছে। রংচং আর করা হয় না, শ্যাওলা পড়ে বিশ্রী দেখতে হয়ে গেছে। অসমাপ্ত কারখানা বাড়িটার ইটের রংও এই বাংলাদেশের আবহাওয়ায় শ্যাওলায় কালো হয়ে গেছে।…
ওয়ালেস থামলেন। কেউ সহসা কোনও প্রশ্ন করল না, কথা বলল না। ওয়ালেস লঞ্চের গতি বিশেষ বাড়তে দেননি। আলোর ব্যবস্থা ভাল ছিল না। তা ছাড়া চব্বিশ পরগনার এই উত্তরাঞ্চলের গঙ্গার গভীরতা ও অগভীরতার সীমাও ওঁর অজানা। তাই চারদিকের নৈঃশব্দ্যের মধ্যে, মন্থরগতি লঞ্চের গুড়গুড় গুড়গুড় শব্দটা যেন গভীর উৎকণ্ঠিত ও বিষণ্ণ সুরে বাজছিল। গঙ্গার জলেরও কোনও শব্দ নেই। ইঞ্জিনের কম্পনে সমস্ত লঞ্চটাই কাঁপছে। এখানে ছাদের উপর, মোমের আলোয় দেখা যাচ্ছে, সকলের মুখের চামড়াগুলিও কাঁপছে। আকাশ কালো হয়ে এসেছে, নক্ষত্রেরা ফুটে উঠছে একটি-দুটি করে। দূর থেকে সম্ভবত কোনও নেটিভ বোটম্যানেরই গানের সুর ভেসে আসছে।
ওয়ালেস একটা নিশ্বাস ফেললেন, একটু যেন হাসবারও চেষ্টা করলেন। বললেন, মি. ওয়েসকিনের শেষদিকের চেহারাটা এখনও চোখের সামনে ভাসে। সেই লম্বা জুলফি আর সুন্দর গোঁফজোড়া, না কামানোর জন্যে, আবাদি জমি যেমন জলা ঘাসের সঙ্গে মিশে যায়, তেমনি হয়ে গিয়েছিল। পোশাকের কোনও পারিপাট্যই আর ছিল না। এখনকার খোলা দরজা জানালার মতোই ওঁর বুকের আর হাতের বোতামগুলো খোলা থাকত। অনেকদিন দেখেছি, ধোঁয়াবিহীন পাইপটা কামড়ে ধরে মি. ওয়েসকিন তাঁর সেই অসমাপ্ত জুটমিলের চারপাশে ঘুরে বেড়াচ্ছেন। এক-এক জায়গায় দাঁড়িয়ে তীক্ষ্ণ চোখে লক্ষ করছেন। যেন বিভিং-এর কাজ চলছে, উনি ঘুরে ঘুরে দেখাশোনা করছেন।…অবসর সময়ে সন্ধ্যার দিকে বেড়াতে গেলে দেখতে পেতাম। কিন্তু সহসা দেখা দিতাম না। শুধু যে একটা সংকোচ বোধ করতাম, তা নয়। মি. ওয়েসকিনের সঙ্গে কী কথা বলব, সেটা ভেবে পেতাম না। অ্যান্ড দো…উই দি বোর্নিও কোম্পানি পাইওনিয়ার্স, তবু বুকের ভিতরটা কী রকম করে উঠত ওঁকে দেখলে। বিশেষ করে সেই অসমাপ্ত বাড়িটার সামনে। যদি বা কখনও চোখোচোখি হয়ে যেত, তাড়াতাড়ি না দেখতে পাওয়ার ভান করে সরে পড়বার চেষ্টা করতাম। কিন্তু রেহাই পাওয়া যেত না। মি. ওয়েকিন টুপিটা তুলে মাথা নোয়াতেন, অস্পষ্ট কথায় অভিবাদন জানাতেন। হয়তো তাড়াতাড়ি কোনও কথা খুঁজে না পেয়ে বলতাম, আপনার শরীরটা কেমন আছে? ওয়েসকিন বলতেন, খুবই ভাল। এদেশের আবহাওয়া এখন আর আমাকে একেবারেই কাবু করতে পারে না। তবু কী জানেন, শরীরটা মনের সঙ্গে অঙ্গাঙ্গী, আর মনের মধ্যে অত্যন্ত উদ্বেগ। হঠাৎ কারখানাটা মাঝপথে থেমে গেল, এটাকে সম্পূর্ণ করার জন্যেই এখন নানানভাবে ব্যস্ত আছি। যদিও জানতাম, অর্থহীন ব্যস্ততা, মি. ওয়েকিনের আর কিছুই করবার ছিল না। তাই তাড়াতাড়ি প্রসঙ্গটা বদলবার জন্যে, নেটিভ আবহাওয়া, কলকাতা এবং হোমের কোনও বিষয় তুলতে চেষ্টা করতাম। কিন্তু
ওয়াল্টারের পক্ষে আর ধৈর্যধারণ সম্ভব হল না। সে আগের মতোই রুদ্ধশ্বাস গলাতে জিজ্ঞেস করে উঠল, কিন্তু কেন, মি. ওয়ালেস, কেন মি. ওয়েকিন সফল হলেন না?
স্পেকুলেশন স্যার, স্পেকুলেশন! ওয়ালেস বললেন। এবং ওঁর গলাতেও উত্তেজনার সুর লেগেছে। উত্তেজনা ও অসাফল্যের কষ্ট। বললেন, স্পেকুলেশনটা ভদ্রলোক ভালই বুঝতেন, কিন্তু ওটা নেশায় দাঁড়িয়ে গিয়েছিল খানিকটা। নেশা হলেই কিছু টালমাটাল হওয়া স্বাভাবিক। আর এ ক্ষেত্রে একটু টাল খাওয়া মানেই অন্ধকার গহ্বরে ডুবে যাওয়া। মি. ওয়েসকিন তাঁর ক্যাপিটালই হারিয়ে বসেছিলেন।
ওয়াল্টারের বুকের ভিতরটা যেন অকল্পিত ভয়ে কেঁপে উঠল। ক্যাপিটাল লস মানে সবকিছুই হারানো। ম্যাকলিস্টারের বুকে তীরের মতো বিধল ক্যাপিটাল হারানোর কথা। সে অস্ফুটে উচ্চারণ করল, ক্যাপিটাল, ক্যাপিটাল!
ওয়ালিক জিজ্ঞেস করল, তারপর?
ওয়ালেস বললেন, তারপর আর কী, কিছুদিন পরে মি. ওয়েকিন আবার আমেরিকায় ফিরে গিয়েছিলেন। শেষদিকে বেচারির অবস্থা এতই খারাপ হয়ে গিয়েছিল, নেটিভদের মধ্যে তা নিয়ে আলোচনা হত। খুবই দুর্দশাগ্রস্ত হয়ে পড়েছিলেন। ওঁর সেই সুন্দর ঘোড়াটা বিক্রি করে দিয়েছিলেন এক জেন্টুকে। জেন্টু প্রায়ই আসত সেই ঘোড়ায় চেপে ওয়েসকিন ঘোড়াটাকে পিঠ চাপড়ে আদর করতেন। জেন্টু বলত, সাহিব আপ ঘোড়া পর চড়িয়ে। মি. ওয়েসকিন বলতেন, না, আমার আর ঘোড়ায় চড়তে ইচ্ছা করে না।…শুনেছি শেষ পর্যন্ত ওঁর যাবার ব্যবস্থা সেই আমেরিকান ফার্মই করে দিয়েছিল। শেষদিকে একটি কপর্দকও ওঁর হাতে ছিল না।
ওয়াল্টার বলল, আর, আর সেই আমেরিকান ফ্যামিলি? আমেরিকান ফ্যামিলির সেই শ্রীময়ী কুমারীটি, যার সঙ্গে মি. ওয়েকিনের এনগেজমেন্ট হয়েছিল? ওদের বিয়ের কী হয়েছিল?
ওয়ালেস বললেন, নিশ্চয়ই নাকচ হয়ে গিয়েছিল। কারণ শেষদিকে যখন মি. ওয়েসকিনকে ওঁর বাড়িতে একলা একলা কাটাতে দেখেছি, তখন তাদের কাউকে আসতে দেখিনি। সেটা কোন পক্ষের ইচ্ছেয় বা অনিচ্ছেয়, তা ঠিক বলতে পারি না। তবে আমাদের বরানগর মিলের যে মহিলারা ছিলেন, তাঁরা সকলেই এ বিষয়ে একটু বেশি কৌতূহলিত ছিলেন। তাঁরা নাকি খোঁজখবর করে জেনেছিলেন, মি. ওয়েসকিনই এনগেজমেন্ট ভেঙে দিয়েছিলেন। তিনি নাকি একটা চিঠি দিয়ে জানিয়ে ছিলেন, বিয়ে করার কথা তিনি আর চিন্তা করতে পারছেন না, জীবনের সকল সম্ভাবনাই নষ্ট হয়ে গিয়েছে। এখন তিনি নিজেকে মৃত মনে করছেন। অতএব তাঁকে যেন ক্ষমা করা হয়।
ওয়ালেস চুপ করলেন। কয়েক মুহূর্ত ধরে লঞ্চের গুড়গুড় শব্দ বাজতে লাগল। লঞ্চ ইতিমধ্যে শ্যামনগর কালী মন্দির অতিক্রম করে গিয়েছে। দক্ষিণের অন্ধকারে, কয়েকটি এলোমেলো আলো দেখা যাচ্ছে। টমাস ডাফের ঘাটের আলোে। গাছপালা বেষ্টিত ভূমিখণ্ডের একটি কালো ইশারা যেন গঙ্গার বুকে অনেকখানি এগিয়ে এসেছে। নদী বাঁক নিয়েছে। ওয়ালেস হুইল ঘুরিয়ে লঞ্চের মুখ ডাইনে বাঁকালেন।
ওয়ালিক বলল, তীরের কাছাকাছি এগিয়ে নিন, আমরা এসে পড়েছি।
ম্যাকলিস্টার বলে উঠল, এখনও সেই আনফিনিশড, ফ্যাক্টরি বিল্ডিংটা আছে, না।
–আছে, বরানগরের মল্লিকদের বাগানবাড়ির সীমানার মধ্যে, এখনও ঠিক তেমনই আছে। মল্লিকদের বাগানবাড়ি বলতে, এখন দেখা যাচ্ছে, মি. ওয়েসকিনের সেই বাড়িটাই ওরা রংচং করে, একটু-আধটু রিমডেলিং করে নেবার তালে আছে। পাশেই রাসমণির মন্দির। সত্যি, অদ্ভুত লাগে সেই ইনকমপ্লিট বাড়িটা দেখতে।
ম্যাকলিস্টার যেন উৎকণ্ঠিত উত্তেজনায় বসে উঠল, অদ্ভুত বলছেন কি মি. ওয়ালেস। চোখে না দেখেও আমার যেন মনে হচ্ছে, ওটা একটা দুঃস্বপ্নের স্মৃতিসৌধের মতো দাঁড়িয়ে আছে। ভাগ্যিস আসবার সময় আমি ওটা দেখিনি, বা আপনি দেখাননি।
ওয়ালেস বললেন, আমার খেয়াল ছিল না। কিন্তু দুঃস্বপ্নের স্মৃতিসৌধ বলছেন কেন মি. ম্যাকলিস্টার?
ম্যাকলিস্টার বলল, তবে কি ব্যর্থতার বলব? ওয়ালেসের দাড়ির ভাঁজে একটু হাসি দেখা দিল। বললেন, তার চেয়ে সতর্কতার স্মৃতিসৌধ বলুন না। ভবিষ্যতের জুট ম্যানুফাকচারারদের যে প্রতিমুহূর্তে সতর্ক করে দিতে পারে, স্মরণ করিয়ে দিতে পারে, অসতর্কতার শিকার এখানে রয়েছে, মনে রেখো।
ওয়াল্টার বলে উঠল, ঠিক, ঠিক তাই!
ওয়ালেস বললেন, সত্যি, আমরা, বোর্নিও কোম্পানির লোকেরা, যাদের আপনারা পাইওনিয়র বলেন, ওয়েকিনের সেই ইনকমপ্লিট বিল্ডিং-এর দিকে তাকিয়ে বারে বারে নিজেদের কথাই চিন্তা করেছি। সাফল্য আর অসাফল্য, এ দুয়ের থেকেই মানুষকে শিক্ষা নিতে হয়। ওয়েসকিন আসলে আমাদের সামনে একটানজির খাড়া করে গেছেন।
ওয়াল্টার তখনও যেন আত্মমগ্ন স্বরেই, অফুটে বারে বারে উচ্চারণ করছিল, ঠিক, ঠিক তাই!
.
৪৪.
কয়েকটা উজ্জ্বল গ্যাসের আলোয়, গারুলিয়ার জেটি দেখা গেল। মোটা পাকা বাঁশের ফ্রেম করে, কপিকল দিয়ে আলো ঝুলিয়ে দেওয়া হয়েছে। বাতিদারদের সারা রাত্রিই জেগে থাকতে হয় আলোয় দম দেবার জন্যে। এখানকার ঘাটেও অনেকগুলি বড় বড় দেশীয় নৌকা বাঁধা রয়েছে। পাড়ের কাছে অল্প জলে, স্বল্পালোকে কাউকে কাউকে স্নান করতে দেখা যাচ্ছে।
ওয়ালেস বললেন, কী ভাবে, কোথায় লঞ্চ ভেড়ানো যায় মি. ওয়ালিক?
ওয়ালিক বলল, জেটির কাছেই যে বড় নৌকাটা রয়েছে, ওটা আমাদেরই কোম্পানির। প্রায় গাধাবোটের মতোই প্রকাণ্ড, ওটার গায়েই ঠেকিয়ে দিন, তারপরে আমি দেখছি।
ওয়ালেস গতি মন্থর করে, আস্তে আস্তে ভাটার স্রোত কাটিয়ে বড় নৌকাটার দিকে এগিয়ে গেলেন। জেটির উপরে নীচে কয়েকটি গলার শব্দ পাওয়া গেল। কেউ ছুটে গেল কারখানার দিকে।
ওয়ালিক লঞ্চের ছাদে দাঁড়িয়ে চিৎকার করে বলল, হেই আদমি লোক, সব ইধর আও।
নৌকায় নৌকায়, জেটিতে অনেক লোক একসঙ্গে দেখা দিল। ওয়ালিককে চিনতে পারল সবাই। সকলেরই হুকুমের প্রত্যাশা।
ওয়ালেস বললেন, মি. ওয়ালিক, আপনি নৌকায় নেমে যান। আমার বেয়ারা আপনাকে কাছি ছুঁড়ে দেবে, সেটা আপনি কোথাও আটকে দিন।
ওয়ালিক সঙ্গে সঙ্গে বলে উঠল, নিশ্চয়ই! কিন্তু আমাকে আর ওয়াল্টারকে নামিয়ে দিয়ে, এখুনি আপনার বরানগরে যাওয়া চলবে না। কয়েক মিনিটের জন্যেও আপনাদের একবার নামতেই হবে। নইলে আমাদের ম্যানেজার মি. উইলসন আমার ওপরে অসন্তুষ্ট হতে পারেন।
ওয়ালেস বললেন, উইলসন ইজ নট আনোন টু মি। কিন্তু আমি ভাবছি, অনেক দেরি হয়ে যাবে বরানগরে পৌঁছুতে।
বলে তিনি পকেট থেকে ঘড়ি বের করে দেখে নিলেন একবার। বললেন, নাউ টেন মিনিটস টু এইট।
ওয়ালিক বলল, সত্যি বলতে কী, এ রাত্রে আপনাদের ছেড়ে দিতেই আমার আপত্তি। সবচেয়ে সুখী হই যদি আপনারা এই প্রবাসী ব্যাচেলরের অতিথি হন।
ওয়ালিক ম্যাকলিস্টারের দিকে চোখ তুলে তাকাল একবার। ম্যাকলিস্টারের চোখে যেন এখনও সেই আর্মেনিয়ানের দুঃস্বপ্নের ঘোর। সে বলল, কয়েক মিনিটের মধ্যেই সেটা ডিসাইড করা যাবে।
ওয়ালিক নীচে নেমে গেল। কোম্পানির নৌকার মাঝিরা সকলেই প্রস্তুত ছিল। কয়েকজন পর পর চিৎকার করে উঠল, হুঁশিয়ার, হুঁশিয়ার।
লঞ্চ ধীরে ধীরে নৌকার গায়ে ভিড়ছে। ধাক্কার টাল সামলানোর জন্যেই হুঁশিয়ার চিৎকার। ওয়ালিক পাকা খালাসির মতোই নৌকায় ফাঁস পরিয়ে দিল। ঠিক সে সময়েই, পাড়ের উপর থেকে উইলসনের চেনা গলা শোনা গেল, হেলো, ওয়ালিক?
ওয়ালিক তাড়াতাড়ি জবাব দিল, ইয়েস স্যার, আই অ্যাম। বরানগর ফ্যাক্টরির মি. ওয়ালেস, আর বাউরিয়ার মি. ম্যাকলিস্টার লঞ্চে আছেন। জগদ্দলের ওয়াল্টারও রয়েছে।
নৌকার সঙ্গে উঁচু পাড়ের মধ্যে কাঠের তক্তা দিয়ে সিঁড়ি করা হয়েছে। সিঁড়িতে পা দিয়ে উইলসন বলল, মি. লিটলজনের কাছে মোটামুটি একটা খবর আমি পেয়েছি। যদিও ভদ্রলোকের অবস্থা মোটেই ভাল ছিল না। যাই হোক, আমি ওঁদের জন্যেই অপেক্ষা করছিলাম, মি. ওয়ালেস এবং মি. ম্যাকলিস্টারের জন্যে।
মাথা ঢাকা দেওয়া সারেঙের ঘর থেকে বেরিয়ে ওয়ালেস বললেন, হিয়ার আই অ্যাম মি. উইলসন, আফটার এ লং লং ডেজ, হাউ ডু ইউ?
উইলসন লঞ্চের ছাদের দিকে তাকিয়ে চিৎকার করে উঠল, হাউ ডু ইউ ডু! আমি খুব ভাল আছি। এখন দয়া করে নেমে আসুন, মি. ম্যাকলিস্টারকে নিয়ে আসুন। ওয়াল্টার, তুমিও নেমে এসো।
সকলেই নৌকার উপর দিয়ে, তক্তার সাঁকো বেয়ে পাড়ে এল। ঘাটে দাঁড়িয়েই হাতে হাত মেলানো হল। উইলসন জানাল, তার ড্রইং রুমে টমাস ডাফের ফ্যাক্টরির সমস্ত ইউরোপিয়ান স্টাফ অপেক্ষা করছে। যাই হোক, বরানগর ফ্যাক্টরির সঙ্গে টমাস ডাফ কোম্পানির একটা পুরনো যোগাযোগ ছিল। সেই সূত্র ধরেই উইলসন একযোগে একটু খাওয়াদাওয়ার ব্যবস্থা করেছে। এক সময়ে উইলসন নিজেও বরানগর ফ্যাক্টরিতে কাজ করেছে। মি. টমাস ডাফ স্বয়ং তখন বরানগরে ছিলেন। তারপর টমাস ডাফ যখন শ্যামনগরে কারখানা করলেন, উইলসন চলে এসেছিল। ওয়ালেসের সঙ্গে তার পুরনো পরিচয়। জলপথে বা স্থলপথে ইতিমধ্যে অনেকবার কলকাতায় গেলেও বরানগর স্টাফের সঙ্গে দেখা হওয়া সম্ভব হয়নি। আজ এইভাবে দেখা হওয়ায় সে বেশ খুশি হয়ে উঠেছে। সাড়ে সাতটায় কারখানা পর্যন্ত বন্ধ করে দিয়েছে। যেখানে রাত্রি সাড়ে আটটানটা পর্যন্ত কাজ চলে।
দেশীয় মাঝিমাল্লা শ্রমিকেরা নতুন সাহেবদের দেখতে লাগল। সাহেবরা কলকাতা থেকে আসছে! কোম্পানির আলুগুদামের সাহেব!…এই রকম তাদের ধারণা, নতুন সাহেবেরা কলকাতার কোম্পানির হেডঅফিস থেকে আসছে। আর হেডঅফিসকে তারা ওই নামেই ডাকে, আলুগুদাম। পর্তুগিজদের অ্যাগোডাম শব্দ থেকেই আলুগুদামের উৎপত্তি, যার অর্থ প্রধান ব্যবসাকেন্দ্র বা প্রধান অফিস।
উইলসন সবাইকে নিয়ে তার নিজের কুঠির দিকে অগ্রসর হল। ওয়ালেস আর ম্যাকলিস্টারকেও বেশ খুশি মনে হল। ওয়ালিক উইলসনকে চুপিচুপি বলল, স্যার আজ রাত্রে দু জনকে না যেতে দেওয়াই বোধহয় ভাল।
উইলসন বলল, সে বিষয়ে কোনও সন্দেহই নেই। আমার অ্যারেঞ্জমেন্টও সেইরকমই। কিন্তু মনে রেখো, তোমার খাবার ব্যবস্থাও আজ আমার ওখানেই।
ওয়ালিক খুশি হয়ে বলল, অশেষ ধন্যবাদ স্যার
উইলসন বাধা দিয়ে বলে উঠল, কিন্তু আরও সংবাদ আছে, পরে বলব তোমাকে। লিটলজন আজ জঘন্য কাণ্ড ঘটিয়েছে।
-কী ব্যাপার? সেই আয়া মেয়েটিকে?
-না, সে এখানে নেই আজ। মিসেস ডাডনি দুপুরে কলকাতায় গেছেন, চম্পাকেও নিয়ে গেছেন। চম্পা থাকলে হয়তো ওরকম ঘটনা ঘটতই না।
-কী ঘটনা স্যার?
–পরে পরে, এখন নয়। আজ রাত্রের মতো অতিথিসকার হোক, তারপরে ও সব কথা হবে। ওয়ালিক চিন্তিত হয়ে উঠল কয়েক মুহূর্তের জন্যে। কিন্তু কী ধরনের জঘন্য ঘটনা ঘটতে পারে, সঠিক কিছু অনুমান করতে পারল না। তবে এ চিন্তা কয়েক মুহূর্তের জন্যেই। ওয়ালিকের মুখে সহসা ব্যাকুলতা ফুটে উঠল। তার দু চোখ যেন আবেগ ও উত্তেজনায় ঝলকে উঠল। সে স্টাফ কোয়ার্টারের প্রাসাদমালার দিকে চোখ তুলে তাকাল। হঠাৎ তার বুকের মধ্যে যেন রক্ত চলকে উঠল। কিন্তু কণ্ঠস্বর যথেষ্ট নিরাবেগ রেখে সে জিজ্ঞেস করল, আমাদের সকলেই কি আপনার ড্রইং রুমে জমায়েত হয়েছেন?
-সকলেই, একসেপ্ট মিসেস ডাডনি অ্যান্ড মিসেস মার্স। মি. মার্স বলছিল, ওর স্ত্রীর নাকি অত্যধিক গরমে ভীষণ মাথা ধরেছে। বলা যায় না জ্বর যদি আসে আবার। ম্যালেরিয়া হওয়া কিছুমাত্র বিচিত্র নয়।
প্রায় যেন ভদ্রতা রক্ষার্থের সুরে ওয়ালিক বলল, তা বটে। যাই হোক সবাই এসে গেছে, আমাকে একটু সময়ের জন্যে ক্ষমা করবেন, আমি একটু আমার কোয়ার্টার থেকে ঘুরে আসতে চাই।
উইলসন সম্মতি দিয়ে বলল, তুমি ঘুরে এসো।
.
ওয়ালিক, ওয়ালেস আর ম্যাকলিস্টারের কাছ থেকে বিদায় নিয়ে, প্রাসাদসারির শেষ প্রান্তের দিকে এগিয়ে গেল। কুটির চত্বর এবং ইটের উপর সুরকি পেটানো রাস্তা। আলোয় তেমন উজ্জ্বল না হলেও, গ্যাসপোস্টের আলোয় মোটামুটি সবই দেখা যায়। একমাত্র ম্যানেজারের কোয়ার্টারই বিচ্ছিন্ন, আলাদা এবং বিশেষভাবে তৈরি। বাকিগুলি বড় বড় এক-একটি প্রাসাদ, এক-একটি ব্লকের মতো। প্রত্যেক ব্লকেই দু পাশে, ইউরোপীয় স্টাফের বাস।
তিনটি ব্লকের প্রাসাদসারির সব ঘরই প্রায় নিঝুম। কোনও কোনও দরজা জানালার আলো দেখা গেলেও, অধিকাংশই দরজা বন্ধ, অন্ধকার। কোয়ার্টারের পিছন দিকের কোনও কোনও ঘরে আলো এবং কাচের জানালায় মানুষের ছায়া নড়াচড়া করতে দেখা যাচ্ছে। ওরা সবাই বেয়ারা বাবুর্চির দল। একতলা এবং দোতলায়, পিছন দিকেও আলাদা সিঁড়ি আছে বেয়ারা বাবুর্চি ঝাড়ুদার মেথরদের চলাফেরার জন্যে। সদরে তাদের আবির্ভাব যেন সহজে না ঘটে, কর্তৃপক্ষের সেটাই কাম্য।
একটা ব্লক পেরিয়ে ওয়ালিক হঠাৎ থামল। তার বুকের মধ্যে স্পন্দন বেড়ে উঠল। সে তীক্ষ্ণ দৃষ্টিতে সামনের দিকে তাকিয়ে, দ্রুত পায়ে কোয়ার্টারের পিছন দিকে চলে গেল। পিছন দিকে সামনের রাস্তার মতো আলো নেই, পথও প্রশস্ত নয়। কয়েকটি বড় বড় কৃষ্ণচূড়া এবং বকুল গাছের ছায়া, অন্ধকারকে নিবিড় করেছে। পিছন দিকে, অন্ধকারের মধ্যে মিশে গিয়ে, ওয়ালিক এক মুহূর্ত চারপাশে দেখল। তার হৃৎপিণ্ডের তাল আরও দ্রুত হল। চৈত্রের বাতাসে, গাছের পাতায় পাতায় ঝরঝর শব্দ না থাকলে হয়তো তার বুকের ধকধকানি শোনা যেত। জিভ শুকিয়ে উঠছিল, সর্বাঙ্গ যেন তাতানো লোহার মতো কষ্টকর গরম বোধ হচ্ছিল। তবু মনের ভিতরটা উদ্বেল, থরথরিয়ে কাঁপছিল। রক্ত দপদপিয়ে উঠছিল, একটা ব্যাকুল আকাঙ্ক্ষা তাকে অস্থির করে তুলছিল।
ওয়ালিক পা টিপেটিপে, তৃতীয় ব্লকের সীমানায় পৌঁছে, আর একবার দাঁড়াল। সবথেকে বিপজ্জনক সীমানা এটা। কারণ তার ঘর দু নম্বর ব্লকে। সেটা পার হয়ে এসেছে সে। এখন কেউ তাকে এখানে দেখলে, কোনও কৈফিয়ত দেবার থাকবে না। তিন নম্বর ব্লকের, দু নম্বর ঘরের পিছন দিকটা যেন বিশেষভাবে স্তব্ধ এবং অন্ধকার। ওখানে কি একটি ব্যাকুল প্রাণ প্রতীক্ষায়, মনে মনে কষ্টকর অধৈর্য প্রতীক্ষায় নিশ্চল নিস্পন্দ হয়ে আছে? নিষ্পলক দুটি চোখের দৃষ্টি কি ওই অন্ধকারে কাউকে খুঁজে মরছে? ওখানে কি কারুর কোমল বুক, শ্বাসরুদ্ধ প্রতীক্ষায় পাথর হয়ে গেল? সে কি জানে, জর্জ ওয়ালিক ফিরেছে।
ওয়ালিক মনে মনে উচ্চারণ করল, হিলডা, হিলডা, প্রিয়তমা?
নিঃশব্দ পায়ে, তৃতীয় ব্লকের দু নম্বর ঘরের, বাথরুম আর কিচেনের তিন ধাপ ছোট সিঁড়ির উপরে উঠে দাঁড়াল ওয়ালিক। দু হাতে, দুই দরজাতেই আস্তে আস্তে টোকা দিল সে।
কোনও সাড়া এল না।
আবার টোকা দিল ওয়ালিক, আর দরজায় প্রায় ঠোঁট ঠেকিয়ে সে ডাকল, ইউসোপ, ইউসোপ!
ওয়ালিকের ডাক দ্বিতীয়বার শেষ হবার আগেই, বাথরুমের দরজা খুলে গেল। এত গভীর, গাঢ় অন্ধকার যে, ভিতরে কিছুই দেখা যায় না। কেবল একটি চাপা গলার স্বর শোনা গেল, সালাম সাব, আইয়ে!
ওয়ালিক চকিতে ভিতরে ঢুকে, আগেই দরজা বন্ধ করে দিল। এক হাত বাড়িয়ে ইউসুফের একটি হাত ধরল সে। চুপিচুপি বলল, তুমকো সাব বাহার হ্যায় তো?
-জি হাঁ, ম্যানেজার সাবকো কোঠি মে।
–মেমসাব?
–আপকে ইন্তেজারমে ইয়ে সামনে কামরে মে মেমসাব বৈঠরহী। আপ আইয়ে।
ঠিক সেই মুহূর্তেই, ঘর আর বাথরুমের মাঝখানের দরজা খুলে গেল। পাশের ঘরের একটি ক্ষীণ বিচ্ছুরিত আলোয়, দরজার উপরে একটি মেয়ে-মূর্তি ভেসে উঠল, তার সঙ্গে একটি সুগন্ধ। হিলডার গন্ধ, হিলডার! ওই তো হিলডারই মূর্তি!
কিন্তু হিলডা থমকে দাঁড়িয়ে পড়ল। ইউসুফ এখনও কাছে রয়েছে। যদিও ইউসুফ খানসামা ছাড়া এই গোপন যোগাযোগ কিছুতেই সম্ভব নয়, তবু লজ্জা ও সম্মানের বাধা। ইউসুফও সে বিষয়ে সচেতন। মেমসাহেবকে দেখেই সে গোসলখানার বাইরের দরজার দিকে চলে গেল। বাইরের থেকে দরজা টেনে দিল সে। সঙ্গে সঙ্গে ওয়ালিক এগিয়ে গিয়ে, দু হাত বাড়িয়ে, অধৈর্য আবেগে জড়িয়ে ধরল হিলডাকে। রুদ্ধ স্খলিত গলায় ডাকল, ডার্লিং ডার্লিং!
হিলডা ডাকতে গেল, জর্জ! কিন্তু তার আগেই ওয়ালিকের ব্যাকুল চুম্বনের গ্রাস ঝাঁপিয়ে পড়ল হিলডার বিদোষ্ঠে। হিলডাও দু হাত দিয়ে ওয়ালিককে গভীর আবেগের ঘন আলিঙ্গনে জড়িয়ে ধরে নিজেকে সঁপে দিল। প্রেমিকের প্রতিটি প্রত্যাশার প্রতিদান দিতে লাগল রুদ্ধশ্বাস গাঢ় চুম্বনে। কোনও কথা নয়, কেবল অশেষ, অশেষ, গাঢ় গভীর সম্পূর্ণ চুম্বনে চুম্বনে প্রাণের মদ্য পান। আর কোনও শব্দ নয়, কেবল অনিয়মিত সঘন নিশ্বাসের সঙ্গে ক্ষীণ অস্ফুট কুহর। একজন আর একজনের সারাদিনের অঢেল বিশ্রামের মধ্যে তার তিল তিল প্রসাধনকে দলে মুচড়ে মথিত করতে লাগল। আর নিজে তার সারাদিনের ঘাম, মদের আরক্ত প্রচণ্ডতা, ঠোঁটের কষে কফিপানের শেষ স্বাদ যেন ধুয়ে ফেলতে লাগল কোমল যৌবনোচ্ছলিত দেহের নানান সীমায়, মান ধৌত পরিচ্ছন্নতায়, প্রসাধনের মধুর গন্ধে।
এখন ওয়ালিকের মনে পড়তে লাগল ম্যাকলিস্টারের কথা, দেশ থেকে তো বিয়ে করে আসনি, আর এসেছিলে তিরিশ বছর বয়সে। ম্যানেজ করছ কী করে?
ওয়ালিক হেসে উঠেছিল, কোনও জবাব দিতে পারেনি। কিন্তু তার চোখে তখন কীসের স্বপ্ন জেগে উঠেছিল। যেন একটা গোপন শঙ্কিত আনন্দের ঝিলিক খেলে গিয়েছিল তার চোখে। সে শুধু মনে মনে বলেছিল, কী করে আমার দিন কাটে, কেমন করে হে ওয়ালিক?…
আরও গভীর আবেগে ও উত্তেজনায় হিলডাকে আকর্ষণ করল ওয়ালিক। হয়তো এতক্ষণে তাদের মুখ মদের মধ্যে ঠোঁট ফেটে রক্ত চুঁইয়ে আসতে আরম্ভ করেছে। তবু এই মুহূর্ত জীবনের সকল মূল্য দিয়ে কেনা। কিছুতেই যেন ছাড়া যায় না! এই তো ওয়ালিকের সেই শঙ্কিত আনন্দের ঝিলিক! এ কথা মুখ ফুটে কেমন করে বলবে সে ম্যাকলিস্টারকে, সে পরদার-প্রেমিক।
হয়তো ম্যাকলিস্টারের কথায় একটু শ্লীলতার অভাব ছিল। ভেবেছিল হয়তো, ওয়ালিককে সব অবিবাহিতের মতোই নগরের দরজায় দরজায় ফিরতে হয়। যদি তাই হত! হে ঈশ্বর, যদি তাই হত, সে-যন্ত্রণার স্বাদ কেমন হত ওয়ালিক জানে না। কিন্তু হিলডার প্রতি এই অপ্রতিরোধ্য ভালবাসা, অথচ প্রতি মুহূর্তের গোপনীয়তা, প্রতি মুহূর্তের শঙ্কা ভয়, পরিপূর্ণ স্বাধীনতায় না পাবার যন্ত্রণা, নেটিভ চাকরের কাছে মাথা নিচু করে থাকার দুঃসহ অপমান, তীক্ষ্ণ কাঁটার মতো সবসময়ে বাজে।
হিলডা পরস্ত্রী, ওভারসিয়ার যোসেফ মার্স-এর স্ত্রী। সে কারণে উইলসনকে ইচ্ছে করেই একটু আগে সে জিজ্ঞেস করেছিল, সবাই ম্যানেজারের ড্রইংরুমে সমবেত হয়েছে কিনা। ওইটুকুই সে শুনতে চেয়েছিল, মিসেস মার্স আসেনি। কারণ, ওয়ালিক অনুমান করেছিল, মি. মার্স-এর এই অনুপস্থিতির সুযোগটুকু হিলডা সযত্নে গ্রহণ করবে।
অথচ এমন চিন্তা তো ওয়ালিক কখনও করেনি। ছ বছর আগে, যেদিন প্রথম মার্স দম্পতি এল এই গারুলিয়ার, মি. উইলসন যখন সকলের সঙ্গে তাদের পরিচয় করিয়ে দিল, একবারও তো তখন এমনি একটি দুরন্ত বাসনার কথা মনে হয়নি। চোখ তুলে কেবল সাধারণ মুগ্ধতাবশত একজন যুবতী মহিলার সঙ্গে পরিচিত হয়েছিল। মাঝারি লম্বা যার গঠন, স্বাস্থ্যের ঔজ্জ্বল্য যার দেহে, ঢেউ খেলানো চুল যার প্রায় রক্তিম গালের কাছে এসে পড়েছিল। চোখ দুটি যেন বিকালের ভারতীয় আকাশের মতো নীলাভ মনে হয়েছিল, যে চোখে একটি নিরন্তর বিস্ময় কৌতূহল এবং হাসি ছিল। হয়তো নিজের অজান্তেই ওয়ালিকের বুকে একটি দীর্ঘনিশ্বাস উঠে থাকবে। সেও এক ক্ষণিক বিহ্বলতা বলা যেতে পারে। আর কিছুই তো মনে হয়নি। ওয়ালিক কর্মী মানুষ। কাজ সে ভালবাসে। তার সবথেকে বড় প্রমাণ, নেটিভ যুবকদের সে নিজে যন্ত্রের পটু কারিগর করে গড়ে তুলছে। তাতে কোম্পানির স্বার্থ আছে নিশ্চয়ই। কিন্তু ওয়ালিকের ব্যবহার, হৃদ্যতা, ধৈর্য, নেটিভ ছেলেদের বাড়ি বাড়ি ছুটে যাওয়া, সব মিলিয়ে বোঝা যায়, শুধু স্বার্থ নয়, একটা ইচ্ছের বিষয়ও আছে। কর্মী তৈরি করতে সে ভালবাসে।
কাজের মধ্যেই, চলাফেরায় কাছাকাছি হয়তো মিসেস মার্স-এর সঙ্গে কখনও দেখা হয়ে গিয়েছে। একটু হাসি, একটু মাথা নাড়ানো, একটু অস্ফুট জিজ্ঞাসা, ভাল তো? নিতান্ত ভদ্রতা, সামাজিকতা। স্টাফের আর সব মহিলাদের সঙ্গেই যেমন হয়ে থাকে।
কিন্তু সমাজ সংসারের ঊর্ধ্বে বসে, কিউপিড কবে এক নিষিদ্ধ শর নিক্ষেপ করে বসেছিল, ওয়ালিক সঠিক খবর রাখেনি। তবু মিসেস মার্স যে লুকিয়ে তাকায়, আর চোখাচোখি হলেই, আরক্ত মুখে চোখ নামিয়ে নেয়, সেটা চোখে পড়তে আরম্ভ করেছিল বছরখানেকের মধ্যেই। এবং আস্তে আস্তে প্রবাসী ব্যাচেলরের উপর স্বয়ং মি. মার্সও যেন প্রীতিভাবাপন্ন হয়ে পড়ল একটু। চায়ের আসরে মাঝে মধ্যে ডাকাডাকি। চব্বিশ বছরের মিসেস মার্স, পাকা গিন্নির মতো বলে উঠত, সত্যি, এই দূর বিদেশে আপনি দেখছি একেবারে একলা।
আর হিলডার সেই আয়ত ধূসর বর্ণ চোখের গভীরে তাকিয়ে, ওয়ালিক শব্দহীন আনন্দে ও শঙ্কায় মনে মনে বলে উঠল, এ কী সত্যি! ওই চোখে আমি যা দেখছি, এ কি সত্যি! আমি তো এমন আশা কখনও করিনি। জীবনের এই একটা দিক তো চির তুষারের মতোই স্তব্ধ ও অজানা ছিল। হিলডা তার মধ্যে কোন চেতনার সৃষ্টি করছিল! স্কটল্যান্ডের এক গাছপালা-শস্যহীন পাথর রুক্ষ অঞ্চলের দরিদ্র ছেলে আমি, জীবনের তাগিদে ছুটে এসেছিলাম হিন্দুস্তানে। আমার বুকে হিলডার মতো মেয়ে তার মুখ ডুবিয়ে দেবে, এ কথা চিন্তা করবার অবসর কখনও পাইনি।…কিন্তু হিলডার চোখে যে আমি সেই আবেদন দেখছি, একটি উদ্বেল বাসনার ছটায় যেন এক মধুর বেদনা ঝরে পড়ছে। এ কী সত্যি!
সত্যি, সত্যি। হিলডার আর ওয়ালিকের অস্তিত্বের মতোই সত্যি। চার বছর আগে খ্রিস্টমাস-এর দিন, সকলের মিলিত ভোজ ও নাচের আসরে, হিলডা আর কোনও সংশয় রাখেনি। ওয়ালিক হিলডাকেই প্রথম আমন্ত্রণ করেছিল নাচের জন্যে। আর হিলডা, দুঃসাহসিকা হিলডা, হাতে হাত দিয়ে, নাচতে শুরু করার মুহূর্তেই, ওর রক্তিম ঠোঁট চোখের পলকে ছুঁইয়ে দিয়েছিল ওয়ালিকের বুকে। চকিতে ওয়ালিকের বুকের রক্ত ঘূর্ণিতে পাক দিয়ে উঠেছিল। মুহূর্তে তার চোখের সামনে বল-এর আসর হারিয়ে গিয়েছিল, পায়ের ছন্দ আড়ষ্ট হয়ে প্রায় থমকে গিয়েছিল। তার বুকের কাছেই তখন হিলডা এক অধরা মধুর স্বপ্নের মতো দুলছিল। হিলডার আঙুলের স্পর্শের ইশারা না পেলে, ওয়ালিকের দুঃসহ বাসনা হয়তো ঝাঁপিয়ে পড়ত হিলডার বিষোষ্ঠে। দেখেছিল, হিলডার চোখে সাবধানী সংকেত।
সংবিৎ ফিরে পেয়েছিল ওয়ালিক, কিন্তু রক্তের প্লাবন তার ভিতরে ভিতরে দুর্জয় তরঙ্গে আবর্তিত হয়ে উঠছিল। হিলডার চোখের দিকে তাকিয়েছিল সে। হিলড়াও তাকিয়েছিল, আর অস্ফুটে বলে উঠেছিল, তুমি সবসময়েই অন্ধ।
এমনভাবে হেসে সহজ করে বলেছিল যেন, মিসেস মার্স কোনও সাধারণ কথা বলছে ওয়ালিককে। আর ওয়ালিক ভাবছিল, ঠিক বলেছে হিলডা। আমি এতদিন ধরে অন্ধ ছিলাম, আজ এই নাচের আসরেও অন্ধ হয়ে যাচ্ছি। অন্ধ, অন্ধ, আমি চিরঅন্ধ!
ওয়ালিক অফুটে না বলে পারেনি, তুমি কি স্বপ্ন?
ঠিক সেই সময়েই মিসেস উইলসন, ইঞ্জিনিয়ার মি. ওয়াইন্ডেভ-এর সঙ্গে নাচতে নাচতে হিলডাদের সামনে পাক খেয়ে যাচ্ছিল। মিসেস উইলসন হেসে বলে উঠেছিল, কী বলে আমাদের মি. ওয়ালিক?
হিলডা সহজ লাস্যে হেসে, মুহূর্তে জবাব দিয়েছিল, উনি নাকি নাচের অনভ্যাসে আড়ষ্ট বোধ করছেন।
মিসেস উইলসন বলেছিল, বেচারি!
বলে হেসে উঠেছিল। হিলডাও হেসেছিল। ওয়াইভে বলে উঠেছিল, ওর সব জং ধরে গেছে, ভাল করে নাচান মিসেস মার্স।
কাছাকাছি সকলেই সেই সব ঠাট্টা উপভোগ করেছিল। আর হিলডা ও ওয়ালিকের কথাবার্তা বলার পরিবেশ সহজতর হয়ে উঠেছিল। হিলডা তাকিয়েছিল ওয়ালিকের চোখের দিকে। ওর নাসারন্ধ্র স্ফীত, ঠোঁটের কোণে স্বপ্নিল হাসি, অনুরাগের আবেগে জ্বলজ্বল করছিল ওরিয়েন্টের অপরাহু-আকাশী চোখ। বলেছিল, আমি স্বপ্ন নই জর্জ, তাকিয়ে দেখো, অতি বাস্তব।
আমি কেন তবে বুঝতে পারছি না?
সময় হলেই পারবে।
সে সময় কখন আসবে ডার্লিং?
যখন দুজনে নিরালা পাব।
নিরালা পেয়েছিল। যতই রাত বাড়ছিল, ততই সবাই অত্যধিক মদ্যপানে এলিয়ে পড়ছিল। কি মেয়ে, কি পুরুষ, সকলেই অবিশ্রান্ত পান করে চলেছিল। হিলডা আগেই বলে রেখেছিল ওয়ালিককে, মাতাল হয়ে যেও না, বেশি ড্রিঙ্ক করো না। নিজেকে সামলে রেখেছিল ওয়ালিক। প্রথম পতন ঘটেছিল উইলসনের। একটা টেবিলের উপর সে এলিয়ে পড়েছিল। যোসেফ মার্স, ছালছাড়ানো আস্ত মোরগের মতো, উপুড় হয়ে পড়েছিল একটা সোফায়। মদমত্ততা যতই বাড়ছিল, আসর ততই ভেঙে যাচ্ছিল। মাতালরা মাতালদের দেখেই হাততালি দিয়ে হাসাহাসি করছিল। মিসেস ওয়াইন্ডেভ রীতিমতো ওয়াইন্ড হয়ে উঠেছিল। অন্তত দুজন বেয়ারার দাড়ি ধরে টেনেছে, আধ ডজন গ্লাস ভেঙেছে।
রাত্রি প্রায় তিনটের সময়, ইউসুফকে ডেকে, হিলডা সকলের সামনেই ওয়ালিককে অনুরোধ করেছিল, মি, মার্সকে ঘরে নিয়ে যেতে আপনি একটু সাহায্য করুন।
সম্পূর্ণ অচৈতন্য যোসেফকে, ইউসুফের সাহায্যে ওয়ালিক ঘরে পৌঁছে দিয়েছিল। এবং সেই শেষ রাত্রের নিরালা মুহূর্তেই, হিলডা স্বপ্নের আবরণ ছেড়ে, ওয়ালিকের আলিঙ্গনে বাস্তব হয়ে উঠেছিল। ভোর পাঁচটা পর্যন্ত মার্স-এর কোয়ার্টারে তার অবস্থানের সাক্ষী একমাত্র ইউসুফ।
.
সেই থেকে শুরু। আর শুরু থেকে, চার বছর ধরে, প্রতি মুহূর্তে গোপনীয়তা। যত গোপনীয়তা, ততই যেন আকর্ষণ প্রবলতর হয়ে উঠছে। চার বছর ধরে, সকল বাধা যত কঠিন মনে হয়েছে, দুজনের বাসনা ততই উদ্বেল হয়ে উঠেছে। মাঝে মাঝে, দুজনের কাছেই এই গোপনীয়তার বন্ধন অসহ্য হয়ে উঠেছে। কিন্তু একজন যখন স্বাধীনতার জন্য বিদ্রোহী হয়ে উঠেছে, আর একজন তখন সান্ত্বনা দিয়েছে। প্রকাশ করে ফেললেই মুহূর্তে যে আলোড়নের সৃষ্টি হবে, সে আলোড়নকে দুজনেই সহসা জাগিয়ে তুলতে চায় না। কিন্তু প্রতি মুহূর্তের এই লুকোচুরি, প্রতি মুহূর্তের গোপনীয়তা অসহনীয় হয়ে উঠেছে। হিলডা কাঁদে, ওয়ালিক বন্দি বন্য অশ্বের মতো কারখানা ও কুঠির ঘেরাওয়ে ছুটে বেড়ায়।
চার বছর ধরে, কোয়ার্টারের এই চৌহদ্দির মধ্যে, সামান্য সংখ্যক ইওরোপীয়ের চোখকে ফাঁকি দেওয়াও ক্রমশ কঠিন হয়ে উঠছে। কখনও কখনও, হঠাৎ যে কারুর ভুরু কুঁচকে ওঠেনি, এমন নয়। কিন্তু সন্দেহ বেশিক্ষণ বজার রাখবার মতো কোনও ঘটনা দুজনে ঘটতে দেয়নি। একমাত্র যোসেফ অনুভব করছে, হিলডা আর সে রকম নেই। আস্তে আস্তে সে বদলে যাচ্ছে। ক্রমে সে নিশুপ গম্ভীর আর ঘরকুনো হয়ে পড়ছে। তার কাছে অসহজ হয়ে উঠছে হিলডা। ব্যবহারে আড়ষ্ট হয়ে পড়ছে। অথচ, অথচ কী একটা আশ্চর্য সৌন্দর্য যেন হিলডার ভিতর থেকে বিচিত্র আলোয় বিচ্ছুরিত হয়ে পড়ছে। তাই যোসেফও যেন নতুন এক আকর্ষণ বোধ করছে স্ত্রীর প্রতি। মাঝে মাঝে একটা ক্ষীণ সন্দেহের বৃশ্চিক তাকে হুল ফুটিয়ে যায়। কিন্তু প্রত্যক্ষ প্রমাণ কিছুই পায় না। যদিও তার সেই ক্ষীণ সন্দেহের মধ্যে ওয়ালিকের মূর্তিই বারবার ভেসে ওঠে। কারণ, ওই একটি লোকের সামনেই হিলডাকে সে চঞ্চল হয়ে উঠতে দেখে। শত চেষ্টা করেও, হিলডা ওর ভিতরের চঞ্চলতার নানান চিহ্নগুলি লুকোতে পারে না।
কিন্তু কখনও যে কিছুই চোখে পড়ে না। আর সপ্তাহে কদিনই বা ওদের দেখা হয়। ওয়ালিক নিজেও কাজের মানুষ, সকলেরই প্রিয়। শুধু ম্যানেজার উইলসনের নয়। মি. টমাসডফেরও সে বিশ্বস্ত প্রিয়পাত্র। আশ্চর্য নয়। উইলসনের পর ওয়ালিকই হয়তো এই টমাসডফ কোম্পানির গারুলিয়া মিলের ম্যানেজার হবে। তা ছাড়া, যোসেফের সঙ্গে ব্যবহারেও, ওয়ালিকের কিছু তারতম্য দেখা যায়নি।
তবু হিলডাকে ঘিরে যে সন্দেহ ও নতুন আকর্ষণ জেগে উঠেছে, তার কেন্দ্রে ওয়ালিকের অস্পষ্ট ছায়া কেন দেখতে পায় যোসেফ!
.
দুজনের নিমেষহারা চুম্বনের মাঝখানে শুধু চিন্তার স্রোত পাক খেয়ে যায়, কথা বলার অবসর পাওয়া যায় না। কথা বলার সময়টুকু যেন অকারণ ফাঁকি হয়ে যাবে। মিলনের এই দুঃসাহসিক চুরি করে পাওয়া পরম মুহূর্ত কয়টি বৃথা চলে যাবে। কথা থাক। সে তো ইউসুফের হাতে লুকিয়ে পাঠানো চিঠিতেই পাওয়া যাবে।
তবু আশ্লেষ চুম্বনের গাঢ় আকর্ষণ ছিন্ন করতেই হয়। ওয়ালিকের জিভে হিলডার চোখের জলের লবণাক্ত স্বাদ লাগে। কান্নায় হিলডার ঠোঁট শিথিল হয়ে পড়ে। ওদিকেও সময় নেই। হয়তো ইতিমধ্যেই ওয়ালিকের খোঁজ পড়ে গিয়েছে।
ওয়ালিক চুপিচুপি স্বরে ডাকল, হিলডা, ডার্লিং!
কান্নায় তখন হিলডার সর্বাঙ্গই কাঁপছে। আরও গাঢ় আলিঙ্গনে ওয়ালিককে সে জড়িয়ে ধরেছে। কান্নারুদ্ধ গলায় বলল, আর কতদিন জর্জ, আর কতদিন!
ওয়ালিক বলল, আমি বুঝতে পারি না হিলডা। এ ব্যাপারে তুমি যা বলবে, আমি তাই করব।
দুজনেই এক কথা দুজনকে বলে। ওয়ালিক যখন ব্যাকুল হয়ে ওঠে, কোনও উপায়ের কথা জিজ্ঞেস করে, তখন হিলডাও এমনি করেই বলে, তুমি যা বলবে জর্জ, আমি তাই করব।
কিন্তু দুজনেই জানে, হয় এখান থেকে পালিয়ে যেতে হবে, নয় তো একটা সংঘর্ষের মুখোমুখি দাঁড়াতে হবে। তার কী পরিণাম হতে পারে, দুজনের কেউ-ই জানে না। এখনও যে সংশয় দুজনের মধ্যে রয়েছে, সেই অজানা পরিণামের জন্যেই। এ দেশে ইউরোপীয় সমাজে যে এমন ঘটনা ঘটে না, তা নয়। একমাত্র সেই অভিজ্ঞতাটুকু আছে। দুজনেই অস্থির, দুজনেই বেপথুমান। হৃদয়ের টানে ছুটেছে, বুদ্ধি করে কোনও পন্থা এখনও স্থির করে উঠতে পারছে না। আসলে, দুজনেই দৈবের হাতে নিজেদের ছেড়ে দিয়ে বসে আছে।
একটু স্থির হল হিলডা। বলল, সকালবেলা তোমাকে দেখলাম, লিটলজনের সঙ্গে তুমি বগি নিয়ে চলে যাচ্ছ।
হ্যাঁ, তোমাকে বলেছিলাম, ফোর্ট গ্লাস্টারের ওয়াল্টারের ওখানে আজ নেমন্তন্ন ছিল। বাউরিয়া থেকে রিচার্ড ম্যাকলিস্টার, জর্জ হেন্ডারসনের বরানগর মিলের মি. ওয়ালেসও ছিলেন। সারাদিন ওদের সঙ্গে কেটেছে। কিন্তু ডার্লিং কখন এসে পৌঁছুব, বারবার সে কথা ভাবছিলাম।
আর একবার ওয়ালিক হিলডার ঠোঁটের উপর লুটিয়ে পড়ল। তারপরে বলল, কী ভাবে এসেছি তুমি জান না, দেরি হলেই উইলসন লোক পাঠাবে কোয়ার্টারে।
–তুমি কাজের মানুষ জর্জ।
হিলডার ফিসফিস স্বরের মধ্যেও অভিমান ফুটে ওঠে। ওয়ালিক নিচু হয়ে হিলডার বুকের মাঝখানে মুখ রেখে বলল, রাগ কোরো না ডার্লিং। অন্য সময় যখন বেশিক্ষণ থাকতে চাই, তুমি কি আমাকে থাকতে দিতে পারো। কাজ আমি ভালবাসি, কিন্তু তোমাকে বাদ দিয়ে আর কোনও কাজই আমার কাজ নয়। আমি তো উইলসনের মুখে জানলাম, মিসেস মার্স-এর মাথা ধরেছে, তাই সে আসতে পারেনি। সেই মুহূর্তেই কয়েক মিনিটের বিদায় নিয়ে ছুটে চলে এসেছি।
হিলডা নিজের বুকের কাছে নুয়ে পড়ে, তার প্রেমিকের চুলে কপালে গালে চুম্বন করল। তার অন্যায় অভিমানের জন্যে এটা ক্ষমা চাওয়া। আঙুল দিয়ে ওয়ালিকের ঠেটি স্পর্শ করে বলল, প্রচুর মদ খেয়েছ সারাদিন।
ওয়ালিক মুখ তুলে এনে বলল, তা খেয়েছি, কিন্তু এখানকার মতো মাতাল হতে পারিনি একবারও।
হিলডা ওয়ালিককে আকর্ষণ করে বলল, শুধু এখানে দাঁড়িয়ে থাকবে, একটু বসবে না।
ওয়ালিক অনুনয় করে বলল, এখন বসতে বোলো না ডার্লিং। ম্যানেজারের ওখানে যেতেই হবে।
আবার পরস্পরের ঠোঁট ঘন সান্নিধ্যে এল। হিলডা হঠাৎ ঠোঁট ছাড়িয়ে নিয়ে বলে উঠল, হ্যাঁ, জান, তোমাদের লিটলজন লোকটা আজ কী করেছে?
-উইলসনের কথায় জানলাম, কিছু একটা সে করেছে, এখনও শোনা হয়নি।
–মিসেস ডাডনির আয়াকে না পেয়ে, লোকটি নেটিভ ওয়ার্কারদের বস্তিতে ঢুকে পড়েছিল। একটা মেয়েকে চেজ করে, তার ঘরের মধ্যে ঢুকে গিয়েছিল।
–তারপর?
–আমরা ভেবেছিলাম, ওকে হয়তো মেরেই ফেলবে নেটিভরা। তারা নাকি সেই ঘরটা ঘিরেও ফেলেছিল। কিন্তু আশ্চর্য ব্যাপার, শুনলাম রহমান বলে কে একজন সর্দার আছে, সে-ই বাঁচিয়ে দিয়েছে।
–হ্যাঁ হ্যাঁ, রহমান, লেবার কন্ট্রাক্টর এবং ডিপার্টমেন্ট সর্দার। কী ভাবে সে বাঁচাল?
–শুনলাম লোকটা নাকি ওপন সোর্ড নিয়ে, দরজার সামনে দাঁড়িয়ে, সবাইকে ভাগিয়ে দিয়েছে, আর লিটলজন যতক্ষণ সেই ঘরে ছিল, তাকে পাহারা দিয়েছে। ওকে নাকি সবাই যমের মতো ভয় পায়!
ওয়ালিক বলল, তা পায়। হয়তো যে মেয়েটিকে লিটলজন ধরেছে, সে রহমানেরই লোক! রহমান যাদের বাংলাদেশের বাইরে থেকে এখানে কাজের জন্যে নিয়ে এসেছে তারা সকলেই ওর কাছে ঋণী। গাড়ি ভাড়া, খেতে দেওয়া, সবকিছুর বিচারকর্তাও রহমান। ওরা, মোর দ্যান স্লেভস টু হিম। আর টাকার জন্যে রহমানেরা সব পারে জানি, কিন্তু এতটা পারে বলে বুঝতে পারিনি। লিটলজন তারপরে কী করল?
-নাথিং। রহমান নিজে তাকে কোয়ার্টারে পৌঁছে দিয়ে গেছে। কিন্তু জর্জ, রহমানের লোকেরা ছাড়া, আরও নেটিভরা তো ছিল। তারা কিছু বলল না কেন?
ওয়ালিক বলল, নেটিভদের এই চরিত্রটা আমি বুঝতে পারি না হিলডা। কিন্তু ডার্লিং, এ প্রসঙ্গ এখন থাক। আমাকে বিদায় দাও।
হিলডা সহসা নিশ্বাস ফেলে বলে ওঠে, ভুলে যাই, ভুলে যাই জর্জ, তুমি আর আমি ভিন্ন ঘরের বাসিন্দা, লুকিয়ে আমরা দেখা করি।
আবার আলিঙ্গন ও চুম্বনের মধ্যে দুজনে ডুবে যায়। কয়েক মুহূর্ত পরে বিদায় নেবার সময় হিলডা বলল, যোসেফের সন্দেহ আরও বেড়েছে জর্জ। ও আজকাল তোমার সম্পর্কে বেশি প্রশ্ন করে, ঘরে ঢুকে চারিদিকে তাকায়।
–অনুমান করতে পারছি হিলডা।
হিলডা ওয়ালিকের কাঁধে হাত রেখে, কানের কাছে মুখ এনে বলল, ইউসুফের দিকে তাকিয়ে আমার আজকাল কী রকম অস্বস্তি হয় জর্জ।
–কেন?
–ওকে যেন আর প্রাণ ধরে বিশ্বাস করতে পারছি না।
কোন দিক থেকে?
–দাড়িওয়ালা আধবুড়ো নেটিভটাকে আবার কোন দিক থেকে সন্দেহ হবে? টাকার জন্যে হয়তো লোকটা যোসেফকেও বলে দিতে পারে।
–আমি তো ওকে অনেক টাকা দিই ডার্লিং।
–সে তো আমি জানি। কিন্তু আজকাল ওর ভাবভঙ্গি আমার খুব সুবিধের মনে হচ্ছে না।
অন্ধকারের মধ্যে ওয়ালিকের চোখ তীক্ষ্ণ ও নিষ্ঠুর হয়ে উঠল। দাঁতে দাঁত চাপা চোয়াল শক্ত হয়ে উঠল তার। এই মিলের অফিসের হেডক্লার্ক যা মাইনে পায়, তার থেকেও বেশি টাকা মাসে মাসে ইউসুফকে দেয় সে। এবং জানে, সেই টাকায় ইতিমধ্যেই ইউসুফ কিছু জমি কিনেছে। পুবের গ্রামাঞ্চলে কিছু ধান জমি, আর কাছেপিঠেই কোথাও খানিকটা বসতজমি। বিহার প্রদেশ থেকে আগত সে। খবর পেয়েছে ওয়ালিক, এখানে একটি বাঙালি মুসলমান মেয়েকে বিয়ে করার কথাবার্তা চলছে। ইউসুফ ইতিমধ্যেই খানদানি বড়েমিঞা বলে খ্যাতি অর্জন করেছে। ছুটির দিনে, পায়জামা পাঞ্জাবি আর দাড়ির আতরেই তো প্রমাণ করে। করুক, তাতে কোনও আপত্তি নেই ওয়ালিকের। কিন্তু যদি লোকটা বিশ্বাসঘাতকতা করবার চেষ্টা করে, তা হলে ওয়ালিক তাকে নিষ্কৃতি দেবে না। ভয়ংকর আর নিষ্ঠুর প্রতিশোধ নেবে সে!
ওয়ালিক জিজ্ঞেস করল, তোমাকে কোনওরকম অসম্মান করে না তো?
–সেটা এখনও ঠিক বুঝতে পারছি না।
–ওকে ভাল করে লক্ষ করো। ও যদি গোলমাল করে তবে তার শাস্তি ওকে পেতে হবে। এবার আমি যাই ডার্লিং।
হিলডার ব্যাকুল আকাঙিক্ষত ঠোঁটে শেষ চুম্বন এঁকে দিয়ে বিদায় নিল ওয়ালিক।
.
উইলসনের ঘরে যখন ওয়ালিক উপস্থিত হল, তখন তার একমাত্র পরিবর্তন লক্ষ করা গেল, মাথার চুল আঁচড়ানো, মুখটি একটু পরিষ্কার। হিলডার কাছ থেকে বিদায় নিয়ে নিজের ঘরে গিয়ে কোনওরকমে ওইটুকুই সারতে পেরেছে সে। ইতিমধ্যে সকলের হাতে হাতেই গেলাস উঠেছে। উইলসন দরাজ হাতেই স্কচ হুইস্কির বোতল খুলে দিয়েছে। সকলেই দুই গুচ্ছতে বিভক্ত হয়ে গিয়েছে। একদিকে ম্যাকলিস্টার, আর একদিকে ওয়ালেস। মহিলাদের ভিড় ম্যাকলিস্টারের দিকেই বেশি। কারণ সেখানে নানাধরনের, নানান জগতের বিচিত্র গল্প চলেছে। ওয়ালেস জুট ইন্ডাস্ট্রির বিষয় আলোচনা করছে।
সকলের দিকে তাড়াতাড়ি চোখ বুলিয়ে, মুখ ফেরাতে যেতেই ওয়ালিকের সঙ্গে চোখাচোখি হয়ে গেল যোসেফ মার্স-এর। ওয়ালিক বুঝতে পারল, সে ঘরে ঢোকার মুহূর্ত থেকেই যোসেফ তার দিকে তীক্ষ্ণ নিবিষ্ট চোখে লক্ষ্য করছে। চোখাচোখি হওয়ার পরেও সহসা যোসেফ চোখ সরাল না। স্বভাবতই ওয়ালিক যোসেফেরই কাছ ঘেঁষে এল, ঘাড় নেড়ে বলল, হেলো মি. মার্স!
যোসেফের যেন হঠাৎ সংবিৎ ফিরল, বলল, হেলো! সবাইয়ের মধ্যে আপনাকে এতক্ষণ দেখতে পাচ্ছিলাম না।
ওয়ালিক বলল, আর বলবেন না, সারাদিন গরমে বেশ কষ্ট গেছে। তাই আমি একটু জল ছোঁয়াতে গেছলাম।
যোসেফের মুখে একটু হাসি। কিন্তু চোখের অনুসন্ধিৎসা তীব্র। বলল, ও, আচ্ছা।
বলেই যোসেফ তাড়াতাড়ি হাত তুলে একজন বেয়ারাকে ইঙ্গিত করে ওয়ালিককে দেখিয়ে দিল, উচ্চারণ করল, সাহাবকো হুইস্কি পানি লাও।
ওয়ালিক একটু হেসে বলল, মেনি, মেনি থ্যাংকস।
নো মেনশন্ প্লিজ!
যোসেফ ওয়ালেসের কথার দিকে মনোযোগ দেবার চেষ্টা করল। ওয়ালিক বেয়ারার ট্রে থেকে হাত বাড়িয়ে পানীয়ের গেলাস তুলে নিল। সেও ওয়ালেসের দিকেই ফিরে তাকাল।
ওয়ালেস তখন উইলসনকে বলছেন, ও শিওর। মি. টমাসডফের সঙ্গে আমাদের বরানগর মিলের ফটোগ্রাফ পর্যন্ত আছে। এইটিন সিক্সটি টু-তে সেই ফটো তোলা হয়েছিল, আমার মনে আছে। তবে আপনাদের মতো শুধু গোঁফওয়ালা আমরা কেউ ছিলাম না স্যার, এখন আমার যে দাড়ি দেখছেন, তখনও আমাদের সকলের এমনি দাড়িই ছিল।
মি. ওয়ালেসকে যারা ঘিরেছিল, মেয়ে পুরুষ সবাই হেসে উঠল। মহিলাদের হাসির মধ্যে একটু দাড়ি-অপছন্দের কুঞ্চন দেখা গেল।
ওয়ালেস বললেন, তবে মি. টমাসডফ একটু শৌখিন ছিলেন, আপনারা নিশ্চয় দেখেছেন, ওঁর দাড়ি নেলসনীয় স্টাইলের।
আর এক প্রস্থ হাসি শোনা গেল। ওয়ালেস বলেই চললেন, কিন্তু যা বলছিলাম, আপনাদের শ্যামনগর মিল তো ভাগ্যবান। আমার মনে আছে, বোর্নিও কোম্পানি ছেড়ে দেবার পর মি. টমাসডফ, লন্ডনের কাছে বার্কিং মিলস করেছিলেন। তবে ওতে যে কিছু হবে না, মি. টমাসডফ স্মেল্ট ইট লাইক দি ওল্ড ওয়ার হর্স। তখনই তাড়াতাড়ি সব পাকা মাথা, প্র্যাকটিক্যাল ভদ্রলোক, নিকল ব্রাদার্স আর ডান্ডির মি. জে. জে. বেরির সঙ্গে যুক্তি করে আপনাদের এই শ্যামনগর মিল খোলা হল। খুব বুদ্ধিমানের কাজ করেছিলেন মি. টমাসডফ কলকাতার সখোয়েন কিলবার্ন অ্যান্ড কোম্পানির অফিসটা কাজের জন্য বেছে নিয়ে। ওদের অর্গানাইজেশন আর অভিজ্ঞতা দুই-ই ছিল, সবদিকেই বেশ সুষ্ঠুভাবে এগিয়ে গিয়েছে।…আপনাদের তো আমি আরও বিশেষভাবে প্রশংসা করব, হেসিয়ান ক্লথ ম্যানুফাঁকচারের ব্যাপারে। যদিও ইম্পর্টেন্ট কনট্রাক্ট গিয়েছিল অন্য কোম্পানির কাছে। কিন্তু প্রথম সিরিয়াস অ্যাটেম্পট আপনারাই করেছিলেন।
প্রৌঢ় উইলসন একটু আরক্তই হয়ে উঠল ওয়ালেসের কথায় এবং সে মুখ তুলে যেন কাউকে খুঁজতে লাগল তার চারপাশে। ওয়ালিককে খুঁজছিল সে। তার সঙ্গে চোখাচোখি হতেই একটু অর্থপূর্ণ হাসল সে।
আর তার দৃষ্টি অনুসরণ করে, ওয়ালেসও তাকালেন ওয়ালিকের দিকে। বললেন, জানি মি. ওয়ালিক, আপনার অ্যাসিস্ট্যান্টস চূড়ামণি, উনি না থাকলে আপনি অনেকখানি হেল্পলেস হয়ে পড়তেন।
ওয়ালেসকে যারা ঘিরেছিল, তারা সবাই একবার ওয়ালিকের দিকে। বললেন, জানি মি. ওয়ালিক, আপনার অ্যাসিস্টান্টস চুড়ামণি, উনি না থাকলে আপনি অনেকখানি হেল্পলেস হয়ে পড়তেন।
উইলসন বলল, আচ্ছা, স্যার হোয়াট ডু ইউ থিংক অব দি ফিউচার অব দি জুট ইন্ডাস্ট্রি।
ওয়ালিকের দিকে তাকিয়ে আর একবার হাসলেন ওয়ালেস। গলা তুলে অন্য এক টেবিলের দিকে ম্যাকলিস্টারকে গলা তুলে দেখতে চেষ্টা করলেন। বললেন, আজ আমি সারাদিন ধরেই এই একটি বিষয় বলেছি। মি. উইলসন, আপনি তো অনেক বোঝেন, জুট ইন্ডাস্ট্রি কি এখন আর কোনও জিজ্ঞাসার অপেক্ষা রাখে? খুব বেশি লুব্ধ হয়ে না উঠলে, পঁচিশটা লুম নিয়ে বসলেও আজ একজন দাঁড়িয়ে যেতে পারে। হয়তো বাহাত্তর-তিয়াত্তরের সেই দু হাতে টাকা লোটবার অবস্থাটা নেই আর সেটা একটু অস্বাভাবিক লাভের ব্যাপারই ছিল। যে কারণে ধরুন আমাদের বোর্নিও কোম্পানিকেও কিছুটা সাফার করতে হয়েছে। ধরুন আপনারা সেভেনটি থ্রি-তে ডিভিডেন্ড দিয়েছিলেন টুয়েন্টি ফাইভ পারসেন্ট। সেভেন্টিফোর-এ দিয়েছেন টুয়েন্টি পারসেন্ট সেভেন্টিফাইভেই নেমে দাঁড়িয়েছিল টেন পারসেন্ট। আমরা তো বেশ বিপন্নই বোধ করেছি, অথচ ঠিক এভাবে ড্রপ করার কথা ছিল না। একটা স্ট্যান্ডার্ড বজায় রাখতে পারা উচিত ছিল। অথচ দেখুন, সেই আমরাই, বুনটন প্রেসিং কোম্পানির শিয়ালদার কাছে বেঙ্গল প্রেসিং অ্যান্ড ম্যানুফাঁকচারিং ফ্যাক্টরির দেউলিয়া অবস্থায় সেটাকে নিয়ে, বেলেঘাটা মিল নাম দিয়ে দিব্যি থার্ড মিল চালিয়ে যাচ্ছি। অদূর ভবিষ্যতে যদি আমরা আরও একটা মিল চালু করে দিই, তাতেও অবাক হবার কিছু নেই।
উইলসন বলে উঠল, তাই নাকি স্যার, তাই নাকি? আরও নতুন মিলের পরিকল্পনা আমাদের আছে?
ওয়ালেস গেলাসে একটি ছোট চুমুক দিয়ে বললেন, ধীরে বন্ধু ধীরে। আপনাদের মতো তাড়াতাড়ি হয়তো আমরা পারব না। জানি আপনাদের টিটাগড় মিল খুব শিগগিরই তৈরি হয়ে যাচ্ছে।
উইলসন যেন গৌরবের লজ্জাতেই আরও আরক্ত হয়ে উঠল। বলল, ইয়েস স্যার, টিটাগড়ে আমাদের জমিসংক্রান্ত বিষয়টা প্রায় শেষ হয়ে এল। এবং এ ব্যাপারেও আমাদের জর্জই…।
কথাটা শেষ না করে সে ওয়ালিকের দিকে তাকিয়ে হাসল।
ওয়ালেস বললেন, আই নো, আই নো স্যার। আমি আজই তো মি. ওয়ালিককে আপনাদের নতুন মিলের পরিকল্পনার কথা বলছিলাম। মি. টমাসডফ পুরনো বন্ধুত্বটা ভুলতে পারেননি বলে, এখনও কিছু কিছু কথা আমাদের চিঠিতে লিখে জানান। সে যাই হোক, আপনাদের বা আমাদের, যাদের কথাই বলি, এই গত কয়েক বছরে আমরা জুট মার্কেট বুঝতে একটু ভুলই করেছিলাম। আর সেটা হয়েছিল কারণ, মুনাফার বাড়াবাড়িতে আমরা মাথার ঠিক রাখতে পারিনি। ডান্ডিও অবিশ্যি পিছনে লেগেছে। কিন্তু আবার আমরা, বেঙ্গল ম্যানুফাকচারাররা সামলে উঠেছি। নতুন নতুন কারখানা খোলবার সাহস পাচ্ছি। আপনাদের শ্যামনগর ফার্ম অবিশ্যি অনেক বুদ্ধির পরিচয় দিয়েছে, আপনারা শেয়ার হোল্ডারদের কুড়ি-পঁচিশ পার্সেন্ট ডিভিডেন্ড দেননি কখনও, কিন্তু টেন পার্সেন্ট একেবারে স্টেডি, আর কোনও উত্থান পতন হয়নি। এই স্টেডিনেসের, একটা মূল্য আছে। তেমনি আবার আপনারা হিউজ রিজার্ভ ফান্ড করে ফেলেছেন। অতএব বুঝতেই পারছেন, বেঙ্গল জুট ইন্ডাস্ট্রি সম্পর্কে সংশয়ের আর কিছু নেই।
একজন বলে উঠল, কিন্তু মি. ওয়ালেস, আমাদের সেই জর্জ অ্যাকলেন্ডের সঙ্গে এসেছিলেন মি. চার্লস স্মিথ, ওঁকে কিন্তু ট্র্যাজেডিই ফেস করতে হয়েছিল।
ওয়ালেস ঘাড় নেড়ে বললেন, সেটা আমি মানতে পারি না স্যার। মি. স্মিথের বাধা হয়ে উঠেছিল ওঁর বার্ধক্য। আমার মনে আছে, রিষড়া ইয়ার্ন কোম্পানি উঠে যাওয়ায় উনি আবার ডাণ্ডিতে ফিরে গিয়েছিলেন। কিন্তু সেখানে গিয়েও সুবিধে করতে পারেননি, বরং বেশ কষ্টেই পড়েছিলেন। আসলে কী জানেন? ভদ্রলোকের মন পড়েছিল এই বাংলাদেশে। বুঝতে পেরেছিলেন, কিছু যদি করতে হয়, আবার সেই সুদুর জুটল্যান্ডেই ফিরে যেতে হবে। শেষ পর্যন্ত ডান্ডিকে রাজিও করালেন যন্ত্রপাতি দেবার জন্যে। খুবই জনপ্রিয় ছিলেন তো। সাপ্লিমেন্টেড বাই এ স্পিংকলিং অব নিউ মেশিনারি, হিউজ সেকেন্ডহ্যান্ড মেশিনের স্টক নিয়ে ভদ্রলোক জাহাজ ভাসিয়েছিলেন। কলকাতার নারকোলডাঙ্গাতে গিয়ে এসিয়াটিক নাম দিয়ে কারখানা শুরুও করে দিয়েছিলেন। বাট মি. চার্লস স্মিথ, বিং অ্যান ওল্ড ম্যান, ডিড নট ওয়েট টু সি দি মিল স্টার্ট। এক ইহুদির কাছে প্রফিটের টাকা তুলে নিয়ে হোমে ফিরে গিয়েছিলেন। এবং খবর নিয়ে দেখতে পারেন, মি. স্মিথ এখনও বেঁচে আছেন, তাঁর মাখন ও মাংসের ভাগে কিছুমাত্র কম পড়েনি। সোফার ওপরে হরিণের চামড়ার গরমে বসে, সুস্বাদু ভারতীয় চা-ই পান করেন হোমে। এটাকে কী করে ট্র্যাজিডি বলতে পারি বলুন।
উইলসন বলে উঠল, হি ইজ ফরচুনেট এনাফ, আই মাস্ট সে। সেই এসিয়াটিক মিলই তো এখন সূরা নামে চলেছে, আর বেশ ভালভাবেই চলেছে।
ওয়ালেস বললেন, হ্যাঁ, উইথ নেটিভ ম্যানেজমেন্ট, সাম বোম্বে জেন্টু চন্দর রামজি যার দায়িত্ব নিয়েছে, আর ব্যবসাও বেশ ভালই করছে।
স্মিথের কথা যে তুলেছিল, তার দিকে তাকিয়ে ওয়ালেস বললেন, অতএব মি. স্মিথের ট্র্যাজেডির কথাটা সত্য নয় স্যার। হয়তো নিজের কারখানায় ম্যানেজার হয়ে, সবকিছু নিজে চালাবার আনন্দ থেকে বঞ্চিত হয়েছেন, হয়তো কিছু বেশি লাভ নিজের হাত দিয়ে আসতে পারত। যদিও তার কোনও স্থিরতা ছিল না। প্রফিটের টাকা তুলে না নিয়েই যে ওকে চলে যেতে হয়নি, সেটাই যথেষ্ট। অবিশ্যি এটা ঠিক যদি আপনারা কিছু মনে না করেন, আমি মুখ ফুটে বলতে সাহস করি, অনেক চোরা অন্ধকার আয়ের পথও আজ জুট ইন্ডাষ্ট্রি তার কর্মচারীদের জন্যে খুলে দিয়েছে। ফ্রম এ ম্যানেজার টু গেটকিপার।…না না মি. উইলসন, আপনি যেন দয়া করে অন্যভাবে নেবেন না কথাটা। আমি সাধারণভাবেই বলছি, নইলে আমার নিজেকেও তো চোর বলতে হয়। আমি নিতান্তই কথার কথা বলছি, কোনও কোনও কোম্পানিতে এরকম ঘটনাও তো ঘটেছে।
উইলসন বলল, জানি বইকী, দেখছিও। আমি কিছুই মনে করছি না মি. ওয়ালেস।
ওয়ালেস বললেন, মি. স্মিথের আর যেটুকু বাকি ছিল, সেটা হয়তো হোম কোম্পানিকে ফাঁকি দিয়ে কিছু বেশি রোজগার করে নেওয়া।
যে প্রৌঢ় ওভারসিয়ারটি স্মিথের কথা তুলেছিল, সে বলল, আমার অবিশ্যি এত কথা জানা ছিল না স্যার। মি. স্মিথ যে তার প্রফিট তুলে নিয়ে গেছলেন, সেটা ঠিক জানতাম না। তা হলে, এখন দেখছি, একমাত্র জর্জ অ্যাকলেন্ড ছাড়া আজ পর্যন্ত কেউই নিঃশেষে মার খায়নি।
খেয়েছে।
ওয়ালেস চোখ তুলে অদূরে ম্যাকলিস্টারকে দেখিয়ে বললেন, ওই লোকটি তারই প্রতিমূর্তি। কিন্তু ভদ্রলোকের দোষও অনেক। বাউরিয়ার পরে ওরিয়েন্ট-এর ট্র্যাজেডি মোটামুটি সবাই জানে। হি ইজ টু-উ মাচ অ্যাম্বিশাস, তার সঙ্গে ওঁর মেকানিকাল জিনিয়াস অদ্ভুত সব এক্সপেরিমেন্টের পথে এঁকে টেনে নিয়ে গিয়েছে। সেগুলো এক ধরনের কুপ্রবৃত্তি, তাতে সন্দেহ নেই। আপনারা হয়তো জানেন না, ফোর্ট গ্লাস্টারেই প্রথম যখন টেন অ্যান্ড থ্রিফোর্থ পাউন্ডের উলপ্যাক তৈরি করলেন ম্যাকলিস্টার, ওজন নিয়ে দেখলেন, ওঁর হিসেবে সেগুলো হালকা হয়ে গিয়েছে। সেই বিরাট লট ফিনিশড় মালকে তো ফেলে দিতে পারেন না। রাতারাতি ভদ্রলোক একটা পন্থা বের করে ফেললেন। মিল-ইঞ্জিনিয়ারকে নিয়ে একটা যান্ত্রিক কৌশল আবিষ্কার করলেন, যাতে বালি দিয়ে উল প্যাকগুলো ওজনে ভারী করে তোলা যায়।
উইলসন যেন কৌতূহলে ও উত্তেজনায় রুদ্ধশ্বাস হয়ে উঠল। জিজ্ঞেস করল, হাউ, হাউ?।
ওয়ালেস হেসে ফেললেন উইলসনের কৌতূহল দেখে। বললেন, কেন, আপনিও এক্সপেরিমেন্ট করবেন নাকি মি. উইলসন?
উইলসন একটু থমকে বিব্রত হয়ে উঠল। বলল, না না, এক্সপেরিমেন্ট করব কেন? কিন্তু কী করে সেটা সম্ভব হয়েছিল, তাই জানতে চাই।
ওয়ালিকও কৌতূহলিত হয়ে উঠেছিল। ওয়ালেস বললেন, একটা ছোট অরিফিস-এর মধ্য দিয়ে, খুব ফাইন বালি, যাকে বলে জেট অব স্টিমের মারফত সমস্ত উলপ্যাকের গায়ে এমনভাবে ইনসার্ট করে দেওয়া হয়েছিল, একটুও বোঝাবার উপায় ছিল না। শুধু বোঝবার উপায় ছিল না নয়, ওজনের মাত্রা তো কিছু বেশিই ছাড়িয়ে গিয়েছিল, প্যাকগুলোও দেখতে বেশ চকচকে হয়েছিল।
উইলসন বিমূঢ় বিস্ময়ে হেসেই ফেলল। বলল, সিম্পলি স্যান্ডউইচড স্যার।
বাকিরাও সবাই হেসে উঠল তার কথা শুনে। ওয়ালেস বললেন, যা বলেছেন, সিম্পলি স্যান্ডউইচড।
উইলসন বলল, কিন্তু এতে কার না লোভ হয় স্যার? এক হাজার পাউন্ড এক্সপোর্টেড মালকে যদি শুধু বালি দিয়ে বারোশো পাউন্ড করতে পারি।
ওয়ালেস বলে উঠলেন, তা হলে দুশো পাউন্ডের দামটা স্রেফ কোম্পানিকে ফাঁকি দিয়ে পকেটে পোরা যায়।
সবাই আবার হেসে উঠল। ওয়ালেস বললেন, ফোর্ট গ্লাস্টারের এ ব্যাপারটার যদিও কোনও রেকর্ড রাখা হয়নি, আর এ বেআইনি বিষয়ের রেকর্ড রাখাও খুব বিপজ্জনক, তবু খবর যারা জানে, তাদের প্রাণে এটা গাঁথা হয়ে গিয়েছে। অবিশ্যি আমি জানি না, বেঙ্গলে কোনও মিল এটা আর প্রাকটিস করছে কি না, তবে জুট ইন্ডাস্ট্রির অনেকেই মি. ম্যাকলিস্টারকে প্রায় গুরুদেব বলেই মনে করছে। অনেকে অবিশ্যি বলে এটা ম্যাকলিস্টারের ইয়াংকি ইনস্টিংক্ট, তবু ম্যাকলিস্টারকে কোনও কোম্পানি পেলে দেখবেন লুফে নেবে। ম্যাকলিস্টার আরও নতুন নতুন ফার্মে যোগ দেবে। তারাই ওঁকে ডেকে নিয়ে যাবে। অথচ মজা এই, তবু ভদ্রলোকের পায়ের তলার মাটি কখনও শক্ত হচ্ছে না, বার বার হড়কে যাচ্ছেন। আমার মনে হয়, উনি যদি একটু স্টেডি হয়ে একটু ধীর স্থির হয়ে কাজ চালান, তা হলে অনেক উঁচুতে উঠতে পারেন।
উইলসন বলল, কিন্তু স্যার, যারা ধীর স্থির হয়ে কাজ চালাচ্ছে, তারা কি কেউ মি. ম্যাকলিস্টারের মতো নানান কলাকৌশলের চেষ্টা করছে না?
ওয়ালেস বললেন, নইলে আর ম্যাকলিস্টারকে নিয়ে কোম্পানিগুলোর মাথাব্যথা কীসের? কেউ কেউ নিশ্চয় নানা ধরনের বেআইনি কলাকৌশল আবিষ্কারের চেষ্টায় আছে। আমার মতে, তাতে ওয়ার্ল্ড মার্কেট নষ্ট হওয়ার আশঙ্কা খুব বেশি। আমাদের বরানগর মিল তো কয়েকবার ঠিক এই একটা ব্যাপারেই লস দিয়েছে। এক্সপোর্টেড মাল ওজনে কমে গিয়েছে, কোম্পানিকে তার জন্য ক্ষতিপূরণও করতে হয়েছে। কিন্তু সেই ক্ষতিপূরণ করেও, শেষপর্যন্ত আমরা একেবারে বেপাত্তা হয়ে যাইনি। আমার বক্তব্য হচ্ছে, কোয়ালিটি অনুযায়ী মালের দাম নেব। আমি যদি খারাপ মাল তৈরি করি, খারাপ মাল হিসেবেই তা বিক্রি করব। পড়ে থাকবার কোনও ভয়ই তো আমার নেই। যাই হোক, ভেজাল চালিয়ে যদি আপনি পার পেয়ে যান, আর বরাবর চালিয়ে যেতে পারেন, আমার কিছু বলার নেই। তবে সেটা বোধহয় বারবার সম্ভব নয়।
উইলসন তাড়াতাড়ি বলে উঠল, না, না, ভেজাল চালাবার আমার কোনও ইচ্ছা বা প্রয়োজন নেই।
ওয়ালেস বললেন, সেটা আমি বিশ্বাস করছি। এনি হাউ, বেঙ্গল জুট ইন্ডাষ্ট্রি তার সংশয়ের দিন পার হয়ে এসেছে, এ বিষয়ে আমার কোনও সন্দেহ নেই। এই দেশে থেকেও যদি সেটা অনুমান না করতে পারেন, ডান্ডিতে যান। আপনাকে আমি নিশ্চিতভাবে বলে দিতে পারি, সেখানে আগামী দিনের আরও অনেক ফ্যাক্টরির কল্পনা ইতিমধ্যেই দানা বেঁধে উঠতে আরম্ভ করেছে। আটাশটা মিল তো বেশ ভালভাবেই এখন চলছে। আমরা হিসেব মতো খুব শিগগিরই আরও আঠারো কুড়িটা মিল বছর দশেকের মধ্যে চালু হয়ে যাবে। উনিশশো শতাব্দীর মধ্যে পঞ্চাশটা মিল চালু হয়ে যাওয়া অসম্ভব নয়।
ওয়ালেসকে যারা ঘিরেছিল, তাদের চোখে খানিকটা বিস্মিত সংশয়। উইলসন বলল, এত? এত কোম্পানি কোথায়?
গজাবে স্যার, নতুন নতুন কোম্পানি গজাবে, যেমন এখন গজাচ্ছে। বর্তমানের এই সব কোম্পানিগুলোর হদিস কোথায় ছিল স্যার? সবই তো রাতারাতি গজাচ্ছে। বরং ভয়ের যেটা, সেটা হল, আমাদের নিজেদের মধ্যে কম্পিটিশন। মাল রপ্তানি করার জন্যে, বিশ্বের বাজারে, আমরা এত বেশি হুড়োহুড়ি করছি যে সকলেই সকলের ঘাড়ে পা দিয়ে ডিঙিয়ে যাবার চেষ্টায় আছি। সেটা ভাল নয়। আমাদের সব কোম্পানিগুলো মিলিয়ে, একটা কোনও অ্যাসোসিয়েশনের প্রয়োজন হয়ে পড়েছে, চেষ্টা একটু-আধটু যে না হয়েছে, তা নয়, কিন্তু আমরা সাকসেসফুল হতে পারিনি। একই মালের আপনি এক দর দিলেন, আমি আর এক রকম দর দিলাম। দিস ইজ ভেরি ব্যাড। এটা এখন আর জেনারেল ক্লাইভ বা ইস্ট ইন্ডিয়া কোম্পানির যুগ নয়। আমরা নিতান্তই ছুটোছুটি করে কেনাবেচা শেষে পালাবার তালে নেই। একটা সাম্রাজ্যের নিশ্চিন্ত আশ্রয়ে বসে আমরা কারবার করছি, আমাদের সবকিছুতেই তাই একটা সুসংহত রূপ দিতে হবে। শান্ত হয়ে, বেশ ভেবেচিন্তে স্থির হয়ে, আমাদের কারবার চালাতে হবে। কেউ তো কেড়ে নিতে আসছে না। সবই তো আমাদের। নিজেদের মধ্যে খালি একটু আন্ডারস্ট্যান্ডিং। ব্যাস। জুট যে কী বিরাট সম্ভাবনা নিয়ে এসেছে, আমরা নিজেদের একটা নিয়মে বাঁধতে পারলেই তা বুঝতে পারব। আমি আজ একবার বলেছি, আবার বলছি, জুট বিশ্বজয় করতে বেরিয়েছে। আমরা বিশ্বজয় করব! তার মধ্যেই সুখ আর ভোগ!
ওয়ালেসের গলার উত্তেজনা উইলসনের রক্তে গিয়ে লাগল। ইতিমধ্যে মদের ক্রিয়াও হানা দিয়েছে মস্তিষ্কে। সে প্রায় চিৎকার করে উঠল, ইয়েস স্যার, উই উইল কঙ্কার দি ওয়ার্ল্ড। হেইল জুট! জুট!…
ঠিক সেই মুহূর্তেই একটা হাসির প্লাবন ফেনিলোচ্ছল হয়ে ফেটে পড়ল ম্যাকলিস্টারের চারপাশে। উইলসন মনে করল, তার চিৎকার শুনেই হেসে উঠেছে সবাই। কিন্তু ম্যাকলিস্টার তখন গলা তুলে বলছে, আপনারা নিশ্চয় বিশ্বাস করছেন না আমাকে। ভাবছেন, আমি মনগড়া গল্প বলছি আপনাদের। আচ্ছা, একটা কথা আপনারা নিশ্চয়ই জানেন, বজবজ মিল সেভেনটি ফোর-এ স্টার্ট করেছিল, এবং সেই বিখ্যাত সুন্দর ভিলা হনিমুন হল সহই মি. এন্ডু উল জমিটা কিনেছিলেন। চিফ জাস্টিস স্যার বারনেস পিকক-এর ওটা উইক এন্ড বা হলিডে কাটাবার প্রিয় জায়গা ছিল। আশা করি, এ সব ঐতিহাসিক সত্যকে আপনারা অস্বীকার করবেন না।
কে একজন জবাব দিল,, এ সব কোনওটাই আমরা অস্বীকার করছি না। কিন্তু আপনার সেই লেডি ঘোস্ট অ্যান্ড মিস্টার ঘোস্ট-এর ব্যাপারটা সত্যি বুঝতে পারছি না।
দেন, ইউ ক্যান আস্ক এনিবডি অব দ্যাট লোয়ার রিচেজ। তারা সবাই দেখেছে, ওপারের বাউরিয়া ম্যানসনের ছাদ থেকে, শূন্যের ওপর দিয়ে হাঁটতে হাঁটতে, ছড়ি ঠকঠকিয়ে, দিব্যি এক সাহাব গঙ্গা পার হয়ে চলে যাচ্ছে হনিমুন হলের দিকে। আর ওদিকে হনিমুন হলের ছাদে এক মেমসাহাব তার জন্যে হাত বাড়িয়ে দাঁড়িয়ে আছে।
মিসেস ওয়াইন্ডেভ বলল, নেটিভরা নয়, আপনি নিজেও দেখেছেন বলছিলেন।
ম্যাকলিস্টারের মুখের ভাঁজে ভাঁজে চোরাহাসি। বলল, হ্যাঁ, বলেছি।
মিসেস ওয়াইভে আবার বলল, আর আপনি বলেছিলেন, সেই লেডি অ্যান্ড জেন্টলম্যান ঘোস্ট বজবজের আকাশে চুমো খেত, তার শব্দে বাউরিয়ায় শুয়ে আপনার ঘুম ভেঙে যেত রাত্রে।
-হ্যাঁ, তাও বলেছি।
–এটা কী করে সম্ভব? ভূতের চুমো বলে কি, নদীর ওপার থেকে এপারে শব্দ শোনা যায়? মিসেস ওয়াইভে যে রীতিমতো সিরিয়াস তা বোঝা যাচ্ছে। বাকি অনেকেরই সংশয়, যদিও হাসি সামলানো দায় হয়ে উঠছিল।
ম্যাকলিস্টার যথেষ্ট গাম্ভীর্য বজায় রেখে ঘাড় নেড়ে বলল, যায়।
–কী করে?
–দুটি কারণে।
–কী কী?
–এক নম্বর, মাত্রাতিরিক্ত মদ্যপানে।
আবার একটা হাসির রোল পড়ল। সেই হাসির মধ্যেই, কেউ কেউ জিজ্ঞেস করল, আর দুনম্বর?
ম্যাকলিস্টার বলল, আর দু নম্বর হল, স্বপ্নের মধ্যে আমি যে ফাঁকা চুমো খেতাম, আসলে শব্দটা তারই। আমি মনে করতাম, শব্দটা ওপার থেকে আমার কানে আসছে।
ঘরের চার দেওয়াল প্রকম্পিত করে হাসি ফেটে পড়ল। সেই প্রবল হাসি কলরবের মধ্যে ম্যাকলিস্টারের চিৎকার আবার শোনা গেল, বাট ফ্রেন্ডস, মনে রাখবেন, এ সবই কিন্তু এইটিন সেভেনট্টিফোর-এর আগে।
কে একজন বলে উঠল, পরে হলে ক্ষতি কী?
ম্যাকলিস্টার ভয়ার্ত স্বরে বলল, ওরে বাবা, বজবজ মিলের প্রতিষ্ঠাতা মি. এন্ড্রু উল তা হলে আমার নামে মামলা ঠুকে দেবেন।
-কেন?
–বা, তাঁর হনিমুন হলকে আমি ভূতুড়ে বাড়ি বলছি, সেটা কি ঠিক? তারপরে মি. উল যদি ভেবে বসেন, আমি ওঁকেই মি. ঘোস্ট বলতে চাইছি?
তরঙ্গের পর তরঙ্গে হাসি ফেটে পড়তে লাগল।
ওয়ালেস উইলসন ওয়ালিক, সকলেই তখন হাসছে। ওয়ালেস বললেন, সত্যি এই হাসিখুশি জোভাইল লোকটিকে দেখলে বোঝা যায় না, ও একজন সিরিয়স কাজের লোক। আর এটাও সত্যি, লোয়ার রিচেজ-এর নেটিভ অধিবাসীরা বড় বেশি ভূত দেখতে পায়। শুনলে মনে হয়, গোটা অঞ্চলটা ভূতে গিজগিজ করছে। কিন্তু আসল ব্যাপারটা আপনারা বুঝতে পেরেছেন কি?
উইলসন বলল, কী বলুন তো?
–আসল ব্যাপারটা হল, বাউরিয়ার ফোর্ট গ্লাস্টারের সঙ্গে, বজবজের এন্ডু উল অ্যান্ড কোম্পানির বরাবরই ঝগড়া ছিল, এখনও আছে।
–কেন?
–খুবই স্বাভাবিক। এপারে ওপারে দুটো ফ্যাক্টরি, শ্রমিক নিয়ে দুজনেরই টানাটানি। শ্রমিকের সমস্যা তো জুট ইন্ডাস্ট্রি এখনও কাটিয়ে উঠতে পারেনি। অন্যান্য প্রদেশ থেকে এখন কিছু লোক আনানো হচ্ছে বটে! তবু এখনও লোকাল লোকেরাই তো ভরসা। স্বভাবতই দুই কোম্পানি লোক নিয়ে টানাহ্যাঁচড়া করে। যদিও কর্তৃপক্ষের মধ্যে কখনও ঝগড়া হয়নি, তবু একবার তো বাউরিয়ার এক ওভারসিয়ারের বিরুদ্ধে বজবজের এক ইঞ্জিনিয়ার মানহানির মামলা করে দিয়েছিল। পেছনে কর্তৃপক্ষের হাত ছিল কি না অবিশ্যি জানি না।
এই সময় হঠাৎ ওয়ালিক চমকিত বিস্ময়ে দেখল, হিলডা এসে দাঁড়িয়েছে ঘরের দরজায়। আর কোনও কথা তার কানে গেল না। আর সবাই তার চোখের সামনে হারিয়ে গেল। সে কয়েক মুহূর্তের জন্যে ভুলে গেল, তার পাশেই দাঁড়িয়ে আছে যোসেফ মার্স।
কিন্তু হিলডা যেন ওয়ালিককে দেখেও চিনতে পারল না, এমনিভাবে তার দিকে একবার তাকিয়ে, যোসেফের দিকে চেয়ে হাসল। তাতেই সংবিৎ ফিরে পেল ওয়ালিক, তার পাশে যোসেফ রয়েছে। সে যোসেফের দিকে চোখ ফেরাল। দেখল যোসেফ তার দিকে তাকিয়ে রয়েছে।
ওয়ালিক যেন একটু অস্বস্তিবোধ করল। বলল, মিসেস মার্স এসেছেন।
যোসেফ বলল, হ্যাঁ দেখছি, শেষ পর্যন্ত এসে পড়ল।
ওয়ালিক আবার বলল, মি. উইলসন বলছিলেন, ওঁর মাথা ধরেছে।
যোসেফ বলল, হ্যাঁ। এখন বোধহয় সেরে গেছে।
বলে ঠোঁট কুঁচকে একটু অদ্ভুতভাবে হাসল যোসেফ। এগিয়ে গেল হিলডার দিকে। কাছে গিয়ে, কী যেন বলল। হিলডা হেসে জবাব দিল। পিছনে ফিরে অঙ্গুলি সংকেতে দরজার দিকে দেখাল। সেখানে ইউসুফ দাঁড়িয়েছিল। বোধহয় বলল, সে ইউসুফের সঙ্গে এসেছে।
এই কিছুক্ষণ আগেই, অন্ধকারে যার ওষ্ঠ-পুষ্পে লুব্ধ ভ্রমরের মতো ঝাঁপিয়ে পড়েছিল ওয়ালিক, যার দুই মৃণাল ভুজের বন্ধনে, বুকের শীর্ষ কলিতে রৌদ্রদগ্ধ ঘর্মাক্ত কপোল লুটিয়ে দিয়েছিল, শোণিতে শোণিতে গুঞ্জন করেছিল, সে এসে দাঁড়িয়েছে উজ্জ্বল আলোর মাঝখানে। দেখেই টের পাচ্ছে ওয়ালিক, তাড়াতাড়ি জামা বদলেছে হিলডা। কাঁধ কাটা, বুকের পরিধি বিস্তৃত, শুনান্তরের সীমায় এসে থমকানন, অকুল নদীর বাঁধের মতো, রক্ত গোলাপ ছাপা সাদা রং-এর জামা পরে এসেছে। হয়তো ওয়ালিক চলে আসার পরমুহূর্তের শূন্যতা বোধেই সিদ্ধান্ত নিয়েছিল আসার। তাড়াতাড়ি চুল ব্রাশ করেছে, মুখে পাউডার বুলিয়েছে, ঠোঁটে রং মেখেছে। কোথাও স্থূলতা নেই, বরং একটু কৃশতার দিকেই যেন ওর দেহগড়নের ঝোঁক। তবু দীর্ঘ গ্রীবা মরালীর মতো কী অপূর্ব কটিতলের বঙ্কিম উচ্ছ্রিত ভঙ্গি। সত্যি, যত দিন যাচ্ছে, হিলডা যেন ততই সুন্দরী হচ্ছে। ভালবাসা কি মানুষকে সুন্দর করে সত্যি? গোপন ভালবাসাও?
এই তো একটু আগেই ওয়ালিক বুকের মধ্যে টেনে নিয়েছিল ওকে। তবু রক্তধারা এমন উত্তাল হয়ে ওঠে কেন? ব্যাকুলতায় বুক ফেটে যেতে চায় কেন? হিলডা! হিলডা।…
–হিলডা।
মিসেস উইলসন দেখতে পেয়ে, ডাক দিয়ে উঠল। হিলডা এগিয়ে এল। মিসেস উইলসন ওয়ালেসের সঙ্গে আলাপ করিয়ে দিল হিলডার। বলল, জুটের সব অদ্ভুত অদ্ভুত গল্প শুনছি আমরা। তোমার মাথাধরা কেমন আছে?
হিল বলল, সেরে গেছে। তাই তো আর চুপ করে বসে থাকতে পারলাম না। আমিও শুনতে এলাম।
হিলডা জানত, তার পিছনে রয়েছে যোসেফ। তাই চকিতে সে একবার ওয়ালিকের চোখের দিকে তাকাল। আর ওয়ালিক যদিও জানে, তার দিকে যোসেফ তাকিয়ে রয়েছে, তবু সে স্বাভাবিকভাবেই হিলডার দিকে তাকিয়ে ছিল। সে যেন হিলডার চোখের দিকে তাকিয়ে শুনতে পেল, প্রিয়তম, তোমার জন্যেই ছুটে এসেছি। আর ওয়ালিক মনে মনে বলল, আমি চিরকৃতজ্ঞ, আমি তোমারই চিরকাঙাল হিলডা!
ওয়ালিক তার গেলাস হাতে নিয়ে আস্তে আস্তে সরে গেল জানালার দিকে, যেখান থেকে গঙ্গা দেখা যায়। আকাশে চাঁদ নেই। দিগন্তব্যাপী অন্ধকারের মধ্যে তবু, গঙ্গার স্রোত যেন চিকচিক করে উঠছে। নক্ষত্রের প্রতিবিম্বরাই হয়তো নিরন্তর স্রোতে নিমেষে নিমেষে হারিয়ে যাচ্ছে। এখানে নদী তেমন চওড়া নয়। ওপারের গাছপালার স্পষ্ট কালো ছবি দেখা যাচ্ছে। চৈত্রের দক্ষিণা বাতাসে যেন নারকেল গাছের মাথায় ঝাঁকড়া চুল উড়ছে।
বুকের রক্তধারা নেচে ওঠার পরমুহূর্তেই এই বিষণ্ণতার যেন কোনও অর্থ খুঁজে পাওয়া যায় না। কেবল এই কথা মনে হতে থাকে জর্জের, জীবনটা নিয়তির শিকলে বাঁধা, সে কোথাও প্রাণের ইচ্ছাকে স্বাধীন রাস্তা করে দেয়নি। নিজেকে বড় অভিশপ্ত মনে হতে থাকে। মনে হতে থাকে, সকলের মতো স্বাধীন ভালবাসার পথ কেন আমার জন্যেও খোলা হল না। সংসারের মাঝে যেটা বিপথ বলে পরিচিত, নিষিদ্ধ চিহ্নের দ্বারা যেপথ রুদ্ধ, সেই পথের মুখেই এসে কেন দাঁড়াতে হল। যোসেফ মার্স আমার সহকর্মী। তার সঙ্গে আমার কোনও বিরোধেরই সম্ভাবনা ছিল না। তাকে আমি ঠকাব, তার স্ত্রীর সঙ্গে গোপনে প্রেম করব, এর কোনও কিছুই তো আমার জীবনে পূর্বনির্দিষ্ট ছিল না। যোসেফ আমার সহকর্মী, কিন্তু সে সব দিক দিয়েই আমার জুনিয়ার। তার সঙ্গে আমার কোনও প্রতিদ্বন্দ্বিতার সম্ভাবনাও বিন্দুমাত্র নেই। আমারই নির্দেশে সে কাজ করে, এবং তাতে তার কোনও ত্রুটি নেই। সহকর্মী বন্ধু হিসাবেও সে লোক খারাপ নয়। এবং হিলডা নিজের মুখেই স্বীকার করেছে, স্বামী হিসাবেও যোসেফ আর দশ জনের মতোই স্বাভাবিক, ত্রুটিহীন। তবু হৃদয়ের পথ এত সর্পিল কেন। সে কোনও যুক্তি তর্ক মানতে চায় না কেন, নিরস্ত হতে চায় না কেন। এখন যেন ক্রমাগতই যোসেফকে বাধাস্বরূপ মনে হচ্ছে। চাইলেই তো হিলডাকে সে দান করবে না। বরং তার সন্দেহ যত নিবিড় হচ্ছে, তার ব্যবহার তত বদলাচ্ছে। এক অপ্রতিরোধ্য শত্রুতার সৃষ্টি হচ্ছে। যে শত্রুতার আগুন ক্রমেই যোসেফের চোখে প্রজ্বলিত হয়ে উঠছে। এর পরিণতি কী? এখন আমি মরতে পারি, কিন্তু হিলডাকে তো আর ছাড়তে পারি না। এখন হিলড়াই জীবন, প্রাণস্বরূপিণী।
সহসা এই মুহূর্তে, দেশের কথা মনে পড়ে গেল ওয়ালিকের। বৃদ্ধ বাবা মায়ের কথা মনে পড়ে গেল। প্রতি ছ মাস অন্তর সে দেশে টাকা পাঠায়। অনিয়মিত সৈনিকবৃত্তি ও পশুপালনের হাত থেকে, বাবা এখন বিশ্রাম নিয়েছে। জর্জের পাঠানো টাকাতেই এখন দুজনের চলে যায়। এবং আশা পোষণ করে, হিন্দুস্তান থেকে অনেক টাকা নিয়ে আসবে জর্জ, স্কটল্যান্ডের কোনও উর্বরাঞ্চলে, একটি ছোট এস্টেট কিনে, সেখানে বসবাস করবে। বুড়ো বুড়ি যদি তখনও বেঁচে থাকে, তবে নাতি নাতনিদের নিয়ে পরমানন্দে কাটবে। কিন্তু জর্জ বিয়ে করবে কবে? চল্লিশ তো হল। আর কবে? একবার কয়েক মাসের ছুটি নিয়ে সে হোমে আসুক না। বিয়ে করে যাক। কয়েকদিন আগেই বাবার চিঠি এসেছে। বড় বড় আঁকাবাঁকা কাঁচা হাতের লেখা, প্রচুর বানান ভুল। কিন্তু ওয়ালিকের তাতে কোনও অসুবিধেই হয় না। বাবার প্রত্যেকটি কথাই সে পড়তে পারে, বুঝতে পারে।
আমেলিয়া (মা) ভাল আছে। তোমার মামা আরবুথনটদের এগারোটি ভেড়া মারা গেছে। আমার হাতের ঘা শুকায় নাই। তোমার মা তোমার বিবাহের কথা প্রায়ই বলে। হিন্দুস্তানেও তো আমাদের দেশের মেয়ে এখন অনেক পাওয়া যায়, একটি সচ্চরিত্রা মেয়েকে সেখানেও তুমি বিবাহ করতে পারো। আশা করি তাতে তোমার খরচের টানাটানি হবে না। আমেলিয়া তোমাকে দেখবার জন্যে বড় ব্যাকুল হয়েছে। পাঁচবছর আগে তুমি একবার আসবার ইচ্ছা জানিয়েছিলে। সেই আসা তোমার আজও হল না। চিঠিপত্র কমিয়েছ। তোমার অনেক কাজ, কোম্পানির তুমি বিশ্বস্ত কর্মচারী, আমি জানি, তবু মন মানে না। তোমার মা বলে, জর্জ আমাদের ভুলে যাবে না তো। আমি বলি, না, জর্জ কাজে ব্যস্ত আছে। তোমার বোনের আর একটি ছেলে হয়েছে, খবর এসেছে। ইত্যাদি ইত্যাদি।…।
বাবা মা দুজনের সেই পুরনো চেহারা মনে পড়ছে। আজ যদি তারা জানতে পারত, জর্জের জীবনে এরকম ঘটনা ঘটেছে, তা হলে নিশ্চয় দুঃখিত হত। বাবা বলত, পরস্ত্রীর দিকে চোখ দেওয়া এ একটা পাপ।আর মা হিলডার সম্পর্কে বলত, ও মাগি নিশ্চয় ডাকিনী, তুমি ওর ছায়াও মাড়াবে না।এ কথা তাদের কোনওদিনই জানানো চলবে না। তবু এমনি একটা সময়ে সেই জন্মদাতা ও জন্মদাত্রীকে বড় বেশি মনে পড়ছে। এখানে তার আর কে-ই বা আছে, যে তার জন্যে ব্যথিত হবে। হিলডার কথা আলাদা। বাকি সমস্তটাই কাজের সম্পর্ক। একমাত্র নেটিভ মিস্তিরিরা আছে, যারা তাকে সত্যি ভালবাসে। যাদের সে নিজের হাতে তৈরি করেছে। যাদের বাড়িতে সে যায়। যাদের মেয়েরা পর্যন্ত তাকে আর ভয় পায় না, বেড়ার ফাঁক দিয়ে দ্যাখে আর হাসে। গাছ থেকে কলার কাঁদি কেটে দেয়। জিজ্ঞেস করে, সাহেব আপকো বাবা মা হ্যায়? আপকো কেতনা ভাই বহিন হ্যায়? সাহেব, আপকো মেমসাহেব কব হোগা? অর্থাৎ স্ত্রী। কত কথাই যে তারা বলে। তারা তাকে অলিক বলে, সংসারের সুখ দুঃখের কথা বলে। এমনকী পারিবারিক বিবাদের বিচার পর্যন্ত চায়। একটা লোক, যে মুখে গান তৈরি করে গেয়ে বেড়ায়, নেটিভ সিঙ্গার, সে অলিককে নিয়ে গানও বেঁধেছে।
তবু ওয়ালিক তাদের কাছে বিদেশি। শেষ পর্যন্ত কোথায় একটা সীমা আছে, যেখানে গিয়ে সে আটকে যায়, ওরাও থমকে থাকে। ওদের মধ্যেও বন্ধুত্ব বলে বস্তু আছে, বুড়োবুড়িদের প্রাণে অগাধ স্নেহ আছে। তবু সেই পাথররুক্ষ দেশটি, সেই গ্রামটি, সেই ছেলেবেলা থেকে দেখা মানুষেরা, বন্ধুরা নিজের বাবা মা, সে সবই যেন আর কিছু। তার মধ্যে এক ভিন্নতর স্বাদ, ভিন্নতর ব্যঞ্জনা। তেমনটি কোথাও নেই।
এই মুহূর্তে, যখন একটা আবেগের স্রোত টেনে নিয়ে চলেছে, অথচ প্রতি মুহূর্তের সংশয় যাতনার ধাক্কা লেগে একটি স্তব্ধ বিষণ্ণতায় ভরে তুলছে, তখন হিলডা ছাড়া একমাত্র সেখানকার কথাই বেশি করে মনে আসে। সত্যি, বছর পাঁচেক আগে একবার যাবার মনস্থ করে ফেলেছিল ওয়ালিক। কিন্তু তখন থেকেই হিলডা তার কপাটে কড়া নেড়েছে। দরজা খুলে শুধু হিলডাকেই বরণ করতে পেরেছে, আর দেশে যাওয়া হয়নি। এখন, কে জানে, ভবিষ্যৎ কোথায় টেনে নিয়ে চলেছে, কবে যাওয়া হবে।
একটা স্বপ্নাচ্ছন্ন ঘোরের মধ্যেই সে শুনতে পেল উইলসনের উচ্চ গলা, লেডিজ অ্যান্ড জেন্টলমেন, এবার চলুন আমরা খাবার টেবিলে যাই।
মিসেস উইলসনই তাড়াতাড়ি কাছে এসে বলল, কী হল মি. ওয়ালিক, মাত্রা কি একটু বেশি হয়েছে নাকি?
ওয়ালিক একটু হেসে বলল, সারাদিনই চলেছে তো।
মিসেস উইলসন বলল, সে তত মি. ম্যাকলিস্টারের কাণ্ডকারখানা দেখেই বুঝতে পারছি। ওঃ, লোকটা যে কতরকমই জানে। এখন আসুন, খাবেন চলুন।
–চলুন।
ওয়ালিক এগিয়ে গেল। ম্যানেজার বাংলোর ডাইনিং হলটিও রাজকীয়। বিরাট লম্বা ঘর, সকলেরই বসবার জায়গা হয়েছে। পরিবেশিত হয়েছে প্রচুর ভোজ্যবস্তু। ওয়ালিককে দেখে, ওয়ালেস হাত তুললেন। কাছে যেতে ইশারা করলেন। কাছে যাবার পর, পাশের চেয়ারে বসতে অনুরোধ করলেন। বসতে গিয়ে ওয়ালিকের ভিতরে ভিতরে যেন একটি দৃষ্টির অনুভূতি স্পর্শ করছিল। নিশ্চয় হিলডা কোথাও থেকে তার দিকে তাকিয়ে আছে। সে ওয়ালেসকে ধন্যবাদ দিয়ে, চোখ তুলে খুঁজল হিলডাকে। কোথায় হিলডা! দূর থেকে দৃষ্টি কাছে সরিয়ে আনতেই, তার সঙ্গে চোখাচোখি হল যোসেফের। যোসেফ তার দিকেই তাকিয়ে ছিল। ঠোঁটের কোণে সেই শ্লেষ মাখানো অদ্ভুত হাসি। এই হাসির মধ্যে যেন কোথায় একটা ভিতরের যন্ত্রণাকে ক্রোধে পরিণত করে তোলবার উৎস রয়েছে। চকিতে একবার ওয়ালিকের বুকে ক্রোধ জ্বলে উঠতে যাচ্ছিল। কিন্তু মুহূর্তে সে নিজেকে শান্ত করল। নিতান্ত শুষ্ক হাসিতে একবার ঠোঁট কোঁচকাল। আর হিলডাকে দেখবার জন্য অন্যদিকে চোখ ফেরাল। এবং শেষ পর্যন্ত, মিসেস ওয়াইন্ডেভের বিশাল শরীরের ছায়ান্ধকার পাশে, হিলডার চোখ দুটি দেখতে পেল সে। ওর দুই আবেগমথিত চোখে একটি ব্যাকুল জিজ্ঞাসা। হয়তো জানতে চায়, জর্জের মুখে এমন বিষণ্ণ অন্যমনস্কতা কেন।
উইলসন বলে উঠল, আমরা শেষ মুহূর্তে, আমাদের দুই অতিথির কাছ থেকে কিছু শুনতে চাই। মি. ওয়ালেস, প্লিজ!
ওয়ালেসকে দেখেই বোঝা যাচ্ছে, তিনি এখন পানক্লান্ত, কিছু বলবার মতো অবস্থা নয়। তবু হাসতে হাসতে উঠে বললেন, আমার শেষ কথা হল, জুট ইজ লাভলি, জুট ইজ হ্যাপিনেস, লং লিভ জুট, জুট!…
বলে ওয়ালেস বসে পড়লেন। সবাই হাততালি দিল। উইলসন বলল, নাউ মি. ম্যাকলিস্টার, প্লিজ!
ম্যাকলিস্টার উঠে দাঁড়াল। একবার কাশল, তাতেই অনেকের রুদ্ধ হাসি ফেটে পড়বার উপক্রম করল। কারণ ইতিমধ্যেই সে এখানে নিজেকে সেইভাবেই প্রতিষ্ঠা করেছে।
ম্যাকলিস্টার বলল, আমি সবই মানি, জুট এক আশ্চর্য ভবিষ্যৎ নিয়ে এসেছে, এবং প্রাণ খুলে এখন আমরা কারখানাও খুলে যাব। কিন্তু বন্ধুগণ, তার সঙ্গে সঙ্গে অনেক জটিলতাও বাড়ছে। কতকগুলি নোংরা ব্যাপার ঘটতে আরম্ভ করেছে। ডান্ডি পেছনে লেগেও যে ক্ষতি ইন্ডিয়ান ম্যানুফাকচারারদের করতে পারবে না, তার চেয়েও বড় বিপদের মেঘ আমি দেখতে পাচ্ছি। অবিশ্যি পৃথিবীতে সব বিপদই কাটানো যায়, আমরাও নিশ্চয় কাটাব, কিন্তু নিশ্চিন্ত থাকার কোনও মানে হয় না। যদিও জুট ইন্ডাস্ট্রিতে আমরা এখনও তার করাল ছায়া দেখতে পাচ্ছি না। আমাকে মাপ করবেন, আপনাদের খাবার সময় এই কথা বলার জন্যে।
ম্যাকলিস্টার চুপ করল। সকলের মুখেই সংশয়। কী বলতে চায় লোকটা। নিশ্চয় নতুন লাফিং গ্যাস ফাটাবে।
উইলসন জিজ্ঞেস করল, কোন মেঘের কথা বলছেন আপনি স্যার?
ম্যাকলিস্টার বলল, এইটিন সেভেনটি সেভেন, কুইন ভিক্টোরিয়া যে বছর ঐতিহাসিক ঘোষণা করলেন, সেই বছরেই দুর্যোগের প্রথম লক্ষণ আমি দেখতে পেয়েছি, এবং এ দেশে, অর্থাৎ ইন্ডিয়াতে এ ধরনের দুর্যোগ সেই প্রথম, যার নাম স্ট্রাইক। নেটিভরা বলে হরতাল। নাগপুরের প্রথম ওয়ার্কার্স স্ট্রাইকের কথা আপনারা নিশ্চয়ই কাগজে পড়েছেন। এবং এই বছরেই, এইটিন এইট্টিথ্রি-তে, ইতিমধ্যেই বম্বে আর মাদ্রাজ মিলিয়ে বার সাত আটেক শ্রমিকদের স্ট্রাইক হয়ে গেছে। মনে হচ্ছে, ব্যাপারটা র‍্যাপিডলি বাড়ছে।…আর এই যে একটা নেটিভ, কী নাম যেন–এস. এন ব্যানার্জি, এই লোকটা যে ভাবে অল ইন্ডিয়া ঘুরে ঘুরে অ্যাজিটেট করছে, অ্যান্ড আই ডোন্ট নো হু ইজ দ্যাট ব্লাডি ভোলানাথ চন্দর। মুখার্জিস ম্যাগাজিনের লেখক, যে বলছে, ইন্ডিয়ানরা সমস্ত ব্রিটিশমাল বয়কট করুক–এই সমস্ত ব্যাপারগুলো দেখে, আমার মনে হচ্ছে, সোনালি পাটের ভাঁজে ভাঁজে কোনও সময় এই সব বিষাক্ত পোকারা জড়িয়ে পড়তে পারে। স্পেশালি ওয়ার্কার্স স্ট্রাইক ইন নাগপুর বম্বে অ্যান্ড মাদ্রাজ, খুবই দুশ্চিন্তার বিষয় বলে আমার মনে হয়। সেইজন্যে আমি বলব, আমরা নতুন কারখানা নিশ্চয় খুলব, এবং দীর্ঘদিন চালিয়ে যাবার জন্যে এ সব ব্যাপারে আমাদের অবহিত থাকতে হবে। অ্যান্ড দেন, লেডিজ অ্যান্ড জেন্টলমেন, লং লিভ আওয়ার জুট!…
ম্যাকলিস্টার বসে পড়ল। কেউই ঠিক হাসল না। বেখাপ্পাভাবে একটু-আধটু হাততালিও পড়ল। অধিকাংশ স্কচরাই ব্যাপারটার গুরুত্ব তেমন বুঝেছে বলে মনে হল না। এ সব খবর ঠিক কেউ বোধহয় রাখে না। একমাত্র ওয়ালেসের দু চোখে বিস্মিত প্রশংসা। তিনি ফিসফিস করে ওয়ালিককে বললেন, দিস ইজ রিচার্ড ম্যাকলিস্টার! আশ্চর্য, লোকটার চোখ সবদিকে আছে। রিয়ালি এ জিনিয়াস! লোকটি ঠিক জায়গায় আঙুল দেখিয়েছে। অথচ বেচারা নিজে কিছুতেই সুবিধে করতে পারছে না।
ওয়ালিককে যেন ম্যাকলিস্টার উৎসাহিত করতে পারেনি। সে তার আচ্ছন্নতার বাইরে আসতে পারেনি এখনও। মিসেস ওয়াইল্ডেভের পাশে আবার চোখ তুলে তাকাল সে।
.
ওয়াল্টারকে জগদ্দলে পৌঁছে দিয়ে ফিরছিল ওয়ালিক। এটা একটু বেশি দুঃসাহসের পরিচয় দিয়েছে সে। রাত্রি অনেক হয়েছে। কোথাও বিন্দুমাত্র আলো নেই। গারুলিয়া থেকে আসবার সময়েই কেউ কেউ আপত্তি করেছিল। দু-একজন সঙ্গে আসতে চেয়েছিল। নিদেন কোনও চেনা নেটিভ কোচোয়ান। এমনকী ওয়াল্টার গারুলিয়াতে থাকতেও রাজি হয়েছিল। যদিও তার দুশ্চিন্তা ছিল, ঠিক ভোরবেলা ফার্ডিনান্ড কারখানা চালাতে পারবে কি না। কিন্তু ওয়ালিক দমেনি। সে শুধু বাংলো থেকে তার পিস্তলটা নিয়ে এসেছিল। ওয়াল্টারকে তুলে বগি চালিয়ে দিয়েছিল।
ওয়াল্টারকে পৌঁছে দিয়ে, গাড়ি থেকে নামেনি ওয়ালিক। বিদায় নিয়ে, লাগাম টেনে আবার সঙ্গে সঙ্গে ফিরে চলেছে। বগির ডান দিকে একটি মাত্র টিমটিমে আলো আছে। সেই আলোয় কয়েক হাত দূরের জিনিসও কিছুই চোখে পড়ে না। কিন্তু সর্বচরাচরের এই গভীর অন্ধকারের মধ্যেও, অস্পষ্টভাবে যেন সবকিছুই দেখা যাচ্ছে। চারপাশে এত বড় বড় গাছের ভিড় না থাকলে, রাস্তাটা হয়তো পরিষ্কারই দেখা যেত। ঘোড়াটার বিপথে যাবার সম্ভাবনা কম। কারণ মোটামুটি এ রাস্তা ওর চেনা। অনেকবারই যাতায়াত করেছে। ওয়ালিকের বিশ্বাস, গারুলিয়া থেকে জগদ্দল পর্যন্ত সব নেটিভদেরই সে চেনে। যদিও নাম জানে না। একটু বেশি মেলামেশার দরুনই, এত রাত্রে একলা যেতে তার কোনও ভয় হয়নি। ভেবেছে, ভয়ের আছেই বা কী। একমাত্র ডাকাতেরাই লুণ্ঠন করতে আসতে পারে। কিন্তু কী লুণ্ঠন করবে ওয়ালিকের? কী আছে তার সঙ্গে?… তা ছাড়া, ওয়ালিকের আজ ঘরে ফিরে যেতে মন নেই। সারাদিন সে অনেক ঘুরেছে, প্রচুর মদ্যপান করেছে, সবই ঠিক। তবু তার সমস্ত স্নায়ু যেন উদ্যত ছুরির ফলার মতো শাণিত হয়ে রয়েছে। দেহে একটা ক্লান্তি অনুভূত হচ্ছে, কিন্তু ভিতরটা যেন জ্বলছে, থরথর করছে। চোখ বোজবার কোনও লক্ষণ নেই। নিদ্রার বিন্দুমাত্র সম্ভাবনা নেই চোখের পাতায়।
এই মধ্য রাত্রি অতিক্রান্ত অন্ধকারের নিদ্রিত নিরালায়, সমুদ্রের হাওয়া মাতাল হয়ে উঠেছে। গাছে গাছে শন শন্ শব্দ, মাথা দুলিয়ে দুলিয়ে লুটোপুটি করছে। জোনাকিগুলি হাওয়ার ঝাপটা সহ্য করতে পারছে না। এদিকে ওদিকে ছিটকে পড়ছে। আর অদ্ভুত একটা গন্ধ বাতাসে। মিষ্টি মদির গন্ধ কখনও তীব্র, কখনও হালকা মনে হচ্ছে। ওয়ালিক জানে, একরকম ফুলের গন্ধ। মার্চ এপ্রিল মে জুন, সমস্ত মাসগুলি ধরেই, এ দেশে সারারাত্রি ফুলের গন্ধ পাওয়া যায়। আগে বুঝতে পারত না, এখন সে বুঝতে পারে, এবং সে ভালও বাসে। এখানে সবকিছুতেই গন্ধ, ফুল ফলে লতায় পাতায়। এদেশে ফুলের বাহার নেই, গন্ধই আছে। যে ফুলে গন্ধ নেই, সে ফুলকে এদেশের লোকেরা ফুল বলে মানতে চায় না। এরা দর্শনেই তৃপ্ত নয়, ভিতরের অনুভূতি চায়। নিশ্বাসের মধ্য দিয়ে, গভীরে।
কিন্তু জ্বালালে কুকুরগুলি। প্রায় দল বেঁধে, চিৎকার করতে করতে, সঙ্গে সঙ্গে চলেছে। আসবার সময়েও সারাটা পথ কান ঝালাপালা করেছে। এখনও করছে। মাঝে মাঝে, একটু বিরতি পাওয়া যাচ্ছে। আবার অন্ধকারের ভিতর থেকে ছুটে আসছে। বোঝা যাচ্ছে, গৃহস্থদের বাড়ির কাছাকাছিই ওদের হামলাটা বেশি হচ্ছে। নিজের সীমানাটা পেরিয়ে গেলেই চুপ করে যাচ্ছে। কিন্তু ঘোড়াটা স্বস্তি পাচ্ছে না। অন্ধকারে এমনিতেই ওর গতি মন্থর। তার উপরে ক্ষিপ্ত কুকুরের পাল দেখে মাঝে মাঝে কিংকর্তব্যবিমূঢ় হয়ে পড়ছে। যদিও কুকুরগুলির কামড়াবার মতলব নেই মোটেই। রাত্রি বলেই একটু বেশি বাড়াবাড়ি করছে।
সহসা একটা ঝোপের কাছ থেকে, একটি টিমটিমে আলো বেরিয়ে এল রাস্তার ধারে। ময়লা চিমনি ঢাকা আলোটা, বাতাসের ঘায়ে মুহূর্তে মুহূর্তে যে মূৰ্ছা যাচ্ছে। সেই আলোয় অন্ধকার কিছুমাত্র দূর হয়নি। বরং একটা অস্পষ্ট অলৌকিকতাই যেন সৃষ্টি করেছে। সেই কুহকী আলোয় একটি অস্পষ্ট কালো মূর্তিও ভেসে উঠল। বিশাল চেহারার পুরুষমূর্তি, খালি গা। প্রায় কাছাকাছি এসে ওয়ালিক হাঁক দিল, কৌন হ্যায়?
জবাব পাওয়া গেল না।
আবার জিজ্ঞেস করল ওয়ালিক, তুম কৌন হ্যায়?
এবার জবাব এল, আদমি।
লাগামে টান দিয়ে বগি দাঁড় করাল ওয়ালিক। বলল, আদমি তো সবকোই হ্যায়। তুম এতনা রাত মে, বাহার মে ক্যায়া করতা?
পালটা প্রশ্ন এল, তুম ক্যায়া করতা সাব?
ওয়ালিকের ভ্রু কুঁচকে উঠল। সে তার দৃষ্টি তীক্ষ্ণ করল। না, লোকটার আক্রমণের কোনও উদ্যোগ নেই। কিন্তু কে? একটু যেন চেনা চেনা লাগছে। সে বলল, হম ঘর যাতা, শ্যামনগর। হম অলিক।
জবাব এল, হম এ গাঁওকে আদমি, আপনা কাম মে যাতা।
সেই মুহূর্তেই ওয়ালিক লখাইকে চিনতে পারল। এই সেই অদ্ভুত চরিত্রের বদরাগি লোকটা। সেই বারো বছর আগে, যাকে প্রথম দেখেছিল সে একটা হিন্দু মন্দির গৃহের চত্বরে। জুতো পায়ে দিয়ে সেখানে ঢুকেছিল বলে, লোকটা বুনো শুয়োরের মতো ওয়ালিককে তেড়ে এসেছিল। লোকটার নাম লখাই, সে জানে। আরও অনেকবার একে দেখেছে সে। এ লোকটা এক ধরনের ইনসেন। নেটিভদের সঙ্গে কথাবার্তা বলে সে জেনেছে, এ এক রকমের কিংবদন্তির মানুষ। লোকটির নাকি মৃত্যু হয়েছিল, দেবীর দয়ায় আবার বেঁচে উঠেছে, নেটিভদের এই রকম বিশ্বাস। স্বভাবতই একে ঘিরে নানান সংস্কারের সৃষ্টি হয়েছে, সবাই একে ভিন্ন চোখে দেখে। তবে সচরাচর এরকম দীর্ঘ বলশালী দেহ এ অঞ্চলে বিশেষ চোখে পড়ে না। লোকটাকে কারখানার কাজে লাগানো যেত। কিন্তু রাজি নয়।
ওয়ালিক অনুভব করে, লখাই তার দিকেই তাকিয়ে রয়েছে। সে ডান দিকের লাগামে ঈষৎ টান দিয়ে, একটু সরে গিয়ে, এগিয়ে গেল। মুখ ফিরিয়ে দেখল, সেই মুহূর্তেও লোকটা দাঁড়িয়ে দেখছিল। এবার উত্তর দিকে ফিরে চলতে আরম্ভ করল।
ওয়ালিক মনে মনে বলল, পাগল।
পরমুহূর্তেই শ্লেষ বিষঃ হেসে মনে মনে বলল, পাগল। পাগল কে নয় হে জর্জ ওয়ালিক! আমি নই? কার মনের কোথায় কী গোলযোগ আছে, আমরা তার কতটুকু খবর রাখি। আমরা নিজেদের সম্পর্কে বা কতটুকু অবহিত আছি। আজ সারাটাদিন যেভাবে কেটেছে, সেটাও তো এখন পাগলামি বলেই মনে হচ্ছে। যাদের সঙ্গে কেটেছে, সকলের মধ্যেই এক এক ধরনের পাগলামি ছিল। সম্ভবত এই সব পাগলামির বেগেই মানুষ চলেছে।…কিন্তু কোথায়, কোথায় চলেছে সব!
শনশন শব্দে গাছপালাগুলি মাতালের মত টলছে। বাতাসে ঝড়ের বেগ। দীর্ঘদিন বৃষ্টির অভাবে ধুলো জমেছে। ধুলো উড়ছে, চোখে এসে ছিটকে লাগছে। শুকনো পাতা গুঁড়িয়ে যাচ্ছে চাকার তলায়। ডান দিকে আতপুরের রাজবাড়ির ইমারত। দু-একটি স্তিমিত আলো দেখা যায় মাত্র। অনিয়মিত তালে, মাঝে মাঝে সরু শব্দে ঘণ্টা বেজে উঠছে। রাজাদের হাতির গলায় ঘন্টা বাজছে, জানে ওয়ালিক। হয়তো বাতাসেই দুলছে ঘণ্টা, কিংবা দেহের নানান অঙ্গে পোকামাকড় তাড়াবার জন্যে শুড় দোলাচ্ছে, তাই ঘণ্টা বেজে উঠছে।
কিন্তু ওয়ালিকের ভিতর থেকে সহসা একটি দীর্ঘশ্বাস উঠল। সে অস্ফুটে ডেকে উঠল, হিলডা, হিল, এই ঘোর একাকিত্ব আর সহ্য করতে পারি না।
ওয়ালিক লাগাম হাতে নিয়ে, আসনের উপর এলিয়ে পড়ল। দূর থেকে চৌকিদারের চিৎকার ভেসে এল।

৪৫.
লখাই চলেছে। লণ্ঠনের কড়া ধরা মুঠিটা তার তখনও অস্বাভাবিক শক্ত হয়ে আছে। কঠিন চোয়াল, নিষ্ঠুর দৃষ্টি, এবং সব মিলিয়ে যেন একটা ভীষণ উত্তেজনার ঘোর তাকে আচ্ছন্ন করে রয়েছে। নিজেকে অত্যন্ত কষ্ট করে সে সামলেছে। এই গভীর রাত্রে, একলা সাহেবকে দেখে, তার বুকের ভিতর দামামা বেজে উঠেছিল। বিগত জীবনের এক পুঞ্জীভূত প্রতিশোধের আগুন জ্বলে উঠেছিল তার মনে। শিকার সামনে পড়ে যাওয়া বাঘের মতো, হিংস্র আক্রমণের উদ্দেশে শক্ত হয়ে উঠেছিল সর্বাঙ্গ। দিশেহারা প্রাণে একটা শুভকর্মে এই রাত্রে ছুটে বেরিয়েছে সে। এ সময়ে গোরাসায়েব দর্শন একটা অশুভ প্রতাঁকের মতোই মনে হয়েছিল তার। আরও বিশেষ করে তাই সেই মুহূর্তেই, অশুভ মূর্তির উপরে ঝাঁপিয়ে পড়ার জন্যে, গুপ্তঘাতকের মতো ভয়ংকর হয়ে উঠেছিল সে।
কিন্তু ওয়ালিকের গলায় কোনও উস্কানির সুর ছিল না। এবং হীরার মুখখানি সহসা চোখের সামনে ভেসে উঠেছিল। হীরার জন্যেই বেরিয়েছে সে। হীরার গা এখনও জ্বরে ফুটছে, চোখ ও সর্বাঙ্গ রক্তবর্ণ। থেকে থেকে গেঁচুনি হচ্ছে, ভুল বকছে, কেঁপে কেঁপে উঠছে। সবাই বলেছে, বৈদ্যে কী করবে। এ তো যেমন তেমন রোগ নয়, এ ব্ৰহ্মশাপ!
যখন মানুষ ভয়ে অসহায় হয়, রাত্রির অন্ধকার তখন তাকে আরও দুর্বল করে। লখাই শেষ পর্যন্ত ভেঙে পড়ল। কালী বলেছে, ওগো ঠারপো, ভাটপাড়ায় যাও সেই ঠাকুরের কাছে গিয়ে হাত জোড় করো, স্তব করো, বলল, শান্ত হও, অবুঝ ছেলেটার প্রাণ ফিরিয়ে দাও।
লখাই তাই চলেছে। জীবনকৃষ্ণ ভট্টাচার্যের বাড়ি চলেছে, জোড় হাতে স্তব করতে। ছেলেমানুষের এমন লঘুপাপে এত গুরুদণ্ড দিয়ো না।
লখাই অসহায় প্রাণের বেগে ছুটেছে। হীরালালের মুখ মনে পড়ে গেল, তাই হিংস্র আক্রমণের উত্তেজনা তার থমকে গেল। না, এখন কিছু নয়, এখন শুধু হীরার প্রাণ ফিরে চাই। হীরার প্রাণ! হয়তো ঠাকুর এত রাত্রে দেখা দেবে না, বাড়ির অর্গল বন্ধ। ডাকলেও কেউ সাড়া দেবে না। কিন্তু যতক্ষণই বসে থাকতে হোক, বসে থাকবে লখাই। ঠাকুরের দর্শন না পাওয়া পর্যন্ত অপেক্ষা করবে। জবাব নিয়ে ফিরতে হবে।
যেন দক্ষিণা হাওয়ার বেগ ছুটিয়ে নিয়ে চলল লখাইকে। বাতিটা বারেবারেই নিভু নিভু করে। এই বাতির আলোয় পথের কিছুই দেখা যায় না। একটা অবলম্বন মাত্র। অন্ধকার নিশীথের বুকে একটা চিহ্ন শুধু।
দেখতে দেখতে কাঁকিনাড়া চলে এল সে। দূর থেকেই চোখে পড়ে গলায় দড়ের কারখানার নানান চিহ্ন। গলায় দড়ের কারখানা (জার্ডিন-স্কিনারের চটকল) একটা বড় সম্পন্ন গ্রামের অনেকখানি গ্রাস করেছে। বাকিটা এখনও আছে, কিন্তু থাকছে না। অধিকাংশই ভাটপাড়ায় গিয়ে বসতবাড়ি করছে। কাঁকিনাড়ায় ঠাকুরদের (ভট্টাচার্যদের) বাসই বেশি ছিল, তাদেরই আধিপত্য ছিল। এখন ভাটপাড়া ক্রমে ঘিঞ্জি গ্রামে পরিণত হচ্ছে। কাঁকিনাড়ায় এত বাইরের লোক এসে জুটছে, এত রকমের লোক, গ্রাম সেখানে থাকতে পারে না। কারখানার ভিড়, কাজ ও ব্যস্ততার মধ্যে এক দণ্ডের শান্তি নেই, তাই মানুষ এখানে সংসার পরিজন মন্দির স্নান আহ্নিক, এই সব প্রাত্যহিকতা নিয়ে বাস করতে পারে না। লখাই দেখতে পাচ্ছে, এত রাত্রেও কারখানার আশেপাশে আলো চলাফেরা করছে। মানুষের গলার স্বর শোনা যাচ্ছে। এতবড় কারখানা এ অঞ্চলে এখনও আর একটাও হয়নি। এমন বিরাট ইমারত, এত বিশাল গুদামঘর, তার সঙ্গে, গঙ্গার ধার জুড়ে সাহেবদের বাংলো। যেন একটা প্রকাণ্ড যজ্ঞ চলছে, এখনও দিন রাত্রি এখানে মানুষ ব্যস্ত। ওরাই রাজা, ওদের সবকিছুই প্রকাণ্ড আর বিশাল।
কিন্তু হীরা…হীরালাল। চোখ ফিরিয়ে নিয়ে লখাই ছোটে। যা কিছু দ্বিধা দ্বন্দ্ব রাগ ক্ষোভ বিশ্বাস, সকল কিছুই পিছনে ফেলে ছুটেছে ধৃতরাষ্ট্র। আগে পুত্র, তারপরে আর সব।..ফাঁকা পেরিয়ে ক্রমেই ভাটপাড়ার মধ্যে এসে পড়ল লখাই। অন্ধকার যেন নিবিড়তর হল। বনমালী ঠাকুরের বাড়ি অনেকবার এসেছে সে। জীবনঠাকুরের বাড়িও চেনে।
দুই পাশেই বাড়ি, ঘন বসতি, শিব মন্দির, তার মধ্যে সরু কাঁচা রাস্তা দিয়ে এগিয়ে গেল লখাই। জীবনঠাকুরের বাড়ির সামনে এসে দাঁড়াল। কোনও পাঁচিলের বেষ্টনী নেই। সামনেই গুটি তিন-চারেক নারকেল গাছ, ছোট একটা শিব মন্দির। একটি কিশোর দেবদারু আর বেল গাছ সামনের জমিতে। তার মাঝখান দিয়ে গৃহাঙ্গনের পথ। সামনের বারান্দায় আলো জ্বলছে টিমটিম করে। পাকা বারান্দা, কিন্তু বাড়িটা পুরোপুরি পাকা নয়। ছাদ তোলা পাকা ঘরের পাশেই, গোলপাতার ছাউনি দেওয়া ঘরও রয়েছে। ঠাকুর এখনও পুরোটা পাকা করে তুলতে পারেনি।
কিন্তু এত রাত্রে আলো জ্বলছে কেন? টিমটিম আলোয় মানুষের ছায়াও দেখা যায় বারান্দায়। আর কয়েক পা এগিয়েই, লখাই চিনতে পারে, জীবনঠাকুর বসে আছেন। পা ছড়িয়ে ঘরের দেয়ালে হেলান দিয়ে, এলিয়ে পড়ে বসে আছেন। খালি গা, কাপড় হাঁটুর উপর উঠে আছে। লখাইয়ের দিকেই তাকিয়ে আছেন, কিন্তু যেন বাহ্যজ্ঞান নেই। দৃষ্টিতে শূন্যতা। যেন শোকে দুঃখে মুহ্যমান, আত্মহারা। পাশেই ঠাকুরানি। অবিন্যস্ত লালপাড় শাড়ি, হাতে শাঁখা আর নোয়া। কালী বউঠানের বয়সি হবেন। পায়ে আলতা। গলায় সোনার মোটা বিছাহার। কানে মাকড়ি, অল্প আলোয় চিকচিক করছে। ঠাকুরের ঘন সান্নিধ্যে বসে, স্বামীরই মুখের দিকে তাকিয়ে ছিলেন। হঠাৎ খালি গা লণ্ঠন হাতে লখাইকে দেখে চমকে উঠলেন। আঁচল টেনে বিন্যস্ত হলেন, ঘোমটা একটু টানলেন। ভয়ে ও বিস্ময়ে ভ্রুকুটি করে দ্রুত স্বামীর দিকে মুখ ফেরালেন। অস্ফুট গলা শোনা গেল, কে এসেছে!
জীবনকৃষ্ণ তাকিয়েই ছিলেন। সহসা তাঁর মুখে কোনও কথা ফুটল না। যেন এখনও সংবিৎ ফিরে পাননি। কিন্তু তাঁর গভীর আচ্ছন্নতা থেকে যেন, চোখে চেতনার আভাস ফুটে উঠতে লাগল।
লখাই বারান্দা স্পর্শ করল না। সিঁড়িতে উঠল না। স্পর্শ করতে নেই। এতখানি চলে আসাও উচিত হয়েছে কি না, জানে না। এটা বৈদিক ভট্টাচার্যের বাড়ি ও প্রাঙ্গণ। লখাই বাগদি। সে ঘাস জমির উপরে লণ্ঠন রেখে, আভূমি প্রণত হয়ে ভেঙে পড়ল। লখাইয়ের চোখের সামনে ছেলের জ্বরতপ্ত অপ্রকৃতিস্থ মূর্তি ও ঠাকুরের এই ভাবলেশহীন নিশ্চল মূর্তি, দুই-ই ভেসে উঠল। আর মনটা নতুনতর ভয় ও শঙ্কায় ভরে উঠল, অশুভ চিন্তায় আরও অসহায় হয়ে উঠল। তার মনে হল, ঠাকুরের মুখ কঠিন, নিদ্রাহীন প্রাণের ভিতরে হীরার প্রাণহরণের মন্ত্র হানছে। সে আর্তস্বরে বলে উঠল, ঠাকুরমশায়, দেবতা, শান্ত হন গো মশায়, আমার অবুঝ ছেলেটাকে ফিরিয়ে দিন।
ঠাকুরানি আবার বলে উঠলেন, এ কে, এ কে এসেছে গো?
ঘরের দরজা খোলা ছিল। চব্বিশ-পঁচিশ বছরের একজন যুবক খালি গায়ে বেরিয়ে এল। তার বুকের উপর এলানো মোটা উপবীত। আচমকা ঘুম ভাঙা চোখে বিস্ময়। জীবনকৃষ্ণ ভট্টাচার্যের ছেলে। বাড়ির সকলেই জগদ্দলের সব ঘটনা শুনেছে। এ বাড়িতে আজ শোকেরই অবস্থা। সেই সঙ্গে একটা শঙ্কাও বটে, জীবনকৃষ্ণ না একেবারে অপ্রকৃতিস্থ হয়ে যান। তাঁর মস্তিষ্কের ভারসাম্য না চিরদিনের জন্যেই হারিয়ে যায়। তাঁকে যখন চক্রবর্তী বাড়িতে পৌঁছে দিয়েছিলেন, তখন সেই অপমানস্তব্ধ মূর্তি দেখে মৃত্যুশোকের গাম্ভীর্য নেমে এসেছিল। তিনি একটি কথাও বলেননি। যা বলবার চক্রবর্তীই বলেছিলেন। সবাই ভট্টাচার্যকে ঘিরে এসেছিল। তিনি সরে গিয়ে একলা বসেছিলেন। তিনি একাহারী। কিন্তু গত রাত্রে অন্ন গ্রহণ করেননি। বাড়ির আর সকলেই খেয়েছে, তাঁর স্ত্রী স্বামীর সঙ্গেই উপবাস রয়েছেন। ভট্টাচার্য যথাবিহিত সান্ধ্য আহ্নিক করেছেন, স্ত্রী কাছে কাছেই থেকেছেন। তারপর সেই যে বাইরে এসে বসেছেন, রাত্রির শেষ যাম চলেছে, এখনও ওঠেননি। একভাবেই বসে আছেন। ছেলে এসে বলেছিল, ভেতরে শোবেন চলুন। মাথা নেড়ে, হাতের ইশারায় তাদের শুতে যেতে বলেছেন। স্ত্রীকে বলেননি। সবাই শুতে যাবার পর, স্ত্রীর হাতটি ধরে বসে ছিলেন। চোখের কোণ বেয়ে জল পড়েছিল। স্বামীর চোখের জল দেখে গৃহিণীর চোখেও জল এসেছিল। তবু তিনি স্বামীর চোখের জল মুছিয়ে দিয়ে বলেছিলেন, আপনার এত দুঃখ পাবার কী আছে? আপনার ধর্ম তো কেউ নষ্ট করতে পারেনি।
কিন্তু জীবনকৃষ্ণ তখন সে কথা ভাবছিলেন না। ধর্মকে তো তিনি কারুর হাতে গচ্ছিত রাখেননি। বারেবারেই কেবল মনে হচ্ছিল, তাঁর অনেক অহঙ্কার যেন আজ চুর্ণবিচূর্ণ হয়ে গিয়েছে। এবং ক্রমেই একটা অপরিসীম লজ্জা ও আত্মধিক্কার তাঁকে গ্রাস করছিল। পূর্বাপর সমস্ত ঘটনা যতই ভাবছিলেন, ততই যেন মরমে মরে যাচ্ছিলেন। ক্রোধ চণ্ডাল। তিনি অত্যন্ত তীব্রভাবে অনুভব করছিলেন, ক্রোধই তাঁর সকল অপমানের কারণ। আর সে ক্ৰোধ কতগুলি মিথ্যা অহঙ্কার ও বিশ্বাসজাত। অবাধ্য ছেলেটার উপর তিনি অমন রুদ্র হয়েছিলেন কেন? ওয়াল্টারদের খাবার আসরে বিচারপ্রার্থীই বা হয়েছিলেন কেন? আঃ আঃ, ছি ছি ছি, কেন তিনি অমন হিতাহিত জ্ঞানশূন্য হয়ে গিয়েছিলেন! জ্ঞানই তো শুদ্ধ। তবে তিনি কীসের জন্যে অমন উগ্রমূর্তি ধারণ করেছিলেন। ব্রহ্মতেজের অলৌকিকতা কি তাঁর সকল জ্ঞানকে আচ্ছন্ন করেছিল?
স্ত্রীর কথার কোনও জবাব দেননি। তিনি এই সব ভাবছিলেন। এবং এই সব চিন্তার গ্লানির গভীরেই তিনি ডুবে ছিলেন। আর সেই সঙ্গেই, এই ঘটনার সঙ্গে জীবনের ভবিষ্যৎ রূপকে দেখতে চাইছিলেন। স্মৃতির পাঠ নিয়েছেন, তিনি স্মার্ত। কিন্তু মহাকালের রূপ ভিন্নতর। টোলে অধ্যাপনা করে যে ছেলেদের ঠিকমতো মানুষ করতে পারবেন, কন্যা দুটিকে উপযুক্তভাবে পাত্রস্থ করতে পারবেন, এমন মনে হয় না। এই বসতবাটি আছে, আর জমিজমা নেই, যার থেকে আয় হতে পারে। চাকরিটি সম্বল। বড় ছেলেটি গরিফায়, বেরি কোম্পানির চটকলে একটি কাজ পেয়েছে, সংসারে তা ঈষৎ স্বাচ্ছন্দ্য এনেছে বটে, দায়িত্ব নেবার মতো কিছু নয়।
এই সব অতি রূঢ় বর্তমান বাস্তবের সঙ্গে তিনি আজকের ঘটনাকে মিলিয়ে নিচ্ছিলেন। ভাবছিলেন, কোন পরিণতির দিকে তাঁকে টেনে নিয়ে যেতে পারে। মহাকালের কাছে নতিস্বীকার করে, আবার তিনি জগদ্দলে ফিরে যাবেন কী করে। আবার গিয়ে সসম্মানে সেই তেসুতিকলের গোলপাতা ছাওয়া অফিসঘরের বড়বাবুর চেয়ারে বসবেন কেমন করে।
এই সব বাস্তব চিন্তার নানান তীক্ষ্ণ কাঁটা তাঁর সংস্কারসমূহে বিদ্ধ করছিল। যত বিদ্ধ করছিল, ততই যেন তিনি ঘোর অসহায়তার মধ্যে ডুবে যাচ্ছিলেন। ক্ষুধা নিদ্রা, কিছুই তাঁকে কাতর করতে পারছিল না। এমনি সময় লখাই এল। বারান্দার সামনে গাছপালার আঁধার আঁধার ছায়ায়, খালি গা প্রকাণ্ড চেহারা, লণ্ঠন হাতে মূর্তি দেখে, তিনি যেন কী এক দৈব দর্শনের বিস্ময়ে স্তব্ধ হয়ে গিয়েছিলেন। অথচ যেন কিছুই বুঝতে পারছিলেন না। ঠিক কিছু দেখেছেন কিনা, সেটাও বিশ্বাস করে উঠতে পারছিলেন না। গৃহিণীর গলার স্বর কানে যেতে, ওঁর বদ্ধ চেতনার স্রোতের মুখ খুলেছিল। তিনি তাকিয়েছিলেন, এবং শুনেছিলেন লখাইয়ের আর্তস্বর, ঠাকুরমশায়, দেবতা, শান্ত হন গো মশায়, আমার অবুঝ ছেলেটাকে ফিরিয়ে দিন।
লখাই আবার বলে উঠল, আমার প্রাণ নিন গো ঠাকুরমশায়, ওকে ফিরিয়ে দিন। ও আমার অবুঝ ছেলে, ছেলেমানুষ, তায় সায়েব ন্যাওটো, ওর দোষ নাই।
জীবনকৃষ্ণের চেতনায় প্রশ্ন ফুটে উঠল, কে ও? কার প্রাণ ভিক্ষা চায়, কার কাছে? এই গভীর রাত্রের অন্ধকারে, আবার কী নতুন পরীক্ষা এসে উপস্থিত হল? আবার কী নতুন ঘটনা দৈব তার ঝুলি থেকে প্রকাশ করতে চাইছে? যেন কোন সুদুর পারাবার থেকে জীবনকৃষ্ণের গলা ভেসে এল, কে তোমায় ছেলে?
হীরা, হীরালাল।
হীরা, হীরা! নামটা শোনা শোনা, চেনা চেনা লাগছে। একটু মূর্তিও যেন ভেসে উঠছে চোখের সামনে। ফরসা, একহারা শক্ত পেটানো শরীর আট-দশ বছরের ছেলে, তেসুতি কলের অফিসঘরের বারান্দায় বাঁশের খুঁটি ধরে পাক খাচ্ছে, জীবনকৃষ্ণ দেখতে পেলেন। আর চকিত মুহূর্তের জন্যে ব্রাহ্মণের সুদূর আচ্ছন্ন চোখে চণ্ডালের অগ্নিস্ফুলিঙ্গ ঝিলিক দিয়ে উঠল। এবং পরমুহূর্তেই চমকে উঠলেন। মনে মনে শঙ্কিত ধিক্কারে বলে উঠলেন, আবার, আবার!
জীবনকৃষ্ণের স্ত্রী ও ছেলে বিস্মিত চোখে যেন এক রহস্যময় ঘটনা দেখতে লাগলেন। কেউ কিছু বুঝতে পারছেন না।
জীবনকৃষ্ণ বললেন, তুমি কে?
ঠাকুরের এই আচ্ছন্নতা, এই অচেতনভাবের প্রশ্ন, লখাইকে আরও বেশি উদ্বিগ্ন উৎকণ্ঠিত করে তুলল। তার মনে হল, ঠাকুর এই বাহ্যজগতে নেই। ভিন্ন জগতে যেখানে মানুষের দৃষ্টি যায় না, যেখানে মানুষের জীবনমরণের হিসাব চলেছে, সেখান থেকে কথা বলছেন। সে ব্যাকুল উৎকণ্ঠায় বলল, আমি তার বাপ ঠাকুরমশায়, আমি লখাই, লখাই বাগদি।
লখাই বাগদি! সেনপাড়ার লখাই বাগদি। হীরার বাবা। চেতনা স্বচ্ছ হয়ে এল জীবনকৃষ্ণের। জিজ্ঞেস করলেন, কী হয়েছে তোমার ছেলের? ঠাকুর তাকে পরীক্ষা করছেন? লখাই আর্ত গলায় চিৎকার করে বলল, আপনার কোপ লেগেছে গো ঠাকুরমশায়, আপনি তো সবই জানেন। আপনার কোপ লেগেছে, তেসুতি কল থেকে ফিরে গিয়ে আর তার জ্ঞান হয়নি। গা আগুন, রক্ত বণনো, কাটা পাঁটার মতন ছটফট করছে। খ্যাপা খ্যাপা চোখে তাকায়, মানুষ চিনতে পারে না, বেভুল বকছে। আপনার কোপে ঠাকুরমশায়, সেনপাড়ার সবাই বলছে, তাই ছুটে এসেছি। ছেলেমানুষকে ক্ষমা করেন ঠাকুর, প্রাণে মারবেন না। সে অবুঝ, আপনার কোধের যুগ্যি নয়।
যেমন করে দেবদেবীর থানে হত্যে দেয়, লখাই তেমনি করে উপুড় হয়ে পড়ে বলতে লাগল। এখন তার পরিপূর্ণ বিশ্বাস, ঠাকুরের হাতেই হীরার প্রাণ। তাই তার চোখ ফেটে জল এসে পড়েছে। আর জীবনকৃষ্ণ যেন নতুনতর বিস্ময়ের ঘোরে আবার আচ্ছন্ন হয়ে গেলেন। তেসুতি কল থেকে ফিরে আর জ্ঞান হয়নি ছেলেটার! গা আগুন, রক্তবর্ণ, কাটা পাঠাঁর মতো ছটফট করছে? আমার কোপে? আমার কোপে? সেনপাড়ার সবাই বলছে, আমার কোপে! ব্রাহ্মণের কোপে! আমি ব্রাহ্মণ! আমি ব্রাহ্মণ! আমার কোপে ছেলে মরে যায়।
সহসা জীবনকৃষ্ণের চোখ ফেটে জল এসে পড়ল। হে কালেশ্বর। হে কালেশ্বর, এ কী বিচিত্র তোমার রহস্য! এ কী নিষ্করুণ তোমার বিদ্রূপ!
কিন্তু জীবনকৃষ্ণের স্ত্রী স্বামীর মুখের দিকে তাকালেন না। স্বামীর অপমানের ব্যথা ও শোকের মধ্যে সহসা তাঁর তীব্র প্রতিশোধের বহ্নি জ্বলে উঠল। বলে উঠলেন, সে তা হলে তোমারই ছেলে?
লখাই বলে উঠল, হ্যাঁ, মা ঠাকরুন, হ্যাঁ, ঠাকুরকে বিষ ফিরিয়ে নিতে বলেন।
জীবনকৃষ্ণের ছেলের চোখেও মায়ের মতোই বিদ্বেষের আগুন। সে বলে উঠল, মরণ পাখা যার গজিয়ে উঠেছে, তাকে বাঁচাবে কেমন করে?
জীবনকৃষ্ণ যেন আর্তস্বরে ধমকে উঠলেন, চুপ, চুপ করো তোমরা, এ সব কী বলছ। ছি!
নিজেরই কাপড়ের অংশ দিয়ে চোখের জল মুছে, তাড়াতাড়ি উঠে বসলেন জীবনকৃষ্ণ। লখাইকে বললেন, উঠে বসো বাবা, উঠো বসো। ছেলের অবস্থা যা যা বললে, এ সবই ঠিক তো?
-ছেলের মরণ নিয়ে কি কেউ মিছে কথা বলে ঠাকুর?
-না না, মিথ্যের জন্যে বলছি না, অবস্থার কথা জিজ্ঞেস করছি। তোমার বসবার সময় নেই বাবা, তাড়াতাড়ি ওঠো, তাড়াতাড়ি ওঠো।
জীবনকৃষ্ণ অস্থির ব্যাকুল হয়ে উঠলেন। বারান্দা থেকে তাড়াতাড়ি নেমে এসে বললেন, ছুটে যাও তাড়াতাড়ি কাঁকড়ায়, কুঞ্জ রায় কবরেজকে গিয়ে সব লক্ষণ বলে। তাকে নিয়ে যাও। কুঞ্জকে গিয়ে বলল, আমি বলেছি তাকে যেতে। আমার নাম করে বলবে। ওষুধ দিয়ে সে যেন তোমার ছেলের জ্ঞান ফিরে না আসা পর্যন্ত থাকে, তারপরে যেন আমার কাছে আসে। যা বাবা যা আর দেরি করিস না।
লখাই কয়েক মুহূর্তের জন্য হতভম্ব হয়ে যায়। ঠোঁট নড়ে, কিন্তু কথা বলতে পারে না। তারপরে হঠাৎ বাতিটা নিয়ে উঠে দাঁড়িয়ে বলল, বাঁচবে তো ঠাকুরমশায়?
–বাঁচবে বাঁচবে, তুমি তাড়াতাড়ি যাও।
বলেই হঠাৎ হাত তুলে বললেন, দাঁড়াও দাঁড়াও, একটু দাঁড়াও, আমি এখুনি আসছি।
বলে দ্রুত পায়ে বাড়ির মধ্যে গেলেন। অন্ধকার ঘরের মধ্য দিয়ে, সিঁড়ি বেয়ে উপরে উঠলেন। ঠাকুরঘরের দরজা খুললেন। অতি স্তিমিত একটি প্রদীপ জ্বলছে। ফুল বেলপাতা ধূপ আর প্রদীপের তেলের গন্ধ ঘরের মধ্যে। দেবতার আসনে কালো পাথরের শিবলিঙ্গ। জীবনকৃষ্ণ মাথা ঠেকিয়ে প্রণাম করলেন। বললেন, অন্যায় অনেক করেছি, তার জন্যে যা শাস্তি হয় দিও, কিন্তু এই মিথ্যে দুর্নামের হাত থেকে বাঁচাও, দোহাই দোহাই!
দুহাতে চোখ মুছে, ঘরের এক কোণ থেকে বের করলেন ছোট মাটির ভাঁড়। তামার কোষা থেকে চরণামৃত ঢাললেন তাতে। ফুল বেলপাতা তুলে নিলেন। আবার দরজা বন্ধ করে, নীচে নেমে এলেন তাড়াতাড়ি। মাটির ভাঁড় মাটিতে রেখে বললেন, এই চরণামৃত নিয়ে যাও, কুঞ্জ না বললে ছেলের মুখে দিও না, মাথায় চুঁইয়ে দিও। যাও, তাড়াতাড়ি চলে যাও। কুঞ্জ কবরেজকে নিয়ে যাও। আমার কথা তাকে বলবে।
লখাই তেমনি হতভম্ব বিস্ময়ে ও উৎকণ্ঠায় উচ্চারণ করল, যে আজ্ঞে।
বলে নত হয়ে মাটিতে কপাল ঠেকাল। জীবনকৃষ্ণের স্ত্রী ও ছেলের প্রতিও হাত তুলে গড় করে, চরণামৃতের ভাঁড় আর বাতি নিয়ে ছুটল।
জীবনকৃষ্ণ তাকিয়ে রইলেন লখাইয়ের অপসৃয়মাণ আলোর বিন্দুর দিকে। বাতাসের সেই উদ্দামতা আর নেই, সহসা যেন তার বেগ শিথিল হয়ে গিয়েছে। ঝিঁঝি ডাকের সঙ্গে, কোনও একটা পাখির সরু গলা করুণ সুরে বেজে চলেছে। জীবনকৃষ্ণ মনে মনে বলছেন, দোহাই হে কালেশ্বর, অনেক উপহাস করেছ, এবার এই মিথ্যা দুর্নামের পাপ থেকে বাঁচাও।
লখাইয়ের আলোর বিন্দু অদৃশ্য হল। জীবনকৃষ্ণ ফিরলেন। স্ত্রী ও ছেলে, দুজনেই তাঁর দিকে তাকিয়ে রয়েছে। জীবনকৃষ্ণ ছেলের উদ্দেশে বললেন, যাও শুতে যাও, বউমা একলা রয়েছেন। তোমাকেও রাত পোহালে আবার গরফেয় ছুটতে হবে।
ছেলে বিস্ময় করুণ চোখে পিতার দিকে তাকিয়েছিল। পিতার চোখের জল ও সমস্ত ব্যবহার তার কাছে রহস্যময় বোধ হচ্ছিল, সঠিক কিছু হৃদয়ঙ্গম করতে পারছিল না কিন্তু একটা ব্যথা অনুভব করছিল। সে বাড়ির মধ্যে চলে গেল।
জীবনকৃষ্ণ আবার এসে তাঁর স্ত্রীর কাছে বসলেন। গৃহিণী তাকিয়ে ছিলেন স্বামীর দিকেই। জীবনকৃষ্ণ স্ত্রীর দিকে চোখ তুলে দেখলেন। বললেন, বড় বউ, অহঙ্কারই পাপ। জীবন যারা দিতে পারে না, জীবন তারা নিতেও পারে না। এখন এই মিথ্যা অপবাদ থেকে বাঁচলে হয়। নইলে আমাকেও মরতে হবে।
স্ত্রী চমকে উঠে বললেন, ও কথা বলবেন না।
জীবনকৃষ্ণ বললেন, তার চেয়ে চলো, ঠাকুরের কাছে গিয়ে বসি, ছেলেটার প্রাণভিক্ষা করি গে!
–তাই চলুন।
স্ত্রী বাতি হাতে তুলে নিলেন। দুজনে বাড়ির মধ্যে চলে গেলেন। জীবনকৃষ্ণ কথা বলেছেন, স্বাভাবিক হয়েছেন, তাঁর স্ত্রী তাই ভাগ্য মানছিলেন।
.
লখাই কুঞ্জবিহারী রায় কবিরাজকে নিয়ে বাড়িতে এল। এসে ডাক দিল, বউঠান।
ঘরের ভিতর থেকেই আর্ত চিৎকার শোনা গেল কালীর, এসেছ, ওগো ঠারপো, শিগগির এসো, আর বুঝিন রাখা গেল না।
লখাই ভুলে গেল কবিরাজের কথা। উঠোনে বাতি বসিয়ে দিয়ে, চরণামৃতের ঘট নিয়ে ছুটে ঘরে গেল।
রাত্রি প্রায় শেষ। চৈত্রের ছোট রাত্রি পার হয়ে, ঊষা দেখা দিয়েছে। কুঞ্জবিহারী ঘরের দিকে তাকিয়ে চুপ করে রইলেন। কালো লোমশ শক্ত খাটো চওড়া শরীর কবিরাজ এক মুহূর্ত চিন্তামগ্ন হলেন। গায়ে উড়নি। চোখ দুটি আরক্ত। এমনিই লাল থাকে, অসময়ে ঘুম ভাঙায় আরও বেশি লাল এখন। কোঁচকানো চুল এই পঞ্চাশোর্ধ্বে একটিও পাকেনি। হাতে ওষুধের থলি। নাম করা কবিরাজ। নাড়ি দেখেই নাকি জীবনমৃত্যুর ভবিষ্যৎ বলতে পারেন। সেই কিংবদন্তির মতে, তাঁর নামেও শোনা যায়, অন্তঃপুরের অন্তরালবর্তিনীর মণিবন্ধে সুতো বেঁধে, আড়াল থেকে সেই সুতো ধরেই নাকি তিনি নাড়ি দেখতে পারেন, এবং চিকিৎসার বিধান দেন।
ঘরের দিকে তাকিয়ে তিনি দেখতে পেলেন, গুটিকয়েক ছায়া মাটির দেওয়ালে স্থির হয়ে রয়েছে। শুনলেন, লখাই ডাকছে, হীরা, হীরালাল, শোন বাবা, দ্যাখ ঠাকুরমশায় তোকে চুন্নামেত্ত দিয়েছেন, একটু খা, একটু খা।
কুঞ্জবিহারী ভ্রূ কোঁচকানো মুখখানি যেন সবসময়েই বিরক্তিপূর্ণ, গম্ভীর। তিনি আস্তে আস্তে ঘরের দরজায় গিয়ে দাঁড়ালেন। দেখলেন, পচা তেলের প্রদীপ জ্বলছে, ঘরে তার দুর্গন্ধ। ঘরের এক ধারে শ্যাম শুয়ে রয়েছে। আর একদিকে হীরা। লখাই আর কালী ছাড়া, পাড়ার আরও জনা দুয়েক ঘরের মধ্যে ছিল। কুঞ্জবিহারী হীরার দিকে তাকিয়ে দেখলেন। কালী তখন হীরার ঠোঁট ফাঁক করে চরণামৃত ঢালতে যাচ্ছিল।
কুঞ্জবিহারী গম্ভীর গলায় বললেন, কী দিচ্ছ ওটা?
কালী বলল, ঠাকুরের চন্নামেত্ত।
–থাক, এখন দিয়ো না। ওই ঘটিতে কী?
–জল, গঙ্গাজল।
দিয়েছ নাকি?
বড় যে তেষ্টা কবরেজ মশাই, ছেলে খালি জল জল করছে।
–থাক, আর দিয়ো না। বাতিটা এগিয়ে দাও, সরে যাও তোমরা।
সকলেই কুঞ্জবিহারীর দিকে তাকিয়েছিল। তাঁর আরক্ত চোখ, কালো শক্ত চওড়া শরীর ও গম্ভীর গলা সবাইকে তটস্থ করে তুলল। যেন সাক্ষাৎ কালান্তকের রূপ ধরে এসেছেন। কালী তাড়াতাড়ি বাতি এগিয়ে দিল। আসন পেতে দিল। কুঞ্জবিহারী আসনে বসলেন না। উটকো হয়ে বসে হীরার দিকে তাকালেন। তীক্ষ্ণ চোখে সর্বাঙ্গে বারেবারে চোখ বুলিয়ে, হাত তুলে নাড়ি দেখলেন। ঘাড় কাত করে, চোখ বুজে নাড়ি দেখতে লাগলেন। হঠাৎ তেসুতিকলের বাঁশি বেজে উঠল। হীরা চোখ খুলে তাকাল। শুকনো উত্তেজিত স্বরে বলে উঠল, কে?…তুই সর। এইটুকু বলেই আবার চোখ বুজল, আবার মাথা চালতে লাগল।
কুঞ্জবিহারী চোখ মেলে দেখছিলেন, হাত ধরে নাড়ি টিপে রেখেছিলেন। একটা শব্দ করলেন, হুঁ। আবার চোখ মুদে নাড়ি দেখতে লাগলেন ওই ভাবেই বললেন, কবার মাথা ধুয়ে দিয়েছ?
কালী বলল, কাল সন্ধের মধ্যে দুবার।
–এখন আবার ধোয়াও, অনেকক্ষণ ধরে ধোয়াও। কপালে জলপটি দাও, অনবরত বাতাস করো। কদিন পায়খানা করেনি?
কালী বলল, তা তো জানি না।
হুঁ।
কুঞ্জবিহারী চোখ খুললেন। কুটি আরক্ত চোখে দেওয়ালের দিকে কয়েক মুহূর্ত তাকিয়ে রইলেন। তারপর যেন দেওয়ালের দিকেই কাউকে বললেন, অষ্টাহ? না, বিষ প্রয়োগ করতে হবে, অনেক দূরে চলে গেছে।
কালীর দিকে ফিরে বললেন, খল আছে?
আছে।
মধু?
–আছে।
–নিয়ে এসো।
কালী হঠাৎ কেঁদে উঠে বলল, বাঁচবে তো কবরেজ মশাই?
কুঞ্জবিহারী হীরার হাত নামিয়ে দিয়ে বললেন, দেখা যাক। তবে মেলা প্যাচাল পেড়ো না এখানে। বলে কালো কুচকুচে থ্যাবড়া হাতটা হীরার রক্তাভ কপালে রাখলেন।
.
চৈত্র শেষ হয়ে গেল। গতকাল নীলের পূজা আর উপোস গিয়েছে। আজ চৈত্র সংক্রান্তি। আজ জলসংক্রান্তি, চড়ক পূজা, শিবের গাজন, ধর্মঘট ব্রত। আজ প্রায় সকাল থেকেই ঢাক বাজছে। গতকালও বেজেছে। গঙ্গার এপার ওপার দুইপারেই স্নানের ভিড়। কালও ছিল, আজও চলেছে।
কালীও স্নান করতে এসেছে। গতকালও এসেছিল। গলা অবধি জলে ডুবিয়ে দূর গঙ্গার দিকে তাকিয়ে রয়েছে। চোখে জলের ধারা। চৈত্র মাসও শেষ হয়ে গেল। এইবার কি কোনও আশা আছে? চৈত্রে আসা যাওয়া, দুই-ই গৃহস্থের বারণ। চৈত্র শেষ হয়ে গেল, এবার কি মধু আসবে? যম মধু, পেটের শত্রু!..
কিন্তু বেশি দেরি করার উপায় নেই কালীর। হীরাটার এখনও অন্নে পথ্য জোটেনি, জ্বরটা ছেড়েছে। আজ একটু মুগের ডালের জুস, একটু মিছরি, আর কুমড়োর ডাঁটা সেদ্ধ নুন দিয়ে মেখে দেবার কথা। কদিন ধরে কুঞ্জ কবরেজমশাই প্রায় রোজই এসেছেন। কিন্তু সবাই জানে, ওষুধ নিমিত্ত মাত্র। ভাটপাড়ার ঠাকুরের চরণামৃতই সার। ঠাকুরের দেওয়া ফুল বেলপাতা এখনও ঘরে আছে, চিরদিনই থাকবে! সেনপাড়া-জগদ্দলের সবাই জানে, সাক্ষাৎ মৃত্যুর হাত থেকেই হীরাকে ফিরিয়ে দিয়েছেন জীবনকৃষ্ণ। সবাই শুনেছে, মাঝরাত্রে তিনি জেগে বসে বাণের মন্ত্র পড়ছিলেন। লখাই গিয়ে হত্যা দিয়ে পড়ায়, দয়া হয়েছিল। নিজের হাতে অমৃত তুলে দিয়েছেন, ডাক দিয়ে দিয়েছেন।
কালী অনেকগুলি ডুব দেয় পর পর। জলের ঝাপটা দিয়ে দিয়ে চোখ ধোয়। পোড়া চোখের জলকে এত জল দিয়েও ধোয়া যায় না। আশেপাশে অনেক মেয়ে পুরুষেরা স্নান করছে। একটু দূরে, সেনবাড়ির ঘাটে ব্রাহ্মণ কায়স্থরা স্নান করছে।
আতপুরের রাজবাড়ি থেকে ঢাকের দগড় ভেসে আসছে। সেখানে শিব মন্দির, মন্দিরের সামনের মাঠে আজ চড়ক পূজার নৃত্যকৃত্য বাণ-ফোঁড়ার উৎসব। গোটা চৈত্রমাসের সন্ন্যাসের অবসান, সবাই গিয়ে সেখানে জুটছে। ফল ফুল দুধ মিষ্টি বেলপাতার ছড়াছড়ি। প্রতি বছরই একবার যায় কালী। আগে দল বেঁধে যেত, ইদানীং হীরার হাত ধরে একলা যাচ্ছিল। এবার তাও হবে না। হীরাটা সকাল থেকে কান পেতে ঢাকের বাজনা শুনছে। কালী তো জানে, ছেলেটার বুকের মধ্যে কী হচ্ছে! শ্যামকে রেখে দু-এক দণ্ডের জন্যে যাওয়া যায়। হীরাকে রেখে কি যাওয়া যায়। চড়ক যে তেতো লাগবে কালীর।
গতকালই অনেকে তারকেশ্বরে চলে গিয়েছে। কিংবা আরও দু-তিন দিন আগেই রওনা হয়ে গিয়েছে। এখানকার গাজনের সন্ন্যাসীর ধ্বনিই যে তাই, জয় বাবা তারকেঘেরো লাগি।.. কেউ কেউ উঁচড়োর ষাঁড়ের তলাতেও গিয়েছে। শিবের থানের অভাব নেই।
চৈত্র মাসে একদিনও বৃষ্টি হয়নি, বছরের শেষ দিনে সে কথা অনেকে বলাবলি করছে। চৈতে খরো খরো, বোশেখে ঝড় পাথর। পাথর বৃষ্টি না হোক, অগ্নিবৃষ্টি হবে বটে। আর যদি হয় চৈতে বিষ্টি, তবে হয় ধানের ছিষ্টি। চৈত্র মাসে বৃষ্টি সুলক্ষণ। কিন্তু কুয়াশা তার থেকে খারাপ, চৈতে কুয়ো, ভাদরে বাণ, নরমুণ্ডু গড়াগড়ি যান। তা অন্তত দু-তিন দিন ভোরবেলার দিকে কুয়াশা দেখা গিয়েছে। আগামীকাল নতুন বছর পড়বে, লক্ষণ ভাল নয়। এখন বৈশাখের ভরসা।
জল ছেড়ে উঠে আসে কালী। মনটা আবার হীরার জন্য ব্যস্ত হয়ে ওঠে। ওর বাপ তো বাড়ি নেই, মাঠের বাঁশঝাড়ে গিয়েছে। সারা মাসে খেয়াল ছিল না, আজ চড়কের দিন গিয়েছে ঝাড়ে মাটি দিতে। ফাল্গুনে আগুন আর চৈত্রে মাটি দিলে, বাঁশঝাড়ের দ্বিগুণ গতর হয়। লখাই বেরিয়েছে। দোষই বা কী। পনেরো-ষোলটা দিন তো গেল ছেলেকে নিয়ে। শ্যাম তা থেকেও না থাকার মতো। ছেলেটা একলা রয়েছে। চারদিকে ধিতিং তিতিং নাচ, ঢাক বাজছে নাই কুড়কুড় নাই কুড়কুড়, মন পুড়ছে ছেলেটার। তবে, কী জানি কেন, ছেলেটা বড় চুপচাপ হয়ে গিয়েছে। যেন চুপচাপ শুয়ে বসে কী ভাবে। অবিশ্যি কথা বলবেই বা কী। গলায় কি স্বর আছে? কথা বলবার শক্তিটুকুও নিংড়ে নিয়েছে।
বড় সড়কে পা দিয়ে কালী দেখল, তেসুতিকলের পাগলা সায়েব চলেছে আতপুরের দিকে। সঙ্গে ভূতো বোস, আরও দু-একজন। ওয়াল্টার চলেছে রাজবাড়ির চড়কতলায়। গতকাল থেকে কারখানা বন্ধ। শ্রমিক মেয়েপুরুষেরা সব বেপাত্তা। নেটিভদের এই চরিত্রটাই বোঝা ভার। একটা কিছু পুজো পার্বণ লাগল তো, সব একযোগে কামাই। তাও একদিন যাও। তা নয়। আজ দুদিন হল, বেশির ভাগ লোকেরই দেখা নেই। কাল থেকে হয়তো কেউ কেউ আসবে, কিন্তু পুরোপুরি জের কাটতে সাতদিন। বাড়ি বাড়ি আর অনুষ্ঠানের স্থানে গিয়ে তাড়া দিলে যদি কিছু কাজ হয়। তাই চলেছে ওয়াল্টার। ভূতো বোস হাত পা নেড়ে বলতে বলতে চলেছে, অল বেলাডি কাউ সার। আপকো যেই দেখে গা, ভাগ যায়েগা।
কালী মনে মনে বলল, না, চড়কের দিনও তোমার সায়েবের কল চালাবে গিয়ে।
যতই বেলা বাড়তে লাগল, ততই ঢাকের শব্দ চড়তে লাগল। এপারে আর ওপারে ফরাসডাঙায়, সর্বত্রই ঢাকের শব্দ, রৌদ্রদগ্ধ আকাশ আর খর বাতাসকে মাতিয়ে তুলছে। নানান জায়গায় নানানরকমের উৎসব। বর্ষ শেষ আর শুরু, কদিন ধরে যাত্রা পাঁচালি ভাঁড় সংএর নৃত্যকৃত্য চলবে নানান জায়গায়। মেলায় আরও বহুতর উৎসবের আয়োজন। ঝুমুর খ্যামটা হাফ আখড়াইয়ের মাতামাতি। আরও কত কত রঙ্গ রাতবিরেতের মেলায়। তবে দরকারি কাজকর্ম সেরে। সামনে বর্ষা। মেলায় এখন খড়, দক্ষিণের গোলপাতা, তৈরি দরজা-জানালা, ঘর তৈরির তাবৎ সামগ্রী, গৃহস্থালির নানান দ্রব্য, ঘর করতে যা লাগে, বর্ষায় চাষবাসের সময় যার জন্যে ছুটোছুটি চলবে না, সব কিনে নিতে হবে।
আতপুরেও মেলা বসে, তেমন মেলা নয়। নিতান্ত লোকজনের ভিড় হয়। তাই কলকাতার নানান শৌখিন সামগ্রী নিয়ে কেউ কেউ বসে। পথে গোলামের সঙ্গে দেখা। কালীর বুকটা আবার টনটনিয়ে ওঠে। মধুর কথাই মনে পড়ে যায়।
–কোথায় চললি রে গোলাম।
–যাই একবার আতপুরে, দূর থেকে চড়ক দেখে আসি।
কিন্তু কালীর গতি শিথিল হয়। গোলাম দাঁড়িয়ে পড়ে। জিজ্ঞেস করে, খবর কিছু পেলে খুড়ি?
অর্থাৎ মধুর খবর। কালী নিশ্বাস ফেলে বলে, না বাবা।
গোলাম দাঁড়ায় না, কিন্তু কালী দাঁড়িয়ে পড়ে। কী যেন জিজ্ঞেস করতে চাইল, মনে করতে পারল না। কাল থেকে নতুন বছর পড়বে। এবারও কি মধুর নিজ গ্রামের কথা মনে পড়বে না।
.
ওদিকে গোঁসাইদের নায়েব গা এলিয়ে দিয়ে চেয়ারে বসে আছেন কাছারির বারান্দায়। একটু গরম বটে, হাওয়াটা মন্দ লাগছে না। গড়গড়ার নলটা মুখের মধ্যে পুরে, চোখ অর্ধ নিমীলিত করে, এলিয়ে পড়ে আছেন। যেন একটা সুখস্বপ্নের প্রশান্তি সারা মুখে। কিন্তু একটা ভ্র বেঁকে রয়েছে। তাঁর চোখের সামনে এ অঞ্চলের সমগ্র ভূমিখণ্ড ভাসছে। শুধু বেগডানলপ কোম্পানি নয়, আরও অনেক, অনেক কোম্পানির সংবাদ আসছে, যারা টাকার বোঝা নিয়ে জমির সন্ধানে আসবে শীঘ্রই। নায়েব মশাইয়ের কাছে এই রকম সংবাদ আসছে। চৈত্রের কিস্তি যা অনাদায়ী, তার কাজ আর ফেলে রাখা যাবে না। এখন আর চাতরায় ফিরে যাওয়া চলবে না। জম্পেশ হয়ে বসে, আগের থেকেই যদি কিছু বেনামি দখল রাখা যায়, তবে ঈশ্বরের অসীম কৃপা লাভ করা যাবে। আপাতত চৈত্রের নায়েবি নজরানাও মন্দ পাওয়া যায়নি। আঃ, ফরাসডাঙা থেকে আনা এই তামাকটা সত্যি মিষ্টি। ভুড়ুক করে একটু টান দেন, একটু ধোঁয়া বেরোয়। আর ধোঁয়াটুকু যেন হাবেলিশহর পরগনার ভৌগোলিক আকৃতির মতো হয়ে ওঠে।
সেনবাড়ির দুই গোমস্তা রাশি রাশি নথিপত্রের মাঝখানে বসে আছে। বর্ষশেষের হিসাবপত্র দাখিল করতে হবে, দাবি করেছেন সব শরিকেরা। যাঁরা কলকাতায় আর চুঁচুড়ায় চাকরি করতে যান, এবং যাঁরা যান না, সকলেই। আর মূল দেওয়ানি অংশ যাঁর, তাঁকে তো সারা বছরের খতিয়ান দিতেই হবে। বৃদ্ধা দেওয়ান গিন্নির চোখ এখনও খোলা। আসলে হিসাব-কেতাব যা কিছু, তিনিই দেখবেন।
কিন্তু এই হিসাবে আর মন বসে কই। শুধু ধুলো ঝাড়া, পোকা তাড়ানো ছাড়া আর তো কিছু করার নেই। তার চেয়ে চিৎপুরে ছাপা, ইংরেজি অক্ষর ও শব্দ শিক্ষা গ্রন্থ নিয়ে বসা ভাল। ওই তো চপলা ঝি এসেছে। মুখে আঁচল চাপা দিয়ে হাসছে আর দেখছে। নতুন বিদ্যার বহর তার কাছে ফলাও করা যাক।
একজন বলে, তা হলে, জি ইউ টি, জুট।
আর একজন সংশোধন করে, উঁহু, জে ইউ টি, জুট।
দুজনে একসঙ্গে উচ্চারণ করে, জুট মানে পাট।
তারপর দুজনে বলে যেতে থাকে।
ম্যান মানে মানুষ।
–মেন মানে মানুষগুলো।
–মানি মানে টাকা।
–ব্রাইব মানে ঘুষ।
–স্যালারি মানে বেতন।
–ওয়ার্কার মানে শ্রমিক।
প্রৌঢ়া ঝি চপলার চোখ দুটি বড় বড় হয়ে ওঠে। কাছে এসে দুজনের মাঝখানে বসে পড়ে। একবার এর দিকে তাকায়, আর একবার ওর দিকে। বলে, ওমা, তোমরা কি সত্যি সত্যি ইনজিরি শিখে ফেললে নাকি গো?
দুজনের কী হাসি। সশব্দে নয়, নিঃশব্দে। সশব্দে হাসতে ওরা অনেকদিন ভুলে গিয়েছে। আর এই প্রাচীন জীর্ণ রাশিকৃত নথিপত্রের মাঝখানে বসে কে-ই বা গলা খুলে হাসতে পারে। হাসবার কারণই বা কী আছে। দুজনে নিঃশব্দে ফুলে ফুলে হাসে। একজন চপলার কাঁধে একটা হাত রাখে। আর একজন উরতে।
চপলা বলে তেমনি বড় বড় চোখে, তোমরা কি তালে সত্যি সত্যি চটকল কোম্পানিতে কাজ নেবে নাকি গো?
প্রৌঢ়া হলেও চপলার গতরের ছিরি এখনও যেতে গড়িমসি করছে। পাতা পেড়ে চুল আঁচড়িয়ে, পান খেয়ে ঠোঁট লাল করলে, এখনও বেশ লাগে। চপলার কথা শুনে দুজনের হাসি আরও উদ্দাম হয়, আরও ফুলে ফুলে ওঠে। চপলা আবার বলে, এ বাড়ি ছেড়ে চলে যাবে? তবে আর পিরিতে কী দরকার?
দুজনে আরও ঘনিষ্ঠ হয়, থাবা শক্ত করে চপলাকে ধরে। একজন বলে, ওম্যান মানে?
আর একজন বলে, মেয়েমানুষ।
একজন আপত্তি করে বলে, না, চপলা।
আর একজন উল্লাসে ফেটে পড়ে বলে, হ্যাঁ, চপলা।
চপলা বলে, কেন আর জপাচ্ছ বাবু, তোমরা তো কোম্পানির লোক হয়ে যাবে।
একজন বলে, তোমাকেও নিয়ে যাব, তুমি আমার কাছে কাজ করবে আমি হব তোমার হাজিরাবাবু।
আর একজন বলে, আমি তোমাকে মাইনে দেব, আমি হব তোমার খাজাঞ্চিবাবু।
চপলা তার দুই প্রেমিকের মাঝখানে বসে স্বপ্নে ডুবে যায়। দেওয়ান বাড়ি থেকে বেরিয়ে গিয়ে, কোম্পানির কাজের স্বাধীনতার সুখ কেমন হবে, সেই স্বপ্নে ডুবে যায় সে।
.
লিটলজন এসেছে, একজন দেশীয় কর্মচারীকে নিয়ে। জমির সীমানাকে সুস্পষ্ট দাগ দিয়ে ঘিরে ফেলতে হবে। কারখানার কাজ শুরু করতে আর দেরি নেই। কোম্পানির ওভারসিয়াররা আসবে কয়েক দিনের মধ্যেই। সমগ্র জমির সীমানাটা পরিষ্কার না পেলে, কারখানা এবং বাংলোর নকশা করতে পারবে না। তারপরে চাই লোক, অনেক অনেক লোক।
কালো দুলেনি চুপটি করে বসে আছে সেনবাড়ির ঘাটে। এখন আতপুরে বসত, কিন্তু থাকতে পারে না। আতপুর থেকে লাঠি ঠকঠকিয়ে বুড়ি স্নান করতে এসেছে সেনপাড়ায়। কাছারিতে বারান্দায় নায়েবকে দেখে এসেছে। সেনবাড়িতে উঁকি দিয়ে এসেছে। এখন ঘাটে বসে সাহেবের জমির সীমানা ভাগ দেখছে।
যখন বুড়ি সেনপাড়ায় থাকত তখন আতপুরে রাজবাড়িতে চড়ক পূজা দেখতে যেত। এখন আতপুরে থাকে, তাই চড়ক পূজার থেকে সেনপাড়ার এই নিরিবিলি ঘাটেই বেশি মন টেনেছে। জীবনের সব উৎসবের ছবি যে আজ এ ঘাটে বসেই সে ভাল দেখতে পায়। এই ঘাটই যে সব!
.
৪৬.
কয়েকদিন আগে রথযাত্রা উৎসব হয়ে গিয়েছে। উল্টোরথ পর্যন্ত, সাত দিন ধরে মহোৎসব গিয়েছে মাহেশে। অনেকেই সেখানে গিয়েছিল। কেউ কেউ গিয়েছিল কাঁটালপাড়া, চাটুয্যেদের রাধাবল্লভের রথের মেলায়। আতপুরেও এই একটি উৎসবেই সবথেকে বড় মেলা হয়, ঘোষবাড়ির রথযাত্রা উৎসব। দেবদ্বিজে ভক্তিমান এই সদগোপ পরিবার রথযাত্রা উৎসবের আয়োজন, নিজেদের ক্ষমতানুযায়ী ভালই করে। যাত্রা পাঁচালি কবিগানের আসর হয়। তবু বাইরের টান যে বড় টান! তার উপরে মাহেশের আকর্ষণ বেশি, কারণ তার নাম ডাক বেশি। কলকাতা থেকে শুরু করে, নানান জেলার মানুষ সেখানে জড়ো হয়। যেখানে যত বেশি জনতা, সেখানেই তত বেশি আড়ম্বর, মেলার আড়ম্বর। বাইরের থেকে লোক আসে, তাই এক দিনেই তার ভিড় কাটে না। উৎসব লেগেই থাকে। ফুর্তির বান ডাকে। নেশা আর জুয়ার আসর জমজমাট হয়ে ওঠে। ঝি বউ হারিয়ে যাবার হিড়িক পড়ে যায়। সজ্জনের হাতে পড়ল তো ভাল, নইলে বুক চাপড়েও খুঁজে পাওয়া দায়। মেলা মানেই তো তাই। সোমথ মেয়ে বউ হারায় না, এমন মেলা কোথায় হয়? এই আতপুর সেনপাড়া-জগদ্দলে খোঁজ নিলেও কি এমন দু-একটা হারানোর খবর পাওয়া যাবে না? তাও যাবে; অবিশ্যি হারিয়ে ফেরত পাওয়ার নজিরও আছে। স্বয়ং অধরা নাকি স্বামীর হাত ফসকে হারিয়ে আবার ফেরত এসেছিল কাঁটালপাড়া থেকে। হারু কৈবতের কড়ে রাঁড়ি বোনকে তো কয়েকজন ভদ্রলোক নৌকায় করে, মাহেশ থেকে পৌঁছে দিয়েই গিয়েছিল। হারিয়ে গিয়েছে মনে করে তার আশা সবাই ছেড়ে দিয়েছিল আতপুরে। কিন্তু উল্টোরথের আগেই সে ফিরে এসেছিল। আর পরের বছরের রথের সময় তার কোলে সবাই আড়াই মাসের ছেলে দেখেছে। আ মরণ! রাঁড়ি ছুঁড়ি গলায় দড়ি দিতে পারেনি? নিদেন, পেটের শত্রুটাকেও তো অকালে নিকেশ করতে পারত।
হারু কৈবর্তের বালবিধবা বোন তা পারেনি। সেও আজ সাত-আট বছর আগের কথা। ছেলেটি এখন ডাগর হয়েছে। পিতৃপরিচয় বঞ্চিত সে ছেলে মায়ের স্নেহ থেকে বঞ্চিত হয়নি। আর মানুষের স্মৃতি, তার দায় কেঁদে গিয়েছে। নিতান্ত ঘরের মানুষের কথা আলাদা। বাইরের লোকের স্মৃতি তখনই জাগ্রত, যখন তুমি আপনাকে তার মনে বিঁধিয়ে রাখ। হারুর বিধবা বোনের ধনদৌলত কোঠাবাড়ি কোনও কিছুই নেই, এক ঐশ্বর্যের জন্যেই তার কথা ও ছেলের কথা এখনও লোকেরা মনে রেখেছে। এখনও তার শরীরে জোয়ারের কাল, দেখলে মনে হয়, বানের কোটাল চলেছে। যখন হারুর বোনের বয়স হয়ে যাবে, তখন সে আর কারুর চোখে পড়বে না, তাকে আর কেউ মনে রাখবে না, তার ছেলের জন্মবৃত্তান্তও লোকে আস্তে আস্তে ভুলে যাবে। কত বড় বড় বাড়ির কলঙ্কই লোকেরা ভুলে যায়। হারুর বোনের তো আর নতুন করে বিয়ে হবে না। মানুষের স্মৃতিশক্তি এত তীব্র নয় যে, অপরের কলঙ্কের স্মৃতি সে চিরকাল বহন করবে। নিজেরটাই কি সে চিরকাল করে।
মেলায় হারিয়ে ফিরে আসার নজির হয়তো আরও আছে। তেমনি চিরদিনের জন্যে হারিয়ে যাবার ঘটনাও কম নয়। এবারকার রথের মেলার সেরকম সংবাদ কিছু শোনা যায়নি। তবে ভূত বোস, জগু মিস্তিরি, আর লক্ষ্মী বাগদিনিরা দল বেঁধে মাহেশে গিয়েছিল। বিনু মুচিনি, আর ইন্দিরও বাদ যায়নি। এমন লোকও পাবে, যারা গুপ্তিপাড়ায় বৃন্দাবনচন্দ্রের রথ দেখতে গিয়েছিল। এক রথযাত্রা দেখতেই লোকে কত জায়গায় যায়। বারুইপুর, মহেশতলা, ষষ্ঠীতলা, খড়দা, বারাসত, বনগাঁয়ের চড়কতলা, নানান জায়গায়।
বাংলাদেশে রথের পরে, সবথেকে বড় উৎসব দুর্গাপূজা। সবাই সেই শারদ দুর্গোৎসবের দিনগুলির মুখ চেয়ে থাকে। কিন্তু ফরাসডাঙা আর ফরাসডাঙার কাছাকাছি, নদীর এপার ওপারের মানুষদের কাছে তা নয়। রথের পরেই, বড় উৎসব ফরাসডাঙার ফ্যাস্তা। কোনও কোনও বছর, রথের সঙ্গে সঙ্গেই ফ্যাস্তার দিন পড়ে যায়, কিংবা উল্টোরথ পার না হতেই, সেই দিনটি এসে পড়ে। আবার রথ হয়ে যাবার পরেও আসে সেই দিন। এবার তাই এসেছে।
.
আজ ফ্যাস্তা। কেউ বলে ফায়স্তা। এ দেশের লোকেরা, বাংলা মাসের হিসাবে এ দিনের সংবাদ জানে না। পাঁজিতে এ দিনের কথা লেখা থাকে না। দিনক্ষণ যাঁরা বলে দেন, সেই বামুন ঠাকুরেরা এ দিনের কথা বলতে পারেন না। মুখে মুখে সংবাদ আসে, হাট বাজারে ফেরতা মানুষের মুখে, মাঝিদের মুখে ফঙায় যারা রাতবিরেতে আমিরি ওম্রাহি করতে যায়, তাদের মুখে, অমুকদিন ফরাসডাঙায় ফ্যাস্তা।
তাই তো হবে, কারণ এ তো এ দেশের লোকের পুজোপাটের মেলা নয়, এ খাস ফরাসি সাহেবদের উৎসব। ইংরেজি মাসের হিসেবে, চৌদ্দই জুলাই, ফরাসি চন্দননগরে আজ ফ্যাস্ত। আজ আশেপাশের, মায় কলকাতার রাস্তাও ফরাসডাঙার দিকে। যাবৎ নৌকা আজ ফরাসডাঙার ঘাটে নোঙর করছে। জগদ্দল সেনপাড়া আতপুরের তো কথাই নেই। আজ সকলের টান ওপারে, আজ ফ্যাস্তা।
ফ্যাস্তা শব্দের মানে কী? তা কেউ বলতে পারে না। চন্দননগরের গোরারা বলে, আজ ফ্যাস্তা। লোকেরাও বলে, আজ ফ্যাস্তা।
বড় সাহেবের (গভর্নরের) বাড়ির কলি ফেরানোর পালা চলে আগে থেকেই। উৎসবের দিন পতাকা ওড়ে ইমারতের মাথায়। গঙ্গার ধার জুড়ে যত সরকারি ভবন, মায় জেলখানা, সবখানেই নিশানা ওড়ে। রঙিন কাগজ দিয়ে বড় বড় হরফে লেখা হয়, Fiasta! Fiasta! যারা পড়তে পারে, তারা পড়ে। তারা কেউ বলে, ফিয়াস্তা, কেউ বলে ফায়স্তা। সবাই বলে ফ্যাস্তা। সবাই শোনে, তাই আজ তোপ দাগা হয় সকালবেলাই গুড়ুম! গুড়ুম!
কাগজে কাগজে আরও লেখা হয়, Nacanel De Fet! বড় বড় হরফে রাস্তার এপারে ওপারে ঝুলিয়ে দেওয়া হয়, Viv La Bastil Day! Viv La France! …লেখা হয়, Liberty Equality Fraternity! যারা পড়তে পারে, তারা পড়ে, তারা মানে বোঝে।
সাধারণ লোকেরা, মেয়ে পুরুষ যারা ভিড় করে আসে ফরাসডাঙায়, তারা জানে না, এ কীসের জাতীয় উৎসব। কেন ফ্রান্সের এই জয়ধ্বনি বাস্তিল দিবস-এর মানে কী। তারা দ্যাখে, আজ বাধ্যতামূলক পথ পরিষ্কার করা। ফরাসডাঙার কোথাও আজ একটু ময়লা নেই। রূ দ্য আলেয় থেকে তাঁতিপাড়া, কোথাও আজ কেউ অপরিষ্কার রাখতে পারবে না। দোকানিরা আজ দোকান সাজায়, অধিবাসীরা সাজগোজ করে। ফরাসডাঙার যত বাজনা আছে, সব আজ বাজানো হবে। গভর্নরের বাড়ির কাছে এসে বাজায়, পথে পথে ঘুরে ঘুরে বাজায়।
আজ কোনও কাজ নয়, আজ সরকার ছুটি ঘোষণা করেছেন। আজ কেবল উৎসব, কেবলই উৎসব! খাও দাও ফুর্তি কর। আজ যত খুশি জুয়া খেলা শুরু করে দাও পথে পথে। পাঞ্জা লড়ো, লাঠি খেলো, সাপ খেলাও, বাঁদর নাচাও, লড়িয়ে দাও বুলবুলি। রাজ্যে যত নটী আছে, দেশি কিংবা বিদেশি, নাচিয়ে দাও সবাইকে। আজ নাচঘরের দরজা খুলে দাও, সব সরাইখানার দেউড়ি খোলল। আজ সব বাঁধন ছেঁড়া, সকল বাধা খোলল।
আজ ব্রিটিশ চন্দননগরের সীমান্তে আর তেলিনিপাড়ার দিনেমার গড়ের সীমান্তের প্রহরা তুলে দাও। অবারিত প্রবেশের ঢালাও হুকুম আজ। সিপাই সান্ত্রীদের আজ বাধ্যতামূলক ধোয়া পোশাক। আজ তাদের কাজ শুধু সাবধান করা আর সামলানো। গ্রেপ্তার নয়, বেত্রাঘাত নয়, তুড়ুম ঠোকা নয় কাউকে। আজ কয়েদিদের যত বেশি সম্ভব মুক্তি দাও। যারা খুনি নয়, যারা ডাকাত নয়, যারা ফরাসি চন্দননগর রাজ্যের শত্রু নয়, তাদের মুক্তি দাও। দীর্ঘ মেয়াদিদের উপায় নেই, তাতে আইনের খেলাপ হয়। যাদের এখনও দু-চার মাস বাকি আছে খাটা, তাদের মুক্তি। বাইরে এসে তারাও অংশ নিক উৎসবে।
আজ ফ্যাস্তা! আজ ফ্যাস্তা!
অঢেল পুরস্কার দেবে আজ গভর্নমেন্ট। যত প্রতিযোগিতা, তত পুরস্কার। সরকারের চেলা চামুণ্ডারাই সব ব্যবস্থা করছে। দেখতে বেরুবেন নানান ওজনের সাহেব আর মেমসাহেবেরা, তাঁদের নিমন্ত্রিতেরা। সকলের আগে বড় সাহেব, যাকে বলে গভর্নর ফরাসডাঙার লাটবাহাদুর। তাঁর পিছে পিছে তাকে ঘিরে ঘিরে বাকিরা,
প্রতিযোগিতা, নানান বয়সের, নানান লোকের। ছেলে বুড়ো, সব রকমের। দৌড় শুধু মাঠে নয়। রাস্তা থেকে রাস্তায়, পাড়া থেকে পাড়া ঘুরে, আবার এই গঙ্গার ধারেই আসতে হবে, ঘণ্টাঘড়ির নীচে। যারা দৌড়বে, মোড়ে মোড়ে পথে পথে তাদের লক্ষ রাখে ভারপ্রাপ্ত লোকেরা। টুকে রাখে, কে আগে কোন জায়গা পার হয়েছে। লাঠি খেলার প্রতিযোগিতা, কুস্তির লড়াই, কপাটির দম নিয়ে মারের হার-জিত। যার যেখানে মন টানে, সে সেখানেই ভিড় করে।
আবার রাস্তার ধারেই গর্ত করে পুঁতে দেওয়া হয়েছে, পালিশ করা কাঠের গোল খুঁটি। পনেরো হাত উঁচু। তার গায়ে মাখিয়ে দেওয়া হয়েছে গ্রিজ। উঠে যাও খুঁটি বেয়ে। খুঁটির মাথায় আছে টাকা আর খাবারের ডালি। যে উঠতে পারবে, ডালি তারই জয়ের পুরস্কার। কিন্তু হাতে ধুলো মাখতে পারবে না, মাটিতে ঘষতে পারবে না, হাত মুছে দেবার লোক আছে কাছে। হাত মুছিয়ে দেবে ভাল করে।
বড় মজার খেলা, অতি উত্তেজক। খুঁটির সর্বাঙ্গে তৈলাক্ত জিনিস মাখানো। কেউ দু হাত ওঠে, আর হড়কে পড়ে যায়। ভিন্ন প্রতিযোগী দলের লোকেরা হাসে। হাততালি দেয়। অন্যেরা চেঁচায় উত্তেজিত হয়ে। একটা নয়, এমনি অনেক খুঁটি আছে পর পর খাড়া। খুঁটি যত উঁচু, তত বেশি পুরস্কার তার শিখরে।
আর এক রকমের খুঁটি আছে, খাড়া নয়, একটু হেলিয়ে দেওয়া। তাতেও তেল জবজবে করে মাখানো। কোনওরকমে ডগায় যেতে পারলেই হয়, সেখানে আছে পুরস্কার। তবে ছোট পুরস্কার। যাদের শক্তি কম, হেলানো খুঁটির প্রতিযোগিতা তাদের জন্যেই।
গঙ্গার দূর স্রোতে ছুঁড়ে দেওয়া হয় পাতিহাঁস। প্রতিযোগীরা ঝাঁপিয়ে পড়ে। হাঁসই পুরস্কার, যে যতগুলি নিতে পারে সাঁতার কেটে।
এই প্রতিযোগিতার উপরে আবার বাজি আছে। দলের সঙ্গে দলের, ব্যক্তির সঙ্গে ব্যক্তির প্রতিদ্বন্দ্বিতার বাজি। এসে লড়ে যাই, পারলে আরও বিশ টাকা দেব, না পারলে বিশ টাকা নেব। আরও আছে অনেক প্রতিদ্বন্দ্বিতা। কে কয় বোতল মদ খাবে এসো। কয়টা রান্না পাঁঠা গিলতে পারবে এসো।
টাকা হাঁস মদ খাবার। নাচ গান বাজনা। খেমটাউলিরাও বাদ যায় না। গঙ্গার এপার ওপার থেকে লোক আসে ঝেটিয়ে। লোক আসে কলকাতা থেকে। ফরাসডাঙায় অঢেল মদ, গঞ্জে অগঞ্জে অনেক মেয়েমানুষ। কেউ নাচে ইরানি নাচ, কেউ নাচে তুর্কি। কতটুকু আর জীবন! লুটে নাও।
সাহেব মেম অনেক আসে নিমন্ত্রিত হয়ে। অনিমন্ত্রিত যারা আসে, তাদেরও ফুর্তির অভাব হয় না। দাইয়া মেমসাহেবের নাচঘরে যায় তারা। মাস্টার হরিচরণের বাজনা বাজে, মেমসাহেব আর দেশি মেয়েরা নাচে। তাস খেলা, তীর আর ছুরি দিয়ে নিশানা বেঁধার খেলা জমে।
প্রায় সকাল থেকেই উৎসবের মহা কলরোল শুরু হয়। চারিদিকে মেলা বসে যায়। উড়তিবাজারের কাছেই মেলা জমে ওঠে। তারপরে সন্ধ্যার অন্ধকার যখন নেমে আসে, তখন আর এক খেলা, বাজি পোড়ানো। আকাশ আলোয় আলো, রং-এ রং, যেন ক্ষণে ক্ষণে ফুলের হাট বসে যায়। দূর দেশান্তর থেকেও দেখা যায় সেই বাজির ঝলক। শুধু রঙিন ফুলের ঝলক নয়, আকাশে বাজির রং-এ লেখা ফুটে ওঠে, Viv La Bastil Day! Viv La France! Nacanel De Fet! যারা লেখাপড়া জানে তারা পড়তে পারে। যারা জানে না, তারা শুধু আকাশে রঙিন অক্ষরমালা দেখেই, অবাক খুশিতে তাকিয়ে থাকে।
আজ ফ্যাস্তা, আজ সেই ফ্যাস্তা!
কিন্তু ফ্যাস্তা মানে কী? সাধারণ লোকে Fiasta শব্দের অর্থ জানে না। তারা বলে, আজ ফ্যাস্তা। এবং চন্দননগর আর তার এপারে ওপারে, আশেপাশের লোকেরা, সময় অসময়ে ঘরে বাইরে বলে, আ মরণ। আর ফ্যাস্তা করতে হবে না।অর্থাৎ, আর ঢঙ করতে হবে না। কিংবা, খুব যে ফ্যাস্তা হচ্ছে। আঃ কী ফ্যাস্তা যে করিস।তোর ফ্যাস্তা দেখে বাঁচি না।
আজ সেই ফ্যাস্তা! তাই রথের পরে এ অঞ্চলে দুর্গাপূজা নয়। তার আগেই ফরাসডাঙার ফ্যাস্তা।
ওয়াল্টার তার কুঠির ঘরে বসে, চন্দননগরের দিকে তাকিয়ে রয়েছে। কারখানার ছুটি ঘোষণা করা হয়নি। কিন্তু অঘোষিত ছুটিই সবাই ভোগ করতে চলে গিয়েছে আজ। গতকাল সে সবাইকে ধরে ধরে অনেক বুঝিয়েছে, অনেক ধমকেছে। সবাই বলেছে, কাজে কামাই কেউ করবে না। অথচ শতকরা আশিভাগই আসেনি। একমাত্র বাবুরা সবাই এসেছে। বাধ্য হয়েই কারখানা বন্ধ রাখতে হয়েছে। শয়তানগুলি একটা বেলা যদি কাজ করত, কিছু উৎপাদন হত।
ওদিকে ফার্ডিনান্ড ছটফট করছে, কখন ওয়াল্টারের মেজাজ ভাল হবে। তাকে ডেকে বলবে, ইচ্ছে হলে তুমিও যাও। ওয়াল্টার নিজেও তা জানে। ফার্ডিনান্ড কাছেপিঠেই অনুমতির জন্যে ঘোরাফেরা করছে। চন্দননগরের ফরাসিদের এই উৎসবে সে প্রতি বছরই যায়। কখন ফিরে আসে, ওয়াল্টার তা জানতে পারে না। হয়তো ভোরবেলা ফিরে এসে সে, একেবারে কারখানার বাঁশি বাজিয়ে দেয়। কিন্তু এখন রাগে ও বিরক্তিতে ওয়াল্টারের মন পরিপূর্ণ। প্রকৃতপক্ষে সপ্তাহে পাঁচ দিন কাজ হয়। শনি ও রবিবার ছুটিই থাকে। তারপরেও যদি এভাবে উৎপাদন ব্যাহত হয়, সেটা সহ্য করা মুশকিল। অবিশ্যি এ কথা ঠিক, গোটা সপ্তাহে প্রতিদিনই দু-এক ঘণ্টা করে কাজের সময় বাড়িয়ে এটা উশুল করে নেওয়া যাবে। এবং তাতে নেটিভ শ্রমিকরা কখনও কার্পণ্য করে না। তবু কারখানার এই নিশ্চল স্তব্ধতা মনটাকে বিমর্ষ করে দেয়। ওয়াল্টারের মনে হয়, সে নিজেই যেন অসুস্থ হয়ে পড়েছে। তার খেতে সুখ হয় না, শুতে শান্তি নেই! তাই সে ভ্রূকুটি বিরক্ত মুখে চন্দননগরের দিকে তাকিয়ে রয়েছে।
সে যে একলাই এমনি তাকিয়ে রয়েছে তা নয়। শ্যামনগর মিলেরও নিশ্চয় আজ এ দুর্গতি চলেছে। কাঁকিনাড়ার জার্ডিন-স্কিনারদেরও নিশ্চয়। সম্ভবত গৌরীপুর বেঁচে গিয়েছে। ওদিককার লোকেরা কথায় কথায় চন্দননগর আসে না। তবে ইন্ডিয়া জুট মিল বা ওয়েলিংটনেরও প্রায় এই অবস্থাই বোধহয়। একমাত্র ভরসা, ভারতবর্ষের অন্য প্রান্তের লোকেরা প্রচুর এসে পৌঁছুচ্ছে। যাদের নেতৃত্বে এসে পৌঁছুচ্ছে, সেই সর্দারদের অনুমতি ভিন্ন, ওরা এক পা কোথাও যায় না। তাই একেবারে পূর্ণ বন্ধ হয়তো কোনও কারখানাই থাকবে না।
কিন্তু ওয়াল্টারের পক্ষে হাত পা গুটিয়ে বসে থাকা অসম্ভব। কিছু নেটিভ ছেলে ছোকরা নিয়ে যে একটু মেশিন ঘাঁটাঘাঁটি করবে, হই-হুঁল্লোড় করবে তারও উপায় নেই। মাডু (মধু) এখানে নেই, সে একটি বিবাহিতা মেয়েকে নিয়ে নাকি গ্রাম ছেড়ে পালিয়ে গিয়েছে। অদ্ভুত কর্মী ছেলে। কোনও কাজে না বলে না, আর চটপট বুঝে নিতে পারে। কিন্তু বাড়ির আপত্তিতে কাজ নিতে চায় না, অথচ নিয়মতান্ত্রিকতার কোনও ধার ধারে না। মধু না থাকায়, অন্যান্য ছেলেরাও বিশেষ আসে না। ও দলের পাণ্ডা। বাঁশঝাড়ের উত্তরে যে জিমনাশিয়াম ক্লাব খোলা হয়েছে, সেখানেও বিশেষ কেউ আসে না। ওদের খেলা শিখিয়ে, কুস্তি লড়িয়ে, নিজে লড়ে বেশ একরকমভাবে ছুটির দিনগুলি কাটত। মধু না থাকলে, ওয়াল্টারের নিজেরও কোনও উৎসাহ হয় না। স্থানীয় জেন্টুদের ছেলেরা তো আসেই না। গোলাম নিরুৎসাহ, বিটা দেখাই দেয় না। আর গত মার্চ মাসের সেই ঘটনার পর থেকে হীরা ছেলেটা এক দিনও আসেনি। ওয়াল্টার তার খোঁজ নিয়েছিল। সে নাকি বাড়ি থেকেই আর বেরোয় না।
তবু ওয়াল্টার মনে মনে স্থির করে, সে বেরিয়ে পড়বে। ঘুরতে ঘুরতে একবারে ইচ্ছে হলে গারুলিয়া পর্যন্ত চলে যাবে। লাঞ্চের সময়ে ফিরলেও হবে। কিন্তু চন্দননগরে সে আজ যাবে না। ওই ভিলা বাস্তিল ডে আর ভিড় লা ফ্রান্স, এবং যত ভিড় হট্টগোল নাচনকোঁদন, ও সব তার ভাল লাগে না। এমন নয় যে, শ্রীমতী দাইয়ার হোটেলে একটু নিরিবিলি পাওয়া যাবে, একটু নিবিড়ভাবে সময় কাটানো যাবে। তার চেয়ে গারুলিয়া ভাল। ওয়ালিকের সঙ্গে কিছু আলোচনাও করা যাবে। ম্যাকলিস্টারকে একটা লট সুতো পাঠানো হয়েছে বাউড়িয়ায়। ডান্ডিতে তার প্রতিক্রিয়া কী হবে, তাই এখন ভাবনা। তা ছাড়াও কানাডার একটা বড় অর্ডার রয়েছে। একদিকে ডান্ডি, আর একদিকে ম্যাকলিস্টার ও অন্যদিকে বাইরের অর্ডার, এই তিন দিকে সামলানো নিশ্চয় এই কারখানার পক্ষে অসম্ভব। এবং ম্যাকলিস্টারের কথা শুনে আমার লাভ কী? হয়তো ডান্ডি, ম্যাকলিস্টারের ধমকে রাজি হয়ে যাবে। বলবে, ওকে সুতো সাপ্লাই। করো। কিন্তু আমার পাওয়ার লুম সন্নিবেশিত পরিপূর্ণ জুট মিলের স্বপ্ন কি তাতে সার্থক হবে? বিশ্বাস হয় না। একমাত্র ওয়ালিকই নিঃস্বার্থভাবে আমাকে পরামর্শ দিতে পারে, অন্য কোনও হোম কোম্পানির সঙ্গে আমি যোগাযোগ করব কি না। ফোর্ট গ্লাস্টার কোম্পানি যদি রাজি না হয় একটা পরিপূর্ণ মিল আমার হাতে গড়তে দিতে, আমি আমার অংশ নিয়ে, অন্য কোথাও চেষ্টা করব। একেবারে একলা। এতকাল ধরে এই কারখানাকে ভালভাবে চালাবার কোনও পুরস্কারই কি নেই?
ওয়াল্টার ফার্ডিনান্ডকে ডাকল। সে কাছাকাছিই ছিল। ছুটে এল ডাক শুনে। ওয়াল্টার বলল, যারা কাজে এসেছে, তাদের চলে যেতে বলল। বাবুদের আজ আর দরকার নেই। তুমি একবার বয়লারটা চেক করো। আর তোমার কোনও কাজ নেই আজ।
ফার্ডিনান্ড বলল, আচ্ছা স্যার!
.
অফিসের চালাঘরেই সবাই হাত-পা গুটিয়ে বসে ছিলেন। তেমন গরম ছিল না। বাইরে রোদ ছিল বটে, বাতাসও ছিল। বর্ষাকালের স্বাভাবিক গুমোট একটুও ছিল না। সাত দিন নাগাড় বৃষ্টি গিয়েছে রথের সময়। কয়েক দিন একটু শুকনো যাচ্ছে। সব মিলিয়ে যেন শরৎকালের ছোঁয়া লেগেছে সর্বত্র। আকাশ বোয়া, উজ্জ্বল নীল। পুব-দক্ষিণ থেকে মেঘ মাঝে মাঝে পাড়ি দিচ্ছে উত্তর পশ্চিমে। এখনও প্রজাপতি তেমন ওড়েনি, ফড়িং-এর ভিড় কেবল।
অফিসেও ফ্যাস্তার হাওয়া। গোপাল পালাবার কথা ভাবছে। কিন্তু জীবনকৃষ্ণ উঠছেন না। তিনি আবার কাজে এসেছেন। স্বয়ং ওয়াল্টার গিয়ে তাঁকে অনেক অনুরোধ উপরোধ করে নিয়ে এসেছে। তাঁর সমস্ত ক্ষোভ শান্ত হয়ে গিয়েছিল। ওয়াল্টার বলেছিল, আমার যদি কোনও অন্যায় হয়ে থাকে, তা হলে তুমি আমাকে ক্ষমা করো পণ্ডিত। কিন্তু সেদিনের সেই সিচুয়েশন আর সিনটা তুমি একবার চিন্তা করো। আর সত্যি বলতে কী, ছেলেটা তোমাকে এত ভয় পেয়েছিল, শুধু ভয়ের আঘাতেই বেচারি জ্বর-বিকারে ভুগছে। সেটা যাই হোক, তোমার মতো অনেস্ট লোক আমাকে ছেড়ে গেলে, আমি খুবই দুঃখিত হব।
আরও অনেক কথা বলেছিল ওয়াল্টার। কাজে ফিরে আসার যেটুকু সংকোচ ছিল, সেটুকু কেটে গিয়েছিল। তিনি যে ভবিষ্যতের জন্যে চিন্তিত হয়ে পড়েছিলেন। যে সব দুঃস্বপ্ন দেখেছিলেন, তার কিছুই ঘটেনি। নিজের ক্ষুব্ধ ক্রুদ্ধ ব্যবহারের জন্যে, তিনি নিজেই বিচলিত হয়ে উঠেছিলেন। হীরার প্রতি ব্যবহারের জন্যে লজ্জিত হয়ে নিজেকেই ধিক্কার দিয়েছিলেন। হীরার জীবন ও আরোগ্য কামনায় নিজেই ব্যাকুল হয়ে উঠেছিলেন। তাই তিনি ওয়াল্টারকে বলেছিলেন, আমি যাব, আমি কাজে ফিরে যাব সাহেব, হীরা ছেলেটা সুস্থ হয়ে উঠুক, তারপরে যাব। নইলে আমি আর কোনওদিন সেনপাড়া-জগদ্দলে যেতে পারব না।
ওয়াল্টার অবাক হয়েছিল সে কথা শুনে। ভাটপাড়ার পণ্ডিতের মতিগতি সে কিছুই বুঝতে পারেনি। তবু জীবনকৃষ্ণের কথা শুনে, তার বিদেশি মন বিস্ময়ের মধ্যেও সুখী হয়েছিল। সে বলেছিল, থ্যাঙ্কস, মেনি থ্যাঙ্কস পণ্ডিত। তোমার কথায় আমি খুব খুশি হয়েছি। ভগবান নিশ্চয় হীরাকে ভাল করে দেবে।
হীরার আরোগ্য সংবাদ পেয়ে তবে কাজে এসেছিলেন জীবনকৃষ্ণ। তিনি হীরাকে দেখতেও গিয়েছিলেন। এবং ইদানীং সকলেই লক্ষ করেছে, জীবনকৃষ্ণের অনেক পরিবর্তন হয়েছে। তিনি আজকাল সবসময়েই হাসিখুশি। সর্বদাই প্রসন্ন। দুপুরবেলা মানের পর কেউ ছুঁয়ে দেবার ভয়ে সচকিত হয়ে উঠলে, উনি হেসে বলেন, অত ভয়ের কী আছে? না হয় আর একবার স্নান করব। যিনি স্নানের পর আহারের পূর্বে, শূদ্রের ছায়া পর্যন্ত মাড়ান না, তাঁর মুখ থেকে ওরকম কথা শুনলে অবাক হতে হয় বইকী। কিন্তু জীবনকৃষ্ণ অবাক হন না, হা হা করে হাসেন। আজকাল প্রায়ই দক্ষিণেশ্বরের কালীভক্ত রাকৃষ্ণঠাকুরের কথা বলেন। ঠাকুরের শিষ্যদের কথা বলেন। রামকৃষ্ণের নানান কথা বলেন। দক্ষিণেশ্বরে যান মাঝে মধ্যে। এমনকী শ্যামনগরের ব্রহ্মময়ী কালীদেবীর মন্দিরেও। ভাটপাড়ার ভট্টাচার্যরা তো শ্যামনগরের কালীবাড়িতে যান না। ব্রহ্মময়ী যে পাথুরিয়াঘাটার পিরিলি ব্রাহ্মণদের প্রতিষ্ঠিত! পিরিলি ঠাকুরদের দেবী যে স্বীকৃত দেবী হতে পারেন না। কারণ পিরিলিরাই যে ব্রাহ্মণ বলে স্বীকৃত নন!
কিন্তু কী আশ্চর্য, জীবনকৃষ্ণের মুখ দিয়ে বেরিয়েছে, কালীর আবার পিরিলি আর বৈদিক। দেবীর কি কোনও জাত আছে?
লোকে শুধু মুখের কথা শুনেই আশ্চর্য! যদি মনের কথা শুনত? জীবনকৃষ্ণ মনে মনে বলেন, আমি জানি হে কালেশ্বর, তোমার গায়ের লিখন আমি পড়তে পারি। দেব-দেবী তো বহুত দূর, মানুষেরই জাতি-বিচার আর থাকবে না। আমি দেখছি, বর্ণাশ্রমের সকল বন্ধন ধ্বংস করার জন্যে, অতি ভীষণ নিষ্ঠুর আয়ুধ তোমার হাতে উদ্যত। তোমার সেই উদ্যত আয়ুধ দেখেই, আমার অনেকখানি মোহভঙ্গ হয়েছে। ভাটপাড়া সমাজের গভীর রন্ধ্রকে আমি দেখতে পেয়েছি। তোমার অশেষ করুণা, অনেক আগেই তুমি আমার অহংকার চূর্ণ করেছ। কৃষ্ণ যেমন অর্জুনকে বলেছিলেন, তোমার এই সব প্রতিযোদ্ধা আত্মীয়গণ, সকলেই প্রবৃদ্ধকালের গ্রাসে পতিত হবেন, সংসারের এই-ই রূপ। আমি এদের পূর্বেই সংহার করেছি, মৃত্যুর চিহ্ন সকলের অঙ্গে, অতএব সব্যসাচী! নিমিত্তমাত্র হয়ে, তুমি এদের হত্যা করো, ঠিক তেমনি যেন অপ্রতিরোধ্য জাত-বিচারের সংহার আমি তোমার মহাকালরূপের মধ্যে দেখতে পেয়েছি।
জীবনধারণের রীতিনীতির মধ্যে জীবনকৃষ্ণের কিছুমাত্র পরিবর্তন হয়নি। কিন্তু তাঁর ভিতরে ভিতরে এক বিচিত্র পরিবর্তনের উজান বহেছে। এখন তিনি সংসারের অনেক কিছুই স্বাভাবিক বলে মেনে নিয়েছেন। সর্বত্রই, নিজের যা কিছু অনিচ্ছা, সেখানে প্রতিরোধ সৃষ্টি করেন না। উপরের ঘরে, তাঁর ইষ্টদেবতার কাছে বলেন, নিয়ম সংস্কার নয়, ভক্তি দাও একটু, ভক্তি দাও। তাঁর হাবভাব দেখে, ব্রাহ্মণী বরং একটু বিচলিত। তাঁর সদা হাসি প্রসন্নতা দেখে গৃহিণী বারেবারে থমকে যান। আগে কারখানা থেকে বাড়ি আসার আগে, গৃহিণী রাস্তার ধার থেকে ঘরের চৌকাঠ পর্যন্ত গোবর জলের ছিটা দিয়ে রাখতেন। এখন জীবনকৃষ্ণ সস্নেহে হেসে বলেন, এত কষ্টের কী প্রয়োজন বড় বউ। রোজ রোজ আর তোমাকে গোবরজলের ছিটা দিতে হবে না। চিরজীবনের অভ্যাস, ভট্টাচার্য গৃহিণী এত সহজে তা ছেড়ে দেবেন কেমন করে। তিনি কথা শোনেন না। কিন্তু কর্তার যে এতে আর কিছুই যায় আসে না, তাঁর এই কর্তব্যজ্ঞানে যে স্বামীর সুখ-অসুখ কিছুই হয় না, তাতে বিষণ্ণ হয়ে ওঠেন গিন্নি। একটা উৎকণ্ঠাও মনের মধ্যে বেড়ে উঠছে।
.
আপাতত অফিসে গোপাল বেচারি একটু বিপদে পড়েছে। সে অফিসের আর্দালি, বড়বাবুর হুকুম বিনা যেতে পারে না। ছুটি তো ঘোষণা হয়েছে অনেকক্ষণ। কিন্তু জীবনকৃষ্ণ চক্রবর্তীর সঙ্গে গল্প জুড়েছেন। মেশিনঘরের বাবুরা অনেকক্ষণ বেরিয়ে গিয়েছে। ভূতো বোস এক বিরাট দল নিয়ে ফরাসডাঙায় চলে গিয়েছে। খুব মাতামাতি করবে আজ। আর ওই গগন কায়েত তো পাগলা। গোপাল মনে মনে বলল, শালা তখন থেকে একটা ছাপা কাগজ হাতড়ে নিয়ে পড়ে আছে।
জীবনকৃষ্ণ বলছিলেন, কখনও তো কাছে গিয়ে দেখিনি, এবার চলো, কাছে গিয়েই ফ্যাস্তা দেখে আসি।
চক্রবর্তী অবাক হয়ে বললেন, আপনি ফরাসডাঙায় গিয়ে ফ্যাস্তা দেখবেন! অত লোকজন ভিড়?
জীবনকৃষ্ণ বললেন, ছোঁয়াছুঁয়ি হয়ে যাবে বলছ? ডুব দিয়ে দিয়ে নাইব হে, গঙ্গায় খুব কষে ডুব দিয়ে নেব, তা হলেই তো হবে। চলো না যাই। বরাবর তো দূর থেকেই দেখে আসছি। চক্রবর্তী বললেন, আমার কোনও আপত্তি নেই। আমি অনেকবার গেছি।
–তবে আর কী।
চক্রবর্তী গগনকে দেখিয়ে, নিচু স্বরে বললেন, তা হলে ওই পাগলাটাকেও বলুন না, ওর অনেক চেনাশোনা লোক আছে ফরাসডাঙায়।
–আত্মীয়স্বজন আছে বুঝি?
-না, আত্মীয়স্বজন নয়, বন্ধুবান্ধব। ওর তো আবার সেনপাড়ায় বেহ্মদের সঙ্গে পোট খায় না। তাই আড্ডা দিতে যায় ফরাসডাঙায়। ইংরেজি ফরাসি জানা মনের মতন লোক সব ওপারে।
জীবনকৃষ্ণ গগনের দিকে তাকালেন। গগন তখন চেয়ারের উপর পা তুলে গভীর অভিনিবেশে কাগজ পড়ছে। চক্রবর্তীকে জিজ্ঞেস করলেন, কী পড়ছে ওটা?
চক্রবর্তী বললেন, রাম বাঁড়ুজ্জের মুষল।
–অ! বঙ্গসিন্ধু?
–হ্যাঁ। গগন তো আবার রামদাস বাঁড়ুজ্জেরই চেলা।
–শুনেছি। কিন্তু ও কি ডাকলে যাবে?
–ডেকে দেখুন না। আপনি ভাল করে বললে, নিশ্চয়ই যাবে।
জীবনকৃষ্ণ কয়েক মুহূর্ত গভীর অভিনিবেশে পাঠরত গগনকে দেখলেন। খানিকটা যেন আপন মনেই বললেন, ভূতো বোসও গগনেরই জ্যাঠতুতো ভাই, অথচ কত তফাত। ছেলেটার কি সত্যি মাথা খারাপ বলে মনে হয় তোমার চক্রবর্তী?
চক্রবর্তী বললেন, বুঝতে পারি না ভটচায মশাই।
জীবনকৃষ্ণ ডাকলেন, ওহে, ও গগন, বলি অত মনোযোগ দিয়ে কী পড়ছ?
গগন মুখ না তুলেই বলল, কেন বলুন তো?
–বলই না কী পড়ছ?
বঙ্গসিন্ধু পড়ছি। কোনও কাজ আছে নাকি?
নীরস গলায়, প্রায় রুক্ষুস্বরে জিজ্ঞেস করল গগন। জীবনকৃষ্ণ বললেন, আরে না, আজ আর কাজ কোথায়? কী পড়ছ বঙ্গসিন্ধুতে একটু বলল না শুনি, আমরা কি জানতে পারি না?
গগন মুখ তুলে তাকাল। এমনিতে তার গজ চোখ নয়। কখনও কখনও তার কালো বড় বড় চোখ দুটি গজ চোখ বলে মনে হয়। চুলে কোনও রকমে একটা সিঁথি কাটা হয়। বাকি চুল যেন খালের দু পাশে এবড়ো খেবড়ো মাটির মতো এলোমেলো উঁচু। গোঁফ রাখলে কী হবে, খোঁচা খোঁচা দাড়ির জন্যে গোঁফজোড়া বেশ সুস্পষ্ট হয়ে ওঠেনি। সে সন্দিগ্ধ চোখে জীবনকৃষ্ণের দিকে তাকাল। দেখল, পিছনে লাগবার জন্যে ডাকছেন কি না। বলল, ফরাসি বিপ্লবের কথা পড়ছি।
চক্রবর্তী অস্ফুটে বলে উঠলেন, বুঝুন এখন! এ নয়, সে নয়, একেবারে ফরাসি বিপ্লব!
জীবনকৃষ্ণ কিন্তু সে কথায় কান দিলেন না। জিজ্ঞেস করলেন, সেটা আবার কী গগন, এখন ফরাসি বিপ্লবের কথা লিখেছে কেন?
–ওই যে ফ্যাস্তা হচ্ছে, সেই জন্যে।
–ফ্যাস্তার সঙ্গে বিপ্লবের কী সম্পর্ক হে?
গগনের বিরক্ত সন্দিগ্ধ দৃষ্টি বিদ্ধ হল আবার জীবনকৃষ্ণের উপর। বলে উঠল, কেন মিছিমিছি আমাকে জ্বালাতন করছেন মশাই? আপনাদের অসুবিধে হলে না হয় আমি বেরিয়ে যাচ্ছি।
গগন চেয়ার ছেড়ে উঠতে গেল। গোপাল মনে মনে বলে উঠল, হে ভগবান, পাগলাটাকে আরও খেপিয়ে দাও, তা হলে আপনা থেকেই সব ভেঙ্গে পড়বে। নারদ নারদ নারদ নারদ, লেগে যা, লেগে যা।
কিন্তু জীবনকৃষ্ণ তাড়াতাড়ি উঠে গিয়ে গগনের হাত ধরলেন। বললেন, আরে তুমি চটছ কেন, আমি জানি না বলেই যে জানতে চাইছি হে, বিশ্বাস করো।
গগন তেরিয়া হয়ে বলল, আপনি জানতে চান?
জীবনকৃষ্ণ স্নিগ্ধ হেসে বললেন, সত্যি জানতে চাই। ফরাসি বিপ্লবই বা কী, ফ্যাস্তাই বা কীসের, কিছুই জানি না। তুমি একটু পড়ে শোনাও না, বাঁড়ুজ্জে কী লিখেছে শুনি।
গোপাল রুদ্ধশ্বাসে বলে চলেছে, নারদ নারদ নারদ।
কিন্তু গগন তীক্ষ্ণ চোখে জীবনকৃষ্ণের দিকে তাকাল। মোটেই হাত-পা ছুড়ল না। কয়েক মুহূর্ত তাকিয়ে থেকে বলল, বেশ, একটা বঙ্গসিন্ধু দিচ্ছি, পড়ে নিন, তা হলেই সব বুঝতে পারবেন।
-কেন, তুমিই পড়ে শোনাও না। যেটা বুঝতে পারব না, সেটা জিজ্ঞেস করে নেব। তোমরা অনেক পড়-টড়, খোঁজখবর রাখ, সব জান। কাজ যখন হলই না, একটু জ্ঞানবৃদ্ধিই হোক।
গগন ক্রমেই বিস্মিত হচ্ছিল। কিন্তু সাহস বাড়ছিল না। রামদাস বাঁড়ুজ্জের প্রবন্ধ তাকে এমনিতেই উত্তেজিত করে তুলেছিল। ভাষা, লিখনভঙ্গি ও বিষয়বস্তু, সবই তার এত ভাল লাগছিল, এই সময় একজন শ্রোতা পাওয়া পরম ভাগ্য বলে মনে হল তার। তবু সন্দেহ ঘুচতে চায় না। সে কালো বড় বড় চোখে, বারেবারে জীবনকৃষ্ণের দিকে তাকাতে লাগল। নাকের ছিদ্র দিয়ে যে নস্যের গলিত রস প্রায় গোঁফ অতিক্রম করার উদ্যোগ করেছে, তাও তার খেয়াল নেই। বলল, সত্যি শুনতে চান?
-হ্যাঁ। এই গোপাল, গগনের কাছে আমাকে একটা কুরসি দে তো বাবা।
গোপাল মনে মনে বলল, যাঃ শালা! সবাই খেপে উঠল?
সে তাড়াতাড়ি একটা চেয়ার এগিয়ে দিল। ওদিকে চক্রবর্তীর অবস্থাও প্রায় গোপালের মতোই। জীবনকৃষ্ণ যে সত্যি এমন করে বসে পড়বেন, উনি ভাবতে পারেননি। বললেন, আপনি যে বলছিলেন, ফ্যাস্তা দেখতে যাবেন–ফরাসডাঙায়?
জীবনকৃষ্ণ বললেন, যাব হে যাব, এটা আগে শুনে নিই। গগনও তো যাবে, কী বলো হে?
গগন বলল, তা যেতেও পারি।
চক্রবর্তী বিস্মিত হলেন। বিরক্তও। এখন বসে বসে রাম বাঁড়ুজ্জের ফ্যাস্তা শুনতে হবে? ছ্যাঃ, তার চেয়ে কারখানা থেকে পঁচিশ পাউন্ড চোরাই সুতোর বান্ডিলটা ভাণ্ডার সঙ্গে বেচতে গেলেই ভাল হত। কাজটা মিটে থাকত। এর মধ্যে তো একদিন সেই সুতোর গতি করতেই হবে। আজ বেশ ফাঁকায় ফাঁকায় হয়ে যেত।
গোপাল আর পারল না। ফরাসডাঙার ফ্যাস্তার নিঃশব্দ ডাক তাকে পাগল করে তুলল। সে জীবনকৃষ্ণকে বলল, বড়বাবু, আপনারা কি তবে এখানেই বসবেন? ২৩৪
জীবনকৃষ্ণ বললেন, হ্যাঁ, তাই তো ভাবছি। কেন, তুমি যাবে?
-আজ্ঞে আপনার দয়া হলে যাই। বাড়িতে সব বসে আছে কিনা, ফ্যাস্তা দেখতে যাবে।
–বেশ যাও, সব আলমারি বন্ধ করে আমাকে ঘরের চাবি দিয়ে যাও, আমি বন্ধ করে দরোয়ানকে চাবি দিয়ে যাব এখন।
গোপাল একেবারে ছুটোছুটি আরম্ভ করে দিল।
গগন বলল, একেবারে প্রথম থেকেই পড়ব?
–নিশ্চয়। নইলে বুঝব কেমন করে?
গগনের মুখখানিই শুধু ঝকঝকিয়ে ওঠেনি, চোখ দুটিও চকচকিয়ে উঠেছে। নাসারন্ধ্র পর্যন্ত স্ফীত। সে প্রায় কম্পিত গলায় পড়তে আরম্ভ করল।
বঙ্গসিন্ধু। ২৯ আষাঢ়, সাল ১২৮৯ বঙ্গাব্দ, ১৪ই জুলাই, ১৮৮২ খ্রিস্টাব্দ।
চন্দননগরের বর্তমান ফায়স্তা ও ফরাসি বিপ্লব।
আমরা এতদ্দেশীয় অধিবাসিগণ কয়েক বৎসর যাবৎ ফরাসি অধিকৃত চন্দননগরে ফায়স্তা উৎসব দর্শন করিয়া আসিতেছি। বোয়রবন ও বোনাপার্ত স্বৈরতান্ত্রিক রাজা ও সম্রাটদের উৎপাত গত হইয়া, ফরাসি দেশে বর্তমানে তৃতীয় রিপাব্লিক প্রতিষ্ঠিত হইয়াছে। যদিও।
জীবনকৃষ্ণ বাধা দিয়ে বলে উঠলেন, ওই তৃতীয় রিপাব্লিক বস্তুটা কী গগন?
গনন থমকে গিয়ে এক মুহূর্ত ভাবল। বলল, মানে, তৃতীয় রিপাব্লিক হল রাজা বা সম্রাট ছাড়া, জনসাধারণের নির্বাচিত প্রতিনিধি দিয়ে যে শাসন চালানো হয়, ফরাসিরা তার নাম দিয়েছে রিপাব্লিক। একজন প্রেসিডেন্ট, একটি সিনেট আর ডেপুটিদের একটি চেম্বার-এর সকল সদস্য মিলে দেশ শাসন করেন এঁরা। এর আগে দুবার রিপাব্লিক হয়েছিল, দুবারই ভেঙে গেছে। তৃতীয় রিপাব্লিকের যুগ চলেছে।
জীবনকৃষ্ণ চোখ বুজে শুনলেন, এবং চোখ বুজেই বললেন, অর্থাৎ দেশের লোকেরা রাজাকে সরিয়ে, নিজেরাই নিজেদের ভাল মন্দ দেখছে এই তো?
–হ্যাঁ ।
–তার নাম রিপাব্লিক?
–হ্যাঁ, প্রজাতান্ত্রিক।
বেশ বেশ, এবার পড়ো।
গগন আবার পড়তে আরম্ভ করল, যদিও এই তৃতীয় রিপাব্লিক রাষ্ট্রকে ধ্বংস করিবার জন্য রাজতান্ত্রিক ব্যক্তিরা সর্বদাই ঘৃণ্য প্রয়াস পাইতেছে, তথাপি তাদের প্রয়াস বারংবার ব্যর্থ করিয়া রিপাব্লিক জীবিত রহিয়াছে। এবং বর্তমান চন্দননগরের শাসকবর্গ স্বদেশীয় তৃতীয় রিপাব্লিকের অনুমত্যানুসারে প্রতিবৎসর এই ফায়স্তার ব্যবস্থা করিয়াছেন। পাঠকগণের জ্ঞাতার্থে জানান যাইতেছে, ফায়স্তা একটি বিদেশি শব্দ, উহার ইংরাজি বানান Fiasta শব্দের অর্থ উৎসব।
কিন্তু কীসের উৎসব কেন উৎসব, অতীব পরিতাপের বিষয়, তাহা অধিকাংশ এতদ্দেশীয়গণের অজ্ঞাত। ইহার ভিতর ইতিহাসের যে অমোঘ নিয়তি লীলাখেলা করিয়াছে, তাহা ভারতীয়গণের গোচরীভূত করা বিশেষ আবশ্যক মনে করি। চন্দননগরের ফরাসিস শাসকবর্গের ইহা ব্যাখা করিবার কোনও প্রয়োজন হয় না, তাঁহারা নিজেরা উৎসব করিয়া, অপরকে মাতাইয়া, আপনার রাজ্যে শান্তিতে বিরাজ করিতেছেন, কিন্তু আমরা বিচার করিয়া, বিলক্ষণ জানিবার চেষ্টা করি না, ইহা কীসের উৎসব, কীসের ফায়স্তা, ইহাতে আমাদিগের আনন্দের কারণ কী। আমরা সকলে মিলিয়া, মদ খাইয়া খেমটা নাচাইয়া, বুলবুলি লড়াইয়া সাপ খেলাইয়া, বহুবিধ প্রমোদ করিয়া, রাত্রে বাজি পুড়ানো পর্যন্ত আনন্দের রস আকণ্ঠ পান করিয়া, স্ব স্ব গৃহে প্রত্যাবর্তন করি ও ভাবিয়া সুখী হই, ফায়স্তাটি বড়ই আমোদে কাটিল।
কিন্তু এই উৎসবের অন্তর্নিহিত অর্থ অতীব গভীর, এই ইংরাজি ১৪ই জুলাই দিবস সেইজন্যই ফরাসিসদিগের নিকট এত আনন্দপূর্ণ ও পবিত্র। ইহা তাঁহাদিগের নিকট অতিভয়ংকর নারকীয় জীবন যন্ত্রণা হইতে, পরাধীনতার গ্লানিকর অন্ধকার হইতে, মুক্তির দিবস বলিয়া পরিগণিত হইয়া থাকে। অত্যাচারী শাসকের বিরুদ্ধে, ফরাসি দেশের জনসাধারণ স্বাধীনতা সাম্য ও মৈত্রেয়ীর নামে যে ভীষণ যুদ্ধে অবতীর্ণ হইয়াছিলেন, ইহা সেই দিবস। ১৭৮৯ খ্রিস্টাব্দের ১৪ই জুলাই, অত্যাচারী রাজা ও অভিজাত ধনীদের বিরুদ্ধে সংগ্রামে অবতীর্ণ হইয়া ফরাসির নিপীড়িত দরিদ্র জনতা, রাজধানী পারিতে অবস্থিত কুখ্যাত বাস্তিল দুর্গ ধ্বংস করিয়াছিলেন, সেই উপলক্ষেই, এই দিবসকে তাঁহারা পুণ্য বাস্তিল দিবস বলিয়া থাকেন, সেই উপলক্ষেই চন্দননগরের এই ফায়স্তা। অতএব ইহা আনন্দের দিন বটে, কিন্তু এতদ্দেশীয়গণের স্মরণ রাখিতে হইবে, শতাব্দীব্যাপী নিষ্ঠুর পীড়ন, বহু শত প্রাণ ও রক্ত দিয়া এই দিবসের সমুদয় আনন্দকে তাঁহাদিগকে ক্রয় করিতে হইয়াছে। আমরা মনে করি, নিপীড়িত অত্যাচারিত বিশ্ববাসী মাত্রেরই এই দিবস অতি পুণ্যদিবস বলিয়া গণ্য হইবে, কিন্তু তাহা বাঁচাল আনন্দের দ্বারা অনুভব করা যাইবে না। আমরা জানি ইহাকে পুণ্য দিবস বলিয়া বর্ণনা করায় কেহ কেহ আপত্তি করিবেন, পূর্বে পূর্বে আমরা সেই প্রকার রচনাদি পাঠ করিয়া অবগত হইয়াছি। তাঁহারা এইরূপ ব্যক্ত করিয়া থাকেন যে, বিপ্লবের সেই দিবস অতীব কলঙ্কজনক দিবস বলিয়া জগতে গণ্য হইবে, কারণ রাজা বহু রাজপুরুষকে বলি দিয়া রক্তপাত ঘটাইয়া, অজ্ঞ-জনতা বীভৎস নিষ্ঠুরতা দর্শাইয়াছিল। আমরা এইরূপ মনে করি না। বহু রক্তপাত হইয়াছিল সত্য, কিন্তু তৎপূর্বে যে পরিমাণ রক্তপাত রাজপুরুষেরা ঘটাইয়াছিলেন, মানুষকে পশুবৎ পীড়ন করিয়াছিলেন, তাহার তুলনায় উহা বেশি নহে। এক্ষণে আমাদিগকে যদি কেহ প্রশ্ন করেন, সেই রক্তপাতের দিবসকে স্মরণ করিয়া বিশ্ববাসীর আনন্দ করিবার কী আছে, তবে বলি, ঘোর কৃষ্ণা কালী করালী দেবীর পূজা সেইরূপ ভীষণতার মধ্যেও হৃদয়ের অজ্ঞতা দূরীকরণের উৎসব আমোদ বলিয়া গণ্য হইয়া থাকে, এই দিবসও সেইরূপ সুখকর। ইহাতে ঘোর তমসা ও পশুবলি দেখিয়া আতঙ্কিত হইবার কিছু নাই।
জীবনকৃষ্ণ অস্ফুটে বলে উঠলেন, বাঃ, বাঁড়ুজ্জে উপমাটি বেশ দিয়েছে, কী বলল হে গগন?
গগন জিজ্ঞাসু চোখে তাকাল। সে শুনতে পায়নি। জীবনকৃষ্ণ আবার চেঁচিয়ে বললেন, উপমাটি বেশ ভালই দিয়েছে বাঁড়ুজ্জে। ওই যে তোমার কালীপুজোর সঙ্গে তুলনা করেছে, সেই কথা বলছি।
গগন এতই মনোযোগ দিয়ে পড়ছিল, এতই উদ্বুদ্ধ এবং উত্তেজিত হয়ে উঠেছিল, জীবনকৃষ্ণের কথায় তার কোনও ভাবান্তর হল না। তাড়াতাড়ি কাঠের ডিবে থেকে এক দলা নস্য পুরে দিয়ে, আবার কাগজের উপর হুমড়ি খেয়ে পড়ল। পড়তে আরম্ভ করল, যাহা হউক। ফরাসি দেশের কী অবস্থায় সেই ১৪ই জুলাই দিবসের উদ্ভব হইয়াছিল, ইতিহাস হইতে তাহাই আমরা পাঠকবর্গের সম্মুখে উপস্থিত করব। ইহাতে সেই অজ্ঞ-জনতার কতখানি দোষ ছিল, তাহা সহজেই অনুমতি হইবে। সেই অজ্ঞ জনতা অর্থাৎ প্রজাসাধারণের সহ্য করিবার ক্ষমতা ও রাজশক্তির উপর বিশ্বাস এতই প্রবল ও সীমাহীন ছিল যে, অত্যাচারীরা কখনও ভাবিয়া দেখে নাই, সকল কিছুরই একটা সীমা আছে।
প্রধানত বিভিন্ন প্রকার জনসাধারণকে শোষণ করিয়া, বিভিন্ন প্রকারের কর আদায় করা ছিল, বিবিধ নিয়মতান্ত্রিক নিষ্ঠুর প্রথা। যে কারণে ফরাসি দেশে, তৎকালে একটি প্রচলিত প্রবচনই ছিল– উচ্চবংশীয় অভিজাত সম্ভ্রান্তরা যুদ্ধ করিয়া থাকে। যাজক ও পুরোহিতেরা প্রার্থনা করিয়া থাকে, আর জনসাধারণ কেবলমাত্র কর দিয়া থাকে। ফরাসি দেশে তখনও শিল্পের উদ্ভব হয় নাই, জনসাধারণের অধিকাংশই কৃষিজীবী, এবং কৃষিজীবী জনতার একমাত্র বাঁচিবার প্রয়োজন হইয়া উঠিয়াছিল, রাজশক্তি, অভিজাত ও ধর্মযাজকদের অপরিমিত সুখ ও সম্ভোগের উপকরণ জোগাইতে। ব্যবস্থাপক পরিষদ ছিল নামে মাত্র, শেষ পর্যন্ত তাহাও পরিত্যক্ত হইয়াছিল। প্রকৃতপক্ষে ফরাসি দেশের তৎকালীন অবস্থা জ্ঞাত হইতে হইলে একটি কথা বিশেষভাবে লক্ষ রাখিতে হইবে যে, একটি সামাজিক শাসনতান্ত্রিক নিয়ম-কানুন, শৃঙ্খলার পরিবর্তে, সেখানে দুইটি রাজনৈতিক ধারা প্রবাহিত হইতেছিল, যাহাদের রাহুর ক্ষুধা ও বিচারবিবেচনাহীন সুখভোগের লক্ষ্য ছিল অদ্বিতীয়, সেই দুই ধারার নাম, রাজকীয় ও অভিজাত। অভিজাতদের সঙ্গে অবশ্যই ধর্মযাজক সম্প্রদায় যুক্ত ছিল, বলাবাহুল্য। এই দুই রাজনৈতিক ধারার কাছে, আইনের মূল্য একটি কানাকড়িও ছিল না, সুবিচার দূরে থাকুক, সাধারণ বিচার ছিল পদদলিত। ইহার মধ্যে, অভিজাত সম্প্রদায় ছিল নিষ্ঠুরতম। তাহাদিগের লোভ ও লালসা কোনও রীতিনীতিই মানিত না। এমনকী রাজাও ইহাদের ভয় করিয়া চলিতেন, কারণ তাঁহার নিজের নিরাপত্তা ও সুখের জন্য, এই শ্রেণীকে তিনি পার্শ্ববর্তী রক্ষক ব্যাঘ্রের মতো লালন-পালন করিতেন ও প্রশ্রয়দান করিতেন। সেই সব ব্যাঘ্রবৃন্দ বহুকাল রক্তদান করিতে অভ্যস্ত হইতেছিল, দুর্দিন যত নিকটবর্তী হইয়া আসিয়াছিল, তাহাদের রক্তপানের তৃষ্ণাও তত বাড়িতেছিল। তখন তাহারা আর রাজাকেও মানিয়া চলিতে পারিতেছিল না, বরং লোভের প্রতিযোগিতায় মাতিয়া, রাজার নিজস্ব ভোগ্যও আপন গ্রাসে উদরস্থ করিতেছিল। রাজাকে তাহারা নিজেদের হাতের ক্রীড়নকে রূপান্তরিত করিয়াছিল, এবং রাজশক্তির দুর্বলতায়, ক্রীড়নক না হইয়া কোনও উপায়ও ছিল না। ব্যবস্থাপক পরিষদ ভাঙিয়া দিবার পুর্বেই, ইহা পরিষ্কার হইয়া উঠিয়াছিল যে, তৎকালে ফরাসি রাজশক্তি মাত্র ত্রিশজন ব্যবস্থাপক (intendants) দ্বারা পরিচালিত হইতেছিল। বলাবাহুল্য, সেই ত্রিশজন ব্যবস্থাপক সকলেই অভিজাত সম্প্রদায়ভুক্ত লোক। প্রদেশগুলিতে ইহায়া যারা খুশি তাহাই করিত। পরিষদ, মন্ত্রণা, বিচার, আইন, সবকিছুই ইহাদের ইচ্ছামতো চলিত, এবং প্রজাসাধারণের নিকট ইহারা ছিল সাক্ষাৎ মৃত্যুদূত, ইহাদের ইচ্ছাই ছিল মানুষের জীবন মৃত্যু। স্বৈরতান্ত্রিক শাসনের ইহা এক বীভৎস রূপ, এবং যেখানে শাসন ও বিচার বিভাগের এই প্রকার দশা, সেখানে রাজা যে পরিষদ ও মন্ত্রীবর্গের ও ধর্মযাজকদের হাতের ক্রীড়নক মাত্র হইবেন, তাহাতে বিস্ময়ের কিছু নাই। বিশেষ করিয়া রাজা যেখানে প্রজার শুভ ও মঙ্গল কামনা করেন না, নির্বীর্য সুখের লালসায় নানা প্রমোদে কাল যাপন করিয়া থাকেন, তাঁহাকে শয়তানের হাতের অসহায় যন্ত্ররূপে আপন ভাগ্য মানিয়া লইতেই হইবে। অন্যথায়, রাজা যখন রাজকোষ শূন্য দেখিয়া, ধর্মযাজকদের নিকট সঞ্চিত প্রভূত স্বর্ণ, অর্থ ও সম্পত্তির কিছু অংশ প্রার্থনা করিয়াছিলেন, তখন ধর্মযাজকেরা এইরূপ উত্তর করিত না, ঈশ্বর ও রাজার মধ্যে আমরা কাহাকে বাছিয়া লইব, তাহা আমাদিগকে জিজ্ঞাসা করিও না কারণ তোমরা নিশ্চয়ই জ্ঞাত আছ, আমাদিগের জবাব কী হইবে। ইহার অর্থ আর কিছুই নহে, স্পষ্ট ও সোজা করিয়া রাজাকে প্রত্যাখ্যান মাত্র। শুধু তাহাই নহে, এই কথার মধ্যে একটি সুপ্ত গর্জনও শুনা যাইতেছে, যাহাতে ইঙ্গিত করা হইয়াছে, গির্জার সম্পত্তি গ্রহণে রাজা কোনওরূপ জোর করিলে, তাহারা বিদ্রোহ করিবে। অথচ সেই বিশাল সম্পত্তি যে ঈশ্বর স্বর্গ হইতে আপন বাহু বাড়াইয়া ভোগ করিতেন না, তাহা বুদ্ধিমান ব্যক্তিমাত্রেরই বুঝিবার ক্ষমতা আছে। প্রকৃতপক্ষে ধর্মযাজকরাও পঙ্কিল ভোগের স্রোতে ভাসিতেছিল, দেবালয়গুলি ইহাদের পাপচক্রের সঙেঘ পরিণত হইয়াছিল, এবং যেহেতু জনসাধারণের মনে তাহারা ঈশ্বর সম্পর্কে নানান অলীক ভয়ের ও কুসংস্কারের সৃষ্টি করিতে পারিয়াছিল, এবং নিজেদের ঈশ্বরের প্রতিভূ বলিয়া চালাইতে সমর্থ হইয়াছিল, সেই হেতু রাজা তাহাদের বিরুদ্ধাচরণ করিতে সাহসী হন নাই। যে রাজা ও শাসক প্রজাসাধারণের মনের সংবাদ রাখেন না, তাহাদের সঙ্গে যোগাযোগ রাখেন না, শুভাশুভের ধার ধারেন, তাঁহাকে অতএব আপন স্কন্ধ গুটাইয়া সরিয়া আসিতেই হইবে। রাজা যদি তাঁহার সুখ ও সম্পত্তির কারণ বলিয়া প্রজাদের বিবেচনা করিতেন, তাহা হইলেও তাঁহার কিছু কণামাত্র করুণা থাকিত। যে কলু ঘানিতে তৈল নিষ্কাশন করিয়া থাকে, সেও তাহার বলদকে পেট পুরিয়া খাইতে দিয়া থাকে, কিন্তু রাজা তাহাও দিতে অপারগ ছিলেন। কারণ, এই প্রকার শাসনের দরুন, প্রজাসাধারণকে শোষণের স্বভাবতই কোনও সীমা পরিসীমা থাকিতে পারে না।
সাধারণত মাথা পিছু একজন ব্যক্তির জন্যেই পোল ট্যাক্স ধার্য হইত, শতকরা তেপান্ন লিরা। যাজক ও পুরোহিতদের প্রাপ্য হিসাবে, শস্য ফসলের বিশ ভাগ দিয়া দিতে হইবে, এবং মনে রাখিতে হইবে, সাধারণ মানুষ সকলেই কৃষিজীবী। দেখা গিয়াছে, বিপ্লবের সময়, একমাত্র এই কারণেই প্রজাসাধারণের বিরুদ্ধে চারি লক্ষ মামলা ঝুলিতেছিল। ইহার উপরে গির্জাকে দিতে হইত আয়ের দশমাংশ, যাহাকে বলা যায়, চার্চের সমগ্র খরচই তাহাদের বহন করিতে হইত। সম্ভ্রান্ত ও অভিজাতদের দিতে হইত তাঁহাদের জায়গীর কর, যাহাকে বলা হইয়া থাকে ফিউডাল ডিউজ। তাহা ছাড়া রাজকর সমুদয় প্রজাসাধারণের দেয় ছিলই। এমনকী, রাজা ও অভিজাতদের মৃগয়াস্থানগুলি, যেখানে বন্য বরাহ, হরিণ পাখি ইত্যাদি ছিল, সেই সব স্থানসমূহ কঠিন আইন দ্বারা শুধু সংরক্ষিতই ছিল না, রক্ষণাবেক্ষণের সমগ্র খরচ জনসাধারণকেই দিতে হইত, অথচ সেইস্থানে তাহাদের শিকারের অধিকার ছিল না। এই শিকারের অধিকারও অত্যন্ত ঘৃণ্য বলিয়া গণ্য হইত। বেগার প্রথা তো ছিলই।
এখন, অভিজাত ও ধর্মযাজক সম্প্রদায়ের যাঁহারা এই সব কর আদায় করিতে ক্ষমতাপ্রাপ্ত হইয়াছিলেন, তাঁহারা যে কেবল নিয়মানুযায়ী কর আদায় করিয়াই ক্ষান্ত হইতেন, তাহা নয়, নানান ফন্দি ফিকির করিয়া, যদৃচ্ছা আদায় করিতেন, এবং যথেচ্ছা আদায়ীকৃত করের সমুদয় অর্থ কখনই রাজকোষে জমা পড়িত না। তাঁহাদের নিজেদের দেয় কর তো কখনওই দিতেন না, উপরন্তু তাহারা নিজেরাই সেই অর্থ আত্মসাৎ করিয়া ভোগ করিতেন, বিলাসমত্ত রাজা ইহার কোনও খবর করিতেন না। রাজা যদি চোখ মুদিয়া থাকেন, তবে সেই দেশের প্রজাদের উপায় কী থাকে। ক্রীতদাস অপেক্ষাও ফরাসি প্রজাসাধারণের অবস্থা সঙ্গীন হইয়াছিল। অনেকে এইরূপ বলিয়া থাকে, প্রজারা ক্রীতদাস ছিলেন না, নিজেরাই জমির মালিক ছিলেন।অতি উত্তম কথা, কিন্তু দেশের কৃষিযোগ্য সমগ্র জমির এক চতুর্থাংশ মাত্র, এবং জমি থাকিলেই প্রজার সুখ হয় না। বাঁচিবার রসদ সংগ্রহ করিতে হয়। জমি চাষ করিতে হইলে যাহা যাহা প্রয়োজন, তাহা সকলই মুষ্টিমেয় প্রভুদের হাতে ছিল। অধিকাংশ জলাশয়, যন্ত্রপাতি ও পশু, প্রভুদিগের সম্পত্তি। গম ভাঙিবার কল, আঙুর নিংড়াইবার মেশিন, রুটি গড়িবার বিশেষ ব্যবস্থাযুক্ত উনানঘর, সকলই, অভিজাত, অমাত্য, ধর্মযাজক প্রভুদের হাতে। অতএব, গম ভাঙানো, রুটিগড়া, আঙুর নিংড়ানো, সবকিছুর জন্যে তাহাদের কাছে যাইতে বাধ্য করা হইত এবং ইহার জন্যে যাহা খুশি মূল্য আদায় করা হইত। ফসল ও অন্যান্য দ্রব্য বিক্রয় করিবার কেন্দ্র বাজার সকলও প্রভুদের করায়ত্ত। এত উচ্চহারে তাহার তোলা দিতে হইত যে ফসলের মূল্যে কুলাইত না। আঙুরজাত মদ্য প্রজারা তৈরি করিত, কিন্তু সমগ্র জেলার একচেটিয়া ব্যবসা ছিল একমাত্র সামন্ত প্রভুদিগের। শুধু তাহাই নহে, রাস্তাঘাট সেতু পর্যন্ত এই সব মুষ্টিমেয় পরিবারেরা নিজেদের সম্পত্তিরূপে ভাগ করিয়া লইয়াছিলেন এবং চলাচলের জন্যে যদৃচ্ছা কর আদায় করিতেন। লবণ ছিল রাষ্ট্রের নিজস্ব একচেটিয়া ব্যবসা, নিয়ম ছিল, পরিবারের প্রত্যেকের জন্যে বৎসরে সাত পাউন্ড লবণ ক্রয় করিতেই হইবে। সাত বৎসরের শিশুরও ইহা হইতে রেহাই ছিল না। ইহাকে বলা হইত কুখ্যাত লবণ কর। এক কথায়, প্রজাদের সমস্ত কিছু ইহারাই শুষিয়া লইতেন, এবং প্রজাদের অসহায় বুভুক্ষু চক্ষের সমক্ষে ভোগ-বিলাসে মত্ত থাকিতেন। ইহার জন্যে কাহারও নিকট নালিশ করিবার উপায় ছিল না। রাজার কাছে অভিযোগ পৌঁছাইলেও তিনি কর্ণপাত করিতেন না, এবং ঈশ্বরকেও ধর্মব্যবসায়ী যাজকেরা এমনভাবে কুক্ষিগত করিয়া রাখিয়াছিলেন, যেন ঈশ্বরকে রাজার ন্যায় তাহাদের হাতেরই ক্রীড়নক, দারিদ্রের নালিশ তিনিও শুনিতে চাহেন না। এবং তৎসত্ত্বেও যদি কেহ প্রকাশ্যে অভিযোগ করিত, তবে কারাগারের অন্ধকারে তাহাকে ঠেলিয়া দেওয়া হইত। এমনকী অনেক সময়, কোনওপ্রকার কারণ না দর্শাইয়াই তাহাদিগকে দলে দলে কুখ্যাত বাস্তিল দুর্গের ভয়ংকর কারাগারে আটক করিয়া রাখিত। হেবিয়াস কর্পাস আইন থাকা সত্ত্বেও, তাহার দ্বারা কেহ বিচার প্রার্থনা করিতে পারিত না। কারণ জানিতে চাহিলেও শাস্তি ছিল, উপবাস, প্রহার ও অপমান। তখন বাস্তিল দুর্গের নাম করিলে প্রজাবৃন্দের হৃঙ্কম্প উপস্থিত হইত। দুর্গের দিকে চাহিলে ভয়ে ঘৃণায় অভিশাপ দিয়া চোখ ফিরাইয়া লইত।
একদিকে যখন প্রজাবৃন্দের এইরূপ অবস্থা, তাহার জন্যে যাহারা দায়ী, সেই উচ্চবংশীয় অভিজাতরা তখন রাজকোষ হইতে উচ্চহারে পেনসন ভোগ করিতেছিলেন, রাজসভা অলংকৃত করিতেছিলেন। পারি ও ভার্সাই প্রাসাদে এই সব প্রভুরা যখন ভোগের সাগরে ডুবিয়া রহিয়াছেন, প্রজাবৃন্দ তখন এদেশে রাস্তার কুকুরের ন্যায় পচিয়া মরিতেছিলেন। আর হায় ধর্ম! যাঁহারা অজ্ঞ প্রজাদিগকে ঈশ্বরোপলব্ধি করাইবেন, সেই কয়েকজন ধর্মযাজকের হাতেই ছিল সমগ্র দেশের তৃতীয় ভাগ ভূমি, এবং সেই যাজকেরাও উচ্চ অভিজাত বংশ হইতেই নির্বাচিত। সেই সমগ্র জমি প্রায় সকলই ছিল নিষ্কর। তাঁহাদিগের শরীরে দয়া ধর্মের লেশমাত্র ছিল না। ধর্ম তাঁহাদিগের একপ্রকার ঘানি ঘুরাইবার কল, গরিব জনতাবৃন্দকে ইহারা সর্ষপের মতো ফেলিয়া নিংড়াইয়া আপনাদিগের সুখোপকরণের তৈল সংগ্রহ করিতেন। ভোগ বাসনা পাপাচারকেই এই যাজকেরা জীবনের ধর্ম বলিয়া বুঝিয়াছিলেন।
এই পর্যন্ত পড়ার পর গগনকে থামতেই হল। উত্তেজনায় তার গলার স্বর এত তেজি আর দ্রুত হয়ে উঠেছে, উচ্চারণ প্রায় অস্পষ্ট হয়ে এসেছে। তা ছাড়া একদিকে নাসারন্ধ্র থেকে নস্যের দরানি, অন্যদিকে মুখের কষের দুপাশে লালার গাঁজলা, অসুবিধের সৃষ্টি করছে। পকেট থেকে রুমাল নামক বস্তুটি বের করে সে তাড়াতাড়ি নাক মুছে নিল। কোঁচার অংশ দিয়ে মুখ মুছল।
ইতিমধ্যে কখন এক সময় বিপিন চক্রবর্তীও কাছে এসে বসেছিলেন। গগনের উচ্চারণ ভাল, পড়বার সুর ও ভঙ্গিটিও চমৎকার। আর এ শুধু পড়া নয়। বিষয়বস্তুর প্রতিটি শব্দ যেন তার অনুভূতিকে আন্দোলিত করছে। ঘৃণায় এবং ধিক্কারে, তার মুখ জ্বলজ্বল করছে। রামদাসের লেখার গুণে নয়, যেন গগনের পড়বার ভঙ্গিতেই চক্রবর্তী মজেছেন। তিনি চেঁচিয়ে বললেন, এ যে ইংরেজদের থেকেও খারাপ হে গগন।
গগন বলে উঠল, ও সবই এক গোত্রের। উনিশ আর বিশ।
জীবনকৃষ্ণ বললেন, কিন্তু ওদের দেশে তো রাজা প্রজা সবাই ফরাসি, ওটা তো আর পরাধীন দেশ নয়। ওখানেও এরকম অত্যাচার হত?
গগন বলল, এই একটা ব্যাপারে সব শিয়ালের এক রা। কেন, ইংলন্ডের রাজা প্রথম চার্লসের বেলায় সেখানেও, রাজায় প্রজায় মারামারি হয়নি? অলিভার ক্রমওয়েলের কথা পড়েননি? উনিই তো নেতা ছিলেন।
জীবনকৃষ্ণ অসহায়ভাবে মাথা নেড়ে বললেন, না তো, সেই সব আর পড়লুম কোথায়। তুমি বলছ ইংরেজ রাজা ইংরেজদের ওপরেই পীড়ন করত?
প্রশ্নটা বিপিন চক্রবর্তীরও। তাঁর দুই ভ্রুকুঞ্চিত জিজ্ঞাসু চোখের সঙ্গে, হাঁ মুখের ভিতর দিয়ে যেভাবে জিভ বেরিয়ে পড়েছে, তাতে মনে হয় এমন বিস্ময়কর কথা চক্রবর্তী কখনও আন্দাজ করতে পারেননি।
গগনের বোধহয় আর একবার সন্দেহ হল, সন্দিগ্ধ হয়ে উঠল তার চোখ। জীবনে যাঁরা কোনওদিন এ সব প্রসঙ্গ নিয়ে কথা বলেননি, ফোর্ট গ্লাস্টারের তেসুতি কলের সেই বড়বাবু আর সেজোবাবু, দুই ঠাকুর তার সঙ্গে চিরাচরিত মশকরা করছেন না তো! নইলে যে সংবাদ এখন স্কুলের ছোট ছোট পড়ুয়ারাও জানে, ইতিহাসের সেই সংবাদ কি এরা সত্যি জানেন না! সে গম্ভীর হয়ে বলল, তা পীড়ন করত বইকী, নইলে কি আমি মিছে কথা বলছি?
জীবনকৃষ্ণ হাত তুলে বললেন, এই তোমার এক দোষ গগন, মাথাটি বড্ড তাড়াতাড়ি গরম করে ফেল। তুমি একটা হুগলির কলেজে পড়া ছেলে, তুমি কত কী জান। আমি জানলে কি আর তোমার কাছে শুনতে চাইতুম?
গগন মনে মনে একটু অপ্রতিভ হল। একটু লজ্জাও পেল। জীবনকৃষ্ণের মুখে কোথাও ছলনার আভাস ছিল না।
জীবনকৃষ্ণ আবার হঠাৎ সনিশ্বাসে বলে উঠলেন, কিছুই তো জানলুম না হে, আজকাল সবকিছু জানবার জন্যে মনটা কেমন আঁকুপাঁকু করে। বাপ পিতাম, অত করে স্মৃতিশাস্ত্র পড়ালে, আর এখন যে কেনই বা এতসব জানতে ইচ্ছে করে!…
অবাক হন চক্রবর্তী। ভটচাযের যেন কোথায় কী ঘটে গিয়েছে। লোকটা সত্যি আর আগের মতো নেই। এ বয়সে কি সত্যি মানুষটার ভীমরতি হল?
গগন লজ্জা পেল, কিন্তু প্রায় ক্ষমা চাইবার মতোই টেবিলে আঙুল ঘষতে ঘষতে বলল, আজ্ঞে না, মানে বলছিলুম কী যে, ইংরেজ রাজাও তার দেশের লোকদের সত্যি সত্যি পীড়ন করত। আজকাল তো বইও বেরিয়েছে, বাংলা বই, তার মধ্যে সব লেখা আছে।
-তোমার কাছে আছে সে বই?
আছে।
–একটু দিও তো, পড়ব।
–আজ্ঞে দেব। পড়ে দেখবেন, বিলেতের রাজা দ্বিতীয় জেমসের বেলাতেও প্রজাবিদ্রোহ হয়েছিল, বিপ্লব যাকে বলে।
চক্রবর্তী বললেন, কিন্তু গগন, ফরাসিদের কথা তুমি যা পড়ছ, তাতে বাপু বোঝা যাচ্ছে, ইংরেজ অনেক সদয়। বিদেশি হয়েও তারা আমাদের ওপর জুলুম করে না।
গগন তৎক্ষণাৎ প্রতিবাদ করে বলল, আপনি তা হলে কিছুই জানেন না চক্কোত্তি মশাই। এ দেশে রাজপুরুষ সাহেবের কুকুরের পেছনে মাসে মাসে যা খরচা হয়, আপনার মাস মাইনের থেকে তা বেশি, খোঁজ নিয়ে দেখুন গে।
চক্রবর্তী একটু যেন থতিয়ে গেলেন। জীবনকৃষ্ণ আপন মনে, আস্তে আস্তে ঘাড় নাড়তে লাগলেন। কিন্তু চক্রবর্তী সহসা হার মানতে পারলেন না। বললেন, কিন্তু ফরাসিদের ধর্মযাজকেরাও যেরকম পাষণ্ডবিত্তি করেছে, আমাদের এখানে তো আর তা নেই।
–নেই?
গগন একেবারে মারমুখী হয়ে বুড়ো আঙুল উৎক্ষিপ্ত করে চেঁচিয়ে উঠল, আপনি জানেন কাচকলা। সারা দেশটা ঘুরে দেখে আসুন গে, পাদ্রি সাহেবদের কত সম্পত্তি আছে। আর শুধু পাদ্রি সাহেবদেরই আমরা ধরব নাকি? এ দেশি মঠ মন্দিরের মোহান্তরা? বলতে গেলে তো আপনাদের গায়ে লাগবে। বলবেন ধম্মেকম্মো সব গেল। এই সিদিনেও কাগজে লিখেছে, গুপ্তিপাড়ার বৃন্দাবনমঠের মোহান্ত দুজন কিষেণকে পিটিয়ে আধমরা করেছে। এই যে সব হাজার হাজার বিঘে জমি দেবোত্তর দেওয়া হয়েছে, সোনার হার গলায় দিয়ে, আর মদে মেয়েমানুষে রাজাগিরি তো ফলাচ্ছেন সব মোহান্ত মহারাজেরা। এরা তো সবাই এক-একজন খুদে রাজা। চাষিবাসী গরিব লোকেরা তো এদের যমের মতন ভয় করে, খবর জানেন না? এরা ডাকাত বম্বেটের দল পর্যন্ত পোষে, ঘরের বউ-ঝি টেনে নিয়ে চলে যায়।
জীবনকৃষ্ণ বলে উঠলেন, এটা ঠিক বলেছ, ঠিক, আমি নিজে সংবাদপত্রে পড়েছি, গুপ্তিপাড়ার কেষ্টানন্দ মহারাজ ডাকাতি করতে গিয়ে ধরা পড়েছে। তার চরিত্রও যাকে বলে একেবারে নষ্ট। তারকেশ্বরেরও সেগুণে ঘাট নেই।
চক্রবর্তীর পক্ষে এ সব কথা অস্বীকার করবার উপায় ছিল না। তিনি যেন অস্বস্তিতে একবার জীবনকৃষ্ণ আর একবার গগনের দিকে দেখতে লাগলেন।
গগন আবার বলল, আর ভারতবর্ষের মধ্যে এত যে সব মন্দির আছে, খোঁজ করে বার করুন দেখি, কটা জ্ঞানী আর ধার্মিক ব্রাহ্মণ সেখানে আছে? কোটি কোটি টাকা আর কাঁড়ি কাঁড়ি দেবদাসী তো রয়েছে। এখন হিসেব করে দেখুন গে, ঠাকুরের দোর ধরা কত লক্ষ লক্ষ বিঘে জমি পড়ে আছে। আর সে সব কাদের ভোগে লাগছে। মশাই চাষ তো আর দেবতায় করে না, চাষারাই করে। তবে আর তফাতটা কোথায়?
চক্রবর্তী মাথা নেড়ে বললেন, তেমনি হাজার হাজার লোকে রোজ পেসাদ ভোগ পায়, ওই খেয়েই তারা বেঁচে আছে।
–মিছে কথা। ভিখিরিদের পাতে কী পড়ে, সবাই জানে। ভোগ টাকা দিয়ে কিনতে হয়। এ সব লালন-পালনের কথা ফরাসি যাজকেরাও বলত, কেন মিছিমিছি বকাচ্ছেন! একবার নিরিবিলিতে চোখ বুজে ভেবে দেখবেন, এখনকার ফরাসিদের চেয়ে, আমরা খুব ভাল নেই। রামঠাকুর কি আর এমনি চোখে আঙুল দিয়ে এ সব দেখাচ্ছেন!
জীবনকৃষ্ণের লোমশ ভ্রূর তলায় চোখ দুটি তীব্র বিস্ময়ে চিকচিক করে উঠল। ঘাড় নেড়ে বলে উঠলেন, হু, তাই বলো! ওই কারণেই বাঁড়ুজ্জে ফরাসডাঙার ফ্যাস্তার কথা লিখেছে! মানে–মানে–
জীবনকৃষ্ণের গলার স্বর নীচে নামতে নামতে ডুবে গেল। তিনি একবার সন্ত্রস্ত চোখে বাইরের দিকে ফিরে তাকালেন। তারপর প্রায় চুপিচুপি বললেন, মানে প্রজাবিদ্রোহকে উসকোচ্ছে? সে যে বড় ভীষণ কথা হে গগন! তোমাদের সুরীনবাঁড়ুজ্জেও তো ঠিক এমনটি বলছে না। কিন্তু এ লেখা নিয়ে শেষটায় গোলমাল হবে না তো?
গগন বলল, গোলমাল আর কী হবে। কাগজ সরকারে বাজেয়াপ্ত করতে পারে, কাগজ বন্ধ করে দিতে পারে।
চক্রবর্তীর এতক্ষণে মগজে ঢুকেছে। বলে উঠলেন, রামকে ধরেও নিয়ে যেতে পারে?
–তাও পারে।
চক্রবর্তী হাত তুলে বললেন, তবে আর আপিসে বসে ও সব পড়াশোনা থাক বাপু। আমরা সব সাহেব কোম্পানির দৌলতেই করে খাই, কোথা থেকে কী হয়ে যাবে, দরকার নেই।
চক্রবর্তী জীবনকৃষ্ণের দিকে তাকালেন তাঁর সম্মতি পাবার আশায়। জীবনকৃষ্ণ বললেন, আরে ওয়াল্টার তো নেই, ভান্ডাও ভেগেছে। গগন একটু গলা নামিয়ে পড়ো, ব্যাপারটা একটু শুনি। ও সব ঘরে নিয়ে একলা একলা পড়ে সুবিধে হবে না। পড়ো পড়ো হে গগন, তারপর কী হল।
গগন আর এক দলা নস্যি না ছুঁজে পারল না। আবার শুরু করল সে, কিন্তু ফরাসীস শাসক অভিজাত সম্প্রদায় বিস্মৃত হইয়াছিলেন, সমস্ত কিছুরই একটা সীমা মানিতে হইবে। যে দুধের শিশুদের, শ্রমে বাধ্য করা হইতেছিল, যে নারীদের সম্মাননা দূরে থাকুক, গণিকাবৃত্তিতে ঠেলিয়া দেওয়া হইতেছিল, তখন ক্ষয়প্রাপ্ত শিশুর বলি যজ্ঞে, নারীর দেহ ধৌত সুরা, নারীর পাদুকা পূর্ণ করিয়া, আকণ্ঠ পানে এই সব দুরাচারীরা নৃত্য করিতেছিলেন। ঘৃণার যে ভয়ংকর হলাহল তাঁহাদের পদতলে তরঙ্গায়িত হইয়া উঠিতেছিল, জনতার ক্রোধ যে বিসুভিয়াস আগ্নেয়গিরির ন্যায় অন্তরে অন্তরে গর্জিতেছিল, এক প্রবল ধ্বংসের শক্তি আহরণ করিতেছিল, তাহা এই দুর্ভাগা শাসকগণ টের পান নাই। তাঁহারা এতই মত্ত ছিলেন যে, রাজশক্তির উপর জনতার প্রাচীন বিশ্বাস যে ক্রমান্বয়ে ভাঙিয়া চূর্ণবিচূর্ণ হইতেছে, চিরাচরিত ভয় ও ভক্তি, তীব্র ঘৃণায় রূপান্তরিত হইতেছে, তাহা দেখিয়াও অনুভব করিতে পারেন নাই।
ভিতরে ভিতরে ছাইচাপা আগুন রাজা পঞ্চদশ লুইয়ের আমল হইতেই জ্বলিতেছিল, এবং সেই সময় ইহাতে ইন্ধন জোগাইতেছিলেন ফরাসিদেশের মহাপ্রাজ্ঞ সুসন্তানবৃন্দ, যথা ভলতের, রুশো, মন্টেসকিউ, দিদেবরা, দ্য আলেমবার্ত মনীষিগণ। দেশের মানুষের মনে যে সব চিন্তা ভাবনা, ভিতরে ভিতরে বিক্ষিপ্তরূপে আন্দোলিত হইতেছিল, এইসব মনীষিবৃন্দ তাহা সম্যক উপলব্ধি করিয়া, একটি সুসংবদ্ধ রূপ দান করিয়াছিলেন। ভলতেয়ার বলিয়াছিলেন, যদি ঈশ্বরের অস্তিত্ব না থাকে, তবে তাঁহাকে তৈরি করা প্রয়োজন। রুশো বলিয়াছিলেন, জন্মসূত্রে মানব স্বাধীন, তথাপি সে সর্বত্র শৃঙ্খলিত। এই সব উক্তির ভিতর দিয়া ইউরোপের অধিবাসীরা অনুভব করিতে শিখিয়াছিলেন, দুর্ভাগ্য লইয়া কেহ জন্মায় না, ইহা সকলই আরোপিত। মানুষ মাত্রেই স্বাধীন, অথচ সে অপরের পাপের শিকার হইয়া, মুখ বুজিয়া অবিচার সহ্য করিতেছে। উক্ত মনীষিবৃন্দ শাসকদেরও নানাভাবে উপলব্ধি করাইবার চেষ্টা করিয়াছেন, সমূহ বিপদের সংকেত দিয়াছেন। কিন্তু বঙ্গদেশীয় প্রবাদবাক্যের ন্যায় তখন উহা প্রতীয়মান হইয়াছিল যে, চোরা না শোনে ধর্মের কাহিনী।তাহা ছাড়া, ইহারা পীড়নে অত্যাচারে লোভে লালসায় এতদূর বর্ধিত হইয়াছিলেন যে, বাধা পাইলে রক্তচক্ষু লইয়া আরও নিষ্ঠুরভাবে আক্রমণ করিতেন।
অতঃপর ১৭৭৪ খ্রিস্টাব্দে পঞ্চদশ লুইয়ের মৃত্যু হইল। ইহার সভাসদ ও পারিষদবৃন্দ ছিলেন প্রজাপীড়ক, এবং উনি নিজে ছিলেন, অতি কূটবুদ্ধিপরায়ণা, কুখ্যাত মাদাম পম্পাডৌরের হাতের ক্রীড়নক। সেই সময়ে ইনি করালগ্রাসে পতিত হইলেন। হায়, তখন কি কেহ জানিত, ফরাসি রাজবংশের সেই শেষ রাজকীয় শব-শোভাযাত্রা। পঞ্চদশ লুই-এর পরে আর কাহাকেও উক্তপ্রকার শোভাযাত্রায় বহন করিবার সুযোগ আসে নাই। তাঁহার বিংশবর্ষীয় পৌত্র, ষোড়শ লুই রূপে রাজার স্থলাভিষিক্ত হইলেন। রাজা হইবার কিছুকাল পূর্বেই ইনি অস্ট্রিয়া রাজ্যের সাম্রাজ্ঞীর কন্যা, লঘুচিত্ত অতীব সুন্দরী মোহময়ী আর্কডাচেস মেরি আন্তয়নেতকে বিবাহ করেন। রাজা হইয়াই তিনি দেখিলেন, রাজকোষ শূন্য, আনন্দের স্রোতে গা ঢালিবার উপকরণাদি নাই। অতএব প্রথমেই প্রয়োজন হইল, অর্থ। আরও অর্থ চাই। ঋণ শুরু হইল, এবং রাজা অভিজাত ও উচ্চযাজকদের নিকট যাঞ্চা করিলেন, তাঁহাদের কুক্ষিগত স্বৈরতান্ত্রিক অধিকার সমূহ হইতে রাজকোষকে কিছু প্রাপ্য দেওয়া হউক। কিন্তু স্বেচ্ছাচারী অভিজাত ও যাজকেরা বাঁকিয়া বসিল। তখন স্টেটস-জেনারেল ডাকিয়া, এই অবস্থার অবসান ঘটাইবার ব্যবস্থা হইল। অভিজাত, যাজক ও জনসাধারণের প্রতিনিধিদের লইয়া স্টেটস জেনারেল গঠিত হইল। কিন্তু সেখানে অভিজাত ও যাজকদের প্রতিনিধি ডেপুটিবৃন্দের সংখ্যা বেশি হওয়ায়, জনসাধারণ আপত্তি করিলেন, তাহারা দাবি করিলেন, সমস্ত স্বৈরতান্ত্রিক কর আদায় ও বেগার বন্ধ করিতে হইবে, কর সবাইকে সমানভাবে দিতে হইবে। তাঁহারা তৃতীয় স্টেটস বলিয়া পরিগণিত হইলেন, এবং স্টেটস জেনারেলের নিকট দাবি জানাইলেন সমানাধিকার ও সুবিচারের।
স্টেটস জেনারেল ক্রমে রাজা অভিজাত ও উচ্চ পর্যায়ের ধর্মযাজকদের চক্রে পরিণত হইতে লাগিল, জনসাধারণের প্রতিনিধি ডেপুটিবৃন্দ ক্ষুব্ধ হইতে লাগিলেন, এবং শেষ পর্যন্ত তাঁহারা আর স্টেটস জেনারেলের মধ্যে না থাকিয়া, নিজেরা ন্যাশনাল অ্যাসেম্বলি প্রতিষ্ঠা করিলেন। ইহা ঘটিয়াছিল ১৭০৯ খ্রিস্টাব্দে। অভিজাত ও যাজকদের প্রতিনিধিদের তাঁহারা ন্যাশনাল আসেম্বলিতে আহ্বান করিলেন, জানাইলেন, ভোটাভুটি যাহা হইবার, তাহা এখানেই হইবে, অন্যথায় জনসাধারণের ডেপুটিবৃন্দ আপনকর্ম নিজেরাই চালাইয়া যাইবেন। শাসকবৃন্দ তাহাতে আপত্তি করিলেন ও রাজা বিদ্রোহী ডেপুটিদিগকে বহিষ্কৃত করিয়া, সভাকক্ষের দ্বারে প্রহরী নিযুক্ত করিলেন। জনসাধারণের মুখ খুলিতেছিল, তাঁহারা চুপ করিয়া রহিলেন না। তাঁহাদের প্রতিনিধিবর্গ সভাকক্ষের বাইরে, টেনিস খেলিবার অঙ্গনে ভিড় করিয়া নিজেদের দাবি জানাইতে লাগিলেন।
এই সময়ে কয়েকটি আশ্চর্য ঘটনা ঘটিতে লাগিল, এবং তাহা অবনিকাষ্ঠের ঘর্ষণের ন্যায় কার্য করিতে লাগিল, যাহাতে কিনা পুঞ্জীভূত বারুদে আগুন স্পর্শ করিতে সাহায্য করিল। অচিরাৎ কয়েকজন সদ্বুদ্ধিপ্রণোদিত অভিজাত সম্প্রদায়ের ব্যক্তি ও যাজকদের একটি ডেপুটি অংশ, জনপ্রতিনিধিদের সহিত যোগদান করিলেন। কিন্তু তাঁহাদের আকর্ষণ অন্যদিকে, রাজার বক্তৃতা শুনিয়া, তাঁহারা অনেকে ফিরিয়া গেলেন, এবং রাজার নির্দেশ অনুযায়ী জনপ্রতিনিধিদের যখন জ্ঞাত করা হইল, তৃতীয় স্টেটসের কক্ষে গিয়া তাঁহাদের আসনগ্রহণ করিতে হইবে, তখন, মিরাবিউ নামক গণপ্রধান দূতকে জানাইলেন, আপনাকে যাঁহারা নির্দেশ দিয়া পাঠাইয়াছেন তাঁহাদের যাইয়া বলুন, আমরা এখানে জনগণের নির্দেশে আসিয়াছি, আমাদিগকে বেয়নেট দিয়া খোঁচাইয়া ছাড়া, এই স্থান ত্যাগ করানো যাইবে না। এই কথা শুনিয়া রাজা বলিয়া উঠিলেন, তাহারা এইরূপ বলিতেছে? বেশ, বলুক। এই বলিয়া প্রকৃতপক্ষে তিনি পশ্চাৎপদ হইলেন। কারণ জানিতেন কিছুই করা যাইবে না।
আর মাত্র একটি শলাকা প্রজ্বলিত হইবার অপেক্ষা ছিল, এবং তাহাও জ্বলিয়া উঠিল। ভার্সাইতে যখন এবম্বিধ সংকটকালে, ন্যাশনাল অ্যাসেম্বলিকে মানিয়া লইবার ব্যবস্থা হইতেছে ঠিক উক্ত সময়েই একজন জনপ্রিয় মন্ত্রীকে বরখাস্তের সংবাদ প্যারিসে রটিয়া গেল। রটিবামাত্র জনতা বিক্ষুব্ধ হইয়া উঠিল। ১৭৮৯ খ্রিষ্টঅব্দের ১৪ই জুলাই সকালবেলা এক বিরাট জনতা, তাঁহাদের পুঞ্জীভূত ঘৃণার, অপমানের, লাঞ্ছনার ও স্বৈরতান্ত্রিক সকল পাপের প্রতীক বাস্তিল দুর্গ আক্রমণ করিয়া বসিলেন। কয়েক ঘণ্টার মধ্যেই তাঁহারা সমগ্র দুর্গসমূহ দখল করিয়া লইলেন। শত শত বৎসরের অত্যাচারিত জনতার ক্রোধের ঘৃণার ভয়ংকর রূপ দেখা দিল। দুর্গাধিপতি ও তাঁহার অন্যান্য কর্মচারীদের হত্যা করিয়া, লাঠির ডগায় তাঁহাদের কর্তিত মুণ্ড সকল তুলিয়া ধরিলেন, চিরঘৃণিত দুর্গপ্রাকার ভাঙিয়া, তাহার উপর জনতা নৃত্য করিতে লাগিলেন। মুহূর্তে সমগ্ৰ ফরাসি রাজ্যে এ সংবাদ রাষ্ট্র হইয়া গেল, আগুন জ্বলিয়া উঠিল। দূর জেলাসমূহের গ্রামাঞ্চলে কৃষকেরা প্যারিসের পন্থা গ্রহণ করিলেন, তাঁহারা স্থানীয় দুর্গগুলি আক্রমণ করিয়া ধ্বংস করিতে লাগিলেন। বিশেষ করিয়া জমিদারের সেরেস্তা সরকারের দপ্তর ও জমিদারের খামারবাড়িগুলি তাঁহাদের আক্রমণের প্রধান লক্ষ্য হইয়া উঠিল। অভিজাতদের প্রাসাদাদিও রেহাই পাইল না। এই সংবাদ যখন রাজার নিকটে গেল, তিনি বলিয়া উঠিলেন, কী! বিদ্রোহ! জবাব পাইলেন, না হুজুর, ইহা বিপ্লব।ইহা আমাদিগেরও বুঝা উচিত, বিদ্রোহ ও বিপ্লবের মধ্যে তফাত কী। আমরা এতদ্দেশীয়গণ, সিপাহিবিদ্রোহ বা প্রজাবিদ্রোহ বিষয় অবগত আছি, যাহাতে প্রজাবৃন্দের বিক্ষোভ, কোনও পথ সন্ধান না করিয়া, নেতৃত্বহীনভাবে আপনা-আপনি ফাটিয়া পড়ে। কিন্তু বিপ্লব হইল জনতার নেতৃবৃন্দ কর্তৃক বিক্ষোভকে ও জনতাকে পরিচালিত করিবার জন্য শক্তিশালীদল গঠন, শত্রুকে পরাজিত করিবার জন্যে সুচিন্তিত রণরীতি ও কৌশল অবলম্বন করিয়া ক্ষমতা দখল করা। কিন্তু সম্ভবত যোড়শ লুই তাহা বুঝিতে পারেন নাই। অদ্যকার ফরাসডাঙার ফায়স্তা সেই ১৪ই জুলাই দিবসকে স্মরণ করিয়া অনুষ্ঠিত হইতেছে। ১৭৮৯ খ্রিস্টঅব্দের ১৪ই জুলাই সকালবেলা যে আগুন জ্বলিয়াছিল, তাহা সহজে নির্বাপিত হয় নাই। প্রবন্ধের কলেবর বৃদ্ধিকারণ, তাহার বিস্তৃত বিবরণ লিখিতে আমরা অপারক। সংক্ষেপে এইটুকু মাত্র লিপিবদ্ধ করি, ইহার পর ন্যাশনাল অ্যাসেম্বলি কার্যত রাজভার গ্রহণ করিলেন, এবং বিপ্লবীরা নতুন শাসনতন্ত্র রচনা করিয়া, মানুষের অধিকারের সংগ্রামে লিপ্ত হইলেন। এই সময়ে, রাজা সদলবলে বিদেশে পলাইয়া যাইবার কালে সীমান্তের নিকটেই বিপ্লবীদের নিকট ধরা পড়েন ও বন্দি হন। জনগণ রিপাব্লিকের জয় বলিয়া উল্লাস করিতে লাগিলেন। কিন্তু ফরাসি রাজ্যের চারিপাশে রাজন্যবৃন্দই তখন রাজ্য শাসন করিতেছিলেন। তাঁহারা দেখিলেন, ফরাসির রাজা শুধু বিপদগ্রস্ত নহেন, যদি ফরাসির হাওয়া অন্যান্য দেশে বহিতে আরম্ভ করে, তবে তাঁহাদেরও সমূহ বিপদ। অতএব, তাঁহারা দল বাঁধিয়া রাজাকে উদ্ধার ও সিংহাসনে পুনঃপ্রতিষ্ঠাকল্পে, বিপ্লবীদের বিরুদ্ধে যুদ্ধ ঘোষণা করিলেন। এই যুদ্ধ ভীষণাকার ধারণ করিল। কিন্তু ফরাসি জনগণ দমিবার পাত্র নহেন। দেশের নানান অংশ হইতে তাঁহারা দল বাঁধিয়া মরণপণ সংগ্রামে লিপ্ত হইলেন। দীর্ঘদিন সংগ্রামের পর, দেশকে বাহিরের শত্রুর হাত হইতে মুক্ত করিয়া, ভিতরের শত্রুদের প্রতি তাঁহারা দৃষ্টিপাত করিলেন। তৎপূর্বে, ১৭৯২ খ্রিস্টঅব্দের সেপ্টেম্বর মাসে প্রথম রিপাব্লিক প্রতিষ্ঠিত হইল। রিপাব্লিকের প্রথম কাজ হইল, দেশ হইতে অত্যাচারী রাজতন্ত্র ও স্বৈরতন্ত্রের মূলোচ্ছেদ। দেশের ভিতরে যাঁহারা বিপ্লবের বিরোধিতা করিতেছিলেন ও রিপাব্লিককে ধ্বংসের ষড়যন্ত্র করিতেছিলেন ও রাজতন্ত্রকে পুনর্জীবিত করিতে প্রয়াস পাইতেছিলেন তাঁহাদের মূলোচ্ছেদ। যাঁহারা বাহিরের শত্রুকে ডাকিয়া আনিয়াছিলেন, সাহায্য করিয়াছিলেন, তাঁহাদের কঠোর বিচার শুরু হইল। এই বিচারের প্রথম শাস্তি নামিয়া আসিয়াছিল স্বয়ং রাজার উপর, তাঁহাকে মৃত্যুদণ্ডাজ্ঞা দেওয়া হইয়াছিল। ইতিহাসের সেই ভয়ংকর দিনটি বিশ্বের সমগ্র রাজশক্তিকে কাঁপাইয়া দিয়াছিল। রানিও রক্ষা পান নাই। তাঁহাকে কিছুদিন পরে স্বামীকে অনুসরণ করিতে হইয়াছিল। বিপ্লবের প্রতি বিশ্বাসঘাতকতার দরুন বহু অভিজাত, ধর্মযাজক ও অন্যান্যদের মৃত্যুদণ্ড দেওয়া হইয়াছিল।
এইরূপ রক্তপাতের ভয়াবহতায় বিশ্ববাসীমাত্রেই শিহরিয়া উঠিয়াছিলেন, কিন্তু অত্যাচারের মাত্রা এতই প্রবল হইয়াছিল যে, জনতা হিতাহিত জ্ঞানশূন্য হইয়াছিলেন। যদিচ ইহা একপ্রকার নিয়তিচালিত অপ্রতিরোধ্য ঘটনায় পর্যবসিত হইয়াছিল, বাঁধ ভাঙা প্লাবনের ন্যায় উহার গতিরোধ করিবার সাধ্য কাহারও ছিল না।
পাপের ভরাডুবি হইলে, ঈশ্বরের আসন যেমন টলিয়া উঠে এবং তিনি স্বয়ং যেইরূপ দণ্ড হাতে আবির্ভূত হন, ইহা সেইরূপ ঘটিয়াছিল। পৃথিবীর প্রজাপীড়ক শাসকদের যুগে যুগেই এই প্রকার শিক্ষা গ্রহণ করিতে হইয়াছে, অথচ আমরা বিলক্ষণ লক্ষ করিতেছি, ঈশ্বরের সর্বোত্তম শাস্তি আজিও বাকি রহিয়াছে, কারণ প্রজাপীড়ক শাসকেরা আজিও ইতিহাসের পাতাকে ছিন্ন করিয়া পদদলিত করিতেছেন। তাঁহাদিগের অদ্যাবধি শিক্ষা হয় নাই।
যাহা হউক, এখানে আমরা পুনরায় এতদ্দেশীয়গণকে স্মরণ করাইতেছি, ফরাসডাঙার ফায়স্তা কেবলমাত্র বাজি পুড়াইবার বা বুলবুলি লড়াইবার অর্থহীন উৎসব নহে। এই উৎসবের উদ্দেশ্য অতীব গভীর। এই উৎসব বিশ্বের নিপীড়িত জনসাধারণকে তাঁহাদিগের মুক্তির কথা স্মরণ করাইয়া দিতেছে। আজি হইতে প্রায় একশত বছর পুর্বে, এই দিবসে সকল পাপ ও অত্যাচারের প্রতীক বাস্তিল দুর্গ জনতা দখল করিয়াছিলেন, সেই জয়ের বার্তা অদ্যকার উৎসবে ঘোষিত হইতেছে। এতদ্দেশীয়গণ! আসুন অদ্য আমরাও সোল্লাসে চিৎকার করিয়া বলি, জয়, বাস্তিল দিবসের জয়! জয়, ফরাসি দেশের জয়! জয়, মানুষের জয়!
গগন নিজেই এমন চিৎকার করে উঠল, যেন সে সত্যি জয়ধ্বনি দিচ্ছে। চক্রবর্তী বলে উঠলেন, আস্তে হে আস্তে। কোথা দিয়ে কে শুনবে, তারপরে একটা ফ্যাস্তা হয়ে যাবে।
জীবনকৃষ্ণ গম্ভীর বিস্ময়ে মাথা নাড়ছিলেন। বললেন, রামের বুদ্ধি আছে। কিন্তু বিদ্যা না থাকলে এ সব বুদ্ধি হয় না। লেখাটি বেশ লিখেছে। ফ্যাস্তা কেন, কীসের জন্যে, সে কথাও বলা হল, আবার দেশের লোককেও ঠারে ঠোরে বোঝানো হল। যেন শ্রীভগবানুবাচ, তস্মাৎ ত্বমুত্তিষ্ঠ! কেন? না, কালোহস্মি লোকক্ষয়কৃৎ প্রবৃদ্ধো..দ্রোণঞ্চ ভীষ্ণঞ্চ জয়দ্রথঞ্চ কর্ণং তথান্যানপি যোধবীরান ময়া হতাংস্ত্বং জহি মা ব্যথিষ্ঠা যুধ্যস্ব জেতাসি রণে সপত্নান।
গগন একবার লাফ দিয়ে উঠে জীবনকৃষ্ণের পায়ে হাত ঠেকিয়ে মাথায় ছোঁয়াল। বলল, বাঃ বাহবা বাহবা বড়বাবু, কী শোনালেন আজ! এর আর জুড়ি নেই। এ কথা আমি আজই বলব রামকাকাকে।
জীবনকৃষ্ণ হেসে বললেন, পাগল। রামকে আবার কী বলবে, সে কি আর এ সব জানে না?
এ গগন ঠিক সেরকম রাগি খ্যাপাটে গগন নয়। এ আর এক রকমের খ্যাপা। ওর আসল চেহারা। বলল, তা জানুক না, কিন্তু সত্যি বলছি ভটচায মশাই, আপনার মুখ থেকে এরকম কথা শুনব কোনওদিন ভাবিনি। রামকাকা একেবারে লাফাবে এ কথা শুনলে।
জীবনকৃষ্ণ বললেন, আমার যেন সেইরকম মনে হল। রামের লেখার মধ্যে ওটাই যেন ফুটে উঠেছে, এদেশের লোকের চোখে আঙুল দিয়ে দেখাচ্ছে, ভয় পেয়ো না, শত্রুকে জয় করো।
গগন উত্তেজিত খুশিতে বলে উঠল, তাই তো ভটচায় মশাই ঠিক তাই।
অবাক হচ্ছিলেন বিপিন চক্রবর্তী। গীতা প্রায় তাঁরও মুখস্থ। কিন্তু গীতার শ্লোকের সঙ্গে, রামবাঁড়ুজ্জের প্রবন্ধের যোগাযোগ এত তাড়াতাড়ি তাঁর বোধগম্য হল না। বিমূঢ় বিস্ময়ে তিনি দুজনকেই দেখতে লাগলেন, আর এখনও মনে মনে উচ্চারণ করতে লাগলেন, কলোহস্মি লোককথায়কৃৎ প্রবৃদ্ধো…।
জীবনকৃষ্ণ বললেন, কিন্তু আমি ভাবছি গগন, সংসারে কত ঘটনাই না ঘটে। ভাব, রাজা রানি, প্রজার কোপে তারাও প্রাণ দেয়, অ্যাঁ? সবেরই কারণ, আমরা কালান্ধ। মহাকাল এমন মিশমিশে কালো, তাঁর সব আমরা দেখতে পাইনে। চলো হে গগন, আজ যখন কারখানা চললই না, তখন একটু ফরাসডাঙাতেই বেড়িয়ে আসি।
গগন উৎসাহে ঝকঝকিয়ে উঠল। বলল, যাবেন? চলুন চলুন, আমি তো যেতামই।
চক্রবর্তী অবাক হয়ে বললেন, আপনি ফ্যাস্তা দেখতে যাবেন?
জীবনকৃষ্ণ বললেন, যাই একবার। কখনও তো কাছে গিয়ে দেখিনি, দুর থেকেই বরাবর দেখেছি। আমাদের ভাটপাড়ার ঘাটে দাঁড়িয়েই রাত্রের বাজি পোড়ানো দেখা যায়।
চক্রবর্তী এতটা আশা করেননি। বললেন, সেখানে বারো জাতের ভিড়, ছোঁয়াছুঁয়ি করে আবার
জীবনকৃষ্ণ হেসে বলে উঠলেন, কেন চান করে নেব, তা হলেই হবে। তার বেশি তো আর কিছু নয়। ছুঁলেই চান, এই তো বিধেন, তা আর ভাবনা কী।
কথায় ও হাসির স্বরে যেন একটু বিদ্রুপের সুর ফুটে উঠছে। চক্রবর্তী শুধু অবাক হলেন না মনে মনে একটু যেন ভয়ও পেলেন। জীবনকৃষ্ণ এমন হয়ে যাচ্ছেন কেন? কী আছে ওঁর মনের ভিতরে।
জীবনকৃষ্ণ আবার বললেন, তুমিও চলো না চক্কোত্তি, দেখে আসি গে ব্যাপারটা। একটু ঘুরে বেড়িয়ে আনন্দ করা বই তো নয়।
চক্রবর্তী সঙ্গে সঙ্গে আপত্তি করে বললেন, না বড়বাবু, আমার যাওয়া হবে না। কারখানা চললেও দুপুরবেলা ছুটির সময় বেরিয়ে আমাকে দুই যজমানের বাড়ি যেতেই হত। আষাঢ় মাসে নিজে দাঁড়িয়ে তর্পণ করাই সেখানে। সেটাই সারি গিয়ে। কিন্তু আপনি
জীবনকৃষ্ণ বললেন, আমি যাব। অত আর বিধিনিষেধ ভাল লাগে না হে চক্কোত্তি।
তিনি চাবির গোছা হাতে তুলে নিলেন। অফিস বন্ধ করবেন।
.
৪৭.
আজ সবাই ফরাসডাঙায় চলেছে। আজ ফ্যাস্তা। মেয়ে-পুরুষ ছেলে বুড়ো, সবাই ফ্যাস্তা দেখতে চলেছে। গঙ্গায় তাই আজ নৌকার ভিড় বেশি। দিনটি আজ মানুষের ভাগ্যের সঙ্গে সহযোগিতা করেছে। বৃষ্টি নেই। আকাশে মেঘ আছে বটে কিন্তু বাতাসের বেগ উড়িয়ে নিয়ে চলেছে। তাকে দাঁড়াতে দিচ্ছে না, থেমে এক জায়গায় ঝরতে দিচ্ছে না। উড়ন্ত মেঘের ফাঁক দিয়ে মাঝে মাঝে রোদ ঝলকে উঠছে, আর গঙ্গার রক্তাভ জল তখন রক্তের মতো চলকে উঠছে। ধরিত্রী এখন সাবালিকা হয়েছে, তার সন্তানধারণের কাল উপস্থিত। অম্বুবাচী হয়ে গিয়েছে, রক্ত ঢলে ঢলঢল গঙ্গা এখন পরিপূর্ণ। জলে দেখা দিয়েছে অজস্র মেকো, নোনা কাঁকড়ার বাচ্চা যাকে বলে। সমুদ্র থেকে ইলিশদের আসার সময় হল, সেই ইঙ্গিত করছে।
সকালবেলাই পতাকা উড়িয়ে দিয়েছে গভর্নরের প্রাসাদের মাথায়। জগদ্দল সেনপাড়া আতপুরের ছেলে বুড়ো দুদিন ধরে ঘাটে দাঁড়িয়ে দেখেছে, রঙিন কাগজের ঝালর দিয়ে, কেমন করে সাজানো হচ্ছে ওপারে। বড় বড় অক্ষরের রঙিন লেখা, গাছে গাছে লটকে দিয়েছে: ভিভলা ফ্রান্স! ভিভ ব্লাস্তিল ডে!..দুদিন ধরে এপারে দাঁড়িয়ে সাজানো দেখেছে। আজ সব পাড়ি দিয়ে ছুটেছে। বিশেষ করে, মিয়াজী পীরের থান পেরিয়ে, গঞ্জের কাছ থেকে ইতিমধ্যেই গোরার বাদ্যযন্ত্রের শব্দ ভেসে আসছে। সেই শব্দে রক্তের মধ্যে তোলপাড় শুরু করে দিয়েছে। আর স্থির হয়ে থাকা দায়।
.
ভাটপাড়া থেকে বনমালী এল সেনপাড়ায়, মজুমদারদের বাড়িতে। সঙ্গে আট বছরের ছেলে। হাতে একখানি বই। সংবাদ ছিল, কলকাতা থেকে সেজো মজুমদার গ্রামে আসছেন কয়েকদিনের জন্যে। বন্ধু বনমালী যেন অতি অবিশ্যি আসেন। যদিও সেনপাড়ার মজুমদারবাড়ি ভট্টপল্লীর বনমালীর পক্ষে নিষিদ্ধ, তবু প্রেমে কী না হয়। সেজোমজুমদারের নাম হিতেন্দ্রনারায়ণ। লখাইয়ের সেজোকর্তা। বন্ধুরা তাঁকে সেজো বলেই ডাকেন। সেজো প্রায় ডাকনাম হয়ে গিয়েছে তাঁর। বনমালীর আজ এক ঢিলে কয়েক পাখি মারবার আশা। বন্ধুদর্শন, ছেলেকে ফরাসডাঙার ফ্যাস্তা দর্শানো, অর্বাচীন ভক্ত লখাইকে একটু দর্শন দেওয়া, ইত্যাদি। সেই সঙ্গে নিজের একটু ইংরেজি ভাষার জ্ঞানবৃদ্ধি। সেজোর কল্যাণেই বনমালীর একটু-আধটু ইংরেজি শেখা হয়েছে। কাছে থাকলেই নতুন দুটি কথা শেখা যায়। সঙ্গে একটি উপহারও অবশ্য আছে। হাতের বইটি সেই উপহার। উপহার এতই মূল্যবান এবং নতুন যে বইটির নাম না করে সেজের হাতে তুলে দিয়ে তাকে একেবারে অবাক করে দেবার জন্যে মনটা ছটফট করছে।
বনমালী আজ টোল থেকে ছুটি নিয়েছে। শ্যামনগরের টোলে পড়ে সে কাব্যতীর্থ হয়েছে, এবং এখন সেখানেই কাব্যশাস্ত্রের শিক্ষক। যদিচ বনমালীর পিতার নিষেধ আছে, টোলের চৌহদ্দি পেরিয়ে যেন সে কখনও ব্রহ্মময়ী কালীবাড়ির সীমানায় না ঢোকে। শ্যামনগরের ব্রহ্মময়ী প্রতিষ্ঠা করেছিলেন, পাথুরিয়াঘাটার দর্পনারায়ণ ঠাকুরের মধ্যমপুত্ৰ গোপীমোহন। কালী, সংস্কৃত কলেজ, দাঁতব্য চিকিৎসালয়, সবই তাঁর প্রতিষ্ঠা। কিন্তু পিরিলি যে! পিরিলি ঠাকুরদের প্রতিষ্ঠিত কালী সিদ্ধ নয়। তবে অবৈতনিক টোলে পাঠ, এবং বেতনসহ শিক্ষকতা সেটা আলাদা কথা। তাতে পিতা সম্মতি দিয়েছেন। বনমালী প্রকাশ্যে পিতার নিষেধ অমান্য করেনি, অপ্রকাশ্যে তা সম্ভব হয়নি। নইলে সেনপাড়ার মজুমদারবাড়ির ছেলের সঙ্গে বন্ধুত্ব, প্রায় তো গোমাংস তুল্য। মজুমদাররা শুধু পিরিলি নয়, ব্রাহ্মও বটে। ইদানীং একটু ভাটা পড়লেও গঙ্গার এপার ওপার আশেপাশের অনেক ব্রাহ্মই সেনপাড়ায় জড়ো হয়, বিশেষ যখন কলকাতা থেকে কোনও আচার্য আসেন। সবাই জানে, তারা খালি ঘরে দেওয়ালের দিকে তাকিয়ে ব্রহ্মসংগীতের কীর্তন করে। আচার্য মূল গায়েন, বাকিরা দোহার। মেয়েরাও গান করেন চিকের আড়ালে বসে। সম্প্রতি অনেকেই কলকাতাবাসী হওয়ায়, আচার্যের যাতায়াত কমেছে। কিন্তু সেজো যে কী রকম ব্রাহ্ম, সেটা বনমালী ঠিক আন্দাজ করতে পারে না। বিধি নিষেধ কঠোরতার ধার ধারে না। ঘরের দেওয়ালে কালীঘাটের পটুয়ার পটের দুর্গা কৃষ্ণ আছে। রামায়ণ মহাভারত গীতা চণ্ডী সবই শ্রদ্ধার সঙ্গে পাঠ করেন, সময় পেলে রথের মেলা থেকে পৌষ মাসে শ্যামনগরের কালীবাড়ির মেলায়ও যান। বলির মাংসও খান, কেনা মাংসও খান। এবং তার স্ত্রীর এখনও নীল, চাবড়া, শেতল, দুর্গা, সব ষষ্ঠীর দিনই নাকি শরীর ম্যাজম্যাজ করে, ভাত খেতে পারে না। এখন কেউ যদি সেটাকে ষষ্ঠী পালন করা বলে, তবে নিরুপায়। সেজো বলেন, তা কী করা যাবে, শরীরের ওপর তো হাত নেই। এতে যদি হিন্দুরা মনে করে তুমি শাক ঢাকা দিয়ে মাছ খাচ্ছ, বলুক গে। আমি তো কিছু মনে করছি না গো!
বলে এমনভাবে তাকান, সেজোর স্ত্রীর চোখে স্বভাবতই সন্দেহ ফুটে ওঠে। স্ত্রী ঠোঁট ফুলিয়ে বলে, আহা, তুমি ঠাট্টা করছ, আমি যেন বুঝতে পারছিনে?
সেজো সঙ্গে সঙ্গে জিভ কেটে বলেন, যদি ঈশ্বরের দিব্যি গালতে বলো, তাও–।
–থাক থাক, আর অত করতে হবে না।
স্ত্রী তাড়াতাড়ি বাধা দিয়ে বলে ওঠে, তোমার যা ইচ্ছে হয়, তাই বলো, মোটের ওপর ষষ্ঠীর দিন আমার শরীর খারাপ হয়।
সেজো জবাব দেন, অ্যাই, এর ওপরে তো কথাই নেই, আমি সেই কথাই তো বলছি।
সেজোর মুখ থেকেই বনমালী এ কাহিনী শুনেছে। আবার জামা গায়ে দিয়ে, কুচি দিয়ে শাড়ি পরে, চিকের আড়ালে বসে ব্রহ্মসংগীতও গায় সেজোর স্ত্রী। সবথেকে আশ্চর্য, কলকাতায় থাকলে সেজোর স্ত্রী কালীঘাটে বেড়াতে যেতে যায়। কালীদর্শন করতে নয়, এমনি একটু বেড়াতে। সেজো বলেন, তা বেশ তো চলো। তবে বাপু, একটা কথা বলে দিই, কালীমূর্তি যদি চোখে পড়ে যায়, তবে যেন কপালে হাত ঠেকিয়ো, নইলে ভীষণ অকল্যেণ হবে। হলেমই বা ব্রাহ্ম, তা বলে কালীর কোপ সইতে পারব না।..
সেজো এই সব গল্প বলেন আর প্রাণভরে হাসেন। বনমালীর সন্দেহ হয়, সেজো নিরীশ্বরবাদী কি না। অথচ সেজোর পাণ্ডিত্য অগাধ। রামমোহন রায়কে দেবতা জ্ঞানে ভক্তি করেন, বিদ্যাসাগরকে শ্রদ্ধা করেন, ভাটপাড়ার অব্জমোহন ন্যায়তীর্থকে পায়ে হাত দিয়ে প্রণাম করেন, কেশব সেনের নাম শুনলেই গদগদ! বনমালী তার এই বন্ধুটিকে ঠিক চিনে উঠতে পারে না। তার বিশ্বাস, সেজো এত বেশি ইংরাজি ফরাসি পড়ে যে, সে সবই তার মাথাটা ঘুলিয়ে দিয়েছে। কোনও কিছুরই স্থিরতা নেই। যদিও সেজোর ঠোঁটের কোণে হাসিটা দেখলে, মাথা ঘুলিয়ে যাবার কথা মনেই আসে না। বরং তাকে সর্বজ্ঞ বলে বোধ হয়।
কিন্তু সেজো যাই হোক, সে মুক্ত প্রাণ সহৃদয় মানুষ, বন্ধুবৎসল, পরমতসহিষ্ণু। তার কোনও কিছুকেই ভণ্ডামি বলে মনে হয় না। এই সেনপাড়ার চক্রবর্তীদের তারাশঙ্করকে যেমন মনে হয়। চক্রবর্তীরা পিরিলি হলেও সব শরিকেরাই ব্রাহ্ম হয়নি। তারাশঙ্কর হয়েছে। সেও কলকাতার চাকুরে। তার ব্রাহ্মবৃত্তি অতি উগ্র। যেন হিন্দু ছুঁলেই জাত যাবে! হিন্দুয়ানি তার চক্ষুশূল। মুসলমানের কলাপাতা উলটো করে ভাত খাবার মতো। ওটা কোরান শরিয়তে বিধানে না থাকলেও জেদ আর মর্জি বজায় থাকে। তারাশঙ্করের ব্রাহ্মপনা অনেকটা সেইরকমের। পৌত্তলিকতাকে সে ঘৃণা করে বটেই, দেবদেবীর প্রতিমা দেখলে, মাথা নিচু করে, চোখে আড়াল দিয়ে চলে যায়। যেন দর্শনেও পাপ। সেজো-ই বলেন ভাল। তারাশঙ্কর সম্পর্কে সেজো বলেন, তারাশঙ্করের ওটা একটা বিক্ষোভ, একটা প্রতিশোধ?
–কীসের প্রতিশোধ?
–মেলবন্ধনের দায়ে চিরটাকাল পিরিলিদের তোমরা নাক সিঁটকে এলে, আজ ওরাও নাক সিঁটকোচ্ছে।
–কিন্তু ব্রাহ্মধর্ম তো আর হিন্দুদের নাক সিঁটকোবার জন্যে সৃষ্টি হয়নি।
–তারাশঙ্করদের কাছে তাই। বহু যুগের সোধ তোলার একটা রাস্তা পাওয়া গেছে।
–যাদের ওপর শোধ নিচ্ছে, তাদের তো কিছুই যাচ্ছে আসছে না।
–ভ্যাংচানো তো যাচ্ছে।
–হিন্দুরা হাসে।
–তা যদি বলো, হিন্দুদের সে হাসিটাও নিছক আনন্দের হাসি নয়, তাতে একটু জ্বালা আছে।
কথাটা একেবারে মিথ্যে নয়। কেশব সেনকে নিয়ে ভাটপাড়ার ঠাকুরমশায়েরা, মন্দিরের রকে বসে যে সব কেচ্ছাকাহিনী বলে গুলজার করেন, তার মধ্যে সত্যের অপলাপ আছে। সে মজলিশ একরকম জ্বালা মেটানো বটে। শুধু কেচ্ছাকাহিনী কেন, কিছুদিন আগেই তো; বেশ ফন্দি ফিকির করে, ব্রহ্মানন্দের পিছনে লেগেছিলেন পণ্ডিতেরা। ব্রহ্মানন্দ কেশব সেনকে ভাটপাড়ায় নিমন্ত্রণ করে আনা হয়েছিল ধর্মালোচনার জন্যে। বনমালীর সন্দেহ, তাঁকে একটু জব্দ করার জন্যেই নিমন্ত্রণ করা হয়েছিল। ব্রহ্মানন্দ আসছেন শুনেই মন্দিরের রকে রকে গুলতানি শুরু হয়ে গিয়েছিল। তারপরে তিনি যখন প্রকাশ্য সভায় ধর্মালোচনা করছিলেন, এবং ঈশ্বরের কোনও মূর্তি নাই, তিনি সর্বভূতে, এই উক্তি করছিলেন, তখন ভাটপাড়ার নিধু ডোম উঠে দাঁড়িয়েছিল। বনমালীর দৃঢ় বিশ্বাস, নিধু ডোমের এত সাহস ছিল না যে, সে সেই সভার মাঝখানে উঠে ব্রহ্মানন্দের মুখের উপর কথা বলবে। আড়াল থেকে পণ্ডিতেরাই তাকে শিখিয়ে পড়িয়ে এগিয়ে দিয়েছিলেন। নিধু ডোম বলেছিল, কত্তা, একটা কথা বলি। আপনি বলছেন, ভগমান সবখানে, সবকিছুর মধ্যে রয়েছেন, তাই কি না?
স্বভাবতই ওরকম ঘটনায় সভা একটু চকিত হয়ে উঠেছিল। ব্রহ্মানন্দ জবাব না দিয়ে হাসি মুখেই নিধুর দিকে তাকিয়েছিলেন। তিনি যেন অন্তরালবর্তী পণ্ডিতদের প্রতিনিধিটির মনের কথা তখনই বুঝতে পেরেছিলেন। সভাস্থলের কাছেই বারোয়ারি তলার মণ্ডপে একটি মাটির দেবীপ্রতিমা ছিল। নিধু ডোম সেইদিকে আঙুল দেখিয়ে বলেছিল, উনি যদি সবখানেই আছেন, তালে ওই পিতিমের মধ্যেও রয়েছেন, কেমন কিনা বলেন। তবে আর আপনার, অই কী বলে গে,নেরাকার বেহ্মনা কী বলছিলেন আজ্ঞে, তার কী দরকার। পিতিমে পুজো করলেই হয়।
সভায় একটি হাসির রোল পড়েছিল। বনমালী বেশ বুঝতে পেরেছিল, নিধুর পেটে তালের রস না থাকলেও মাথায় গাঁজার ধোঁয়া ছিল। কোনও কোনও হাস্যমুখর পণ্ডিত, টিকি নেড়ে, অনেকটা স্নেহ করে বলে উঠেছিলেন, দ্যাখ, ডোম ব্যাটার কাণ্ড দ্যাখ। ব্যাটা আর কথা খুঁজে পেলে না।
ব্যাটা ভাটপাড়ার ডোম কিনা!
সে উক্তিও প্রশংসাসূচক। সেনপাড়ার ব্রাহ্ম তারাশঙ্কর ছিল সে সভায়। সে হুংকার দিয়ে উঠেছিল, কী, এত বড় অপমান! ডোমের এত আস্পর্ধা!
তারাশঙ্কর চালে ভুল করেছিল। ডোম বলে হুমকে ওঠা তার ধর্মবিরোধী ছিল। জাতের কথা তার মুখে শোভা পায়নি। সভা যারা ভণ্ডুল করতে চেয়েছিল, সেই সব পণ্ডিতদের সুবিধে করে দিয়েছিল সে। কারণ তারাশঙ্করের বিশ্বাস, ব্রাহ্ম হলেও, ব্রাহ্মণ ব্রাহ্ম, সে কথাটা ভুললে চলে না। সে পৌত্তলিকতার বিরোধী বটে, তা বলে, চক্রবর্তী ব্রাহ্মণ হয়ে শূদ্রের ঘরে রান্না ভাত ব্যঞ্জন গ্রহণ করা যায় না। সেজোর কথাই সত্যি, সে পিরিলি বলে ব্রাহ্ম হয়েছে, অন্যথায় সে হিন্দু।
দু-চারজন পণ্ডিত হেঁকে-ডেকে উঠেছিলেন, বেহ্মর মুখে জাত তুলে গালাগাল? বেহ্মদেরও কি তবে বামুন কায়েত আছে?
তারাশঙ্কর সেই আবেগপ্রবণ ও গোঁয়ারের মতো আরও কিছু হয়তো বলত। তার আগেই, অব্জমোহন ন্যায়তীর্থ উঠে দাঁড়িয়েছিলেন। শ্রদ্ধেয় পণ্ডিত। নিতান্তই টোলো বা যজমান খোশামুদে ও শোষক নন, শাস্ত্রজ্ঞ জ্ঞানী বোদ্ধা। তিনি উঠে দাঁড়িয়ে বলেছিলেন, ছি ছি ছি, ভাটপাড়ার মুখে এমন করে কালি ছিটোবার বুদ্ধি তোমাদের কে দিলে? ব্রহ্মানন্দ এসেছেন, তাঁর কাছে, তাঁর ধর্ম সম্পর্কে দুটো কথা শুনছি। তিনি তো পাদ্রির মতো তোমাদের ব্রাহ্ম ধর্মে দীক্ষা দিতে আসেননি। নিজেদের গালে চুনকালি না মাখলে চলত না?
তারপরেই তিনি নিধু ডোমের দিকে ফিরে তাকিয়েছিলেন। গর্জন করে উঠেছিলেন, বেরিয়ে যা এখান থেকে বেরো, বেরা, পাপিষ্ঠ কোথাকার।
অব্জমোহন উঠে দাঁড়াতেই নিধু থমকে গিয়েছিল। পণ্ডিতেরা অনেকটা জোঁকের মুখে নুন পড়ার মতো চুপ করে গিয়েছিলেন, মাথা নামিয়ে নিয়েছিলেন। অব্জমোহনের উপরে কথা বলবার সাহস ভাটপাড়া পণ্ডিতসমাজের বর্তমানে নেই। এখন দেশজোড়া তাঁর খ্যাতি। কাশী নবদ্বীপ কলকাতা সর্বত্রই তিনি আপন পাণ্ডিত্যের দ্বারা খ্যাতি অর্জন করেছেন। ভাটপাড়ার তিনি পণ্ডিত শিরোমণি, সকলের মান্য, শ্রদ্ধেয়। তাঁর ধমক খেয়ে, ওঝার হাতে মার খাওয়া ভূতের মতো পালিয়েছিল নিধু। তারপরে তিনি ব্রহ্মানন্দকে আলোচনা চালিয়ে যেতে অনুরোধ করেছিলেন। অথচ ব্রাহ্মধর্ম তাঁর স্ববিরোধী। তিনি যে তেমন পরমতসহিষ্ণু, তাও নয়, কিন্তু আপন ধর্মে তাঁর বিশ্বাস অবিচলিত। তাই সেখানে তাঁর কোনও বিকার নেই। যদিচ ব্রহ্মানন্দের সভা তারপরে আর তেমন জমেনি।
এ বিষয়েও সেজোর কথাই ঠিক। তিনি বলেন, তারাশঙ্কর যেমন ব্রাহ্ম, তেমন হিঁদু তো আছে।
বনমালী বলে, কিন্তু তুমি তো সেরকম নও।
সেজো হা হা করে হাসেন। বলেন, আমার কথা আর বোলো না। আমি দুয়ের বার। আমি না হিদুর শুয়োর, না মোচলমানের গোরু।
সেজোর নিজের প্রতি এরকম কটু বিদ্রূপ বনমালীকে আহত করে, দুঃখিত করে। সে অনুভব করে, এই আত্মবিদ্রুপের মধ্যে হিতেন্দ্রর একটি ব্যথা লুকিয়ে আছে। যে ব্যথা নিতান্ত ছোটখাটো সাংসারিক বা ব্যক্তিগত ব্যথা নয়। এ ব্যথা, সামাজিক অবনিবনার যাতনা। সেজো বলেন, আমি হলাম সরকারি খাজাঞ্চিখানার এক চাকুরে, আর মজুমদারদের সেজোগিন্নির একটি অতি বশংবদ পত্নীগতপ্রাণ পুরুষ। বাকি যা দেখছ, সব ভুয়া।
বলা বাহুল্য বনমালী জানে হিতেন্দ্রর এ সব কথাও ভুয়া। হাসি ঠাট্টা বিদ্রুপের বাইরেও সেজোর আর এক রূপ আছে। যখন তিনি দেশ কালের কথা বলেন, যখন অ্যারিস্টটল শোপেনহাওয়ার কান্ট-মিল রুশো-ভলতেয়ারের কথা বলেন, তখন আর এক মানুষ। যদিচ, এ সব বিষয়ে মুখ খোলেন কম। কোথায় যেন একটি স্বভাব লাজুক ও সংকুচিত মানুষ লুকিয়ে আছে তাঁর মধ্যে। নিজের জ্ঞানের কথা সচরাচর প্রকাশ করেন না। এবং আপাতদৃষ্টিতে সবকিছুই যেন একটু হালকা বাঁকা ঠাট্টার ভঙ্গিতে দেখেন ও বলেন।
.
মজুমদারবাড়ির খোলা দেউড়ির সামনে একবার দাঁড়াল বনমালী। ভিতরে তাকিয়ে দেখল, সামনের চত্বর পেরিয়ে বৈঠকখানা ঘরের দরজা। সেখানে চিকের পরদা ঝুলছে। দরজা খোলা। ব্রাহ্ম তারাশঙ্করের মতো আপদ এসেনা জুটে থাকলেই ভাল। সেজো তো আবার সবদিকেই সদাশিব। অমন শ্রোতা পাওয়াও দুরূহ। তাতে সেজোর হাসি পাচ্ছে, কিংবা বিরক্ত লাগছে, তা তুমি কোনওক্রমেই বুঝতে পারবে না। ভাটপাড়ার সন্তান হয়েও বনমালীর গ্রহণের ব্যাকুলতা এবং সেজোকে কিছুটা বুঝতে পারে বলেই, এই ব্রাহ্ম ও বৈদিকের বন্ধুত্ব অক্ষুণ্ণ রয়েছে।
বনমালীর কচি রাঙা ডাগর চোখ ছেলেটি, মলমলের ফতুয়া গায়ে ঘেমে উঠেছে। অনেকখানি হেঁটে এসেছে। মজুমদারবাড়ির আকর্ষণ তার কাছে কিছু নেই। তার মন প্রাণ পড়ে আছে ফরাসডাঙায়। সে এসেছে ফ্যাস্তা দেখতে। বলল, বাবা, ফরাসডাঙায় যাবেন না?
বনমালী উৎকর্ণ ছিল বৈঠকখানার দিকে, কথাবার্তার শব্দ কিছু পাওয়া যায় কি না। বলল, যাব বাবা, যাব বইকী। তোমার এই জ্যাঠার সঙ্গে একবারটি দেখা করেই যাব।
ছেলের হাত ধরে, চত্বর পেরিয়ে সে বারান্দায় উঠে গলা খাঁকারি দিল। ডাক দেবার আগেই, ভিতর থেকে জিজ্ঞাসা এল, কে?
আমি ভাটপাড়া থেকে এসেছি, বনমালী।
জিজ্ঞাসু গম্ভীর গলা উচ্ছ্বসিত হয়ে উঠল, আরে এসো এসো ভাই বনমালী, তোমারই পথ চেয়ে হিতের কুঞ্জগলি।
ঘরের ভিতরে কাগজপত্রের শব্দ হল। বনমালী চিক তুলে, ছেলের হাত ধরে ভিতরে ঢুকল। সেনপাড়ার মজুমদারবাড়ি এখন আর তেমন সাজানো গোছানো নয়। সবই গিয়ে কলকাতায় আপনাকে মেলে ধরছে। যত সাজসজ্জা সেখানেই। এখানে নিতান্ত কাজচলা গোছের ব্যবস্থা। তক্তপোশ আর খানকয়েক চেয়ার ছাড়া বৈঠকখানা ঘরে আর কিছু নেই।
বনমালীর ছেলেকে দেখে, হিতেন্দ্র লাফ দিয়ে উঠলেন। বললেন, সপুত্র দেখছি। এসো বাবা এসো।
হিতেন্দ্র ছেলেকে বুকের কাছে ধরে, তার গাল টিপে দিলেন। ছেলে দেখল, খালি গা হিতেন্ত্রের গলায় পৈতা নেই। সেটাই তার প্রথম লক্ষ্য, কারণ বাবার এই বন্ধু বামুন কিন্তু বেহ্ম এ কথা সে জানে। আর আশ্চর্য, বনমালী ছেলেকে কখনও হিতেন্দ্রকে প্রণাম করতে বলে না। এইনা বলতে পারার জন্যে, বনমালী মনে মনে কষ্ট পায়। কিন্তু তার কষ্ট কখনও বৈদিক সংস্কারকে জয় করতে পারে না। তা ছাড়া ছেলে বাড়ি গিয়ে তার মায়ের কাছে সবই বলবে। সেটাও এক বিভ্রাট। তার স্ত্রী একেবারে ঘোর বৈদিক গিন্নি। অথচ বনমালীর কী গভীর শ্রদ্ধা সেজোর উপরে।
বনমালী জিজ্ঞেস করল, তোমার হাতে ওটা কী কাগজ?
সেজো উৎসাহিত হয়ে বললেন, বঙ্গসিন্ধু। রামবাড়ুজ্জে বড় জবর লিখেছে হে। অপূর্ব লিখেছে।
–কী লিখল?
–ফ্যাস্তা, ফরাসডাঙার ফ্যাস্তা ব্যাখ্যা করেছে। এটার দরকার ছিল। লেখাটা পড়ো।
–নিশ্চয় পড়ব।
–তার আগে দাঁড়াও, একবার সেজোগিন্নিকে তলব করি। তুমি যখন আছ, তখন তাঁর আসতে বাধা নেই।
–কিন্তু আসতে না আসতেই তাঁকে তলব কেন?
–কেন আবার, ব্যাটার মুখখানি দেখেছ? সেই ভাটপাড়া থেকে হাঁটিয়ে তো নিয়ে এসেছ। একটু জলটল তত খাবে। না কি বলল হে ভটচায্যি মশাই!
সেজো ছেলের দিকে তাকালেন। ছেলে অসহায় চোখে বাবার দিকে তাকাল। বনমালী হেসে বলল, তা জ্যাঠার বাড়িতে বাধা কীসের। কিন্তু কথা হচ্ছে, আমরা বাপ ব্যাটায় খেয়েই বেরিয়েছি, তাড়াহুড়ো করবার দরকার নেই।
সেজো হেসে বললেন, তা ছাড়াও আর একটা তাড়াহুড়ো আছে যে। সেটা ভুলে গেলে চলবে কেন। তোমরা বাপ ব্যাটায় খেয়ে বেরিয়েছ, কিন্তু তোমার বন্ধুপত্নীর আর একটা ভিন্ন ক্ষুধা তো আছে। বাবাজিকে তার হাতে এখুনি তুলে না দিলে, তারপরের ঠ্যালা সামলানো দায় হবে।
বনমালী লজ্জিত হল। সেজোর মুখের হাসিতে ও গলার স্বরে করুণ ছায়া ও সুর বিদ্যমান। মনে থাকে না, হিতে নিঃসন্তান। চাকরির বৈভব বিত্ত, ঘর জুড়ে শত শত বইয়ের মাঝেখানে, একান্নবর্তী পরিবারের, গৃহস্থালির নানান কাজ কলরবের মধ্যেও, তাদের স্বামী স্ত্রীর শূন্যতা ঘোচে না। যে শূন্যতা, একান্তই তাদের দুজনের মাঝখানে, তৃতীয়ের উদ্ভবের পূর্ণতার অপেক্ষায় ছিল। দীর্ঘদিনের বিবাহিত জীবনের প্রতিটি দিনই একটি প্রত্যাশায় কেটেছে। এখন নৈরাশ্য আর হতাশা। জোয়ারের কোটাল এখন ভাটার পলি ছড়িয়ে, তীরের বুক শূন্য করে নামছে। এক ব্যক্তিজীবনের আর কী আশা! তাই বোধহয় সেজোর ব্রাহ্মগিন্নির, হিন্দু পার্বণে এত উপবাস, এত ষষ্ঠীপালন, এত পৌত্তলিক দেবদেবীর প্রতি আগ্রহ। জন্মগত সংস্কারের সব অসহায় আশা এখন সেখানে গিয়ে পৌঁছেছে। অনেক গোপন মানতের মাথা কোটাকুটি সেখানে। সেজো করুণ চোখে হাসেন, ঠোঁটের বক্রতাকে সরল রাখতে পারেন না।
বনমালী বলল, তা বটে। সেই ভাল, বনবিহারী এখন তার জ্যাঠাইমার কাছে গিয়েই একটু থাকুক। ততক্ষণ আমরা একটু কথা বলে নিই।
বাপের নামের সঙ্গে নাম মিলিয়ে, বনবিহারী। সে সংশয়ভরা গলায় বলে উঠল, আর ফরেসডাঙায় ফ্যাস্তা দেখব না?
সেজো বললেন, দেখবে বইকী বাবা। শুধু কি তুমি আমি আর তোমার বাবা? তোমার জ্যাঠাইমায়েরাও দল বেঁধে যাবেন ভাউলেয় করে।
বনমালী জিজ্ঞেস করল, তাই নাকি?
–হ্যাঁ তোমার বন্ধুপত্নী আর তাঁর দলবল আগের থেকেই ব্যবস্থা পাকা করেছেন। অবিশ্যি, ফরাসডাঙায় তাঁরা নামবেন না, ভাউলে থেকেই যতটুকু হয়। তারপরে
বলতে বলতে সেজো কপট ভয়ে চোখ বড় করে, গলার স্বর নামিয়ে বললেন, তারপরে বলতে পারিনে, হয়তো ডাঙাতেও নামবেন। যা এক বোসজায়া জুটেছে।
বনমালী অবাক হয়ে বলল, সেটি আবার কে?
সেজো বললেন, আমাদের গগমের বউ, গগন বোস। এখন ওই ফোর্ট গ্লাস্টারের তেসুতিকলে বাবুর কাজ করছে।
–সে তো খুব কেতার ছেলে শুনেছি।
–তা বইকী, খুবই কেতার। সত্যি বলতে কী, আমাদের অনেকের থেকে গগনের পড়াশুনো ভাল, বোঝে ভাল। কিন্তু কোথায় একটা গোলমাল আছে।
বনমালী কৌতূহলিত হল। বলল, হ্যাঁ, সে কথাও শুনেছি। লোকে বলে, বড্ড বেশি বই কেতাব ঘেঁটে-ঘেঁটেই নাকি, মাথায় গোলমাল হয়ে গেছে।
ভ্রুকুটি কুঞ্চিত চোখেও, হিতেন্দ্রর ভিতরের পরিহাসপরায়ণ মানুষটি চাপা থাকেন না। ধমকে বললেন, ওই তোমার দোষ বনমালী, লোকে যা বলল, তাই অমনি জেনে বসে রইলে। লোকে যা বলে, তার ওপরে একটু নিজের কিছু জানা না থাকলে চলে না। বই কেতাব ঘাঁটলেই কি মাথার গোলমাল হয়? তা হলে তো পৃথিবীর অনেক বড় বড় মানুষ বদ্ধ উন্মাদ।
বনমালী সংকুচিত হল। সেজো আবার বললেন, অবিশ্যি গুণী মানুষেরা এক রকমের পাগল বটেন। যেমন ধর, তোমাদের ওই দক্ষিণেশ্বরের রামকেষ্ট ঠাকুর, শুনেছি উনি নাকি মা কালীর সঙ্গে কথা বলেন। সত্যি মিথ্যে জানিনে বাপু। যদি মেনে নিই, তা হলে বুঝতে হবে, আমাদের জন্ম আহার মৈথুনের জগৎটার বাইরে, আর এক জগৎ আছে তাঁর। জ্ঞানী গুণীদের সেইরকম, তাঁরা চলেন ফেরেন হাসেন বলেন সেই জগতে বসে। আমাদের সঙ্গে তাঁর কোনও কিছুতেই মেলে না। তাই বলি পাগল। অমন পাগল যত বাড়ে, ততই মঙ্গল। তাই বলছিলুম, তোমাদের লোকেরা যা বলে, তা নয়, গগনের মাথায় গোলমাল নেই, তবে সে পাগল। সে পাগলামিটা বোঝবার ব্যাপার, বুঝলে?
বনমালী অবাক হয়েছিল। বলল, তা বুঝলুম, কিন্তু গগনের পাগলামিও বুঝতে হবে, এতটা তো ভাবিনি সেজো।
তার কারণ, ওই যে লোকে বলেছে, বই কেতাব পড়ে লোকটার মাথা খারাপ হয়ে গেছে। আরে লোক তো তোমার ওই ভাটপাড়ার কেষ্টঠাকুর, সেনপাড়ার তারাশঙ্কর, নয় তো ভূতো বোস। কিন্তু পাগলামির কারণ যদি খোঁজ করতে হয়, তবে ওই গগনদের মতো পাগলের পাগলামিই খোঁজ করতে হবে। ওর জন্যে আমার বড় কষ্ট হয়।
বলতে বলতে সেজোর গলায় গাম্ভীর্য নেমে এল। বনমালীর ঠোঁটের কোণে লুকোনো বিদ্রূপ তিরোহিত হল। তার বিস্ময় অধিকতর হল। বলল, কষ্ট হয় তোমার?
সেজো বললেন, হ্যাঁ, হয়। আমরা কলকাতায় থাকি, ভাল চাকরি করি, গগনের পক্ষেও সেটাই হওয়া উচিত ছিল। তার মতো ছেলে যে আজ সেনপাড়ায় পড়ে থাকবে, ভাবতেও কষ্ট হয়। ও যেমন ভাবতে পারে, তা নিয়ে যদি কলকাতায় থাকত, মিশত, তবে অন্যরকম হত।
থাকে না কেন?
গোলমালটা সেখানেই। দেশজোড়া লোক বলে, কলকাতায় যাব, কলকাতায় থাকব। গগন সেই কলকাতা থেকেই পালিয়ে এল।
–পালিয়ে এল? সে কলকাতায় ছিল নাকি?
–ছিল বইকী। কিছুদিন সুরেন বাঁড়ুজ্জের সঙ্গে ঘুরে বেড়াল, বাগবাজারের অমৃতবাজার পত্রিকার আপিসে কদিন যাতায়াত করল। শুনেছিলুম, প্রেস-অ্যাক্ট নিয়ে, এক প্রবন্ধ লিখেছিল। মেটকাফ সাহেবকে ধুইয়ে দিয়েছিল। তার মধ্যে আগ্রার সেই ফুলার সাহেবের ঘটনাও ঢুকিয়ে দিয়েছিল। জান তো ফুলারের ঘটনা, বছর কয়েক আগে যে-সাহেব চার্চে যাবার পথে হঠাৎ সহিসের ওপর রেগে গিয়ে, লাথি মেরে, মেরে ফেলেছিল, আর আগ্রার ম্যাজিস্ট্রেট লিডস সাহেব তার বিচার করে দণ্ড দিয়েছিল মাত্র তিরিশ টাকা জরিমানা, অনাদায়ে পনেরো দিন বিনা পরিশ্রমের জেল বাস। সে একেবারে মরিজান লেখা, গায়ে আগুন লেগে যায়, আমি পড়েছিলুম। অবিশ্যি অমৃতবাজার ওটা ছাপতে সাহস করেনি। এমনিতেই তো বছর নয়েক আগে, প্রেস অ্যাক্টের ঠ্যালায়, বাংলা অমৃতবাজার রাতারাতি ইংরেজি কাগজ হয়ে গেছল। সে লেখা ছাপা হয়নি। পরে আমাদের রাম বাঁড়ুজ্জে অনুবাদ করে, বঙ্গসিন্ধুতে ছেপেছিল। সেই জায়গাটা আমি কোনওদিন ভুলব না। যেখানে সে লিখেছিল। হায় যিশু। তোমার ভক্ত মন্দিরে যখন তোমার প্রার্থনা করিতে যায়, তখন তাহার পায়ে ভারতীয়ের রক্ত লাগিয়া থাকে, তুমি দেখিতে পাও না।
সেজোর মুখে রক্তাভা ফুটে ওঠে। তার ভারী গম্ভীর গলা উত্তেজনায় তীব্র। বনমালীও বিস্মিত, তার কৌতূহলের অন্ত নেই। গগন সম্পর্কে এত কথা তার জানা ছিল না। এই সেনপাড়া, ভাটপাড়া বা কাঁটালপাড়ার অনেকেরই জানা ছিল না। গগনের মেলামেশার পরিধি সীমাবদ্ধ। অধিকাংশ লোক তাকে উদ্ভট গোছের মানুষ ভেবেই নিশ্চিন্ত। তার বাড়ির আত্মীয়স্বজন, তার কর্মস্থলের সহকর্মী, সকলেই তাকে তাই ভাবে। না জানাটা বনমালীর দোষ নয়। সেজোও তাকে কোনওদিন বলেননি।
বনবিহারী বেচারি! সে বাবা ও বাবার বন্ধুর আলোচনাকে কোনও দিক থেকেই অনুধাবনে অক্ষম। অসহায় হয়ে সে বাবার একটি হাত ধরে দুজনের মুখের দিকে দেখছে। তবে, এই দুজনে দেখা হলে যে, আর সব ভুলে যান, তার ছোট প্রাণে সে অভিজ্ঞতা আছে। এখন বাবার হাত টিপে, আঙুল টেনে, এমনকী বাবার ফতুয়ার ভিতরে হাত গলিয়ে, তাঁর পেটে হাত বুলিয়েও, মনোযোগ আকর্ষণ অসম্ভব।
বনমালী বলল, সত্যি, এত কথা তো জানতুম না সেজো, তোমার মুখেও কখনও শুনিনি।
সেজো বললেন, হয়তো সুযোগ আসেনি।
–কিন্তু সে কলকাতায় থাকল না কেন?
–সেটাই বুঝতে পারিনে। আমি নিজেও তো অনেকবার বলেছি, গগন মফস্বল তোমার জায়গা নয় বাপু, কলকাতায় এসো। তার এক জবাব, কলকাতা আমার ভাল লাগে না সেজোদা। অথচ খোঁজ নিয়ে দেখ, কোথায় অ্যাডাম স্মিথের ভারতবর্ষের ওপরে লেখা বই, ওয়েলথ অব নেশনস, জে. আর. সিলি সাহেবের লেখা এইচ.এইচ. উইলসনের হিস্টরি অব ব্রিটিশ ইন্ডিয়া, কে কোথায় কী লিখেছে, কত মাল আমদানি হয়েছে, সব খবর তার নখদর্পণে। এমন লোক জগদ্দলের এক কারখানায় পড়ে থাকবে, ভাবতে কষ্ট হয়। অবিশ্যি, আমার একটা সন্দেহ হয়, যাঁদের সঙ্গে সে মিশতে চেয়েছিল, কলকাতার যে সব নামী জ্ঞানী লোকদের সে কাগজ পড়ে ঈশ্বরের তুল্য মনে করেছিল, তাঁদের খুব কাছে গিয়ে, গগনের কিছু মোহভঙ্গ হয়েছে। সে যা চেয়েছিল, তা অসম্ভব দেখে, একটা হতাশা নিয়ে ফিরে এসেছে। যদিও আমি মনে করি, সেটা গগনের ভুল। মিথ্যে মোহ যদি কিছু থাকে তা ভাঙাই ভাল। কিন্তু কলকাতায় কারুর কাছেই আর যাব না, সেটা ঠিক নয়। গগনের ইমোশন বেশি, ধৈর্য কম। এ সব লোক বোধ হয় নিজের একরোখামির জন্যে, নিজেকে একঘরে করে রাখে। অবিশ্যি আর একটা কথা আছে–
সেজোর চিন্তিত স্বর বিলম্বিত টানে এসে থামল। বনমালী জিজ্ঞেস করল, আর কী কথা?
সেজো বললেন, গগনের বিয়েটাও বোধহয় তাকে একটু গোলমাল করেছে। কলকাতায় থাকতে এক নাম করা কায়স্থ ঘোষ পরিবারে তার যাতায়াত ছিল। ঘোষেরা ব্রাহ্ম। তাদের বাড়ির নবীন ঘোষের নাম শুনেছ নিশ্চয়, লেখাপড়া বলা কওয়ার খুব চৌকস ছেলে, ইংরেজিতে বক্তৃতা দিতে পারে অনর্গল। কলকাতায় খুব নামকরা ছেলে, গগনদেরই বয়সি, গগনের সঙ্গে তার জমেছিলও জবর। নবীনেরই এক ভাগনি, কোনও এক মিত্তির বাড়ির মেয়েকে বিয়ে করেছে সে। সেই মিত্তিরেরাও শুনেছি, একসময়ে ব্রাহ্ম হয়েছিল, আবার কেঁচেগষ করে হিন্দু হয়েছে। বিয়ের বয়সের তুলনায়, মেয়েটি ডাগর হয়েছিল বেশি। কী করে যে যোগাযোগ হল! আর কেন গগন সাত তাড়াতাড়ি সেখানেই বিয়ে করবে বলে কথা দিয়েছিল, তা জানিনে। গগন তো কারুর কথা শোনবার পাত্র নয়, করব তো করবই। এদিকে পিতৃ-মাতৃহীন, ভায়েদের সংসার, কারুর ওজর আপত্তি শুনল না। বিয়ে করে, বউ নিয়ে এসে উঠল এখানে। এ সব ক্ষেত্রে হাঁড়ি ভিন্ন হবে, এ তো জানাই কথা। ঝগড়া বিবাদ গালমন্দ অপমান, ভাই পরিজন জ্ঞাতি গোষ্ঠী থাকলে তাও বাদ থাকে না।
সেজো একটু থামলেন, একটু ভাবলেন, ভ্রুকুটি করে আপন মনেই একটু হাসলেন। আবার বললেন, তা যেন হল, ও সবে গগনের বউ টোল খাবার পাত্রী নয়। বছর চারেক ধরে ও সব তার গা সওয়া হয়ে গেছে। তবু মানুষ তো, তাই পালিয়ে আমাদের বাড়িতে চলে আসে। গগন তো প্রায় সারাদিনই বাইরে বাইরে, গগন না থাকলেই তার বউ মজুমদার বাড়িতে। দুর্নামের তো অন্ত নেই, আর সে সব কেচ্ছাকাহিনী এমন নিটোল নিখুঁত, দু দণ্ড শুনলেও বেড়ে সুড়সুড়ি লাগে। আমাদের বাড়ি আসা নিয়ে যে সব কেচ্ছা হয়, সে সবের সত্যি-মিথ্যে অবিশ্যি বিচার্য, আর বাকি যা বলে লোকে, তার মধ্যে সত্যের নামগন্ধও নেই। কিন্তু কথাটা তাও নয়, ঠিক কী যে বলি।
চিন্তিত সেজো যেন ঠিক কথাটি খুঁজে পাচ্ছেন না। আপন বক্তব্যটা মনের মধ্যে হাতড়ে ফিরছেন। এদিকে বনমালীর কৌতূহল সীমাহীন উচ্চতায় তীক্ষ্ণাগ্র। বলল, তুমি যে নভেলের গল্প শোনাচ্ছ। তারপর? গুরুতর ব্যাপার কিছু নাকি?
সেজো ঘাড় দুলিয়ে বললেন, তা গুরুতর বলতে পার। আমি কী বলছি জান? আমি বলছি, গগন যে অমন হুটপাট করে, কারুর কথা না শুনে, জানা নেই, শুনো নেই, এক মেয়েকে বিয়ে করে নিয়ে এল, তার তো একটা প্রতিক্রিয়া আছে। কিন্তু কই, গগন তো শুনি নিরাসক্ত, বিয়ের আগে যেমন ছিল, এখনও নাকি তেমনি আছে। কেউ তো নাকি কোনও দিন দুজনকে এক দণ্ড কাছাকাছি বসে কথা বলতেও দেখেনি, একটু সখ সাধ আহ্লাদ করে, হইচই মাতামাতিও করতে দেখেনি। এমনকী গগন বাড়ি থাকলেও শুনি, তার গিন্নি এসে এ বাড়ির অন্দরমহলে আড্ডা মারছে। বিয়ে করা বউ। এমন না কি যে, গগনকে ডুবে ডুবে জল খেতে হবে শিবের বাবাও টের পাবে না। আসলে এদের দুজনের সংসারটা যে অদ্ভুত ব্যাপার, এটা আর চাপা নেই। গগনও সেই একইরকম। স্বামী স্ত্রীর ঝগড়া-বিবাদ হলেও, তার তো শেষ আছে। এ তো শুনি, চার বছর ধরে একইরকম।
সেজো খানিকটা অসহায় জিজ্ঞাসু চোখে বনমালীর দিকে তাকালেন। বনমালীরও তদ্রূপ অবস্থা। সে ভাবিত বিস্মিত গলায় বলল, কী জানি, আমিও তো এর কিছু বুঝলাম না। আছে হয়তো কোনও গোলমাল। তা অন্দরমহলে সেটা জানাজানি হয়নি?
সেজো ঠোঁট উলটে, ঘাড় নেড়ে বললেন, শুনিনি তো কখনও কিছু। কলকাতা থেকে মাঝে মধ্যে এলে যা একটু-আধটু শুনতে পাই। বউ বউঠানের মুখেই যা একটু শুনি। তাঁকে জিজ্ঞেস করে দেখেছি। তিনি বলেন, ঘুড়ির (গগনের বউ) কথার কিছু মাথামুণ্ডু বুঝিনে ভাই ঠাকুরপো। একে কলকাতার বিদ্যেধরী, তায় দুবার ধর্ম বদলেছে। যদি জিজ্ঞেস করি, হ্যাঁ গো গগনের বউ, তোর সঙ্গে কি গগনের ঝগড়া হয়েছে? চোখ বড় বড় করে জবাব দেয়, কই না তো। তোদের কি কথাবার্তা নেই? থাকবে না কেন? তবে যে শুনি তোদের সংসার বেদের ডেরা, তোদের গলার আওয়াজ পাওয়া যায় না, রান্না ভাত তরকারি পড়ে থাকে। কোনওদিন খাওয়া হয়, কোনওদিন হয় না, ও আবার কী? বলে, বড় বউঠান, সংসারে সব মানুষ কি একরকম, সব সংসার কি সমান হয়? তা হলে আর লোকে কাদের নিয়েই বা কথা বলবে, মজলিশ করবে। এমনি কথা ভাই ঠাকুরপো। স্পষ্ট করে কিছু বলে না। গগনটাও তো এক রকমের ধ্যাতাং ত্যাতাং গোছের, কাছা খোলা মতন। ওদের কিছু বুঝিনে ছাই। তবে মেয়েটা খুব কাজের, সেলাই ফোঁড়াই জানে খুব ভাল, মেমসাহেবদের মতন সেলাই জানে। মেমেদের মতনই চুল বাঁধতে পারে, পেটে বিদ্যেও আছে বেশ। আর হাসতে পারে, বাবারে বাবা! হাসি একবার শুরু হলে হয়। তবে কি না, একটু বেহায়া গোছের আছে। বয়সটা তো ভাল নয়, ইদিকে আবার চোখে মুখে গায়ে গতরে একটু রূপের ছিটেফোঁটাও আছে। তোর কি সাজে বাপু, যার তার সঙ্গে হ্যাঁ হ্যাঁ করে কথা বলা?
সেজো একটু থেমে বললেন, বড় বউঠানের রিপোর্ট হল এইরকম। তিনিই তো বারোমাস এখানে থাকেন। কিন্তু
সেজো হঠাৎ ব্যস্ত হয়ে উঠলেন। বললেন, কিন্তু এ সব কথা যাক, পাঁচালি খুব হয়েছে। আগে সেজোগিন্নিকে খবর করি।
বনমালী বাধা দিয়ে বলল, আরে রোসো রোসো, আসল কথাটাই তো হল না। যা নিয়ে কথাটা উঠল, অর্থাৎ বোসজায়া–
সেজো বললেন, হ্যাঁ হ্যাঁ, আসল কথা হল, মেয়েদের দল বেঁধে ফ্যাস্তা দেখতে যাওয়ার সেই হল পালের গোদা। আর এও দেখেছি, গগনের বউয়ের ব্যাপারের নিন্দেতে সবাই পঞ্চমুখ হলেও, ওর ব্যবহারের কাছে সবাই হার মেনেছে। সে যেখানে, সেখানেই মেয়ে বউদের আড্ডা। সে যা বলবে, তাতেই সবাই রাজি। ইস্তক সেজোগিন্নি পর্যন্ত। আর গগনের বউ মানে, ডাকিনী। মাতাল দাঁতাল মানে না। বউ-ঝিদের ফ্যাস্তা দেখতে যাবার নৌকাবিহার যে কোথায় গিয়ে ঠেকবে, কে জানে।
বনমালীর কুঞ্চিত চোখের কোণে জিজ্ঞাসার রেখাঁটি ঘুচল না। বলল, কিন্তু তার চেয়েও একটা আসল কথা বাকি রেখে দিলে যে?
–সেটা আবার কী?
–অই যে বললে, গগনের বউয়ের তোমাদের বাড়ি আসা নিয়ে যে সব কেচ্ছা হয়। সে সবের সত্যি মিথ্যে অবিশ্যি বিচার্য, সবই মিথ্যে। তোমাদের বাড়ির ব্যাপারটা বিচার্য কেন?
সেজো ঠোঁট টিপে হাসলেন। ভ্রুকুটি করে তাকালেন বন্ধুর দিকে। বললেন, হুম, জাত কাটে কোনও এদিক ওদিক হবার জো নেই। ভাটপাড়ার কান তো, ঠিক জায়গায় আড়ি পেতে রেখেছে।
বনমালী একটু বেচারি গোছের হেসে বলল, তুমি বলছিলে তাই।
সেজোও হাসলেন। বললেন, কথাটা তোমাকে বলব বলেই, ওভাবে বলছিলুম। কথাটা হল–
সেজো চকিতে একবার বালক বনবিহারীকে দেখে নিলেন। বনবিহারী তখন অসহায় আলস্যে ও অন্যমনস্কতায় দেওয়ালের ছবি দেখছিল। সেজো বললেন, আমাদের বাড়ির ব্যাপারটা বিচার্য এই জন্যে বলেছি যে, এখানে একটু সত্যের গন্ধ রয়েছে।
–সত্যের গন্ধ?
–হ্যাঁ। তার চেয়ে বেশি, অর্থাৎ সত্য রয়েছে।
–অর্থাৎ গগনের বউকে নিয়ে?
-হ্যাঁ। তুমি তো জান, আমাদের বড়বাবু আর ছোটবাবু, দুজনে এখানে থাকেন। মেজ সেজো ন এই তিনজনে কলকাতায় থাকি।
-তা তো জানি। জমিজমা ইত্যাদি, বড়কে দেখাশোনা করতে হয়। ছোট
বনমালী কথাটা শেষ করল না। সেজোই বললেন, হ্যাঁ, আমাদের ছোট আবার একটু রসিক মানুষ। চুচড়োর আদালতে চাকরি করতে যান, কিন্তু গান বাজনার দিকেই একটু ঝোঁক বেশি। তাতে অবিশ্যি আপত্তি ছিল না, ছোট-র ঝোঁকটা আবার নানান দিকে। মন মেজাজটা একটু আমিরি আমিরি, চাল চলনে একটু বাদশাহি ধরন। বাইরের টানটা বরাবরই একটু বেশি, তার মধ্যে ফরাসডাঙার টানটাই মোক্ষম। আতপুর সেনপাড়ার গুটিকয় ন-চ্যাংড়া শাগরেদ জুটেছে। এ সব থাকলে ঘরের বউয়ে দুদিন মন মজে, মন টেনে রাখতে পারে না। আমরা যখন সব ভায়েরা নিজেদের ভবিষ্যৎ নিয়ে ব্যস্ত, ঘোট ভাইটি তখন নিজেকে একরকমভাবে গড়ে তুলেছে। বাবা মারা যাবার পর বাড়াবাড়ি হয়েছিল, বড় দাদা মনে করেছিলেন, বিয়ে দিলেই সব গোল চুকে যাবে। লেখাপড়া যদ্র করেছে, তাতে চাকরিটা পেতে অসুবিধে হয়নি। অবিশ্যি চাকরি পাবার বিষয়ে ওর শ্বশুরের হাত ছিল, শ্রীমানের শ্বশুরালয়ও তো অপর উঁচড়োতেই। বছর দুয়েক হল বিয়ে হয়েছে, তাতে বাইরের হাতছানি থামেনি। এখন খোদ গোলমাল ঘরে। আমাদের দীনেন্দ্রবাবু গগনের বউকে নিয়ে উন্মাদ হয়েছেন।
-কী রকম?
–সেই রকমটাই ঠিক ধরতে পারছিনে। বড় বউঠানের রিপোর্ট হচ্ছে, বউটির নাকি কোনও দোষ নেই, দীনেনই পেছু লেগেছে। অথচ, ঘোটর ঘরে গগনের বউয়ের যাতায়াতও আছে। সেখানে ছোট ছোটর বউ আর গগনের বউয়ের মজলিশও বসে, তবে মাঝে মধ্যে শান্তিভঙ্গ হচ্ছে। গত এক বছরের মধ্যে ছোটর বউ তিনবার বাপের বাড়ি গেছে, এবং যাবার কারণ নাকি গগনের বউ।
–কিন্তু দীনেন আর গগনের বউ তো খুব ছোট বড় নয়?
–বিশেষ নয়, দু-এক বছরের এদিক ওদিক। কিন্তু তাতে কী হল। তুমি শেষটায় বয়সের কথা বললে?
বনমালী একটু যেন বিব্রত হল। বলল, তা হলে গগনের বউকে এ বাড়িতে আসতে বারণ করলেই হয়?
–কে বলবে? বড় বউঠানের চোখে যে তার কোনও দোষই নেই।
–না-ই বা থাকল, ছোট দেওরের মঙ্গলের জন্যেই না হয় বারণ করবে?
গাই বাছুরে ভাব থাকলে, বনে গিয়ে দুধ দেয়, সেটা ভুলে যাচ্ছ কেন? অবিশ্যি বড় বউঠানের কথা হচ্ছে, গগনের বউকে ছোট কখনওই কাবু করতে পারবে না কারণ ছোট নাকি গগনের বউয়ের কড়ে আঙুলের যুগ্যি নয়। নাচন কোঁদনই সার হবে। তা ছাড়া, বাড়িটা তো আর হেঁজিপেঁজি বাড়ি নয় যে, একটা গুণের মেয়ে আসে, তাকে আসতে বারণ করে দেওয়া হবে। মুখের কথা খসাতে আর কষ্ট কী।
–তা বেশ। তোমাদের ছোট বউ কি খ্যাংরা হাতে করেন না?
করেন, কিন্তু সেটা নেহাত বঙ্কিমি নবেলের ঢং হয়ে যাবে না?
–তা হলে তো দেবেন ঠাকুরের পুরনো তত্ত্ববোধিনী ছুঁড়ে বিধেন আনতে হয়।
সেজো হা হা করে হাসলেন। বনমালী হাসল না, বরং কিঞ্চিৎ উত্তেজিত। বলল, না না, ব্যাপারটাকে তুমি যেন কেমন হালকা করে দিতে চাইছ। নিজের ভাই ভাদ্দরবউয়ের আখেরটা দেখবে না?
সেজো তবু হাসেন। বললেন, নাঃ, তোমাকে কিছু বোঝানো যায় না দেখছি। পানপুরের দুলন জোলার গান শোননি, ও ভোলা মন, সহজ বোঝা নয়রে সহজ, অসহজের বাওড় (ঘূর্ণিস্রোত) দেখিস। বড় বউঠানের কথাগুলো তোমাকে আর তা হলে বললুম কেন? বড় বউঠান যখন কিছু বলছেন না, তখন বুঝতে হবে, তেমন কিছু ভাববার নেই। থাকলে তিনি নিজেই বলতেন। তুমি যা বলছ, সেটা তো আমাদের কালো দুলের বুড়িও বলতে পারত। আমাদের ছোট বউমাটি নেহাত ছেলেমানুষ। সে যে ঈর্ষা করছে, ভয় পাচ্ছে, জ্ঞান বুদ্ধি পাকলে সেটা আর তার হবে না, তখন সেও বড়বউঠানের মতোই আড়ালে হাসবে, অবিশ্যি স্বামীর ছিঁচকেমি আর মাতামাতি দেখে মন খারাপ তো হবেই। এই জ্ঞানটা আমাকে দিয়েছেন সেজোগিন্নি। আর আসল কথাটাও সেজোগিন্নির কাছেই শুনেছি।
–সেটা আবার কী?
সেজো গলা নামিয়ে চুপি চুপি বললেন, মোক্ষম। গগনের বউ মদ খায়।
কী যা তা বলছ?
–যা তা নয় হে, খাঁটি খাঁটি। কথাটা সেজোগিন্নি আদায় করেছেন ছোট বউয়ের কাছ থেকে। তারপরে চেপে ধরেছিলেন গগনের বউকে। গিন্নির কাছ থেকে যা জানতে পেলুম, তা হল, গগনের বউ স্বীকার করেছে। বলেছে, কী করব বলুন সেজো বউঠান, একটা কিছু নিয়ে তো থাকতে হবে, তাই নেশা করাই শিখেছি। তা, যা আপনাদের দেশ, এখানে তো কারুর কাছে মুখ খোলবার উপায় নেই। অনেক ভেবেচিন্তে আপনার ছোট দেওরের ওপরেই ভর করেছি। ভেবে দেখলুম, মেলামেশা করা চলে, আপনাদের বাড়িটা সেইরকম, আর আপনাদের ছোট দেওরের ও সব চলে, ঘরেও থাকে। একটু চোখমুখ ঘোরালে যদি কৃতার্থ হয়ে, জোগান দিয়ে যায়, মন্দ কী! সেজোগিন্নি বলেছেন, ছোটকে তোর ভয় হয় না? শুনে নাকি গগনের বউ হেসে মরেছে। বলেছে, ওকে ভয় পাব কেন মিছিমিছি, ওর জারিজুরি আমার সব জানা আছে। কষ্ট হয় ছোট-র (ছোট বউ) কথা ভেবে, সে ভাবে আমি বুঝি তার বর ভাগিয়ে নিচ্ছি। সেজোগিন্নি বলেছেন, তা একরকম ভাগানোই তো। ছোটঠাকুরপো তোর মদের জোগান দেয়, তার সঙ্গে তুই হেসে ঢলে কথা বলিস, ঘরে বসে খাস…
সেজো হঠাৎ থামলেন। বনমালীর মুখের দিকে চোখ পড়ে সহসা তার কথা জোগাল না। বললেন, কী হল, তুমি অমন করে তাকিয়ে আছ যে?
বনমালীর চোখেমুখে তীব্র সংশয় অবিশ্বাস ও বিস্ময়। বলল, তুমি কি এ সব সত্যি বলছ নাকি?
সেজো খানিকটা হতাশ হেসে বললেন, নাঃ, ভাটপাড়ার বুদ্ধি মাঝে মাঝে সত্যি ঘুলিয়ে যায় দেখছি। সেজোগিন্নির নাম করে তোমাকে আমি মিছে কথা বলব?
বনমালী যেন একরকম নিঝুম ও কাতর হয়ে পড়ল। উচ্চারণ করল, ও বাবা!
পরমুহূর্তেই সচকিত বিস্ময়ে কৌতূহলে জিজ্ঞেস করল, তারপর? সেজোগিন্নিকে কী জবাব দিলে।
–জবাব দিলে, আপনার ছোটঠাকুরপোটি ভাগাবার মতো পুরুষ নয়। ওকেই যদি ভাগাব, তা হলে গলায় দড়ি দিতে কী আছে? সেজোগিন্নি বলেছেন, তোর গলায় দড়ির বাকি কী আছে? ছি ছি ছি, ঘরের বউ, মদ ধরেছিস, তোর মুখ দেখলে পাপ, তোর সঙ্গে কথা বললে নরকবাস।
বনমালী বলে উঠল, মরে যাই! এই না হলে সেজোগিন্নি? তারপরে?
-গগনের বউ বলেছে, তা মরেছি সেজো বউঠান। যে মরেছে, তার আর পাপপূণ্যি কী আছে? আমি মরেছি অনেককাল। সেজোগিন্নি জিজ্ঞেস করেছেন, গগন ঠাকুরপো যদি কোনওদিন টের পান? গগনের কথা শুনে নাকি বউ জোরে হেসে উঠেছে, বলেছে, সেজোবউঠান, লোকে কত কী করছে, তাতে আপনার আমার কী যায় আসে? আমি কী করি না করি, টের পেলেই বা আপনাদের আকাশ (গগন) ঠাকুরপোর কী যায় আসে। তিনি যে অন্তরীক্ষ, আকাশ! কত বড়, কত উঁচু… এই পর্যন্ত বলেই নাকি গগনের বউয়ের চোখ ফেটে জল এসে পড়েছিল। সেই কান্না দেখে, সেজোগিন্নিরও নাকি বুকটা টাটিয়ে উঠেছিল, তিনি গগনের বউকে চেপে ধরে বলেছিলেন, উঁচু আর বড়, তাতে কীরে গগনের বউ, সে তোর স্বামী। তুই কাঁদিস কেন বউ? তোদের কী ব্যাপার আমাকে ভেঙে বল দিকিনি। গগনের বউ তখন বলেছে, আমায় আর কিছু জিজ্ঞেস করবেন না সেজোবউঠান, আর আমি কিছু বলতে পারব না। তবে নেশা করতে আমার ভাল লাগে, মন যেন সুখের পায়রা হয়, ঝুঁদ হয়ে পড়ে থাকা যায়। আপনাদের ছোটঠাকুরপোর জন্যে ভাববেন না। শত হলেও ভদ্রঘরের বউ, অমন জোগাড়ে আর কোথায় পাব। ছোটকে (ছোট বউ) আমি ভালবাসি, ওর ক্ষতি আমি করব না। আর মাথা খান সেজোবউঠান, নেশার কথা কাউকে বলবেন না। যদিও সেজোগিন্নি গগনের বউয়ের মাথা খেয়ে আমাকে সবই বলেছেন। কিন্তু যার মুখ দেখলে পাপ, কথা বললে নরকবাস, তার জন্যে সেজোগিন্নির নাকি প্রাণ পোড়ে। বলেন, বউটার চালচলন দেখলে নষ্ট বলতে ইচ্ছে করে, কিন্তু রাগ করতে পারিনে, বরং ওর হাসি দেখলে হাসি পায়, কষ্টও হয়। বউটা বড় দুঃখী।
সেজো চুপ করলেন। বনমালীর ভ্রুকুটি কৌতূহল মুছল না। তার জিজ্ঞাসু চোখের দিকে তাকিয়ে, সেজো ঠোঁট উলটে হতাশ ভঙ্গিতে ঘাড় নাড়লেন। বললেন, দেবা ন জানন্তি।
বনমালী বলল, রহস্যপূর্ণ।
সেজো বললেন, আমাদের দ্বারা উদ্ধারের সম্ভাবনা নেই। মনে হয় সরষের মধ্যেই ভূত আছে।
-কী রকম?
–ওদের স্বামী-স্ত্রীর মধ্যেই ব্যাপারটা চাপা আছে।
-কী থাকতে পারে?
–বুঝলে তো বলতামই। এখন একমাত্র বঙ্কিমবাবুকে জানালে, তিনি একটা ইস্তাম করতে পারেন।
বনমালী উদ্দীপিত হল। যদিও ভ্রুকুটি সন্দেহে একবার সেজোর মুখ দেখে নিল সে। কারণ, ঠাট্টা কিনা, বুঝতে চাইল। সেজোর মুখে ঠাট্টার কোনও আভাস ছিল না।
বনমালী বলল, মন্দ বলনি। কিন্তু বলবে কে?
-তুমি?
–ভয় হয়।
–অবিশ্যি অনেক জেরা করবেন। তবে আমার ধারণা, কিছুই লিখবেন না।–
—কেন?
–লিখলেও, গগনের বউ হয়তো কোনও সহানুভূতি পাবে না। ভদ্রলোকের বউ মদ খায় শুনলেই হয়তো রেগে যাবেন।
–তবে কি পুজো করতে হবে?
–না, কার্যকারণটা বুঝে বিচার করতে হবে।
–সেটাও কি বঙ্কিমবাবু জানেন না?
-জানেন, সে জন্যে গগনের বউ হয়তো ওঁর উপন্যাসে কোনও নবাব বাদশার বদরুন্নিসা বেগম হয়ে দেখা দেবে। বাংলাদেশের গৃহস্থঘরের বউয়ের মুখে মদ ছোঁয়ানো কি এত সহজ? কিন্তু এ বিষয়ে যথেষ্ট ভিতঁনো হয়েছে, আর নয়।
বলেই সেজো বাড়ির ভিতরের দরজার কাছে গিয়ে, শিকল ধরে ঝনঝনিয়ে হাঁক দিলেন, ওরে ভোলা, ওরে হারু, তোরা কে আছিস, শিগগির একবার সেজোগিন্নিকে আসতে বল।
ভিতর থেকে একটা চিৎকার ভেসে এল, যাই।
চিৎকারটা এগিয়ে আসতে আসতে আবার মিলিয়ে গেল। বনমালী তখন হাসছিল সেজোর দিকে চেয়ে। সে জানে, এ তল্লাটেই শুধুনয়, সেজোর মতো বঙ্কিম-ভক্ত গোটা বাংলাদেশেই কম। কিন্তু অপর বঙ্কিম-ভক্তের কাছে উনি খুঁত কাড়বেনই। ভক্তের এ আর এক রূপ। নিজের মুখে নিন্দা করে, পরের মুখের প্রশংসায় তার আত্মা আনন্দ বোধ করে। অনেক ভক্তের থেকে সেজো বঙ্কিমকে বোঝেন বেশি, যদি কখনও তাকে কলম ধরানো যায়নি। তার কথা বনমালী সসংকোচে দু-একবার বলেছে বঙ্কিমবাবুকে। বঙ্কিমবাবু তাকে নিয়ে যেতে বলেছিলেন। সেজোকে রাজি করানো যায়নি। এ ক্ষেত্রে নতুন কনের চেয়েও তার জড়তা যেন বেশি। সঞ্জীববাবুর সঙ্গে কোনওক্রমে একবার আলাপ করানো গিয়েছিল। বন্ধুর দিক থেকে চোখ ফিরিয়ে, বনমালী তার হাতের বইয়ের দিকে একবার তাকাল। সে তাকানোর মধ্যেও তার চোখে প্রেম-গর্বিত হাসি। সেজো তখনও দরজার কাছে দাঁড়িয়ে, স্ত্রীর অপেক্ষায়। শ্রীমান বনবিহারী কুরসি আশ্রয় করে বঙ্গসিন্ধুতে মনোনিবেশ করেছে। নিরুপায় বেচারির আর কী-ই বা উপায় ছিল?
ওদিকে চুড়ির ঝনাৎকার শোনা যেতেই, সেজো চিক তুলে ধরলেন। সেজোগিন্নির গলা শোনা গেল, বাবা রে বাবা, বৈঠকখানা থেকে এত হাঁকডাক কীসের?
সেজো বললেন, এখন থেকে নাকি? কখন থেকে হাঁক পাড়ছি।
–ইস, কখন থেকে না আর কিছু। কিছুক্ষণ আগেই তো ।
সেজোগিন্নির কথা শেষ হল না। বৈঠকখানা ঘরে ঢুকতে গিয়ে, অন্যলোক দেখেই, সংকুচিত লজ্জায় অস্ফুট আর্তনাদ করে উঠল। তাড়াতাড়ি ঘোমটা দিয়ে মুখ ঢেকে বলে উঠল, ওমা! ছি ছি!
বলেই ফিরে যেতে উদ্যত হল। বৈঠকখানা ঘরে স্বামীর কাছে আসাটা বেআদবি নয়। অপরিচিত পুরুষের সামনে সম্পূর্ণ নিষেধ।
সেজো তাড়াতাড়ি বলে উঠলেন, ওগো, এ আমাদের বনমালী ঠাকুর, তোমার বনমালী ঠাকুরপো।
সেজোগিন্নি তখনও কাপড় সংযত করতেই ব্যস্ত, যদিও ভিতরে ছুটে গেল না। বলল, তা বলবে তো। একটু আগে দেখে গেছি, কী একটা কাগজ পড়ছ, ভাবলুম একলা রয়েছ।
সেজো হেসে বললেন, দোকলা হলেও, চেনা মানুষ তো গো! বনমালী ঠাকুর বলেই তো ভেতরে ডেকেছি।
বনমালী কপালে হাত ঠেকিয়ে বলল, নমস্কার বউঠান। আপনাদের আসার খবর পেয়েই ছুটে এসেছি।
ইতিমধ্যে সেজোগিন্নির অবগুণ্ঠন মুখ থেকে সরেছে। কপাল পর্যন্ত ঢাকা থাকলেও মুখখানি দেখা যায়। মধ্য তিরিশের ঘরে বয়স হলেও, মুখখানি এখনও কাঁচা ঢলোঢ়লো। ঠোঁটে পানের রক্তিমা, নাকে ছোট্ট চিড়িতনের নাকছাবি। বলল, আপনাদের বলে আর বউঠানকে টানা কেন? বলুন, বন্ধুর জন্যে।
সেজো আর বনমালীর চোখাচোখিতে, হাসি বিচ্ছুরিত হল। সেজো বললেন, ওগো, তাও নন, উনি এসেছেন আসলে ফ্যাস্তা দেখতে। তুমি, আমি কেউ নই।বনমালী তাড়াতাড়ি বলল, না বউঠান, বিশ্বাস করুন, ফ্যাস্তা আছে ঠিকই, তবু আপনাদের দর্শন।
সেজোগিন্নি হেসে বলল, বুঝেছি, রথ দেখা কলা ব্যাচা, দুই কাজই হাসিল করতে এসেছেন।
সেজো সচকিত হয়ে বললেন, আমরা দোকলা নই, তেকলা। আর এক ঠাকুরকে তুমি দেখিতেই পাওনি এখনও।
বলেই তিনি শ্রীমান বনবিহারীকে হাত ধরে কাছে টেনে নিয়ে এলেন। তৎক্ষণাৎ সেজোগিন্নি হাত বাড়িয়ে বনবিহারীকে টেনে বুকের কাছে নিয়ে নিলেন। বললেন, ও মা, বলতে হয়! এক পাশটিতে চুপ করে বসে আছে, দেখতেই পাইনি।
বলেই বুকের কাছে চেপে, বনবিহারীর কপালে চুমো খেল। সেজো বললেন, বেচারি অনেকক্ষণ চুপচাপ বসে আছে।
–আহা! তোমরা ওইরকমই।
সেজো বললেন, কী করব বলল। আমি তোমাকে আগেই ডাকতে যাচ্ছিলুম, বনমালী গগনের বউয়ের গপ্পো শুনতে চাইলে।
বনমালী চোখ কপালে তুলে বলল, আমি! তুমিই তো।
কথা না শেষ করেই সে থেমে গেল। সেজোর স্ত্রীর সামনে তাকে বিব্রত ও অপরাধী মনে হল। ততক্ষণে সেজো হা হা করে হেসে উঠেছেন।
সেজোগিন্নি ঘোমটা আর একটু সরিয়ে স্বামীর মুখের দিকে বাঁকিয়ে তাকাল। ঠোঁট টিপে হেসে বলল আপনি শুনতে চাননি ঠাকুরপো, আমি জানি! গগনের বউয়ের গপ্পো এখন আপনার বন্ধুর মুখেই সব সময়েই ভিয়োঁচ্ছে। ভাল লেগেছে কি না!
বলে আবার একটু কটাক্ষ করল স্বামীর প্রতি। সেজো বললেন, সে কী গো, আজ অবধি যে তাকে চোখেও দেখিনি।
স্ত্রী বলল, না দেখেই এত, দেখলে কী হত, কে জানে।
সহসা থেমে গেল সে, বনবিহারীর প্রতি ইঙ্গিত করে জিভ কাটল। অর্থাৎ, ছেলেমানুষের সামনে এ সব কথা বলা, সেজোগিন্নির কাছে নীতিবিগতি। তাড়াতাড়ি বলল, যাই হোক, এ সব কথা এখন থাক। মোট কথা, আপনার বন্ধুর খুবই উৎসাহ দেখছি, একটু সামলান।
সেজো আর একবার হা হা করে হাসলেন। বললেন, ও বাবা! তোমার মুখ যে অমন ফোটে, তা তো জানতুম না।
স্ত্রী বনমালীর দিকে তাকিয়ে, নিষ্কলুষ হেসে বলল, ফোঁটালেই ফোটে।
বনবিহারীকে চিবুকে হাত দিয়ে বলল, চলো বাবা, আমরা ভেতরে যাই। বনবিহারী এর আগেও দুবার দেখেছে সেজোগিন্নিকে। তার ভাল লাগে, সেই ভাল লাগার মধ্যে কোথায় একটা অচেনার আড়ষ্টতা থাকে। প্রথম কারণ, পোশাক। বাড়ির মধ্যে এত সাজগোজ করে কাউকে থাকতে দেখেনি সে ভাটপাড়ায়। তার উপরে জামা গায়ে দেওয়া আরও আশ্চর্যের। তার মাকে সে কালেভদ্রে জামা গায়ে দিতে দেখেছে। ভাটপাড়ায় সম্ভবত জামা গায়ে দেওয়ার রেওয়াজটা এমনিতেই কম। তাও আবার বাড়ির ভিতরে। দ্বিতীয় কারণ, গন্ধ। সেজোগিন্নির এই ধোপদুরস্ত নীল সোনালি পাড়ের তাঁতের শাড়ি ও জামার সঙ্গে, একটা আশ্চর্য গন্ধ মাখানো আছে। যে গন্ধটা তার একেবারে অচেনা, যদিও ভাল লাগে, একটি বিচিত্র কৌতূহল হয়। তৃতীয় কারণ, কথা। সেজোগিন্নির কথার উচ্চারণের মধ্যে কেমন একটা স্পষ্টতা আছে, অন্য সুর আছে, যেটা মায়ের বা অন্যদের নেই। শুধু একটি বিষয়েই বনবিহারীর আপত্তি। এ জ্যাঠাইমার আদরের ঘটা। এত আদর ও খাওয়ানো, তার নিশ্বাস রুদ্ধ করে তোলে।
বনবিহারী বলল, ফ্যাস্তা দেখব।
গিন্নি বনবিহারীর গাল টিপে বলল, আমরাও দেখব। তুমি আমার সঙ্গে দেখবে, তারপর বাবার দিকে তাকাল। বনমালী বলল, সেই ভাল।
-এবার চলল, তোমার মায়ের কথা শুনিগে। ওঁরা ওঁদের কথা বলুন।
গিন্নি যেতে উদ্যত হয়ে, দুই বন্ধুর প্রতিই একবার কটাক্ষ করল। বনমালী ইঙ্গিত বুঝে অসহায় স্বরে বলল, আমার কোনও দোষ নেই বউঠান।
সেজো বললেন, কেবল একটু বেশি কৌতূহল, এই যা।
বলে হাসলেন। সেজোগিন্নি দরজার কাছ থেকে বললেন, সে মুখপুড়ি একটু আগেই এসেছে এ বাড়িতে। এখানে পাঠিয়ে দেব নাকি?
সেজো চোখ বড় করে বললেন, রক্ষে করো। যা শুনেছি, বলা যায় না, এসে হাজির হলেই হল। গিন্নি বলল, ভালই তো, কাব্যি করতে পারবে। সে মুখপুড়ি তো ইংরেজি কবিতাও বলতে পারে। তোমাদের ছোট ভায়ের মাথায় তো সে রস ঢোকে না।
সেজো তার ঈষৎ ধূসর কপালের চুল দেখিয়ে বললেন, এ বয়সে আর ও রস সইবে না।
গিন্নি চিকের পরদা তুলে বলল, তবে যাই বলি গে, বৈঠকখানা তোর কথাতেই মশগুল।
সেজো হেঁকে বললেন, খবরদার, মান যাবে।
গিন্নি ফিরে বলল, তবে যাতে মান না যায়, তাই করি গে। এ বাড়ির বউয়েরা সবাই মিলে, ওকে জাঁতায় পিষে মারি গে।
সেজো বললেন, খুব ভাল, সর্বোত্তম।
গিন্নি ততক্ষণে বনবিহারীসহ চিকের ওপারে। এ ঘরে দুই বন্ধুর হাসি উচ্চ রোলে বাজল। বনমালী বলল, খাঁটি কথা বলেছেন।
সেজো বললেন, খাঁটি বঙ্কিমি।
বনমালী এবার তার হাতের বইখানি তুলে দেখিয়ে বলল, হাতে করে নিয়েও এসেছি তা-ই।
–কী ওটা?
বলেই সেজো নিজের হাতে তুলে নিলেন। পাতা খুলেই, খুশিতে ডগমগ হয়ে বললেন, রাজসিংহ?
বনমালী বলল, খাঁটি বঙ্কিমি।
সেজো বললেন, কবে বেরিয়েছে, খবর পাইনি তো?
বনমালী বলল, বোধহয় আজকালের মধ্যেই বেরোবে, এখনও বাজারে বেরোয়নি।
সেজো এক মুহূর্ত অবাক হলেন। পরমুহূর্তেই হেসে বন্ধুর কাঁধে হাত দিয়ে মুগ্ধ বিস্ময়ে বললেন, কাঁটালপাড়ায় এসেছেন বুঝি? তোমাকে দিয়ে গেছেন?
-নইলে আর পাব কোথায় বলো?
সেজো ততক্ষণে পাতা খুলে দেখতে আরম্ভ করেছেন, বঙ্কিমবাবু নিজের হাতে সই করে স্নেহাস্পদ বনমালীকে রাজসিংহের প্রথম সংস্করণ উপহার দিয়েছেন। বললেন, এই একটা ব্যাপারে, তোমাকে বড় ঈর্ষা করি।
বনমালী বলল, তাও তোমার নিজের দোষে। তুমি কোনওদিনই গেলে না। কলকাতায় থাক, তোমার দেখা করার আলাপ করার কত সুবিধে। তোমার লজ্জাই ঘোচে না। এদিকে তো ঘোমটার নীচে খ্যামটা নাচে।
সেজো হাসলেন, হাসতে হাসতেই ভূমিকাপ পড়তে আরম্ভ করলেন। পড়তে পড়তেই চোখ তুলে বললেন, তোমার পড়া হয়েছে তো?
–আমি কাল রাত্রেই শেষ করেছি। জানি, কলকাতায় বসেও, বঙ্গদর্শনের পাতা উলটে তোমার পড়া হয়নি, তাই তোমার জন্যেই নিয়ে এসেছি।
সেজোর খুশির হাসি উপছে পড়লেও, আবার ভূমিকাতেই মনোনিবেশ করলেন, এবং ভ্রু কুঁচকে বলে উঠলেন, এই সব দেখলেই আমার খারাপ লাগে। মানিকলের চরিত্রের জন্যে এই কৈফিয়তটা উনি কেন দিতে গেছেন? কোন রামে শামে কী বলেছে, অমনি তাদের গণ্য করতে হবে? বনমালী বলল, গণ্য তো করেননি, তাদের রাজসিংহ পড়তে বারণ করেছেন। সাহিত্যিকেরা আবার একটু বেশি বিনয়ী হন তো। অথচ সত্যি বলতে কী, মানিকলের চরিত্রটি আমার সবথেকে ভাল লেগেছে, সেই বাস্তব, আমাদের পরিচিত। সে ছিল ডাকাত, অথচ তার মধ্যে ছিল সততা, মহত্ত্ব, বীরত্ব…।
সেজো বাধা দিয়ে বলে উঠলেন, উ হুঁ হুঁ, ভাঁড় আর খুলো না, রস গড়িয়ে পড়ে যাবে। উনি কবে কাঁটালপাড়ায় এসেছেন বলল।
বনমালী হেসে বলল, এসেছেন কী, এসেছিলেন, কলকাতায় চলেও গেছেন। উড়িষ্যার জাজপুরে বদলি হয়েছেন, চলে যাবেন শিগগিরই, তাই কয়েকদিন কাঁটালপাড়ায় কাটিয়ে গেলেন। কলকাতা থেকেই চিঠি দিয়েছিলেন, অমুকদিন যাব, দেখা কোরো।
এমন সময়ে ভৃত্যের আবির্ভাব। বলল, সেজো মা বললেন, আপনাকে খেতে দেওয়া হয়েছে। আর বললেন ওয়াকে ভেতরে নে যাবেন, না এখেনে খাবার পাঠাবেন।
ওঁয়াকে অর্থাৎ বনমালীকে। বনমালী নিজেই বলল, বলোগে, যখন বেরুব, তার আগে যা দেবেন, তাই খেয়ে যাব, এখন কিছুই নয়।
ভৃত্য চলে গেল। সেজো বললেন, সাহস খুব বেড়েছে দেখছি, ব্রেহ্মবাড়িতে যা দেবে তাই খাবে। দাঁড়াও, অজ ঠাকুরকে ভাটপাড়ায় খবর দিচ্ছি।
বনমালী বলল, সংবাদ পুরনো। কিন্তু তুমি এবার খেয়ে এসো, অনেক বেলা হয়েছে।
হ্যাঁ যাই, খেয়ে এসে দুজনে একটু বিশ্রাম করব, তারপরে ফ্যাস্তা। তুমি ততক্ষণ রামবাঁড়ুজ্জের বঙ্গসিন্ধুর ফ্যাস্তাটা পড়ে নাও। তবে লেখাটা পড়ে বুঝলাম, মালমশলা সবই গগনের দেওয়া।
বলে সেজো যেতে উদ্যত হয়ে, আবার কাছে এসে নিচু স্বরে বললেন, হ্যাঁ শোনো, চারটের গাড়িতে দু-একজন কলকাতার বন্ধু আসছে। আমি চুনুরিপাড়ার কালী মাঝিকে বলে রেখেছি, সে তার ভাউলে নিয়ে আসবে। কলকাতার বন্ধুরা বলেছে, তারা ইংলিশ শাম্পেন আনবে কলকাতা থেকে, ফ্রেঞ্চ শাস্পেন নেবে ফরাসডাঙা থেকে। তোমার আবার তাতে বায়ু কুপিত হবে না তো?
বনমালীর মুখে হাসি চাপা দেবার জন্যে ভুরুতে কুঞ্চন। বলল, কথাটা নতুন মনে হচ্ছে?
–কী রকম?
–এই বায়ু কুপিত হবে কি না। ও বিষয়ে হাতে খড়ি তোমার কাছে, কুপিত হলেও তোমার দৌলতেই হবে।
সেজো হা হা করে হেসে বললেন, কুপিত হলে আমার জন্যে হবে কেন?
বনমালী বলল, কুপিত হবার মতো যদি কিছু কর বা বলো। আজ পর্যন্ত তো সেরকম কিছু হয়নি, গুরু যেমন বলেছেন, সেইরকমই করেছি। কিন্তু কথা হচ্ছে, ছেলে?
সে তো জ্যাঠাইমাদের সঙ্গে থাকবে।
–ভাটপাড়ায় ফিরব যখন? শাম্পেনের কি গন্ধ নেই?
–তা আছে
–শাম্পেনে কি পা টলে না?
তাও টলে।
–তবে?
–তবে আবার কী, তোমাকে কালী মাঝি ভাউলে করে পৌঁছে দেবে ভাটপাড়ার ঘাটে, সেখান থেকে কয়েক পা গেলেই তো বাড়ি। আর পা টলবার মতো খাবেই বা কেন?
আমি না খেলেও, তুমিই খাওয়াবে তখন। আর না খেলেই তোমার মুখে ইংরেজি ফরাসি বুকনি শুরু হয়ে যাবে। শত হলেও টোলো পণ্ডিত। জানাজানি হলে তখন তোমাদের পাথুরেঘাটার পিরিলিঠাকুরেরা তাদের শ্যামনগরের টোল থেকে হয়তো বিদেয় করে দেবেন।
–এই নাও, তুমি যে একেবারে সাতকাণ্ড রামায়ণ শুরু করলে, খাবে তো বাপু একটু শাস্পেন। মোটের ওপর, খবরটা তোমাকে আগেই জানিয়ে রাখলুম।
বলতে বলতে সেজো হেসে উঠে আবার বললেন, অবিশ্যি রাম বাঁড়ুজ্জের প্রবন্ধ আর শাম্পেনে কোনও মিল নেই, তবে ওই আর কী, একটু ফ্যাস্তা করতে তো দোষ নেই।
সেজো আর না দাঁড়িয়ে বাড়ির ভিতর চলে গেলেন। আর বনমালী খানিকটা কিংকর্তব্যবিমূঢ় অসহায় হয়ে দাঁড়িয়ে রইল। শাম্পেন না হোক, ব্রান্ডি বা স্কচ হুইস্কি যে ইতিপূর্বে চলেনি, তা নয়। দীক্ষা সেজোর কাছেই, এবং যতবার খাওয়া হয়েছে, ততবার তার সঙ্গেই। কিন্তু সে জন্যে আগে থেকেই, একটা প্রস্তুতি থাকত। যদিচ প্রত্যেক বারেই ব্রাহ্মণীর অশ্রু দর্শন করতে হয়েছে, এবং একটা অলৌকিক ভয়ে প্রায় মৃতবৎ বিবর্ণ হয়ে উঠেছে, ও তারপরে আদরে সোহাগে তাকে আয়ত্ত করতে হয়েছে, তথাপি মজুরি পোষায় না। কান্নাকাটি, ভয় ভাঙানো, তারপরে যখন গৃহিণীর প্রাণের দরজা খুলল, বনমালীর তখন ব্রান্ডি হুইস্কির সকল উত্তাপ নিভে ছাই হয়ে গিয়েছে, ক্লান্তি ও বিরক্তি তাকে গ্রাস করে ফেলেছে। তখন হয়তো আর একজনের গরজ, কারণ তখন তার মন ও দেহ সবদিক থেকেই প্রস্তুত।
অবিশ্যি এতসব সত্ত্বেও মনটা খুশিতে দুলে উঠল। কারণ, ইচ্ছে তো করে বটেই। নেহাত নানান ভয় ও বাধা এসে দাঁড়ায় বলেই যত দ্বিধা। প্রত্যহের ব্যাপার নয়, মাঝে মাঝেও নয়, কালেভদ্রে সেজোর কল্যাণে একটু খাওয়া হয়ে থাকে। আজও তাই হবে। মন্দ কী, না হয় গৃহিণীকে নিয়ে একটু বিপাকে পড়তে হবে। তবু সকলের সঙ্গে নৌকোয় করে একটু হইচই তো করা হবে। বনমালীর দীর্ঘশ্বাস পড়ে। জীবনের যে গণ্ডিতে তার বাস, হাতছানিটা বার বার তার বাইরের জগৎ থেকেই এসেছে। সে চায়নি, তাই গ্রহণ করতে হয়েছে। এ আক্ষেপ ব্রাহ্মণীর জন্যে নয়, নতুন শতাব্দীর বৃহত্তর জগতের প্রতি তৃষ্ণা। সে বঙ্গসিন্ধুতে মনোনিবেশ করল।
কয়েকদিন বর্ষণের পর আষাঢ়ের শেষাশেষি এই দিনটি আজ যেন অকাল শরতেরই রূপ নিয়েছে। হুগলি চব্বিশ পরগনার মানুষের সৌভাগ্য, ফ্যাস্তার দিনটি বর্ষায় ভাসেনি। নীল আকাশের গায়ে সাদা মেঘ ভেসে বেড়াচ্ছে। রোদ ও ছায়া যেন পরস্পরের পিছনে দৌড়ে বেড়াচ্ছে। মজুমদারবাড়ির বৈঠকখানা চত্বরে সেই রৌদ্র মেঘের খেলা চলেছে। দক্ষিণের খোলা জানালা দিয়ে আলস্য আলাপে রত দুই বন্ধুর মনকেও এই অকাল শরতের আবহাওয়া আমেজে ভরে তুলেছে। ইতিমধ্যে তৃতীয়বার কলকে বদলানো হয়েছে গড়গড়ার। চিৎপুরের মুসলমানি নল, নীচের গড়গড়া থেকে, তক্তপোশের উপর আধশোয়া দুই বন্ধুর হাতে হাতে ঘুরে বেড়াচ্ছে। বিষ্টুপুরের তামাকের গন্ধ ঘরে। বনমালী বারে বারেই কাশছে, তামাকে তার অভ্যাস নেই, নস্যিতেই সে অভ্যস্ত।
সেজো মজুমদার হিতেন্দ্ৰই কথা বলছিলেন, বনমালী শ্রোতা। বিদেশি সাহিত্য দর্শন, জীবনের ভাবনা চিন্তা, দেশের কথা, স্থানীয় অঞ্চলের বিষয়। সেজো সেনবাড়ির কথা বলছিলেন, ক্রমবর্ধমান কলকারখানার কথা। ভাটপাড়ার কাছে অস্ট্রিয়ানদের জমি, কাঁকিনাড়ার জার্ডিন-স্কিনারদের বিরাট কারখানা, সেনপাড়ায় বেগ-ডানলপের জমি ক্রয়। সেজো বলছিলেন, ইংলন্ডের শিল্পবিপ্লব বুঝতে পারি, সেই পরিবর্তন তাদের কোথায় টেনে নিয়ে চলেছে, তাদেরই কথা থেকে বুঝতে পারি। এক বিরাট উত্থান শুরু হয়েছে প্রায় একশো বছর ধরে, আমরা তার কী ধরনের শরিক, বুঝতে পারি না। অন্ধকে তুমি যে কোনও রাস্তায় টেনে নিয়ে যেতে পার, চালিয়ে দিতে পার, সে না জেনে না বুঝে সেই পথেই চলে যাবে, গিয়ে হয়তো গর্তে পড়ে মারা যাবে। বিপথে গিয়ে হাহাকার করবে। অন্ধ বলেই সে অসহায়, পরের উপর নির্ভরশীল, তার অবস্থা বুঝতে পারি। কিন্তু ইংরাজরা আমাদের লেখাপড়া শেখানোটা কেন বন্ধ করে রাখতে পারল না। বাইরের পৃথিবীর দরজাটা তারা কেন চিরদিন আমাদের মুখের উপর বন্ধ করে রেখে দিল না। তা হলে অন্ধ বলে নিজের ভাগ্যকে দোষ দিতে পারতুম। কিন্তু সেই জ্ঞানবৃক্ষের ফল খাওয়ার হাল আমাদের। দৃষ্টি আছে, দেখতে পাই, দেখার কথা বলতে পারি না। প্রাণ আছে সুখ দুঃখ আছে, বলতে পারি না। ইজ্জত আছে, তবু মান সম্মানের কথা বলতে পারি না। দেশ জুড়ে বিরাট পরিবর্তনের পালা চলেছে, কিন্তু আমরা কে?…এমনি সব নানানরকমের কথা বলছিলেন। স্কটল্যান্ডের কবি টোবিয়াসের দি টিয়ার্স অব স্কটল্যান্ডের সপ্ত স্তবক আবৃত্তি করতে গিয়ে তার এই সব আরও বলতে ইচ্ছে করছিল। দাই সনস্ ফর ভ্যাল্যোর লঙ রিনৌ, লাই স্লটার্ড অন দেয়ার নেটিভ গ্রাউন্ড।…কথা বলতে বলতে একসময়ে ঘরোয়া বিষয়ে এসে পৌঁছলেন। সে সময় বাইরে থেকে একটি ভারী ক্লান্ত বিনীত গলা শোনা গেল, তারা কেউ আছেন নাকি?
সেজো জিজ্ঞেস করলেন, কে?
-আমি লখীন্দর। সেজোকত্তার কাছে একবারটি এয়েছিলুম।
লখাইয়ের কথা শেষ হবার আগেই সেজো ডাক দিলেন, ওহে লখাই এসো এসো।
লখাই চিকের পরদা তুলে ঢুকল। সেজো ও বনমালী, দুজনকে দেখেই তার বিমর্ষ অন্ধকার চোখে একটু আলো ফুটল। বলল, কী ভাগ্যি আমার, আপনারা দুজনেই রয়েছেন।
বনমালীও ডাকল, এসো লখীন্দর, কেমন আছ?
লখাই তখন দুজনকেই মাটিতে দণ্ডবৎ হয়ে প্রণাম করছিল। মাথা তুলে বলল, আছি ঠাকুরমশায়, ভগমান যেমন রেখেছেন। মনটা ভাল না, ভাবলুম একবার সেজোকৰ্ত্তাকে দর্শন করে আসি। শুনিচি এয়েছেন। তা অনেকদিন বাদে দুজনকার দেখাই একসঙ্গে পেলুম।
সেজো বললেন, বসো লখাই।
—বসি আজ্ঞে।
মেঝেতে বসতে বসতে বলল, আপনাদের ধেয়ান নষ্ট হল না তো?
ধেয়ান আবার কী, আমরা গল্প করছিলুম। তোমার খবর বলো, সব ভাল তো?
–না সেজোকত্তা। শ্যামদাদার অবস্থা ভাল না। একভাবে পড়ে আছে। অনেককাল ধরেই তো শয্যে নিয়েছে, আজ তিন দিন ধরে দাঁতে কুটো কাটছে না, শুধু জলের ওপর আছে। এক এক সময় মনে নিচ্ছে কী, এই বুঝি দম বন্ধ হয়ে গেল। ফ্যালফ্যাল করে চেয়ে থাকে আর বউঠানের নাম ধরে মাঝে মাঝে ডেকে ওঠে। এ যাত্রা বোধহয় আর টেকানো গেল না।
শ্যামের অবস্থার বিবরণ দিয়ে, মধুর দীর্ঘদিনের অনুপস্থিতি, কালীর দুর্গতি, একলা হতে চাষবাসের দুবস্থা, সবই বলল লখাই। কিন্তু এ সে লখাই নয়। সেই খাড়া জোয়ান, গলার স্বরে যার তেজ ফুটে উঠত। মুখে দাড়ি গজিয়েছে, শরীরটা ভেঙে পড়েছে, গলার স্বর নিচু বিষণ্ণ। চোখ দুটি গভীর অন্ধকার পরিখায় ডুবে রয়েছে। কথায় কথায়, নতুন, তৈরি হতে যাওয়া কারখানার বিষয় বলতে গিয়ে, অস্তিস্ক দেওয়ানদের কাছ থেকে পাওয়া জমি কী ভাবে গোমস্তারা তার টিপসই নিয়ে কোম্পানিকে দিয়ে দিয়েছে, সে কথা জানাল। কিন্তু গোমস্তাদের বিশ্বাসঘাতকতার কথা বলতে গিয়ে, তার গলায় ক্রোধ বা বিক্ষোভ ফুটে উঠল না। লখাইয়ের পক্ষে যেটা অবিশ্বাস্য। সেজোর মুখে তো আশঙ্কাই ফুটে উঠল, গোমস্তাদের কাউকে সে পিটিয়ে ঘাড় ভেঙেছে কি না। কিন্তু লখাই সেরকম কিছুই করেনি। এমনকী, বৃদ্ধা দেওয়ানগিন্নির কাছে দরবার করতে পর্যন্ত যায়নি। সে কি ইচ্ছা করলে, ওই কাছারিবাড়ির ভূত দুটোকে গঙ্গার পলির পাঁকে ডুবিয়ে মারতে পারত না? তাতে কী লাভ। গোঁসাইদের নায়েব বা কোম্পানির গায়ে তো আঁচড়টিও লাগবে না। লখাইয়ের জমিও ফিরে আসবে না। কোম্পানির জেলে গিয়ে কেবল ঘানি টানতে হবে। গোমস্তাদেরই বা কী দোষ দেওয়া যায়। সারা হিন্দুস্তানেই তো আজ অনাচারের লীলা।
বনমালী বলল, আগে তো মাঝে মধ্যে ভাটপাড়ায় যেতে, আজকাল তো একেবারেই দেখিনে।
লখাই অদ্ভুতভাবে হাসল একটু। বলল, সে এক মজার বিত্তান্ত ঠাকুর, আপনাকে বলা হয়নি। একদিন সকালবেলা আপনার কাছে যাব বলে গেছলুম। মনটা ভাল ছেল না, হীরাটা ভুগছিল। কয়েকদিন জীবনকেষ্ট ঠাকুরমশায়ের কাছে তাঁর ঠাকুরের চন্নামেত্তোর জন্যে গেছলুম। আপনার কাছে একদিনও যাওয়া হচ্ছিল না। তা ছেলেটা ত্যাখন একটু ভাল, একদিন ভোর ভোর উঠে, আপনাকে দর্শন করবার জন্যে বেরিয়ে পড়লুম। আপনার বাড়ি যাবার আগেই, কী যেন সেই ঠাকুরমশায়ের নাম, আমি জানি না। পেকাণ্ড কোঠা দালান তাঁদের, তার গায়ে মন্দির। ওঁয়াদের বাড়ির পাশ দিয়েই তো যেতে হবে। জানেন তো রাস্তাটা যেমন সরু, তেমনি দুপাশে বেড়া, কোথাও ইদিক উদিক করবার উপায় নেই। যাচ্ছিলুম, এমন সময় কোঠাদালানের ঠাকুর, বাড়ি থেকে বেরিয়ে এলেন, হাতে তাঁর শালোগেরামশেলাই ছিলেন বোধকরি। তা কী বলব ঠাকুর, আমাকে দেখেই তাঁর মুখখানি লাল টকটকে হয়ে উঠল। চোখ দিয়ে আগুন বেরতে লাগল, মনে হল, সত্যি ভস্ম হয়ে যাব। গুমাখা শুয়োর দেখলেও মানুষ অমন মুখ করে না, এমন ঘেন্না তাঁর সারা মুখে। কী দোষ করেছিলুম জানি না, আমি দাঁইড়ে পড়লুম, উনিও দাঁইড়ে আমার গায়ে আগুন ছিটোতে লাগলেন। কিন্তু মুখে কথাটি নাই। কী করব, বুঝতে পারি না। তখন কি জানতুম, ওই সাত সকালে পুজো করতে যাবার মুখে, আমাকে দেখেই ওঁয়ার পাপ হয়ে গেছে। তার উপরে যদি আবার ছোঁয়াছুঁয়ি হয়ে যায়। আর তখন নাকি ওঁয়ার মৌনী, কথা বলবেন না। বুঝতে না পেরে তাই দাঁইড়েই রইলুম। উনি রেগে হাত নাড়লেন। ভাবলুম বুঝি, বেড়া ঘেঁষে দাঁড়াতে বলছেন, তাই দাঁড়ালাম। তা, উনি আঙুল দিয়ে রাস্তার উপরে আমার ছায়াটা দেখালেন। সত্যি, রাস্তার উপরে আমার ছায়াটা পড়েছিল, সুয্যিঠাকুরও এমন হেলে রয়েছেন, তায় সকালবেলার রোদ, ছায়া ছোট হয় না, তার উপরে কী বলব ঠাকুর, ভগমান আমার গতরখানিও তেমনি করেছেন। ইদিক উদিক করেও, রাস্তার উপর থেকে ছায়া নড়াতে পারি না। ওদিকে সেই ঠাকুরমশায়ের রাগ একেবারে সপ্তমে। খেপে গিয়ে, হাতের ঠাকুর সামনের মন্দিরের বারান্দায় রেখে, পায়ের কাছে যে গোবরের দলা পড়েছিল, তাই ছুঁড়ে ছুঁড়ে আমাকে মারতে লাগলেন, আর হাত দিয়ে, উলটো দিকে যাবার নিশেনা দিতে লাগলেন। গায়ে গোবর নিয়ে আমি তাড়াতাড়ি ফিরে চলতে লাগলাম। তা মনটায় এত দুঃখু হল ঠাকুর, আর ফিরতে ইচ্ছে করল না। হাঁটতে হাঁটতে একেবারে খিরপাড়ায় চলে গেলুম। ছিরিশ মোড়লের ঘরের কাছে গিয়ে, একটা বাঁশঝাড়ের তলায় অনেকক্ষণ বসে রইলুম। তারপর আর ছিরিশ দাদার সঙ্গেও দেখা করতে মন চাইল না, ঘরে ফিরে গেলুম। যাবার আগে পদ্মপুকুরে ডুব দিয়ে নেয়ে গেলুম। আর যাওয়া হয়নি ভাটপাড়ায়।
এই মজার বৃত্তান্ত বলতে গিয়ে, যে অদ্ভুত হাসিটি দিয়ে শুরু করেছিল লখাই, সেই হাসিটি আরও ব্যাপ্ত হয়ে পড়ল তার মুখে। কিন্তু সেটা হাসি বলে মনে হল না। আকাটা দাড়ি ভর্তি মুখখানি যেন কান্না মাখানো প্রায়।
সেজোর হাতে গড়গড়ায় চিৎপুরি নল ধরাই ছিল, টানা বন্ধ হয়ে গিয়েছিল। তিনি মেঝের দিকে তাকিয়েছিলেন, তাঁর মুখ থমথম করছিল। বনমালীও গম্ভীর হয়ে উঠেছিল। সে বলল, এ সেই আমাদের কলির ঋষি আদু ভাজ নিশ্চয়। উনি পুজো না করে কথা বলেন না।
সেজো লখাইকে বললেন, তবু লখাই তুমি ভাব, তোমার দেশ কেন বিদেশিরা শাসন করবে, বিদেশের রানি কেন তোমার দেশের রানি হবে।
লখাই বলল, তা ভাবি সেজোকত্তা। তারা যে বিদেশি।
সেজো বললেন, আর এই পাপেই বিদেশি তোমার দেশের রাজা। তোমার দেশের লোকেরা একদিন এই পাপে দলে দলে মুসলমান হয়েছিল। নইলে তাদের পরিত্রাণের আর কোনও উপায় ছিল না। এবার দলে দলে সাহেব ভক্ত হচ্ছে।
লখাই চুপ করে রইল। মেঝেতে আঙুল ঘষল খানিকটা, তারপরে মাথাটা নাড়ল। না, সে সেজোকর্তার কথা মেনে নিতে পারছে না। হিতেন্দ্রও সে কথা জানতেন। জানতেন, লখাই এ সব বিষয়কে নিজেদের ঘরের বিবাদ বলে মনে করে। তিনি জানেন, লখাই ভাবছে, আমার ঘরে পাপ; ইংরেজ কোন পুণ্যের বলে এ দেশের দণ্ডমুণ্ডের কর্তা। নিজের পাপ সে নিজেই স্খলন করবে, তবু বিদেশের শাসন সে মানতে চায় না। অন্য সময় হলে হয়তো সে উত্তেজিত হয়ে কথা বলত। কিন্তু লখাই নিষ্প্রভ, তার ব্যবহারে সেই উদ্দীপনা নেই।
সেজো আবার বললেন, তোমার মনের কথা আমি জানি হে লখাই। কিন্তু তুমি পাপের সাজাটাকে মানতে চাও না। পাপ করলে তার শাস্তি পেতে হয়। তা দেখ, তুমি তো বিদেশির শাসনে মন গুমরে মর, আদু ভটচাজ বহাল তবিয়তে শালগ্রামশিলায় জল ঢেলে যাচ্ছে, মানুষকে শুয়োরের মতো তাড়া দিচ্ছে। তার বিদেশি বলো দেশি বলল, কোনও শাসনেই কিছু যায় আসে না। তার ঠাকুরেরও কিছু যায় আসে না। তার আচারবিচার নিয়ে সে দিব্যি কাটিয়ে দিচ্ছে। অবিশ্যি এমন দিন চিরকাল থাকবে না। একদিন এদেশ স্বাধীন হবে হয়তো, তবে এ পাপ শেষ না হলে নয়, এইটে জেনে রেখ।
লখাই কয়েক মুহূর্ত বোবার মতো তাকিয়ে রইল। তারপরে যেন অনেক চেষ্টায় উচ্চারণ করতে পারল, কী কষ্ট বলেন তো সেজোকত্তা।
সে যে ঠিক কী বলতে চাইল, পরিষ্কার বোঝা না গেলেও, তার গলার স্বরে একটা সামগ্রিক অসহায়তা যেন ফুটে উঠল। একটা নিশ্বাস ফেলে হঠাৎ বলল, কদ্দিন থাকবেন?
সেজো বললেন, কোথায় আর থাকা, দু-একদিন বাদেই চলে যাব।
বনমালী বলল, ফ্যাস্তা দেখতে যাবে নাকি?
লখাই বলল, না ঠাকুর, কোনও দিন যাই না। ফি বছরই তো হয়, ভাল লাগে না। যাদের আনন্দ, তাদের আনন্দ, আমাদের কী বলেন।
বনমালী তখন সদ্য বঙ্গসিন্ধু পড়েছে। সে ফ্যাস্তার বিষয় তাকে বোঝাতে চাইল। দু-এক কথা বলতেই লখাই বলল, সে কথা আমি রামঠাকুরের কাছে শুনেছি। তাই বলি, একটা কথা বলতে পারেন ঠাকুর, যাদের নিজেদের দেশে এমন ঘটে, তবু তারা পরের দেশে থাবা বসিয়ে থাকে কেমন করে?
বনমালী সহসা উত্তর দিতে পারল না। সেজোও চুপ করে রইলেন। হয়তো, তাঁর যা বলতে ইচ্ছে করছিল, সে কথা বলে লখাইকে বোঝানো যেত না। লখাই উঠে দাঁড়াল। বলল, যাই, দুজনারই দেখা পেলুম, কিন্তু বসবার উপায় নেই। শ্যামদার জন্যে মনটা খারাপ।
নিচু হয়ে নমস্কার করে সে বিদায় নিল। সেজো বললেন, সময় পেলে কাল পরশু আবার এসো
–আজ্ঞে আচ্ছা।
লখাই বেরিয়ে এল। রাস্তায় লোকজনের ভিড়। মেয়ে পুরুষ, শিশু বৃদ্ধ, সকলেই ফ্যাস্তা দেখতে চলেছে। সকলের গতি ঘাটের দিকে, তার মাঝখানে লখাই তার উজানের মাঝি। এখন, এই মুহূর্তে তাই সেজোকর্তা বা বনমালী, কারুর কথাই আর মনে পড়ছে না। ইদানীং তার নিজেরই এক এক সময় সন্দেহ হয়, তার অবস্থাও শ্যামের মতো হচ্ছে কি না। কী একটা ঘোরের মধ্যে সে থাকে, কখন কী কথা ভাবে, হঠাৎ মনে করতে পারে না। সব যেন এলোমেলো হয়ে যায়। একদা জীবনের পিছনের দিকে ফিরে তাকালে, তার বুকের রক্ত চলকে উঠত, অনেক কিছু সে দেখতে পেত। এখন, যতই দিন চলে যাচ্ছে, ততই সেই পিছনটা যেন একেবারে নিঃশেষে হারিয়ে যাচ্ছে। যাচ্ছে নয়, একেবারেই হারিয়ে গিয়েছে। অথচ এই বর্তমানও অর্থহীন বোধহয়। জীবনের পিছন দিকটা থেকে কতগুলি কার্যকারণ তাকে ভবিষ্যতের দিকে চালিয়ে নিয়ে চলেছিল। সেই চলার গতি এখন স্থির হয়ে এসেছে। টান নেই, স্রোত নেই, বদ্ধ জলাশয়ের মতো আবর্তিত হচ্ছে।
এই একটু আগেই সেজো ও বনমালীর সঙ্গে সে যে সব কথা বলছিল, সে সব কথার মধ্যে যে অন্তর্নিহিত বেগ বিক্ষোভ ও আশা আছে, যে কারণে সে কখনও ফরাসডাঙার ফ্যাস্তা দেখতে যায়নি, সেই কারণের মধ্যে যে আবর্তিত একটি মন ছিল, সে সবের মধ্যেই তার বাঁচার অর্থ ছিল। এখন ক্রমে সবই অর্থহীনতার পর্যায়ে পৌঁছেছে। কেবলমাত্র চাষবাস, কাপড় বোনা, কাঠ কাটা, নৌকা বাওয়া, তার চার পাশে যে জীবন নিয়ে সবাই জীবন কাটাচ্ছে, সেটাই তার কাছে একমাত্র জীবনধারণের কারণ নয়। তার একটা বিশেষ উদ্দেশ্য আছে। সে ছিল দেশপ্রেমিক সৈনিক, কেবলমাত্র খেয়েপরে নিরুদ্বেগ জীবনধারণ তার কাছে কোনও উদ্দেশ্য বলে গণ্য নয়।
সে-উদ্দেশ্য সম্পূর্ণ ব্যর্থ, সে পরাভূত সৈনিক। সে সঙ্গীহীন, একাকী। যৌবন যখন উত্তাল ছিল, সে তখন নারীর আশ্রয় খুঁজেছে, খুঁজে পেয়েছে। এখন নারীর আশ্রয় আর মনকে তেমন করে ব্যস্ত ব্যাকুল উদ্দীপ্ত করে না। জীবনের উদ্দেশ্য প্রতিহত বলেই, মাঠের কাজে নিরুৎসাহ। এই যুগের স্রোতের টান ও প্রবণতা দেখে তার চিন্তার আধারও শূন্য। এখন চিরশূন্যতাই তার চারপাশে। তবু সেজোকার একটা কথা শূন্যতার মধ্যে প্রায় অর্থহীন সুরেই বাজছে, একদিন এ দেশ স্বাধীন হবে হয়তো। অর্থহীন সুরে বাজছে, কারণ, কোনও আশা ভরসা বা বিশ্বাস তার নেই। যার বিশ্বাস হারিয়েছে, তার আর কী আছে।
ফ্যাস্তাগামী মানুষের স্রোত কাটিয়ে সে বাড়ির দিকেই চলেছে। সারদা এসেছে হীরাকে নিয়ে। হীরাকে নিয়ে সে আখড়ায় চলে গিয়েছিল। হীরার স্বাস্থ্যটি এখন বেশ ভাল হয়েছে আবার। সারদা যেমন করে তার যুগলকিশোরের সেবা করে, তেমনি করেই হীরাকে নতুন রক্তেমাংসে সাজিয়ে তুলেছে। তবে হীরাটা যেন অসুখের পর থেকে সত্যি বদলে গিয়েছে। সেই ছুটোছুটি নেই, দাপাদাপি দস্যিবৃত্তি নেই। স্বাস্থ্য ভাল হয়েছে, দেখতে সুন্দর হয়েছে, ওর মাকে আরও বেশি করে মনে করিয়ে দেয়। ছেলেটার ডাগর চোখ দুটি সেই যে তুফানি ঘোড়ার মতো ছিল, অস্থির চঞ্চল কৌতূহলিত, এখন শান্ত। এখন নাকি সারদার সঙ্গে গলা মিলিয়ে গান করে, গলাটিও নাকি বেশ মিঠে। লখাইয়ের অবাক লাগে হীরার এই রূপ দেখে। কেন যেন একটা কষ্টও হয়। এ যেন ঠিক আসল হীরা নয়। এ হীরাকে দেখলে বুক টাটায়! কেন? লখাই তা বুঝতে পারে না।
সারদা এখানেই থাকবে মনস্থ করেছিল। কিন্তু দেখেছিল, এখানে থেকে তার কোনও লাভ হয় না। যুগলকিশোরের সেবা তো হয়-ইনা, এদের সেবাতেও সে লাগতে পারে না। শ্যামকে নিয়ে কালী পড়ে থাকে, হীরার দিকে নজর দিতে গেলে তার চলে না। আর কান্ত, তার স্বামী, সে যেনসবকিছুর বাইরে চলে গিয়েছে। সেনবাড়ির দলিলে কারচুপি হবার পর থেকে, মানুষটি একেবারে বদলে গিয়েছে। তাই সে হীরাকে নিয়ে চলে গিয়েছিল। আজ যখন দেখল, সবাই ফরাসডাঙার ফ্যাস্তা দেখতে ছুটেছে, হীরাকে নিয়ে সেও না এসে পারেনি। সারদার নিজেরও ইচ্ছে করে, মাঝে মধ্যে একটু লোকজনের ভিড়, একটু উৎসব কলরব যেখানে, সেখানে গিয়ে দাঁড়ায়।
লখাই বলেছিল, তুমিও ফ্যাস্তা দেখতে এলে?
সারদা একটু বিব্রত হয়ে, সলজ্জ হেসে বলেছিল, ছেলেটার জন্যে এলুম।
-শ্যামদাদার অবস্থা ভাল নয়, ফ্যাস্তা দেখতে কি ভাল লাগবে?
সারদা জানে, লখাই এ সব ভালবাসে না। এই ভাল না লাগা লখাইয়ের সবটুকু নিয়ে কি চলা যায়? লখাই অবিশ্যি কোনওদিন তা বলেনি। তবে শ্যামের অসুখের বাড়াবাড়ি দেখে, সে আরও লজ্জিত হয়ে পড়েছিল। বলেছিল, ফরাসডাঙায় যাব না, এপারে দাঁড়িয়েই একটু বাজি পোড়ানো দেখব। লোকজন সবাই আসছে, চুপ করে চেয়ে দেখা যায় না।
কিন্তু যার মুখ চেয়ে সারদা বলেছিল, সেই হীরার তেমন উৎসাহ দেখা যায়নি। সে বাড়ি এসেই, ঘরে ঢুকে, কালীর গা ঘেঁষে দাঁড়িয়েছিল। কালী তার দিকে ফিরে তাকিয়েছিল, নিঃশব্দেই গায়ে হাত বুলিয়ে দিয়েছিল। হীরা তাকিয়ে দেখেছিল শ্যামের দিকে। তারপরে বাইরে এসে, বাড়ির চারপাশে ঘুরেছিল। বাবাকে আর সারদাকে দেখেছিল, উঠোনের এক পাশে, গোয়ালের ছায়ায় বসে কথা বলছিল। তবু হীরা বাড়ির প্রতিটি কোণ যেন খুঁটিয়ে খুঁটিয়ে দেখেছিল। তারপরে রাস্তার দিকে গিয়ে চুপটি করে দাঁড়িয়ে ছিল, তার বুক ভেদ করে একটি দীর্ঘশ্বাস পড়েছিল। না, মধুদাদা আসেনি। মধুদাদার কোনও চিহ্ন, সে সারা বাড়ির কোথাও দেখতে পায়নি। তার জামাকাপড়, অলটার সাহেবের দেওয়া পাতলুন, গোয়ালের মধ্যে লুকোনো হুঁকো, কিছুই নেই। রাস্তার সামনে দাঁড়িয়ে, অধরার বাড়ির দিকে তাকিয়ে দেখেছিল, সেখানে কেউ নেই। নিশ্চয় মোহও ফিরে আসেনি। ওরা দুজন তো একসঙ্গেই আছে। হীরা ঠোঁটে ঠোঁট টিপে শক্ত করে রইল। তবু চোখ দুটি শুকনো রইল না। এ হীরা মেয়ের মতোই বিরহকাতরা। মধুদাদার সঙ্গে তার জীবনের একটা ভিন্ন জন্মই যেন চলে গিয়েছে। এখন তার নতুন জন্ম হয়েছে, এখন আর সে হীরা নেই। অথচ,বরতীবিলের ধারে, উচ্ছেগড়ের দিগন্তবিস্তৃত মাঠের মাঝখানেও তার জীবন যে প্রাণের আশ্রয় খুঁজে পেয়েছে তা নয়। কিন্তু এখানে সে আসবে না। যে সেনপাড়ায় মধুদাদা নেই, সে সেনপাড়ায় হীরার কোনও টান নেই। আর ফ্যাস্তা? মধুদাদা নেই, হীরা কার সঙ্গে ফ্যাস্তা দেখবে? ফ্যাস্তা, তবু যে আজ ফ্যাস্তা! হীরার বুকের ভিতরটা যেন গলায় ফাঁস বাঁধা ঘোড়ার মতো ছটফট করে উঠল। গত বছরের ফ্যাস্তার দিনটা তার মনে পড়ছে। নাওয়া খাওয়া মাথায় উঠে গিয়েছিল। মধুদাদা, গোলাম, বেষ্টা দুলে, সকলের সঙ্গে সেও নৌকায় করে ওপারে গিয়েছিল। সে যে কী বিরাট মেলা, রকমারি খেলা, কত খাওয়া। মনে করতেই হীরার দুই চোখ অন্ধ করে, জল উপছে পড়েছিল। সে রাস্তার ধার থেকে, বাড়ির পিছনে নিরালা জঙ্গলের দিকে ছুটে গিয়েছিল। আজ আবার সেই ফ্যাস্তা, মধুদাদা নেই। কেন আসতে গেল হীরা। জঙ্গলের কাছে গিয়ে, অশ্বথের তলায় মুখ ঢেকে বসে পড়েছিল সে, ফোঁপাতে আরম্ভ করেছিল। আর ঠিক তখনই, দুম দুম শব্দে চারবার বোম ফাটার শব্দ উঠেছিল। ফরাসডাঙায় প্রতিযোগিতার খেলা শুরু হয়ে গিয়েছিল। ওপারের কলরবের ধ্বনি, এপারেও শোনা গিয়েছিল।
.
হৃদয়নাথ দাঁড়িয়েছিলেন গঙ্গার ধারের অলিন্দে। ওপারে ফরাসডাঙায় জনতার ভিড়, এপারেও জনতার ভিড়। মাঝখানে, গঙ্গার বুক জুড়ে ভাউলে থেকে জেলে নৌকা, সবাই পারাপার করছে। কোনও কোনও নৌকা মাঝ গঙ্গায় শুধু ভেসে বেড়াচ্ছে। আজ ফ্যাস্তা। একসময়ে নাকি, ফরাসডাঙায়, গভর্নর, দেওয়ানবাড়িতে নিমন্ত্রণ পাঠাত ফ্যাস্তা উৎসবে যোগদান করবার জন্যে। এখন আর পাঠায় না। তবু উঁচড়োর বন্ধুবান্ধবের সঙ্গে, আজ একটু ফরাসডাঙায় যাবার কথা হয়েছিল। কিন্তু দেখা গেল, বকুলের মুখ অন্ধকার। মুখের উপর আপত্তি সে করেনি, তেমন মেয়ে সেনয়, সে অধিকারও তার নেই। বকুলের কাছে এসে তিনি যখন বলেছিলেন, বন্ধুবান্ধবেরা ধরেছে তাদের সঙ্গে যাবার জন্যে, তৎক্ষণাৎ স্ত্রীর মুখ গম্ভীর হয়ে উঠেছিল, এবং সেই গাম্ভীর্যের মধ্যে যেন একটি ভয়ের ছায়া ফুটে উঠেছিল। হৃদয়নাথ জানতেন, কীসের গাম্ভীর্য, কেন ভয়। তার বন্ধুদের উপর বকুলের বিশ্বাস নেই। বকুলের ভয়, তাদের সঙ্গে মিশে, হৃদয়নাথের মদ ও অন্যান্য বিষয়ে আসক্তি হবে। এ বিষয়ে অনেকবার কথা হয়েছে। বকুল একটু চুপ করে থেকে বলেছিল, ঠাকমাকে বলে যেয়ো।
হৃদয়নাথ ভ্রুকুটি করেছিলেন। বলেছিলেন, কেন, ঠামাকে বলার কী আছে। বন্ধুদের সঙ্গে ফ্যাস্তা দেখতে যাব, তার জন্যে ঠাকমার অনুমতি নিতে হবে?
গলার স্বরে ক্ষোভ ও বিদ্রূপ চাপা থাকেনি। বকুল বলেছিল, না, তা বলিনি, আমাকে বলছ, তাই বললাম, ঠাকমাকে বলল।
তোমাকে বলা মানে, তোমার অনুমতি চাওয়া নয়।
বকুল বলেছিল, ছি ছি, আমার অনুমতি চাইতে যাবে কেন। তুমি যা করো, ঠামাকে তো সবই বলল, তাই বলেছি।
এই পর্যন্ত বলে, শরীর খারাপের অছিলায়, বকুল সামনে থেকে চলে গিয়েছিল। অছিলায় ঠিক নয় হয়তো, বকুলের শরীরগতিক সত্যি ভাল নয়। সে সন্তানসম্ভবা। ক্লান্তি ও মাথা ঘোরা প্রায় সবসময় লেগেই আছে। বকুলের চলে যাওয়া দেখেই, হৃদয়নাথ বুঝেছিলেন, বন্ধুদের সঙ্গে ফ্যাস্তায় যাওয়া তার হবে না। বকুলের এক রকম ভয়, ঠাকমার আর এক রকম ভয়। ঠাকমার মতামত না জেনেও, বলা যায়, তিনি অনুমতি দিতেন না। ঠাকমার ভয় ইজ্জতের। যে উৎসবে তুমি নিমন্ত্রিত নও, সে উৎসবে তুমি যেতে পার না। তোমার বাপ ঠাকুরদা একদা যে সম্মান ভোগ করে গিয়েছেন, তোমার ভাগ্যে যদি তা না জোটে, তুমি নিজে তার জন্যে হাত বাড়াতে পার না।
তাকে নিয়ে সকলেরই ভয়। হৃদয়নাথ নিজেও কি ভয় পান না? ভয় পান বলেই তো তো তিনি দুর্বল, দুর্বল বলেই, এ বাড়ির বৃদ্ধা সেনগিন্নি ও তাঁর নাতবউয়ের সামনে সব সময়েই নিজের ইচ্ছা অনিচ্ছা ব্যক্ত করে ফেলেন। কারণ, তাঁর নিজের ভিতরে অনেক হাতছানি। যে হাতছানিকে তিনি নিজেই ভয় পান, চোখ ফিরিয়ে রাখতে চান। কলেজের পড়ো বন্ধুদের আড্ডা তাকে নিশির মতো টানে। যে আজ্ঞা উঁচড়ো চন্দননগর শ্রীরামপুরে আছে। এতকাল সে সব হাতছানি তিনি এড়িয়ে এসেছেন। কিন্তু বকুল গর্ভবতী হবার পর থেকে, কয়েকবার সে আড্ডায় যেন এক ঘোরের মধ্য দিয়ে চলে গিয়েছেন। বকুলের চতুর্থ মাস অতিক্রম করে চলেছে। মাস দুয়েকের মধ্যেই এ ঘটনা ঘটেছে। বকুলের কাছে মুখে মদের গন্ধ লুকোতে পারেননি। এই ঘটনায় বকুলের ক্লান্ত চোখের কোল বসা চেহারা আরও ভেঙে পড়েছে। মৃত্যু শোকের থেকেও মর্মন্তুদভাবে লেগেছে বকুলের। কেঁদে বলেছে, এই আশঙ্কাই সে বরাবর করে এসেছে, এই ভয়ই তাকে ভিতরে ভিতরে দিবানিশি কাঁপিয়েছে। সে হৃদয়নাথের বুকে পড়ে, পায়ে মাথা রেখে কেঁদেছে, বারণ করেছে, প্রতিজ্ঞা করিয়েছে। কিন্তু যে বকুলকে হৃদয়নাথ এত ভালবাসেন তার কান্নায় তিনি বিরক্ত হয়েছেন। ভিতরে ভিতরে একটা সংকোচে তিনি আড়ষ্ট হয়ে উঠেছেন, এবং সাময়িকভাবে ক্ষমা প্রার্থনা করে, প্রতিজ্ঞাও করেছেন। অথচ তা রক্ষা করতে পারেননি। দূরে সরে যেতে ইচ্ছে করেছে, বিরক্তি ও অস্বস্তি গোপন করেছেন। হৃদয়নাথের মন চেয়েছে, বকুল উফুল্ল হোক, বকুল তাকে আনন্দের সঙ্গে হেসে গ্রহণ করুক, সুখ উপছে পড়ুক দুজনকে ঘিরে।
তা হয়নি। বারকয়েক প্রতিজ্ঞা ভঙ্গ হবার পরেই, দুজনের মাঝখানে একটা দেওয়াল দাঁড়াতে আরম্ভ করেছে। হৃদয়নাথ কলেজ থেকে ফিরে এলেই, বকুল দুর অদৃশ্য থেকে স্বামীর চোখের দিকে লক্ষ করে। নাসারন্ধ্র স্ফীত করে গন্ধ পাবার চেষ্টা করে। অধিকাংশ দিনই তিনি সৎ সুস্থভাবে ফেরেন। বকুল তখন স্বামীর মনোরঞ্জনের জন্যে নিজেকে অতিরিক্ত মাত্রায় ব্যস্ত করে তোলে। অথচ হৃদয়নাথ গম্ভীর হয়ে থাকেন। তিনিও জানেন, বকুল কেন এত বেশি সেবাপরায়ণা, এত উৎফুল্ল হয়ে ওঠে। মনে মনে ভাবেন, আর যদি একটু মদ খেয়ে আসি, আমার বুকের অভর তৃষ্ণা নিয়ে যখন তাকে দুহাত বাড়িয়ে ধরতে যাই, তার একটু হাসি মুখ দেখবার জন্যে পাগল হয়ে উঠি, পায়ে ধরে অনুরোধ করি, তবু তখন সে গম্ভীর নিরেট কালো মুখ নত করে থাকে।
আরও আছে, হাতছানি আরও আছে, মজলিশ ঘরের। ভাবেন মিরজা ওস্তাদ না-ই থাকল, ভাটপাড়ায় নরসুন্দর হরিনাথের কালোয়াতি গানেরও আজকাল খুব নাম হয়েছে। লখনউ-এর বাইজি না হয় নাই আনা গেল, ফরাসডাঙার ইয়াতুন বিবি এসে যদি এক-আধ রাত নেচে যায়, ক্ষতি কী। ইয়ার বন্ধুদের একটু নিমন্ত্রণ করা যায়। মজুমদারদের ছোট ছেলেকে ডাকা যায়। হাসতে হাসতে এ ইচ্ছাটাও একসময়ে ব্যক্ত করেছিলেন বকুলের কাছে। বলেছিলেন, সব থাকতেও একেবারে নিপাট করে লাভ কী।
বকুলের চোখে সেই এক ভয়। হৃদয়নাথের বুকে মুখ রেখে সে বলেছিল, না, মজলিশ ঘরের আসর নয়। তোমার গান শুনতে ইচ্ছে করে, হরি নাপতেকে ডেকে গান শোনো। নীচের ঘরে বসিয়ে গান করাও, পাশের ঘর থেকে আমিও শুনব। হরিকে পেট পুরে খাওয়াব আমি। তোমার বন্ধুবান্ধবদের ভোজ দেব। মজুমদারদের ছোট ছেলেটা বখাটে, তাকে ডেকো না। বকুল বলেছে, যা আর নেই, তা করে লাভ কী। নামে মাত্র দেওয়ান, কাজে যখন কিছুই নেই। সেই দিনকাল যখন নেই, তখন আর উপদ্রব বাড়িয়ে কী দরকার।
কিন্তু উপদ্রব যে হৃদয়নাথের অভ্যন্তরে। পিতৃপিতামহের তৃষ্ণা যে তার বুকে। সেই তৃষ্ণা যে তাকে স্থির হতে দেয় না। তিনি নিজে সেটা জানেন না, তার কেবল মনে হয়, একদিকে নাতবউ আর এক দিকে সেনগিন্নি, এই দুয়ে মিলে তাকে কোথাও মাথা তুলতে দিতে চায় না। একজন আভিজাত্যের দোহাই পাড়ে, আর একজন স্বামীর উঞ্ছ হয়ে ওঠার ভয়ে মরে। অথচ পড়াশুনোয় তিনি খারাপ নন। গত পরীক্ষায় কলেজে দ্বিতীয় স্থান অধিকার করেছেন। সামনের শীতেই শেষ পরীক্ষা। আশা আছে ভালভাবেই কৃতকার্য হবেন।
এখন তাই এ সংসারে সুখ নেই। কারুর সঙ্গে কারুর মনের মিল নেই। এমনকী ঠাকমার সঙ্গেও নাতবউয়ের মিল নেই। আসলে এ দুজনের দৃষ্টিও দুই বিপরীত দিকে। একজনের পিছনে, আর একজনের সামনে। হৃদয়নাথ কেবল বর্তমানের আবর্তে পাক খাচ্ছেন। তিনি সেন পরিবারের অন্যান্য শরিকদের মতো বহমান স্রোতের সঙ্গে মিশে যেতে পারেননি, তিনি প্রতাপশালী দেওয়ানও হতে পারেননি। অথচ বকুলকে নিয়ে, সকল আকাঙ্ক্ষা মিটতে চায় না। প্রাণের এই নির্জীবতাকে কাটাবার জন্যে হাতের সামনে একমাত্র মূলধন যৌবনকেই তার সামনে উপস্থিত দেখতে পান। তাই নতুন নতুন উপকূলের ডাক, নতুন তরঙ্গের আহ্বান তার রক্তে।
হৃদয়নাথ সরে এলেন অলিন্দ থেকে। লক্ষ করলেন না, পিছনে আর একজন অলিন্দের দরজা থেকে নিঃশব্দে সরে গেল। বিরস মুখে সরে এলেন তিনি। তোপধ্বনি, পটকার দুম দাম, লোকজনের হাসি হল্লা চিৎকার, এ সবই তাকে অধিকতর হতাশায় বিক্ষুব্ধ করে তুলল। বিশেষ করে এই সেনবাড়িরই অন্যান্য শরিকেরা যখন হই-হট্টগোল করতে করতে তার চোখের সামনে দিয়েই ওপারে চলেছে। তাদের বাধা নেই, যত দেওয়ানি রশি তারই আষ্টেপৃষ্ঠে বাঁধা। তিনি সরে এলেন, অলিন্দ পেরিয়ে নীচে চলে গেলেন। এসে উঠলেন একেবারে কাছারি বাড়ির উঠোনে। কোথায় যাবেন? চুঁচড়োয়? ভাটপাড়া নৈহাটি গরিফায়? না কি মূলাজোড়ে? বন্ধুবান্ধবদের কাউকে কি পাবেন আজ? সেনপাড়াতেই চেনাপরিচিত কাউকে পাবেন কিনা সন্দেহ।
বকুলও নেমে এল। নীচের ঘরের যেখান থেকে কাছারিবাড়ির উঠোন দেখা যায়, সেখান থেকে উঁকি দিল। হাঁপাচ্ছে সে। এত তাড়াতাড়ি এখন চলতে পারে না। শরীরটা বড় দুর্বল বোধহয়। মাথাটা আপনি ঘুরে যায়। তবু জানালার পাশ থেকে দেখল, হৃদয়নাথ উঠোনে দাঁড়িয়ে খোলা দেউড়ি দিয়ে বাইরের দিকে তাকিয়ে রয়েছেন। বেরিয়ে যাবেন নাকি? বন্ধুদের সঙ্গে ফরাসডাঙায় চলে যাবেন? মদ খেয়ে ফিরবেন? শুধু কি মদেই তৃপ্ত থাকবেন, না কি দেহে আরও স্পর্শ মেখে ফিরবেন? না না, ছি, বকুল এ সব ভাবছে কেন। উনি কি ততটা নীচে নামতে পারেন? এই সমগ্র অঞ্চলে ওঁকে সবাই কত শ্রদ্ধা করে, ওঁর চরিত্রের প্রতি সকলের কত বিশ্বাস। এই বাড়ির চৌহদ্দির মধ্যে থেকে আমিই কি সব থেকে বেশি জানি ওঁকে? বাইরে যারা রয়েছে, তারা কি ওঁকে চেনে না, জানে না? তাদের বিশ্বাসের কি কোনও মূল্য নেই? বকুল ভাবে, তবু এত ভয় কেন? পিয়ারপুরের পিত্রালয়ের অভিজ্ঞতাই কি কেবল তাকে ভয় পাওয়ায়? কিন্তু ওঁর পরিবর্তন? যিনি বকুলের কৈশোর থেকে যৌবনের সকল দরজা খুলেছেন, সকল মুক্ত করেছেন, তার প্রতি রন্ধ্রে রন্ধ্রে আপনাকে ও বকুলকে বিকশিত করেছেন, যিনি বকুলের দেহ ও প্রাণস্বরূপ, তাঁর পরিবর্তন কি বকুল অনুভব করেনি? বকুল কি দেখেনি, ওঁর শান্ত চোখের তারায় চঞ্চলতা, দূরান্তের হাতছানি। ওঁর ভিতরে যে এক বিচিত্র অস্থিরতা। অতৃপ্তি প্রতি মুহূর্তে আবর্তিত হচ্ছে, তা কি বকুল আবিষ্কার করেনি। এবং তাতে ওঁর আনন্দের ভাগের চেয়ে, নিরানন্দের গ্লানি বেশি, তাও বকুল টের পেয়েছে। উনি অসুখী।
বকুলের বুক মোচড় দিয়ে ওঠে, কালিপড়া চোখের দৃষ্টি ঝাপসা হয়ে যায়। এই অসুখের কার্যকারণ জেনে, কেমন করে ওঁকে সুখী করবে সে। এই অসুখ কীসের? কোথা থেকে এর জন্ম? যাঁকে সে প্রতিটি মুহূর্তে সুখী করতে চেয়েছে, তাঁকে অসুখী বুঝতে একটুও বিলম্ব হয়নি তার। আহা ওই যে দাঁড়িয়ে আছেন, কী করবেন বুঝতে পারছেন না, এই অসুখী মূর্তি দেখলে কার না কষ্ট হয়? বকুল কি কাছে যাবে, গিয়ে বলবে, তুমি যেখানে যেতে চাও, যাও।না। না, না, সে কথা বলতে পারবে না। সে জানে, ওঁর ভিতরটা বড় দুর্বল। বকুল নিজে থেকে ওঁকে পতনের দরজা খুলে দিতে পারবে না। যদি যান, ওঁকে নিজের সিদ্ধান্তেই যেতে হবে, ফিরতে হলেও তাই। সেটাই ঠিক। যদি যান, ফিরে না আসা পর্যন্ত বকুলের থাকবে অন্তহীন প্রতীক্ষা।
হৃদয়নাথ আর ওভাবে দাঁড়িয়ে থাকতে পারলেন না। বাইরে যাবার জন্যে একবার দেউড়ির দিকে অগ্রসর হলেন। কয়েক পা গিয়ে আবার দাঁড়ালেন। কীসের শব্দ বাজছে তার কানে? ঝনঝন্ করে বাজছে। ঠুনঠুন করে বাজছে। কয়েদখানার শিকল নাকি? কার গলার গোঙানি শুনতে পাচ্ছেন? কার ভারী পায়ের এমন দুপ দাপ শব্দ আসছে। ফিরে দাঁড়ালেন, কয়েদখানার দিকে এগিয়ে চললেন। ভাঙা কয়েদখানা, পাল্লাবিহীন দরজামুখ খোলা, হা হা করছে। দূরের পাঁচিল ভেঙে গিয়েছে। এখানেই কি কেউ গোঙাচ্ছিল? সামনেই একটা বড় পুকুর। একদিকে বাড়ির ভিতর থেকে ঝি-চাকরেরা বাসন মাজতে আসত। আর একদিকে আমলা কর্মচারী কয়েদি সবাই চান করত। তারপরে কয়েক বিঘা জমি ছাড়িয়ে, দক্ষিণ পশ্চিম কোণে মজলিশ ঘর। একটা পাঁচিলের আড়াল ছিল, ভেঙে পড়েছে। সেইদিকে গেলেন হৃদয়নাথ। আর সেখানে গিয়ে পৌঁছুতে না পৌঁছুতেই, ফরাসডাঙার জনারণ্য ভেসে উঠল তাঁর চোখে। কলরব তীব্র হয়ে বাজল। খেয়াল ছিল না, গঙ্গার ধারে এসে পড়েছেন। মজলিশ ঘর গঙ্গার ধার ঘেঁষেই দাঁড়িয়ে আছে।
তাড়াতাড়ি ফিরতে যাবেন, দেখলেন সামনে বেদো এসে দাঁড়িয়েছে। বলল, বউদিদিঠাকরুন আপনাকে বাড়ির ভেতরে একবারটি আসতে বললেন।
কেন? মনে মনে ভাবলেন হৃদয়নাথ। বিদ্রুপে ঠোঁট বেঁকে উঠল। এদিকে এসেছেন বলেও তার ভয় হয়েছে নাকি? বললেন, যা, যাচ্ছি।
বেদো দৌডুল। বিরক্তির কুটি হৃদয়নাথের মুখে। তিনি আস্তে আস্তে বাড়ির মধ্যে এসে ঢুকলেন। সিঁড়ি দিয়ে উপরে উঠতে গিয়ে দেখলেন, দোতলার সিঁড়ির মুখেই বকুল দাঁড়িয়ে আছে। তার ক্লান্ত মুখে একটু হাসি লেগে আছে। ঘোমটা আর একটু টানবার চেষ্টা করে, ফিরে যেতে যেতে বলল, ঘরে এসো।
হৃদয়নাথ ঘরে গেলেন। বকুল ঘোমটা একটু সরিয়ে কাছে এসে বলল, আমাকে একটু বেড়াতে নিয়ে যাবে?
অভিনব কথা। সেনবাড়ির বউ এখানে কোথায় বেড়াতে যেতে চায়? হৃদয়নাথ কথা না বলে, ভ্রুকুটি জিজ্ঞাসু মুখে তাকিয়ে রইলেন।
বকুল বলল, দেওয়ান বাড়িতে আগে বজরা ছিল। এখন তো ভেঙে পড়ে আছে। ভাউলের তো আবরু আছে, তাতেই না হয় যাব। ঠাকমার হুকুম নিয়েছি। বলেছি ফরাসডাঙায় যাব না, শ্যামনগরের কালীবাড়ির দিকে যাব।
হৃদয়নাথ চুপ করে তাকিয়ে রইলেন তখনও। ভ্রুকুটি মুখ শান্ত ও উদাস হল। বললেন, সত্যি তাই যাবে নাকি?
এখন তোমার যেখানে ইচ্ছে।
হৃদয়নাথ এক মুহূর্ত ভাবলেন, বললেন, না, তোমাকে নিয়ে আজকের দিনে ফরাসডাঙায় যেতে পারিনে।
–তা হলে নৌকায় বেড়াব? নিয়ে যাবে?
হৃদয়নাথ বকুলের মুখের দিকে তাকালেন। গভীর আগ্রহ নিয়ে বকুলও তাকিয়ে আছে। মনটা একবার বিরূপ হল হৃদয়নাথের। আবার অস্বস্তি হতে লাগল। এমন তো কখনও যেতে চায় না বকুল। হৃদয়নাথ বন্দি হয়ে আছেন বলে?
বকুল আবার বলল, তা হলে, আজ সেটাও নিয়ে চলো।
-কী?
জবাব না দিয়ে, বকুল একটা আলমারির কাছে গিয়ে চাবি দিয়ে খুলল, হাতে তুলে নিয়ে এল একটি বোতল, বিলিতি ব্রান্ডির বোতল। হৃদয়নাথই নিয়ে এসেছিলেন, এবং এই নিয়ে বকুলের সঙ্গে কয়েকমাস আগে ভীষণ বিবাদ হয়েছিল। হৃদয়নাথ চেয়েছিলেন, মাঝে মধ্যে ইচ্ছে হলে একটু-আধটু খাবেন। বকুল বলেছিল, না।
-কেন?
–সংসারে এত জিনিস থাকতে ওটাই তোমার মাঝে মধ্যে দরকার হবে কেন?
বকুলের সঙ্গে কথার যুক্তিতে এঁটে ওঠা দায় ছিল হৃদয়নাথের পক্ষে, যত বড় কলেজে পড়োই হন। তিনি রেগে উঠেছিলেন, বলেছিলেন, এটা মানুষেরই পানীয়, পশুর নয়।
বকুল বলেছিল, পশু হওয়ার জন্যেই মানুষ এই জিনিস খায়।
–তাই যদি হয়, হলে বলতে চাও, তোমার শ্বশুরকুল পিতৃকুলের লোকেরা সবাই পশু ছিলেন? বকুল এক মুহূর্ত থতিয়ে গিয়েছিল, সহসা জবাব দিতে পারেনি। এবং কিছুক্ষণ চুপ করে থেকে বলেছিল, মাঝে মধ্যে নয়, তুমি রোজই খেয়ো, আমাকে পিয়ারপুরে পাঠিয়ে দাও কিছুদিনের জন্যে।
হৃদয়নাথ সে কথা শুনে আরও ক্ষিপ্ত হয়ে উঠেছিলেন, বলেছিলেন, কেন, নিজের ভাই ভাজদের খাওয়া দেখতে কি ভাল লাগবে বুঝি?
বকুল জবাব দিয়েছিল, হ্যাঁ লাগবে।
-কেন, তাদের কোনও বিশেষ বাহার আছে নাকি?
-না, খারাপ জিনিস, খারাপদেরই মানায়, তাই খারাপ যখন দেখতে হবে, সেখানে যাওয়াই ভাল।
সে কথার জবাব হঠাৎ জোগায়নি হৃদয়নাথের মুখে। বকুলের চোখে তখন জল এসে পড়েছিল। তবু সে স্পষ্ট ভাষায় বলেছিল, আমি জানি, সে তুমি আর তুমি নেই, নতুন কিছু চাই তোমার। কিন্তু সবই তো দুদিন বাদেই পুরনো হবে, তখন কী করবে? তাও আমি জানি, তখন সবকিছুই বিস্বাদ লাগবে, আর অষ্টপ্রহর এই সব নিয়ে থাকবে, অন্য কোনও পথ পাবে না। তবে তাই করো, আমাকে পাঠিয়ে দাও, আর আমাকে মিছিমিছি এ সব বলতে আসা কেন? সবকিছুই তোমার, তুমি যা খুশি তাই করবে, আমাকে বলাতে কিছু যায় আসে না।
হৃদয়নাথ ক্ষুব্ধ হয়ে উঠেছিলেন, তার কারণ, বকুল উদ্বেগে যতটা অধঃপতনের কল্পনা করেছিল, তিনি নিজে তা করেননি, বিশ্বাসও করেননি। আর বকুলকে তিনি মিছিমিছি বলেননি, জানতেন, বকুলের অনিচ্ছায় সবই হয়তো করা যায়, তা হলে বকুলকে নিয়ে থাকা যায় না। কারণ সে অবস্থা আরও ভয়াবহ। উপবাস ও অসহযোগের চাপে, সবকিছুই রুদ্ধশ্বাস হয়ে উঠবে। তাই তিনি বলেছিলেন, সেটাই আমার ভুল হয়েছে, আমার যা ইচ্ছে হবে, আমি তাই করব, তোমাকে বলার কোনও দরকার নেই, তোমারও কিছু বলবার দরকার নেই।
হৃদয়নাথ বেরিয়ে গিয়েছিলেন ঘর থেকে। বকুল অনেকক্ষণ কেঁদে, বোতলটা তুলে রেখেছিল আলমারিতে। তারপরে কয়েকদিন পরে দুজনের মধ্যে আবার যখন ভাব হয়েছিল, তখন বোতলটা যে আলমারিতে আছে, সে কথা বকুল জানিয়েছিল। হৃদয়নাথ কয়েকদিন পর নতুন ভাবের আবেশে আর খোঁজ করেননি।
আজ সহসা বকুলের হাতে সেই বোতল দেখে, হৃদয়নাথ জিজ্ঞাসু বিস্ময়ে থমকে গেলেন। বকুল ভাউলেয় করে বেড়াতে যেতে চায়, আবার এই ফ্যাস্তার দিনে, ব্র্যান্ডির বোতলও সঙ্গে নিয়ে যেতে বলে! কয়েক মুহূর্ত যেন কিছুই বুঝতে পারলেন না। এমন অভাবিত ঘটনা দেওয়ানবাড়িতে কখনও ঘটেছে বলে শোনেননি। আজ বাইরে, বন্ধুবান্ধবদের সঙ্গে থাকলে, নৌকা বেড়ানো, মদ্যপান, আনুষঙ্গিক দু-একজন সহচরী, যা কিছু ঘটতে পারত, বকুলের কথায় ও ব্যবস্থায় তারই ইঙ্গিত।
বকুলের দিকে তাকিয়ে, হৃদয়নাথের ভ্রুকুটি বিস্ময়, আর একবার বিরূপ হয়ে উঠতে চাইল, পরমুহূর্তেই একটা সংকুচিত লজ্জায় বিব্রত হয়ে পড়লেন। শুধু বিব্রত নয়, বকুলের মুখের দিকে তাকিয়ে, বুকের ভিতরটা যেন কেমন ব্যথা করে উঠল। হৃদয়নাথকে তুষ্ট করার জন্যে, একটু খুশি করার জন্যেই, এই বিচিত্র প্রস্তাবের সামনে আপাত শান্ত ও সরল হাসির পিছনে যে একটি দুঃসহ কান্নার বেগকে জোর করে চেপে রাখা হয়েছে, তিনি যেন স্পষ্ট দেখতে পেলেন। প্রথম গর্ভবতী বকুলের, ক্লান্ত, চোখের কোল বসা, অথচ একটি উজ্জ্বল ঢলঢল লক্ষণ মূর্তির দিকে চেয়ে, সহসা যেন নতুন কিছু আবিষ্কারের বিস্মিত ব্যথায় ব্যাকুলতা অনুভব করলেন।
বকুল বোতলটি তুলে দেখিয়ে বলল, নিয়ে যাবে তো?
হৃদয়নাথ পায়ে পায়ে কাছে গিয়ে, বকুলের সামনে দাঁড়ালেন। তার একটি হাত ধরে চিবুকে হাত দিয়ে মুখটি তুলে ধরে দেখলেন। বললেন, কোথাও যেতে ইচ্ছে করছে না বকুলফুল।
বকুলের চোখের পাতা নত হল, একবার নিশ্বাস রুদ্ধ হল বা। বলল, কেন?
হৃদয়নাথ বললেন, তার চেয়ে আমি একটা কথা বলি, শুনবে?
–বলো।
–চলো, আমরা দুজনে ছাদে গিয়ে বসি, সেখানে বসে আমরা ফ্যাস্তা দেখব।
—ভাউলেয় যাবে না?
–গঙ্গায় বড় ভিড় আজ।
–কিন্তু
হৃদয়নাথ মুখ নামিয়ে, বকুলের ঠোঁটে মুখ ডুবিয়ে, তাকে নীরব করে দিলেন। তারপরে মুখ তুলে, নিজে কথা বললেন, কিন্তু নয়, বেদোকে আমি বলে দিচ্ছি ও পশ্চিমের আলসের কাছে দুটো চেয়ার রেখে আসুক। বেদোকে বলে আসতে আসতে যেন তোমার চোখে আর জল না দেখি সই।
সম্ভবত হৃদয়নাথ নিজেও গলায় ও চোখে ভিজে উঠছিলেন, তাড়াতাড়ি চলে গেলেন। কিন্তু এ ঘটনার পরে, বকুলের পক্ষে সেই মুহূর্তেই চোখের জল শুকিয়ে ফেলা সম্ভব ছিল না। অনেকদিন পরে সই ডাক শুনে, চোখের প্রস্রবণ দ্বিগুণ হল।
কিন্তু যখন ছাদে এসে হৃদয়নাথ বসলেন, তখন বকুলের একটা কথা কিছুতেই ফিরিয়ে দেওয়া গেল না। ছাদের দরজা বন্ধ করে দিয়ে, সে নিজের হাতে ব্র্যান্ডির গেলাস তুলে দিল হৃদয়নাথের হাতে। বলল, এটা আজ কিছুতেই না বলতে পারবে না, আমি নিজে তোমাকে দিচ্ছি। খালি একটা কথা, আমাকে যেন কোনওদিন খেতে বোলো না।
-কেন?
–দাদাদের দেখেছি, বউদিদের তারা কী সর্বনাশ করেছে।
হৃদয়নাথ একটু চুপ করে থেকে বললেন, কিন্তু মুখে গন্ধ হবে।
বকুল বলল, হোক, আজ আমার খারাপ লাগবে না।
হৃদয়নাথ বকুলের গলা জড়িয়ে ধরে, আবার চুম্বন করলেন। বকুলও প্রতিদানের প্রত্যাশা পূর্ণ করে হৃদয়নাথকে নিঃসংশয় করল। ফরাসডাঙায়, আসন্ন সন্ধ্যার বাজি ফাটল দুম দুম করে, শরৎকালের মতো দিনের আকাশেই, নীলচে ফুলের স্ফুলিঙ্গ ফুটে উঠল শিসের শব্দ করে।
বকুল বলল, ফরাসি বিপ্লবের গল্প বলবে বলছিলে?
হৃদয়নাথ ব্র্যান্ডিতে চুমুক দিয়ে বললেন, হ্যাঁ, এইবার বলব। তুমি বসো।
নিজে হাত ধরে বকুলকে বসালেন পাশের চেয়ারে, তারপরে অনেকটা রূপকথার মতোই, ফরাসি দেশে এক রাজা, তার নাম লুই, এক ছিল রানি, তার নাম আঁতোনিয়েত বলতে আরম্ভ করলেন।
.
ফরাসডাঙা ফরাসিদের কলোনি। দেশান্তরের লোকেরা আজ এখানে এসেছে, বেজায় ধূমধাম সরগরম তার পথে বাজারে গঞ্জে। আজ ফ্যাস্তা। গভর্নরের কুঠিতে উড়ছে নতুন তিন রঙের পতাকা, ফরাসিদের পতাকা। আর গঙ্গার ধারের বাঁধানো চওড়া রাস্তার উপরে, রাস্তার এপাশ ওপাশ জুড়ে তোরণ তৈরি হয়েছে, যে তোরণের মাথায় মাথায় রঙিন কাগজে লেখা রয়েছে, ভিভূ লা ফ্রাঁস ভিভ লা বাস্তিল ডে ন্যাশনেল দ্য ফেত। লাটবাড়ি আর সরকারি দপ্তরখানার মাঝখান দিয়ে, যে রাস্তা গিয়েছে বড় গির্জার দিকে, তার মোড়ের মাথায়, সেনাপতি ডুপ্লের পাথরের মূর্তি, সেখানেও একটি ছোট তোরণ হয়েছে, লেখা রয়েছে ভিভূ লা ফ্রাঁস। লাটবাড়ির পশ্চিমে খোলা মাঠ, সেখানে রোদের জন্যে ও বৃষ্টির আশঙ্কায়, তাঁবু পড়েছে অতিথি অভ্যাগতদের জন্যে। সেখানে সাহেব মেমদের পান ভোজন নাচ গান চলেছে। দেশীয় ভদ্রলোকেরা, যাঁরা নিমন্ত্রিত, তাঁরা বউ আনেন না, নাচেন না, কেউ কেউ মদ্যপান করেন মাত্র, লাটভবনের খাদ্য খান না। মদ বোধহয়, স্ত্রীলোকের মতোই দুঙ্কুলাদপি, যেখানকারই হোক, ওটা গ্রহণ করা যায়।
আজ সব মানুষের সর্বত্র অবাধ গতি, যদিচ লাটভবনের সামনে, গির্জার আশেপাশে সরকারি দপ্তরখানা, জেলখানা ইত্যাদির সামনে গঙ্গার ধারে কোনও দোকান পসার করবার অনুমতি নেই। কিন্তু দলে দলে দেখে বেড়াবার অনুমতি আছে। লাভবনের সাজগোেজ, তোরণ, ইস্ট্যান্ডের (স্ট্র্যান্ড, গঙ্গার ধারের বাঁধানো সড়ক, রাজকীয় ঘাট ইত্যাদি) শোভা, মেয়ে পুরুষ দল বেঁধে ঘুরে দেখছে। এ সব দেখছে দুর দুরান্তের মানুষেরা। আজ ফ্যাস্তা, ফ্যাস্তা দেখতে এসেছে সব।
কিন্তু আসল ফ্যাস্তা এখানে নয়, তার জায়গা হল মীয়াজী পীরের দরগার কাছে, সেখান থেকে যে রাস্তা পশ্চিমে গিয়েছে, সেই রাস্তার ধারের খোলা মাঠের সামনে। মাঠ নয়, মুসলমান পাড়ার পিছনে, যেখানে ফরাসডাঙার কেল্লা ছিল, সেখানে। কেল্লার নাম ছিল আলোঁ, ইংরেজরা ভেঙে দিয়েছে অনেক কাল আগে। তার কোনও চিহ্ন রাখেনি। চুঁচুড়ার ওলন্দাজদের গাস্টাভাস দুর্গ যেমন ভিতসুদ্ধ উপড়ে ফেলেছিল, ফরাসিদের কেল্লারও সমান অবস্থা করেছিল। ফ্যাস্তা জমেছে সেই কেল্লা লোপাট খোলা ভূঁইয়ের বুকে, ওদিকে গঞ্জ থেকে মীয়াজী পীরের দহ ছাড়িয়ে, সীমান্তের সেপাইরা যেখানে ঘাট পাহারা দেয়। আরও উত্তরে, গঞ্জের চারপাশে, নটী বেশ্যাদের ঘরে তিল ঠাঁই নেই। বাবুদের টাঁক আজ বড্ড ভারী।
আজ এ শহরে কোনও কাজ নয়, কেবল উৎসব। খাও দাও ফুর্তি করো। যত খুশি জুয়া খেলো, যত খুশি মদ খাও, বেলেল্লাপনার বেহদ্দ করো, তবে কারুর মেয়েছেলে নিয়ে টানাটানি করো না, লোপাট করো না, মারামারি বাধিও না। খেলা শুরু করে দাও পথে পথে। পাঞ্জা লড়ো, লাঠি খেলো, সাপ খেলাও, লড়িয়ে দাও বুলবুলি। নটী যত আছে রাজ্যে, নাচিয়ে দাও সবাইকে। আজ কোনও বাধা নেই। আজ ফ্যাস্তা, আজ ফ্যাস্তা।
সকলেই মত্ত, ব্যস্ত, খুশি, ছোটখাটো ছুটকো কয়েদিরা বেবাক খালাস পেয়ে গিয়েছে। মাতলামি করে যে জেলখানায় খোয়ারি কাটাচ্ছিল, তাদেরও ছুটি। তারাও অংশ নিয়েছে ফ্যাস্তায়।
গগনের হাত শক্ত করে ধরে আছেন জীবনকৃষ্ণ, চারদিকে ঘুরে ঘুরে দেখছেন। বেশ খুশি হয়েছেন বোঝা যাচ্ছে। ভয় খালি মাতালদের। এত মাতাল কোথাও দেখেননি। মেয়ে-মন্দ সবাই মাতাল। তবু নানান প্রতিযোগিতার খেলা, ভিড়, হাসি ঠাট্টা গান, খাবারের দোকানের সামনে সারি দিয়ে খাওয়া, বোতল তুলে ঢকঢকিয়ে গলায় ঢালা, সব মিলিয়ে বেশ একটা কৌতূহল আর উত্তেজনা বোধ করছেন তিনি। ভিড়ের মধ্যে প্রথমে এসেই, একবারের জন্যে তাঁর গৌর শরীর শিউরে উঠেছিল। বারো জাতের স্পর্শ! পরমুহূর্তেই নিজেকে ধিক্কার দিয়ে উঠেছেন, আবার সেই অহংকার! স্নান করে উঠলেই তো সব ধুয়ে যাবে, ও সব তো কেবল গায়ে। যেন নিজেকে বিদ্রূপ করেই হেসেছিলেন একটু। তবু রক্তে যে জন্ম জন্মান্তরের ঋণ, শত শত বছরের দেনা, তা সহজে মেটে না। শিহরনের ভিতর দিয়ে, তাঁর অবচেতন একবার সে কথা স্মরণ না করিয়ে দিয়ে পারে না। তারপর দিব্যি জমে গিয়েছেন। অন্তর্যামী ব্যতীত মনের কথা কেউ জানতে পারে না। এমনকী, এ কথাও ভেবেছেন, কী গেলে লোকগুলো ঢক ঢক করে, কী আছে ওর মধ্যে যে, যেন স্বর্গ হাতে পেয়ে দাপাদাপি করছে। ইচ্ছে করে একটু খেয়ে দেখি, একটু দাপাদাপি করি। ভেবেছেন, আর হেসেছেন মনে মনে। পটল ভটচাযের কথা মনে পড়ে গিয়েছে। ওর ভয়ে, সাঁঝবেলায় পাড়ার মেয়েরা পথে বেরোয় না। বেজায় মাতাল, যেমন কালো কিস্কিন্ধে চেহারা, তেমনি হাঁকোড়। ও বস্তুতে ভক্তি আসে কেমন করে। কিন্তু ফরাসডাঙার ফ্যাস্তায়, এ মাতালদের পটলের মতো মনে হচ্ছে না।
এরা অনেকটা শিশুর মতো, অস্থির চঞ্চল, যেন হারিয়ে যাবার, ফুরিয়ে যাবার, ঘরে ধরে নিয়ে যাবার ভয়ে, সব খেলাটুকু লুটে নিতে চাইছে। ওদের কি ঈশ্বরের চিন্তা নেই? যেন ওরা ঈশ্বরকে ডেকে কিছুই বলতে চায় না, তাঁকে ওদের বলার কিছু নেই, শিশু ভাবনার মতোই। ঈশ্বর তাঁর আপন মহিমায় যেটুকু দেখবেন, সেটুকুনই সার। এমন ভাবনা বৈদিক জীবনকৃষ্ণের কাছে অসম্ভব। ঈশ্বরকে তুমিই স্মরণ করবে, ঈশ্বর তোমাকে স্মরণ করবেন না, মানবের এই প্রকৃত ভাবনা, তিনি তাই বিশ্বাস করেন। কিন্তু এই সব মানুষকে দেখ, মনে হবে, সকলেই আপন আবর্তে পাক খেয়ে ফিরছে। যেন, আমি আছি আপনাতে, ঈশ্বর আছেন ঈশ্বরে। ঈশ্বর যে আছেন, সে তো ওদের কথাতেই বোঝা যাচ্ছে, কথায় কথায়, দোহাই ভগবানের, বা মা কালীর দিব্যি কিংবা প্রতিযোগিতার সময় সমস্বরে, জয় মা ভবানী অনবরত বলেই চলেছে। সময় হলে মা আপনি স্মরণ করবে, ছেলের কি সে খেয়াল থাকে, এমনি ওদের ভাবখানা। না, রাগ আসে না মনে, নাক সিঁটকে ওঠে না এদের দেখে। বেশ ভালই লাগে জীবনকৃষ্ণের।
এতখানি বয়স হয়েছে, কোনওদিন মুরগির লড়াই দেখেননি, আজ ভারী মজা পেয়েছেন দেখে। দেখবার সুযোগ যে কোনওদিন হয়নি, তা নয়, উৎসাহ বোধ করেননি। আজ রীতিমতো উত্তেজনা বোধ করছেন। একটা লাল সাদা মোরগে লড়াই হচ্ছিল এক জায়গায়, তিনি যেন কেমন করে সাদা মোরগটার পক্ষ নিয়ে ফেললেন। দোহাই ভগবান, সাদা মোরগটা যেন জেতে। বোধহয়, সাদা মোরগটার নিষ্কলঙ্ক শুভ্রতার জন্যেই, তার সঙ্গে যেমন লাল টকটকে মাথার ঝুঁটি, তেমনি লাল গলার ঝুটি। যেন চিবুকে দাড়ি, মাথায় কিরীট। মোরগওয়ালা তার নামটিও দিয়েছে বেশ, রাজা। বলে, এই আমার রাজা লড়ে, রাজা লড়ে। রাজা আমার দিগ্বজয়ী (দিগ্বিজয়ী) রাজা, ধরবে আর ছিঁড়বে, রাজার আমি রুপোর ঘুংগুর গড়াব, মার মার মারর…
লাল মোরগওয়ালা তার মোরগকে বলছিল, বাদশা, মার কোপ, উরররর…দে কোপ, দে দে দে।
সে এক রাজা বাদশার লড়াই বটে। দেখতে দেখতে রক্ত ছিটকে পড়ল। লাল মোরগটার গায়ে রক্তের দাগ তেমন টের পাওয়া যাচ্ছিল না, সাদাটার গায়ে সামান্য রক্তের দাগও বেশি দেখাচ্ছিল। লড়াই চলছিল মোরগওয়ালাদের, তাদের তো বাজি ছিলই, যারা দেখছিল, তারাও নিজেদের মধ্যে বাজি ফেলছিল। কেউ রাজার দলে, কেউ বাদশার দলে। জীবনকৃষ্ণ রীতিমতো ঔৎসুক্য নিয়ে গগনের দিকে তাকিয়েছিলেন। গগন যদি রাজি থাকে, তবে তিনিও বাজি লড়বেন।
কিন্তু গগন আসলে অত্যন্ত বিরক্তি বোধ করছিল। বিরক্তির সঙ্গে বিস্ময় এবং অবিশ্বাস। জীবনকৃষ্ণ কি কেবল এ সবই দেখতে এসেছেন? বঙ্গসিন্ধুর প্রবন্ধপাঠের এত যে উত্তেজনা, ফরাসি বিপ্লব ও ফায়স্তার এত যে কৌতূহল, সে কি কেবল, এই সব দেখে বেড়াবার জন্যে? বঙ্গসিন্ধুর কথা কেউ-ই গায়ে মাখেনি। গগন দেখতে পাচ্ছে, ফায়স্তার উদ্দেশ্য জানবার থেকেও, সকলে খেলাধুলা জুয়া মদ বাজি পোড়ানো বুলবুলির লড়াই নিয়েই বেশি ব্যস্ত। কিন্তু এরা সবাই অবুঝ, লেখাপড়া জানে না, বোধশক্তি কম, এদের সে দোষ দিতে পারে না। জীবনকৃষ্ণ এরকম করছেন কেন? তিনি যেন ভুলেই গিয়েছেন, রামদাস বাঁড়ুজ্জের ওখানে যেতে হবে। রামদাস প্রেসে বসে আছেন, সেখানে আরও লোকজন রয়েছে। জীবনকৃষ্ণ এই ইতরজনের মেলা ও মাতলামি দেখতে আসেননি, এসেছেন রামদাসের সঙ্গে দেখা করতে, প্রবন্ধ পাঠ করে খুশি হয়ে কথা বলতে। কৌতূহলিত শিশুর মতো একী খেলা তাঁর! গগনের সন্দেহ হয়, গোড়া থেকেই জীবনকৃষ্ণ তার সঙ্গে মশকরা করছেন কি না। অথচ উনি এমনভাবে ঘুরে বেড়াচ্ছেন, রাগ করে কিছু বলাও যাচ্ছে না। তার নিজের কর্তব্যও আগে গিয়ে রামদাসের সঙ্গে দেখা করা। সেখানে বন্ধুরা সবাই বসে আছে। ছুটির দিনের আজ্ঞা আলোচনা সবই সেখানে। ফায়স্তা সে তার জীবনে অনেকবার দেখেছে, ছেলেবেলা থেকে দেখে আসছে। এখন আর কোনও কৌতূহল নেই। ফায়স্তা এখন তার জীবনে অন্য মূল্য বহন করছে। গভীর তার অর্থ। ভারতবর্ষের ইংরেজশাসনের পটভূমিকায়, ফরাসি বিপ্লবের কথা চিন্তা করে সে। এই চৌদ্দই জুলাই, পবিত্রতম, প্রায় আত্মাহুতি দেবার মতো দিন। অনেক বিশ্বাস হারিয়ে, সে ফরাসি বিপ্লবের মধ্যে ভারতের মুক্তির ছবি দেখতে পায়। তাই এই মেলার দিকে, জনতার এই হুল্লোড় উল্লাস দেখে, একটা বিক্ষুব্ধ হতাশায় ভারী হয়ে উঠছে তার মন। বিক্ষোভ ও হতাশার মূল কারণ এটাই, একেই কেন্দ্র করছে। জীবনকৃষ্ণের ব্যবহার, তিনি নিমিত্ত হয়ে উঠছেন।
গগন দেখেছে, বঙ্গসিন্ধুর ছেঁড়া কাগজে খাবার বিক্রি হচ্ছে। নতুন কাগজে, যে কাগজে ফায়স্তার প্রবন্ধ ছাপা হয়েছে। নতুন বঙ্গসিন্ধু রাস্তার ধুলায় উড়ছে, আর জীবনকৃষ্ণ যেখানে দৌড় প্রতিযোগিতা, সেখানে হাঁ করে দাঁড়িয়ে দেখছেন, নড়বার নামটি নেই, এদিকে বিকেল গড়িয়ে এল। সন্ধ্যার আর বাকি নেই।
গগন বিক্ষুব্ধ বিস্ময়ে ভাবে, মানুষ কত ভিন্ন। জীবনকৃষ্ণের কাছে, ফায়স্তার প্রবন্ধেই শুধু ফরাসি বিপ্লব সীমাবদ্ধ, বড় ভাল লিখেছে হে। আর এই সাধারণ মানুষেরা, এরা কি কোনওদিনই আপন অধিকার সম্পর্কে সচেতন হবে না? ইতিমধ্যেই কলকাতার সংস্কারবাদী পণ্ডিতদের প্রতি তার বিশ্বাস নষ্ট হয়ে গিয়েছে। ফরাসি বিপ্লবের রূপ ধরে, গণমানসের যে ছবি ফুটে ওঠে তার চোখের সামনে, এই জনতার মাঝখানে যেন তাও খুঁজে পায় না সে। তবে কি রামদাস যা বলেন, সেই পথেই যেতে হবে, সশস্ত্র যুদ্ধ!
বাঃ বাহবা বাহবা, দেখ দেখ গগন;কী সুন্দর, একে কি দুধ গোখরো বলে?
জীবনকৃষ্ণ দাঁড়িয়ে পড়লেন এক জায়গায়, সেখানে সাপের ঝাঁপি খোলা হয়েছে। এক সঙ্গে কয়েকটা সাপ ছেড়ে দেওয়া হয়েছে। সাপগুলো কিলবিল করে এদিকে ওদিকে ছোটে, আর সাপুড়ের ঘরনি বা মেয়ে, কালো কুচকুচে স্বাস্থ্যবতী যুবতীটি লেজ টেনে ধরছে, আর গান ধরে দিয়েছে মনসার পাঁচালি সাপুড়ে বাঁশি বাজিয়ে চলেছে এক হাতে, আর এক হাতে ডুগডুগি।
গগন জীবনকৃষ্ণের দিকে তাকায়। কিন্তু উনি সাপ খেলা দেখতেই ব্যস্ত। গগন কী বলছে, ভাবছে, তা নিয়ে তাঁর মাথাব্যথা নেই। অনেকটা অর্থহীন শূন্যতায় গগন সাপগুলোর দিকে তাকিয়ে রইল। যদিচ, সাপগুলোর কোনও চিন্তাই তার মাথার মধ্যে নেই। কেবল কতগুলো চলন্ত কিলবিলে ছবি, যাদের রং কারুর সাদা, কালো, যার গায়ে ফুল ফুল দাগ, আর কৃষ্ণ নীল সাপ, শিরদাঁড়ায় অস্পষ্ট হলুদ রেখা। আর এক অর্থহীন পাঁচালির গান, আপাতত যার কোনও কিছুই তার কানে যাচ্ছে না, এবং তালপাতার তৈরি বাঁশির কয়েকটি সুরের একঘেয়ে ওঠা নামা।
.
এদিকে দৌড় প্রতিযোগিতা চলেছে সমানে। নানান বয়সের, নানান লোকের। শুধু গঞ্জের ধারে মাঠে নয়, পথে পথে দৌড় প্রতিযোগিতা। ব্যবস্থাপকেরা, লোকজনকে সরিয়ে রেখেছে রাস্তার দুপাশে। রুদ্ধশ্বাস উত্তেজনায় জনতা দৌড় দেখছে। স্বয়ং বড় সাহেব যে পুরস্কার দেবেন আজ। অর্থাৎ ফরাসডাঙার গভর্নর।
কেল্লার কাছ থেকে, মিয়াজী পীরের ধার পর্যন্ত রাস্তায় রাস্তায়, গর্ত করে পুঁতে দেওয়া হয়েছে গোল পালিশ করা কাঠের খুঁটি। দশ থেকে পনেরো হাত উঁচু। গায়ে তার মাখিয়ে দেওয়া তৈলাক্ত পদার্থ। উঠে যাও খুঁটি বেয়ে? খুঁটির মাথায় আছে টাকা আর খাবারের ডালি। যে উঠতে পারবে, তারই পুরস্কার ওই ডালি। কিন্তু হাতে ধুলো মাখাতে পারবে না, মাটিতে ঘষতে পারবে না। খুঁটির নীচে লোক আছে, হাত মুছিয়ে দেবে ভাল করে।
দু হাত ওঠে, আর হড়কে পড়ে যায়। খুঁটির সর্বাঙ্গে তেল মাখানো। লোক হাততালি দিয়ে হাসে। দলের লোক চেঁচায় উত্তেজিত হয়ে।
একটা নয় কয়েকটা খুঁটি। একই খুঁটি আছে গঙ্গার উঁচু পাড়ে পুঁতে, হেলিয়ে দেওয়া। একটু কম শক্তিধরদের জন্যে। কোনও রকমে তেলের হড়কানিতে একটু ঝুলে থাকতে পারলেই হয়। ডগায় আছে পুরস্কার।
গঙ্গার দূর স্রোতে ছুঁড়ে দেওয়া হচ্ছে পাতিহাঁস। প্রতিযোগীরা পড়ে ঝাঁপিয়ে। হাঁসই পুরস্কার, যে যতগুলি নিতে পার সাঁতার কেটে।
টাকা হাঁস খাবার মদ। উৎসবের মহা কলরোল শুরু হয়েছে দুপুর থেকেই। রাত্রি পর্যন্ত চলবে।
আজ ফ্যাস্তা। খেলা, জুয়া, ফরাসডাঙায় অঢেল মদ, গঞ্জে অগঞ্জে মেয়েমানুষ। কতটুকু জীবন। লুটে নাও, লুটে নাও।
অনেক সাহেব মেম নিমন্ত্রিত হয়ে এসেছে লাটসাহেবের কুঠিতে। অনিমন্ত্রিত সাহেবরা যায়, দাইয়া মেমসাহেবের নাচঘরে। ব্যাগাডেলি তীর ছোঁড়া জুয়া, হরিচরণের বাজনা। মেমসাহেব আর দেশি মেয়ের নাচ।
আজ ফ্যাস্তা। কে জানে খাস ফরাসিদের দেশে এ দিন কেমন যায়। লোকে ভাবে, এই সামান্য চন্দননগরের মতো উপনিবেশেই যখন এত ফুর্তি তখন খাস মুলুকে না জানি আরও কী ঘটে।
অনেকদিন পরে মধুকে দেখা গেল, সঙ্গে তার মোহ। না, মধু সেনপাড়ার বাড়ি থেকে আসেনি। সে আর বাড়ি যায়নি। সেই যে মোহর সন্ধানে পৌষসংক্রান্তির আগে ঘর ছেড়েছিল, সে-ই শেষ। কে জানে, পৌষের অশুভ ছায়া তাকে অন্ধ করে রেখেছে কি না। পৌষে যে ঘর ছাড়তে নেই, আসতেও নেই। এমনকী, কুকুর বিড়ালকে লোকে পৌষমাসে ঘর থেকে তাড়ায় না। সেই পৌষেই মধু ঘর ছেড়েছিল আর সে ঘরে ফিরে যায়নি।
ঘোষপাড়ার দোল মেলা পর্যন্ত সে নারায়ণ খুড়া আর বিমলিদের সঙ্গেই ছিল। টাকা কড়ি, যা কিছু বিমলির আঁচলেই ছিল। চাষবাস, গোয়াল গোরু, ঘর গৃহস্থ, সে সবের কোনও চিন্তা-ভাবনা ছিল না সেখানে। এ সেই বেদের টোল। ফাল্গুনের শেষাশেষি দোল পূর্ণিমা পর্যন্ত কেটেছে কেবল মেলায় মেলায়। সাখোরের ভাঙা পৌষ সংক্রান্তির মেলা থেকে, উল্লারহাট কাজীপাড়ার ভাঙা রাসের মেলা, পিঠাপুকুরের পীরের মেলা, কামারপুকুরের শীতলা মেলা ঘুরতে ঘুরতে, বারাসত বসিরহাটের শেষ মেলার দিনগুলো কেটেছে হাড়োয়ার হাটের পীর গোরাচাঁদ সাহেবের মেলায়। ওই তল্লাটের সবথেকে বড় মেলা, সবথেকে জমজমাট। আঁড়িকুড়ি ডেয়ো ঢাকনা সঙ্গে সঙ্গে ঘুরেছে, মেলায় মেলায় রান্নাবান্ন হয়েছে। আশ্রয়ের অভাব হয়নি। রাতে যখন দোকানপাট বন্ধ হয়েছে, তারই কোনও চালাঘরে আশ্রয় জুটেছে। বিমলি থাকতে সে সব ভাবনা ছিল না। লোক বশ করতে জানে সে। তা ছাড়া, মোহর চাঁদ মুখখানি ছিল, তাতেও অনেকে বশ হয়েছে। বিপদ আপদও এসেছে। চাঁদ মুখ দেখে তো সকলের প্রাণ ঠাণ্ডা হয় না, চাঁদে হাত বাড়াতে চায় অনেকে। তবে খুড়া-ভাইপোর সেটুকু বল ছিল। তা ছাড়া, যে সব মেলা হাটে বাজারে হয়েছে, সে সব জায়গায় আশ্রয়ের অভাব কখনই হয়নি। মাঘ ফারুন, দুটি মাস-ই কেটেছে যেন কেবল চড়ুইভাতি করে। কখনও নদীর ধারে, কখনও গ্রামে হাটেবাজারে। কত লোক দেখা হয়েছে, কত চেনাশোনা হয়েছে, কত পথ ঘোরা হয়েছে। কখনও হেঁটে, কখনও গোরুর গাড়িতে, কখনও নৌকোয়। নোনা গাঙের তল্লাটে, ডাঙা কোথায়, শুধু তো জলই। ভেড়ির বাঁধ আর জল। অমন মিঠে বাতাস আর কোথাও মধু পায়নি। মাঘের শীত কাটিয়ে যখন ফাল্গুন এল প্রথমে, মধুর তখন মনে হয়েছিল, আরও দক্ষিণে চলে যাবে সে। মাঘের শীতের দিনগুলো, রাত্রিগুলো, একদিনের তরেও শীত বোধ হয়নি। তার যে শীত গ্রীষ্ম বোধ ছিল না। মোহকে নিয়ে সেই যে প্রথম স্বাধীন জীবনযাত্রা। পথে পথে হাটে হাটে মেলায় মেলায়। প্রথম প্রথম দু-চার দিন মোহর আড়ষ্টতা ছিল। কিন্তু, রাতের অন্ধকারে, বিমলির দেওয়া কাঁথার তলায় যখন মধু টেনে নিয়েছে, তখন সব আড়ষ্টতা কেটে গিয়েছে। শাসন কষন বাদ, মধুকে নিয়ে অবাধ জীবন, তারও যে সেই প্রথম।
বিমলির আশ্রয়ে মাছ দুধ ছিল না,নুন ভাত ছিল। কিন্তু ক্ষুধার কথাই কি মনে ছিল। মধুআর মোহর পেটের ক্ষুধা কি সত্যিই হারিয়ে যায়নি। কে, কীসে সেই পেটের ক্ষুধা হরণ করে নিয়েছিল, কে জানে। পেটের ক্ষুধা চির অভর সত্যি, তবু এমন দিনও আসে, যখন রক্ত খাদ্যের কথা ভুলে যায়। বিমলি ঠাট্টা করে হেসে বলত, লোকে যে বলে, যৌবন কুরকুরোয় না ভাত কুরকুরোয়, তা তোমাদের মতন ডাগর ডাগরি দেখেই বলে। দুটির ঘোর যে আর কাটে না। একে নেশায় পেয়েছে, তায় নতুন।
হ্যাঁ, সে যেন এক কেমন ধারা, মধু ভাবত। গ্রামে, গঙ্গার ধারে, বাঁশঝাড়ে জঙ্গলে ছিল একরকম। তখন মনের ছটফটানি ছিল বেশি। একটু দেখতে পেলেই হত, হাত ধরে একটু কাছে বসতে পেলেই হত। কিন্তু সাগরের দারুণ শীতের রাতে পাতার বেড়ার চালায়, বিচুলির গাদায়, দুটিতে একত্র রাত্রিবাস করতে গিয়ে সবকিছু অন্যরকম হয়ে গিয়েছিল। লোকে যে বলে, নতুন বিয়ে হলে, ছোঁড়াদের গলার স্বর বদলে যায়, তা মিথ্যে নয়। অনেকটা স্বরভঙ্গের মতো। সত্যি কি আর তাই হয়। আসলে জিভ গলা কেমন যেন শুকিয়ে থাকে, আঠার মতো চটচটে হয়ে থাকে। থাকত, সারাদিন থাকত, মোহকে দেখে দেখে রক্তে কেমন তোলপাড় করত, এক ভাবনায় ছাতি ফাটত, আগুন জ্বলত যেন। ভাতে জলে সেই তৃষ্ণা ও ক্ষুধা মিটত না। রাত্রে মোহকে কাছে পেলে অনেকটা তৃষ্ণা মিটত। কিন্তু তৃষ্ণা কি মেটবার। মদ যতক্ষণ ঢেকে ঢেকে পেটে যায়, ততক্ষণ ভেজা, তারপরেই আবার শুকিয়ে কাঠ, চোখে কেবল বিভ্রম লেগে থাকে। নারাণ খুড়ো আর বিমলিকে দেখে মনে হয় ওকেই খোয়ারি বলে। বিমলি যে বলে, নেশার খোয়ারি নেশা করেই কাটাতে হয়। সেও তেমনি।
এমনি করে ঘুরতে ঘুরতে নদিয়ার ঘোষপাড়ার দোল মেলা। আউল বাউল বোষ্টম-বোষ্টমির মেলা। হিমসাগরে ডুবে ডুবে স্নান। বিমলি বলেছে মোহকে, হিমসাগরে নাইবি ডালিম গাছের ডালে ঢিল লটকাবি মানত করবি, আমরা নাতির মুখ দেখব।
মধু বলেছে ঠাট্টা করে, ভগমানের এমনি যন্তর মন্তর।
ও সবে মধুর বিশ্বাস নেই। লোকেরা যে বলে, হিমসাগর পুকুরে ডুব দিলে, ডালিমের ডালে ঢিল বাঁধলে, কানার নজর ফিরে আসে, বোবায় কথা কয়, লুলা আতুর খোঁড়া, ঘোড়ার মতো টগবগিয়ে ছোটে, ও সবে তার বিশ্বাস নেই। কেন অমন হবে, তা বলবে তো। ঠাকুরের থানে হত্যে দেওয়া, ভর হওয়া, ও সব অনেক দেখেছে মধু। সব বুজরুকি। মনে মনে বলে, ন্যাকামো দেখলে গা জ্বলে যায়। আবডালে মোহকে গাল টিপে দিয়ে বলেছে, হিমসাগরে ডুব দিতে চাস, দি গে যা, কিন্তু হিমসাগর ছেলে দেবে না, আমিই দেব।
মোহ মধুর বুকে চাঁটি মেরে বলেছে, আমি কি তা বলেছি নাকি?
মধু অবিশ্যি বিমলিকে ছাড়েনি, বলেছে, খুড়ি, তুমি একটা ডুব দিয়ে মানত কর, আমরা ভাই পাব। বিমলি খলখল করে হেসে উঠেছে, বলেছে, আ মরণ, আমার পেটে কি আর নাড়ি আছে? ও বস্তু অনেক দিন জ্বলে গেছে বাবা। ভাজা মদের নেশা করি, নেশাখোর মাগিদের পেটে ফল ধরে না।
না, বিমলির গলায় কোনও আক্ষেপের সুর ছিল না। তার মেয়েমানুষের প্রাণ কিনা কে জানে। তাকে সবাই ডাকাতে বিমলি বলে, সে চারটে তাঁত একলা চালায়, হাতের ধারালো ছুরি দিয়ে চটের থান থেকে প্রতিটি ফুপড়ি সে নিপাটে কাটে, সকলের সামনেই বোতল তুলে মদ খায়, পুরুষদের সঙ্গে হাতাহাতিতেও পেছপা নয়। শরীরে তার বয়সের ছাপ পড়েছে বটে, কিন্তু পাথরের মতো শক্ত। কেউ কখনও তার ছেলেপিলে দেখেনি, হয়েছে বলে শোনেনি। তবে যাকে বলে ঢলানো, সে বৃত্তান্ত তার নামে অনেক আছে। সে কথা আলাদা, তার সঙ্গে বিশ্বাসঘাতকতা না করলে, অপযশ না গাইলে সে কাউকে আপনা থেকে ত্যাগ করেনি। কলের যত মেয়েরা তার বাড়িতে থাকে, সবাইকেই সে ভালবাসে। সে কারুর ঘাড়ে পুরুষ গছিয়ে দেয় না, তুমি যেমন বুঝবে, তেমন করে এসে ভাড়া দিয়ে থাক, খাটো খাও। কেউ জ্বালাতন করলে, বিমলিকে বলল, ঝেটিয়ে বিষ ছেড়ে দেবে। বুকে হাত দিয়ে বলে, আঁতের কারবার করো। ঠোঁটে হাত দিয়ে বলে, দাঁতের কারবার করো না।অর্থাৎ ভালবাস মন থেকে, মুখের কথায় নয়। আঁতের পুরুষ নারাণের সেবা করে সে, খাওয়াপরা সব নিজে দেখাশোনা করে। তবু আঁটকুড়ি হওয়াতে তার দুঃখ নেই। সে যে নিজেই বলে, ঘুম থেকে উঠে আমার মুখ দেখিস না লো কেউ। দিন ভাল যাবে না। আঁটকুড়ো আঁটকুড়িদের মুখ দেখতে নেই। কিন্তু সে নিজের মুখে বলে বলেই, সবাইকে ভালবাসে বলেই, তেমন চোখে কেউ তাকে দেখে না। পরের ছেলের উপর বিদ্বেষ নেই। তার যেমন জীবনযাপনের ধারা, যেমন বাউণ্ডুলে স্বাধীন হয়ে ফেরে, সে জানে, এমন অবস্থায় ছেলেপিলে পাপের মতো। যে সব মেয়েরা তেমন গৃহস্থ হতে পারেনি, কলে কারখানায় এসেছে, এদিকে কাঁড়িখানেক ছেলে, তাদের সবাইকে সে বলে, তোরা পেটে ধরিস কোন লজ্জায়, ভেবে পাই না। সব পেটপোড়া খেয়ে মর গে যা। ফল পচিয়ে মারিস কেন?তবু মনের পোড়াকপাল, যখন সত্যি সত্যি সকালবেলা কেউ কেউ তার দিক থেকে তাড়াতাড়ি মুখ ফিরিয়ে নেয়, তখন রাগে ও বিদ্বেষে বুক জ্বলে যায়। তারপরে একটা অসহায় কষ্টে সারাদিনই মনটা ভার হয়ে থাকে। কেবল মদ খায় আর নারাণের সঙ্গে আড়ি করে থাকে।
তবে, বিমলি খলখল করে হাসুক আর যাই করুক, ঘোষপাড়ার হিমসাগরে সে ডুব দিয়েছিল, সঙ্গে নারাণকেও ডুব দিইয়েছিল। নারাণকে সে কোনও মানত করতে শিখিয়ে দিয়েছিল বা নিজে কোনও মানত করছিল কি না, সে কথা কেউ জানে না। বিমলি শুধু ডুব দেয়নি, ডালিম তলায় মাথা পেতে অনেকক্ষণ মাটিতে বুক চেপে শুয়েছিল। ওরকম করেই লোকে হত্যে দেয়। বিমলি বলেছিল, হত্যে মত্যে দিতে জানি না বাপু। একটু সতী মায়ের ধ্যান করতে ইচ্ছে হয়েছিল, মাটিতে পড়ে ধ্যান করে নিলুম।
ঘোষপাড়ার লিচু বাগানের ছায়ায়, বেদের সংসার কয়েকদিন জমেছিল ভালই। যারা ফুর্তি তামাশা করতে এসেছিল, তারা আসর করেছিল অন্য দিকে। সেখানে হারমোনিয়ম ডুগি তবলার বাজনা, ঝুমুর ও খ্যামটার ঘুংগুরের তাল, নাচুনিদের কোমরের হ্যাঁচকায় আর চোখের ইশারায়, লোকদের যেন বাই জন্মানো আওয়াজ বেরুচ্ছিল বুকের ভিতর থেকে। সেখানে বড় হইহই রইরই, রমরমা। আসর থেকে দূরে গাছতলায়, ঝোপ ঝাড়ের মাঝে মাঝে, গতর বেচুনিরা, ছোট ছোট বেড়ার ঘরে, সারি দেওয়া লোকদের হাত থেকে পয়সা নিয়েছে। মধু সব ঘুরে ঘুরে দেখেছিল, মন্দ লাগেনি, বেশ একটা আমেজ লেগেছিল। শরীরে গরমের আমেজ। রাত্রে, লিচু তলার জ্যোৎস্নার আলো অন্ধকারের নিরালা আস্তানায়, মোহকে বুকের কাছে টেনে নিলে, ওই সব কথা মনে পড়ত। সেই ঝুমুর খ্যামটার পরিবেশ, গাছ তলার ঝোপঝাড়ের সেই সব মেয়েদের, যাদের দেখলে মধুর মনে হত, ওরা যেন পণ করে লড়াইয়ে নেমেছে। ওদের মুখের হাসি যেন হাসি নয়। যেন ভিতরে ভিতরে একটা রাগ আর জেদ পুষে রেখেছে, উপরে উপরে হাসছে। লোকদের হাত থেকে পয়সা নিয়ে যখন আঁচলে বাঁধত তখন ঠোঁট টিপে, মাথা ঝাঁকিয়ে এমন জোরে গিঠ দিত আঁচলে, ভাবখানা যেন, নে মরণ, এবার কী করবি কর। কেন ওদের কি সুখ নেই? অথচ হাসেও।
আর একদিকে ছিল যত আউল বাউল ফকিরদের আসর। সেখানে ডারা ডুপকি খঞ্জনি পেমজুরির বাজনা, একতারার বং বং-আ। জয়গুরু জয়গুরু রব, আর কেবল গান। সে গানও খুব মজার। প্রায় সব গানের কলিতেই, মন সে আমার নয় তো অ ভোলা মন কথাগুলি ছিলই। খ্যামটার আসরে যেমন
অবলার বল দেখে মনমথ থ গানের কলিটি শেষ করেই, একটু থেমে তারপর কোমর ঘুরিয়ে ঘুরিয়ে নাচ শুরু হত। আর চারদিক থেকে হাততালি পড়ত, সেরকম নয়। তবে বাউল ফকিরেরাও পায়ে ঘুংগুর বেঁধে নাচত, কিন্তু তাদের গানের কথা আলাদা। তাতেও বেশ শরীরে একটা দোলানি লেগে যেত। কৃষ্ণ রাধা এক ভাণ্ডে, কাণ্ডে কাণ্ডে জড়াজড়ি। ফল তো ফলে না, অমন মরি মরি হরি হরি ॥ ওদের শ্রী ছাঁদ যেমন পাগলা পাগলা, গানের কথাগুলিও তেমনি। শুনতে ভাল লাগত, অর্থ বোঝা যেত না। মধুর ধারণা, অর্থ কিছু ছিল না। তবু ওরকম গানের কথা শুনে, অন্য বাউল ফকিরেরা, ডাক ছেড়ে চিৎকার করে উঠত, মূর্ছা যেত।
মেলা বলতে ঘোষপাড়াতেই জমেছিল ভাল। প্রায় সাতদিন কেটেছিল সেখানে। সতীমায়ের মন্দির থেকে দূরে, লিচু আর আম বাগানে যখন জ্যোৎস্না ফুটত, রাত্রি গম্ভীর হত, কোকিল ডাকত সারা রাত, তখন মোহ বলত, মন করে, এখেনে যাবোত জীবন থাকি।
ঘোষপাড়ার বাগানে যাবজ্জীবন থাকবার আকাঙ্ক্ষা মধুর মনে জাগেনি। জীবনের ভাবনাটা তার সেরকম নয়। তবু মোহ যখন বলত, বিশেষ সেই সব জ্যোস্না রাত্রে, যখন সারারাত্রির মধ্যে ঘুম পলকের জন্য চোখের পাতা ছুঁয়ে ছুঁয়ে যেত মাত্র, জেগেই কাটত বেশি, তখন মনে হত, হ্যাঁ, গোটা জীবনটা যদি এমনি করেই কাটে, ভাল হয়। সেই বিমলির কথা, যৌবন কুরকুরোয়, না ভাত কুরকুরোয়। চাঁদের আলোকে তাদের দিনের আলো বলে ভুল হত না, তবু তারাও যখন ছিল, রাতের কোকিল। তাদের ভিতরে নিঃশব্দ ডাকাডাকির স্বর সপ্তমে বাজত, গাছের বাসাহীন ডালপালাতে পাখিরা মিলিত হত। বাইরে ঘুরতে ঘুরতে মোহ কেবল এক কথাই বলত, এমনি করে এখেনে চিরটাকাল যদি কাটত। যেখানেই ভাল লেগেছে, মোহ সেখানেই চিরদিন থাকতে চেয়েছে। থিতু হয়ে থাকবার ইচ্ছা ওর। স্থিতি চায়। জীবন বড় সুখের বলে মনে হয়েছে, কিন্তু ছুটে বেড়িয়ে পথে পথে, সেই সুখ বেশ গোটা হয়ে ওঠে না, কিছু ছড়িয়ে ছিটিয়ে যায়।
ঘোষপাড়ায়, আতপুর সেনপাড়া জগদ্দল কাঁকিনাড়ায় অনেকের সঙ্গেই দেখা হয়েছিল। তারা মোহ মধুকে একসঙ্গেই দেখেছে। বিমলি নারাণকেও দেখেছে। অনেকে জিজ্ঞেস করেছে, মধু কোথায় থাকে, কী করে। কেউ বলেছে, মধু এবার গ্রামে ফিরে গেলেই তো পারে। ঘরদোর রয়েছে, অল্পবিস্তর যাই হোক জমি চাষ-আবাদ রয়েছে, রুগ্ন বাপ ঘরে, মায়ের মনটা খালি, ছেলের পথ চেয়ে আছে। মোহকে নিয়ে কথা। তা না হয়, মোহকে নিয়েই যাবে। চিরদিন গাঁ ঘর ছেড়ে থাকা তো কোনও কাজের কথা নয়।
মধু সে সব কথার কোনও স্পষ্ট জবাব দেয়নি। সে যেন অনেকটা দৈব নির্দেশের নিষ্ঠুর অন্ধ বেগে চলেছে। অথচ তার ভিতরটা একেবারেই নির্বাক ও নির্বিকার থেকেছে, তা নয়। বাবা মা হীরা লখাই খুড়া, সকলের কথাই তার মনে পড়ে। কিন্তু সেই মনে পড়া কখনও স্থায়ী হয় না, নিতান্ত ক্ষণিকের। আগে, হীরার জন্যে মনটা খুবই ব্যস্ত হত। এখন আর তেমন হয় না। জন্মের পর থেকেই হীরা কোলে কোলে ঘুরেছে, পিছনে পিছনে ছুটেছে, যাকে বলে, ন্যাওটা, তাই হয়ে পড়েছিল। হীরার সান্নিধ্য একটা অভ্যাস হয়ে উঠেছিল। সে অভ্যাস এখন আর তেমন মনকে চকিত করে না। এ সব কোনও কিছুরই কার্যকারণ হেতু মধু জানে না। বাড়ির কথা মনে হলে, তার ভিতরটা কেবল বলে ওঠে, না ভাল নাগে না। এই বিমুখতার কারণ হিসাবে, এইটুকু মাত্র মনে হয়, জীবনকে সেখানে বড় স্তিমিত, বেগহীন মনে হয়। কিছুতেই যেন বাড়ির মতো করে, বাড়ির সঙ্গে বাঁচা যায় না। যদি বলো, সকলেই তো করে, তুমি কেন পার না। মধু তখন নিজেকে জবাব দেয়, সত্যিই তো, আমি কেন পারি না, তা বুঝি না। এমনকী গোলামও পারে। বিষ্টুদের কথা না হয় বাদই রইল। সে কেন পারে না।
মানুষ নিজের কাছে সবথেকে বেশি অপরিচিত। মধু নিজেকে এত বেশি চেনে না যে, নিজের জীবনের গতি প্রকৃতির বিষয় সে বুঝতে পারে। সে যে ভাবে চলেছে, আপাতত তা বাঁচারই অঙ্গ। স্পষ্ট জবাব দেওয়া তার পক্ষে সম্ভব ছিল না।
ঘোষপাড়ার আর একজন পুরনো মানুষের সঙ্গে দেখা হয়েছিল। মধুর সঙ্গে নয়, নারাণখুড়োর সঙ্গে। শ্রীনাথ কাঠুরের জোড়া বউয়ের, এক বউয়ের সঙ্গে, যাকে মধু ঠিক চিনত না। জঙ্গলপীরের শ্রীনাথ কাঠুরে, যার ছিল একজোড়া নিঃসন্তান বউ। ছেলেপিলে না হবার জন্যে, শ্রীনাথ যাদের মনে করত, মাগিরা পেটে কোনও তুক পুষে রেখেছে আর খুঁটির সঙ্গে বেঁধে যাদের বেদম পিটত, যে বউয়েরা পালিয়ে গিয়েছিল চাপদানির নয়া চটকলে। সেখানে গিয়ে, দুটি বউয়েরই পেটে বাচ্চা এসেছিল। শ্রীনাথ কাঠুরের কাছে যখন সংবাদ গিয়েছিল, সে বলত, যন্তরের এমনি গুণ, বাঁজা মেয়েমানষের ছেলে হয়? সে পুরোপুরি বিশ্বাস করেনি। চাপদানিতে সে নিজের চোখে দেখতে গিয়েছিল। মায়ের সঙ্গে ঝগড়া করে, সেনপাড়া ছাড়বার আগেও মধু শ্রীনাথকে দেখেছে। ছেলেবেলায় দেখেছে, সবসময়েই কুড়োল আর দড়ি কাঁধে নিয়ে ঘোরে। মুখে সাদা কালো দাড়ি, মাথায় বড় বড় চুল, পেটা শক্ত শরীর, সারা গায়ে বড় বড় পাকাটে লোম। বড় বড় গাছ কাটবার দরকার হলে, যখন লোকের কাঠের দরকার হয়, দরজা জানালা সিন্দুক ঘর গৃহস্থালির জিনিসপত্র বা কেউ মরলে চিতা জ্বালাবার প্রয়োজনে, তখন শ্রীনাথকেই সবাই স্মরণ করে।
কাঠুরের বউদের কখনও দেখেছে বলে, মধু পুরোপুরি মনে করতে পারত না। শুনেছিল, বউয়েরা পালিয়ে গিয়েছে। শ্রীনাথকে বরাবর মধুর পাগল বলে মনে হত। বনে জঙ্গলে, বা জঙ্গলপীরের দলে, যেখানে কাঠুরের বাড়ি, শ্রীনাথকে দেখলে মধুর ভয় করত। সে বলত, কীরে ছোঁড়ারা জঙ্গলে কী করছিস? ভূতে ধরবে, পালা। সে খুব হাসত, শব্দ করে নয়, ফুলে ফুলে হাসত, যেন নিশ্বাস বন্ধ হয়ে আসছে, তাতে তার দাড়ি ভরতি মুখটা ফুলে উঠত, চোখ দুটি লাল দেখাত। অনেকটা যেন মনে মনে হাসার মতো। হাসত আর ঘাড় নাড়ত। লোকের কাছে শ্রীনাথকে সে বলতে শুনেছে, খোঁজাখুজি চলছে, পেলেই বউ আনব ঘরে। আরও বিয়ে করার শখ ছিল তার। কিন্তু আর কখনও তার বউ জোটেনি। আঁটকুড়ো নাম সে ঘোচাতে পারেনি। মূলাজোড়, আতপুর, সেনপাড়া, জগদ্দলের অধিবাসীদের ধারণা, শ্রীনাথ অনেকবার ব্রহ্মহত্যার পাপ করেছে, সে নারকেল গাছ কেটেছে, তাই তার বংশরক্ষা হয়নি। নারকেল গাছ ব্রাহ্মণ, তার গায়ে কুড়োল বসাতে নেই। বয়স হলে, নারকেল গাছ আপনি মরে যায়, বা বজ্রপাতে মরে, কিংবা ঝড়ে ভেঙে যায়। মানুষ নিজের হাতে তাকে কখনও কাটে না। কিন্তু লোকেরা সাক্ষী আছে, পয়সার লোভে, নারকেল গাছ কেটেছে শ্রীনাথ। প্রথম যখন শুনেছিল মধু, তখন সে নারকেল গাছকে সত্যি বামুন ভাবত। বিশ্বাস করত, সত্যি, ছিনাথ বেহ্মহত্যা করেছে। এখন আর সে সব বিশ্বাস করে না। বামুন না হাতি। তেসুতিকলের পাগলা সাহেবের হুকুমে, মুসলমানেরা কবার নারকেল গাছ কেটেছে। মুসলমান পাড়ার গাছ ঝাড়ানো বস্ত্রা (বসীর) কত নারকেল গাছ কুড়োল দিয়ে নামিয়ে দিয়েছে। চক্রবর্তীদের বাগানেই কতবার নারকেল গাছ কাটানো হয়েছে, বস্তা কেটে দিয়েছে। না কেটে উপায় ছিল না। বংশ বাড়লে ঘর বাড়াতে হয়, উপায় কী। বস্ত্রা না হয় মুসলমান, ব্রহ্মহত্যাতে ওর পাপ নেই। যারা হুকুম দেয়, তাদের পাপ নেই? কোর্ট কাছারির আইন নাকি যে, কে খুন করতে বলেছে, তা যখন সাবুদ করা গেল না, যে হাতে মেরেছে, তাকেই ফাঁসিতে লটকাও। আর বরা তো মোচলমান, বামুন মারলে ওর নরকবাস হবে না।
হাসি পায় মধুর। আসলে, ব্যাটাছেলেও বাঁজা হয়। শ্রীনাথ কাঠুরেকে দিয়ে, এই সত্যটা জেনেছে সে। ঘোষপাড়ায় যে বউটির সঙ্গে দেখা হয়েছিল, তার দুই মেয়ে নিয়ে সে এসেছিল। একটা কাঁখে, আর একটা, বছর পাঁচেকের, শাড়ির ভোট জড়িয়ে হাঁটত। সব থেকে বড়টা নাকি, কোম্পানির কোনও সাহেবের ঔরসজাত। তার এখন বছর দশ বারো বয়স। সাত-আট বছর বয়সে, ফরাসডাঙায় কোন যাত্রার দলের লোকেরা নাকি তাকে নিয়ে গিয়েছে। যাত্রা পালাতে সে মেয়েমানুষ সাজে। যেমন তার রূপ, তেমনি নাকি তার গলার স্বর। আসরে উঠে নাচলে, সকলের প্রাণ তুরীয় হয়ে ওঠে।
কাঠুরে বউ এখন যার ঘর করে, তার নাম তেলোচন। ত্রিলোচন যার নাম। দুজনেই কাজ করে চাপদানির কলে। তারা দুজনেই শুধু ঘোষপাড়ায় আসেনি, বড় খুটনি নৌকায়, চাপদানি কারখানার বেশ বড় দলই এসেছিল। নারাণখুড়ো সকলের সঙ্গেই দেখা করেছিল, তারাও এসে সবাই দেখা করেছিল। পুরনো দিনের কথা তারা বলাবলি করেছিল। সবই চটকলের গল্প।
সেই সব গল্পের মধ্যে, পবনের কথা উঠেছিল। ঘোষপাড়ায় লিচুবাগানে, জ্যোৎস্নার আলো অন্ধকারে, বাতাসের সাঁইসাঁই শব্দে, কোকিলের ডাকে, মধু আর মোহ তাদের কথা গল্প শুনেছিল। তেলিনিপাড়ায় কুরুসেন, (আসলে চাপদানি কোম্পানির ক্রুকশন সাহেব। তখন চাপদানির মিলকে, সেনপাড়ার লোকেরা তেলিনিপাড়ার কল বলত। বোধহয়, তেলিনিপাড়ার কাছে চাপদানি, কিন্তু নামডাক তেলিনিপাড়ার বেশি।) জোয়ান ডাগরি মেয়েমানুষ দেখলেই কেমন, শ্মশানের মড়াখেকো কুকুরের মতো হন্যে হয়ে উঠত। দিনক্ষণ সময় অসময় লোজন বোধাবোধ ছিল না, ঝাঁপিয়ে পড়ত। মিলের কাছে কোম্পানির পাড়ার দিনের বেলাও দরজা খোলা শোবার উপায় ছিল না। কিছু না হোক, ক্রুকশনের হাতের ছড়ি, তোমাকে বেআবরু করে দিয়ে, হেসে হেসে মজা দেখত।
সেই ক্রুকশনের জন্যেই তো, পবনের বউ তারা জলে ডুবেছিল। অনেকবার শোনা কাহিনী, আবার একবার। ঘোষপাড়ায় লিচুবাগানে, পুরনো মানুষদের মুখে শুনেছিল মধু। ডাকাত পবন, যে আইন মানত না, সমাজ লোকভয় ছিল না, সেনপাড়ার দেওয়ানদের ভয় না করে, ছাঁদনাতলা থেকে তুলে নিয়ে গিয়েছিল তারাকে। তারা তো তখনই দামড়া মাগি, চাঁড়ালের ঘরে, আইবুড়ো মেয়ে প্রায় চৌদ্দয় পড়েছিল। পবন নাকি বলত, আমার দশ বছর বয়সে তারা হয়েছিল, তখন ওকে কোলে করে বেড়াতাম। ওর মা ঘাটে যেত কাঁথাকাপড় বাসন ধুতে, রান্না করতে, বাবা করত ঘরামির কাজ, মেয়েটা কেঁদে মরত। আমি কোলে করতাম বলে, ওর মা আমার হাত ভরে গুড় দিত, কোঁচড় ভরে মুড়ি। আর সেই ছুঁড়ি কিনা, আটে পা না দিতে দিতে, নোক দুলিয়ে আমাকে জিভ ভ্যাংচায়!..তবেই বোঝা যায়, ওদের পিরিত কতদিনের। কিন্তু তারার সঙ্গে পবনের বিয়ে দিতে চায়নি তার বাবা মা। বিয়ে ঠিক করেছিল অন্য জায়গায়। পবন ছাঁদনাতলা থেকে, তুলে নিয়ে চলে গিয়েছিল। কেউ তাকে রুখতে পারেনি। তারাকে নিয়ে সে চলে গিয়েছিল চাপদানির কলে। কারণ জানত, মিল কলে না গেলে, কোনও গ্রামে গিয়ে উঠলে, কেউ তাকে ক্ষমা করত না। চাষবাস ঘরামির কাজ দিত না, গাঁয়ে ঠাঁই দিত না। কিন্তু মিলে গিয়েও রেহাই পায়নি, কুকশনের নজর পড়েছিল তারার ওপর। পবনকে একটু ভয় পেত ত্রুকশন, তাই তক্কে তক্কে থেকে, একদিন সে ভর দুপুরে, পবন যখন কারখানায়, তখন ঘরে গিয়ে উঠেছিল। তারাও একটু ডাকাবুকো ছিল, সাহেব-সুবো মানত না। সবার সামনেই হেসে কথা বলত। পবন বারণ করত, শুনত না। সেইদিন দুপুরে, ক্রুকশন গিয়ে যেমনি তারার ঘুম ভাঙিয়েছে, পবনও গিয়ে তখন উপস্থিত। তাকে দেখেই সাহেব ছুট, কিন্তু তারার কী হল, পবনের রক্তবর্ণ চোখ দেখে, সে ভাবল, পবন বুঝি তাকে অবিশ্বাস করেছে, তাকে বুঝি খুন করবে। সে ভয় পেয়ে ঘর থেকে দৌড় দিল। দৌড় দিয়ে একেবারে, জোয়ারের ভরা গঙ্গায়। পবনের কত ডাক, তারা, ও তারি শোন। কে শোনে। পড়েছিল গিয়ে আওড়ে, ঘূর্ণি যাকে বলে। পবনও জলে ঝাঁপ দিয়ে পড়েছিল। কিন্তু আর খুঁজে পায়নি।…
সবাই প্রত্যক্ষ দেখেছিল, নারাণ খুড়ো, কাঠুরে বউ, ত্রিলোচন। তবে পবনও সেই যে জলে ভেসেছিল, সেও আর ফেরেনি। অন্ধকার হওয়া ইস্তক, গঙ্গার জোয়ারে রাত্রি অবধি ভাসতে দেখেনি বটে, পরের দিন কাঁকিনাড়ায় তেঁতুল গাছের ডালে, গলায় দড়ি দিয়ে ঝুলতে দেখেছিল। এখন যেখানে জার্ডিন-স্কিনারদের কারখানা উঠছে, লোকে যাকে গলায় দড়ের কল বলে। সবাই ভেবে নিয়েছিল, চাপদানি থেকে ভাসতে ভাসতে, তারার খোঁজে সে কাঁকিনাড়ায় গিয়ে ঠেকেছিল। কে জানে, মৃত তারাকে সে আর ভাটার টানে খুঁজে পেয়েছিল কি না। কিন্তু সে আর ফেরেনি।
নারাণ খুড়োরা নিজেদের মধ্যে এই সব বলাবলি করেছিল। কাঠুরে বউ বলেছিল, পবন বলত, তারা আমার জমমো পিরিতের বউ।
বিমলি বলেছিল, তা বটে কথা বইকী। যাকে কোলে করে মানুষ করেছে, তাকে বুকে নিয়ে বউ করেছে, একে জমো পিরিতের বউ-ই বলে। আহা, অমন সুখের বরাত সইল না। তা সে মুখপোড়া কুরুসেনটাকে পবন ঘাড় ভেঙে দিয়ে গেল না কেন?
কাঠুরে বউ বলেছিল, ঘাড় ভাঙেনি, তবে সে যমের আধিব্যাধির অন্ত ছিল না। তাকে জাহাজে তুলে, সায়েবদের দেশে পাটুটে দিয়েছে অনেককাল।
কাঠুরে বউয়ের পতি বলো, উপপতি বলো, এখন সবই ত্রিলোচন। লোকটি ভাল মিস্তিরি, মনে মনে একটু ধর্মের টান আছে। সে বলেছিল, অধর ধরার ফাঁদ পেতেছে চিন্তামণি, বিল্বমঙ্গল না ভেসে করে কী। পবন-তারার কথা আমি, বুঝলে নারাণদা, কখনও ভুলতে পারি না।
সকলের নিশ্বাস পড়েছিল। মধু দেখেছিল, বিমলি খুড়ির পাশে বসে, মোহ তার দিকে তাকিয়ে রয়েছে।

৪৮.
ত্রিলোচনের সঙ্গে মধুর বেশ ভাব জমেছিল। মধু কারখানার কাজকর্ম জানে। জগদ্দলের পাগলা সাহেব নিজের হাতে কাজ শিখিয়েছে অকে, গারুলিয়ার অলিক তাকে চায়, এ সব শুনে ত্রিলোচন খুব উৎসাহী। ত্রিলোচন তাকে চাপদানিতে যেতে বলেছিল। বলেছিল, বাড়িতে যদি না-ই ফিরবে, আমার সঙ্গে চাপদানিতে চলো, আমার সায়েব তোমাকে লুফে নেবে। মাথা গোঁজবার ভাবনা নেই, আমাদের কাছেই থাকবে।
কাঠুরে বউ খুশি হয়ে বলেছিল, সেই ভাল। তবু গঙ্গার এপারের একটা লোক কাছে থাকবে। আজকাল তো আর এপারের মানুষের মুখ দেখতে পাই না।
ত্রিলোচন ঠাট্টা করে বলেছিল, এপারের ওপর যে এত টান, তা জানতাম না তো। যখন পালিয়েছিলে, তখন তো প্রাণের দায়ে দৌড় দিয়েছিলে।
কাঠুরে বউ আর সে কাঠুরে বউ ছিল না, শ্রীনাথের মার খেয়ে যে সবসময়েই ভয়ে জবুথুবু হয়ে থাকত। বলেছিল, তা যখন পালিয়েছিলাম, তখনকার কথা আলাদা। সেই কোন ছোটটি থাকতে মূলাজোড়ের জঙ্গলপীরের জঙ্গলে গিয়ে উঠেছিলাম। সাত-আটবছর বয়স হবে তখন। সেই থেকে বয়সকালটা তো পেরায় ওখেনেই কেটেছে, শ্যামনগর আতপুর সেনপাড়া, ভোলা কি যায়?
প্রৌঢ় ত্রিলোচন চোখ ঘুরিয়ে বলেছিল, আমাকে যে দয়ে ডোবালে গো। বয়সকাল কি আর তোমার নেই?
সকলের সামনেই কথা হয়েছিল, সবাই হেসেছিল। বয়সকাল বলতে কাঠুরে বউ যৌবনকালের কথাই বলেছিল। মাস চারেক আগে, ঘোষপাড়ার যখন কাঠুরে বউকে দেখেছিল মধু, তখন তার সেই বয়সকাল আর ছিল না সত্যি, তবে চুলে পাক ধরেনি, দাঁত পড়েনি, শরীরটিও মোটামুটি শক্ত ছিল, একেবারে কচি কাঁচা না হলেও, ঢলঢল ভাবটুকু ছিল। সেটা হয়তো ত্রিলোচনের ঘরে, ভাত কাপড় আশ্রয়ের নিশ্চিন্ত জীবনের ছাপ, ত্রিলোচনের সোহাগের দাগও হতে পারে। জঙ্গলপীর থেকে যখন পালিয়েছিল, তখন হয়তো চব্বিশ-ছাব্বিশ বছর বয়স ছিল। সাত-আট বছর থেকে, চব্বিশ-ছাব্বিশ তাই কি কম? জীবনের বেশির ভাগটা সেখানেই কেটে গিয়েছে। সেখানকার কথা কি সহজে ভোলা যায়, না কি সে কথা মন খুলে না বলাতে কিছু সুখ আছে।
যাই হোক, ত্রিলোচন আর কাঠুরে বউ, মধুকে দুজনেই পীড়াপীড়ি করেছিল। চাপদানির দলের যারা ছিল, তারাও বলেছিল। বিমলা আপত্তি করেছিল, না, ছেলে বউ সে ছাড়তে চায় না, তারা গারুলিয়াতেই খুড়াখুড়ির কাছে থাকবে।
কথা ছিল, ঘোষপাড়া থেকে বুনবুন কাটাগঞ্জ দিয়ে, বাগের খালে পেরিয়ে, হালিশহর গরিফা নৈহাটির উপর দিয়ে হেঁটে ফিরবে সবাই। মধুর মন তাতে নারাজ ছিল। জগদ্দলের উপর দিয়ে, হেঁটে গারুলিয়ায় চলে যাওয়া, তার ইচ্ছে ছিল না। শেষ পর্যন্ত স্থির হয়েছিল, ত্রিলোচনের খুটনি নৌকোয় করে সবাই যাবে। চাপদানির পথে গারুলিয়ার ঘাটে তাদের নামিয়ে দিয়ে যাবে।
ঘোষপাড়া ছেড়ে আসবার আগের দিন, ত্রিলোচনের সঙ্গে মধু সাহেব বাগানে গিয়েছিল। ঘোষপাড়া থেকে আরও উত্তরে, কবিয়াল অ্যান্টনি ফিরিঙ্গির বাগান বাড়ি। ত্রিলোচনের কাছে সে বাগানও প্রায় তীর্থ, ফিরিঙ্গি কবিয়ালের সে ভারী ভক্ত। অনেকবার তার গান শুনেছে, গান তার মুখস্থ ছিল, মধুকে অনেক শুনিয়েছিল। কবিয়াল ছিল না বাগানে, শুধু বাগান দেখেই ফিরতে হয়েছিল। একবারটি কুলিয়া ঘুরে আসবার ইচ্ছে ছিল ত্রিলোচনের, কুলের পাট যাকে বলে, অপরাধ ভঞ্জনের পাট। ত্রিলোচন গল্প শুনিয়েছিল, কাচড়াপাড়ার কাছে থাকত এক ব্রাহ্মণ, নাম দেবানন্দ। তিনি ভক্তিতত্ত্ব মানতেন না। কুলিয়ায় চৈতন্য এসেছেন শুনে, তিনি ঠোঁট উলটে রইলেন। চৈতন্য এসেছেন তো এসেছেন, তাঁর কাছে ভক্তি শিখতে যাব না। যাবেন না তো, যাবেন না…কিন্তু নাম গানের ধ্বনি গিয়ে কানে যখন পৌঁছুল, তখন দেবানন্দর প্রাণ যেন চমকে উঠল। নিজের অচেনা প্রাণের ভিতর থেকে কী এক প্রস্রবণের ধারা যেন বয়ে এল। সে ধারা চোখের কোলে প্লাবিত হল। চোখের সামনে ভেসে উঠল নিমাইয়ের মূর্তি। থাকতে পারলেন না, ছুটলেন, কোথায় নিমাই, চরণ দাও, অপরাধ ক্ষমা কর। তখন দুহঁ দোহা জড়াজড়ি, কোলাকুলি। সেই থেকে কুলিয়ায় হল অপরাধ ভঞ্জনের পাট। শুনে, মধুর প্রাণে যে কোনওরকম ভক্তি এসেছিল, তা নয়। বরং সে অবাক হয়েছিল ত্রিলোচনের ছলছল চোখ দেখে। কী জানি, এদের প্রাণে কী হয় সে জানে না। নাম গান শুনে তার কখনও চোখে জল আসেনি, ও সব ভক্তিতত্ত্ব সে জানে না।
এই উপলক্ষে প্রতি বছর অগ্রহায়ণ মাসের একাদশী তিথিতে সবাই যায় সেখানে। তীর্থক্ষেত্রের আবার সময় অসময় কী। যখন খুশি গেলেই হল। ফাল্গুন মাস বলে কি যেতে নেই? তবে, মধুর অনিচ্ছা, তাই ত্রিলোচনের আর একলা যাওয়া হয়ে ওঠেনি।
ঘোষপাড়ার পলিমাটির চড়া পেরিয়ে সবাই নৌকায় উঠেছিল। ভোর রাত্রে ভাটা পড়েছিল, তাই ভোররাত্রেই নৌকা ছাড়তে হয়েছিল, ভাটার টানে টানে যাতে চলে যাওয়া যায়। ভোরের আলো দেখা দিতে না দিতে, নৌকা তরতরিয়ে হুগলিঘাটের রেলপুলের তলায় এসে পড়েছিল। গরিফার চটকল তখন চলতে শুরু করেছিল। তার বয়লারের শব্দ হচ্ছিল ঘস-ঘস। তখন, গোলামের কথা মনে পড়েছিল মধুর। আর সেই মুহূর্তেই, নিতান্ত কাজকর্মহীন ঘুরে বেড়ানো জীবনটাকে বড় নিথর মন্থর মনে হয়েছিল তার। মনটা অস্থির হয়ে উঠেছিল। সহসা, গত কিছুকালের জীবন যেন তার কাছে বড় নিস্তরঙ্গ বিস্বাদ বোধ হয়েছিল, একমাত্র মোহ ছাড়া। মনে মনে বলেছিল, না, এভাবে আর চলে না।
একটু বেলা হতে না হতেই, জার্ডিনদের গলায় দড়ের মিল দেখা গিয়েছিল। তখনও কারখানার চারদিকে বাঁশের ভারা, মই, বাঁশের ডগায় অশুভ দৃষ্টি নিবারক জুতো ঝাঁটা ভাঙা চুপড়ি। নৌকার সবাই বলাবলি করেছিল, বেশ বড় কল তৈরি হচ্ছে।
তারপরেই দেখা গিয়েছিল তেসুতিকলের চিমনি। পাগলা সাহেবের কুঠি। জগদ্দলের ঘাটে অনেকে স্নান করছিল। মধুর মাকে মনে পড়েছিল, ক্রুদ্ধ ক্ষিপ্ত মুখ। বাবার ভাবলেশহীন অসুস্থ মুখ। হীরাটা হয়তো এখন তেসুতিকলে ঘুরছে। মনে পড়েছিল, মনের কোথাও টান লাগেনি। স্রোতে ভেসে যাওয়া পানার মতো। যতক্ষণ সে চোখের উপর থাকে, ততক্ষণ মাত্র মনের কোথাও সে প্রবেশ করে না। আবার অন্য চিন্তায় চলে গিয়েছিল।
ওঠার থেকে, নামার টানই বেশি, ভাটার তীব্র টানে, নৌকো দেখতে দেখতে চলে গিয়েছিল আতপুরে। রাজবাড়ি আর শিবমন্দির দেখা গিয়েছিল গাছের ফাঁকে ফাঁকে। চিটেরাও মহাজনি করতে করতে ইতিমধ্যে কাছারিবাড়ি করেছিল গঙ্গার ধার ঘেঁষেই। বহু লোকজন আসে, খাতাপত্র বেড়েছে, হিসাবরক্ষক ও গোমস্তা রাখতে হয়েছে। কারণ, কেবল তো মহাজনি নয়। মহাজনি করতে করতেই, খরিদ করা জমিও বাড়ছিল, অতএব প্রজার সংখ্যা বাড়ছিল। যদিও রাজবাড়ি ও মন্দিরের তুলনায় চিটেদের ঘর কিছুই নয়, তবু পাকা ঘর তো।
আতপুর পেরিয়ে যেতে না যেতেই জঙ্গলপীরের দহ, সংস্কৃত টোল, বাগান, ব্ৰহ্মময়ীর মন্দির, সংলগ্ন শিবমন্দিরের সারি, নাটমন্দির, নহবতখানা, ঠাকুরদের বাড়ি, সব এগিয়ে এসেছিল। তারপরেই গঙ্গা পুব দিকে বাঁক নিয়ে, হঠাৎ যেখানে তটভূমি হুমড়ি খেয়ে পড়েছে, সেই গারুলিয়া দেখা দিয়েছিল।
মধু শুনতে পাচ্ছিল, বিমলা নারাণ খুড়োকে তাড়া দিচ্ছে সব বাঁধা ছাঁদা করবার জন্যে।
মোহকে তৈরি হতে বলছিল। ত্রিলোচনকে হাঁক দিয়েছিল, গারুলের ঘাটে একবারটি বাঁধতে বলল গো তেলোচন, আমরা নেমে যাই।
তারপরেই ডাক দিয়েছিল, কই গ ভাশুরপো, গা তোলো।
মধু বলে উঠেছিল, থাক খুড়ি, এখেনে আর নামব না।
কথাটা মধু যত সহজে বলেছিল, তত বেশি অবাক হয়েছিল নারাণ, বিমলা, ইস্তক মোহ। মোহ ভুরু কুঁচকে তাকিয়েছিল, সন্দেহ ও সংশয়ে। মশকরা নাকি, ভাবছিল সে।
বিমলা বলেছিল, সে কী গ ঘাটে এসে তরী ডোবাচ্চ বাবা।
মধু হেসে বলেছিল, না খুড়ি, তরী ডোবাব না। তবে কিনা, ভাবলুম কী যে, গঙ্গার এপারে থাকব না। তার চেয়ে, তেলোচন খুড়োর সঙ্গে চাপদানিতেই চলে যাই।
বিমলা আর নারাণ, অবাক হয়ে চোখাচোখি করেছিল। মধুর মনোগত উদ্দেশ্যটা বুঝতে চাইছিল তারা। যে কারণে মোহর দিকেও তারা ঘন ঘন দৃষ্টিপাত করছিল।
ত্রিলোচন হাঁক দিয়ে উঠেছিল, সাধু সাধু, সাধু সাধু!
নারাণ বলেছিল, সত্যি নাকি?
মধু বলেছিল, হ্যাঁ খুড়ো, কাছেপিঠে আর থাকব না, এবার একটু দূরে গিয়ে থাকব। তেলোচন খুড়োকে যখন পাওয়াই গেল, কাঠুরে খুড়িও আছে।
বলে সে মোহর দিকে তাকিয়েছিল। বিমলা বলেছিল, তেলোচন খুড়ো আর কাঠুরে খুড়িকে পেয়ে, এ খুড়ো খুড়িকে ভুলে গেলে বাবা? নয়া বলে?
ব্রিলোচন বলেছিল, তা নয়ার টান তো থাকেই। আমরা পুরনো হয়ে গেলে আবার তোমাদের কাছে ফিরে আসবে।
মধু বলেছিল, তা নয়, অই যে বললুম, কাছেপিঠে আর থাকব না।
ইতিমধ্যে মাঝি হাঁক দিয়ে উঠেছিল, আর নোঙর করব না গো, নৌকো লগি দিয়ে ঠেলে রেখে দিয়েছি।
নামবার তাড়া দিয়েছিল মাঝি। নারাণ বিমলকে বলে উঠেছিল, ওকে যেতে দাও, মন যখন করছে, কাছেপিঠে থাকবে না, তখন যাক। এসো, তাড়াতাড়ি নামি।
বিমলা মোহর গাল দুটি টিপে দিয়ে বলেছিল, চলি বউ, মন করলে, ভাশুরলোকে নিয়ে খুড়িকে দেখতে এসো।
তারা নেমে গিয়েছিল। নৌকো আবার এগিয়ে চলেছিল। সেই থেকে, মোহকে নিয়ে মধু চাঁপদানিতেই আছে। আজ ফরাসডাঙায় ফ্যাস্তায়, সেখান থেকেই তারা এসেছে।
.
নতুন জায়গায় নতুন মানুষ গেলেই যে তার কদর হয়, তা নয়। বিশেষ কলকারখানার জায়গায় যেখানে মেলাই লোকজন, নিত্য নতুন মানুষের আনাগোনা, সেখানে কেউ কারু দিকে ফিরে তাকাতে চায় না। তবে মধুর সৌভাগ্য, সে ত্রিলোচনের অতিথি হিসেবে গিয়েছিল চাঁপদানি, অনেকেই তাকে ভাই বেরাদারের মতো খাতির করেছিল। শুধু ত্রিলোচনের লোক বলে নয়, তার মধ্যে একটা বৈশিষ্ট্য হল, মধুকে কেউ নেহাত একজন উটকো মানুষ ভাবেনি। সঙ্গে একটি ডাগর বউ ছিল। তুমি ভিন গাঁয়ে একলা মানুষ যাও, তোমাকে কেউ তেমন আমল দিতে চাইবে না। কে না কে এসেছে, চিনি না জানি, সন্দেহের চোখে দেখবে সবাই। সঙ্গে মেয়েমানুষ থাকলে একটু প্রত্যয় হয়। তোমাকে দেখলে যতটা চেনা যায়, তোমার সঙ্গে মেয়েমানুষ থাকলে, তার চালচলন কথাবার্তায়, তোমাকে আরও বেশি করে চেনা যায়। তা সে তোমার ঘরের বউ হোক আর বাইরের বউ হোক। দেবী দেখলে দেব চেনা যায় না? তা ছাড়া মেয়েমানুষ থাকলে, লোকে ভাবে, নেহাত চুরি ডাকাতি করতে আসেনি। হঠাৎ পালিয়ে যাবার মতলব নেই। তার মধ্যে কথা আছে। মেয়েছেলেটি ডাগর হলে মানুষের মন একটু বেশি নরম হয়। উপরি, যদি মোহর মতো একটু চোখ নাক ঘোরানো মেয়ে হয়, অর্থাৎ কেউ একটা কথা বললে, অনেকে যেমন সাত হাত ঘোমটা টেনে জবুথবু হয়ে থাকে, মুখ দেখায় না, রা কাড়ে না, সেরকম যদি না হয়, তা হলে, নিন্দে যত করুক, তার ঘরের পৈঠায় ভিড় বেশি। তা বলে কি আর বেলেল্লা করবে।
তবে সেটা কোনও কথা নয়, মধুর খাতির হয়েছিল ত্রিলোচনের জন্যেই। ত্রিলোচনের বেশ প্রতিপত্তি আছে। সতেরো-আঠারো বছর বয়সের সময়, ত্রিলোচন নাকি খুনে ডাকাত ছিল। লোকের কথা নয়, ত্রিলোচনের নিজের মুখেই শুনেছে মধু। ত্রিলোচন বলেছে, এমনি এমনি কি আর খুনে ডাকাত হয়েছিলুম? খুনে ডাকাতের রক্ত আছে যে আমার শরীরে। বাপ ঠাকুরদা, সবাই খুনে ছিল। জান তো, এককালে চাঁপদানির নামই ছিল ডাকাতদের গাঁ বলে।
কথাটা মিথ্যে বলেনি। এককালে চাঁপদানির খুনে ডাকাতদের কথা, কিংবদন্তি হয়ে দাঁড়িয়েছিল। কলকাতা হুগলি চব্বিশ পরগনার তাবৎ লোকেরা সে কথা জানে। যদিচ কোম্পানির আমল থেকে, খুনে ডাকাতদের দিনকাল খারাপ হয়ে গিয়েছে, তথাপি এখনও চাঁপদানির খুনেদের কথা শুনলে লোকে কেঁপে ওঠে। এখনও, সন্ধের পর চাঁপদানির জলে ডাঙায় লোকে চলাফেরা করতে ভয় পায়, দ্বিধা করে। কারখানা হওয়ার পরেও, ডাকাতি যে একেবারেই হয়নি, তা নয়। তবে, তেমন ভয়ংকর কিছু নয়। ছোটখাটো ছিঁচকে ডাকাতি বলে তাকে। একসময়ে যেমন চাঁপদানির ঠ্যাঙাড়েদের কথা মনে হলে হৃৎকম্প উপস্থিত হত, কারখানা হবার পর আর তেমন হয় না। এখন চাঁপদানি ছোটখাটো শহর। বাইরের থেকে মেলাই নোক এসে জড়ো হয়েছে, প্রতি মাসেই আসছে, বিশেষ করে বেহার দেশের লোকেরা। কারখানার সর্দাররা তাদের গ্রাম গ্রামান্তর থেকে ডেকে নিয়ে এসেছে, সর্দারদের যেমন কাজ। গারুলিয়ার যেমন সর্দার আছে, সবথেকে বড় সর্দার, যার কথায় বিদেশি কুলি মজুরেরা ওঠাবসা করে, চাঁপদানিতেও সেইরকম আছে। গারুলিয়ার সর্দার মুসলমান, এখানকার সর্দার হিন্দু। বিদেশি মজুরেরা সাহেব চেনে না, মিস্তিরি চেনে না, বাবু চেনে না, কেবল সর্দার। সর্দার তাদের বেহারের দুর দূরান্তরের জেলা থেকে শুধু নিয়ে আসেনি, সে তাদের বাসস্থান দিয়েছে, যতদিন রুজি-রোজগার শুরু হয়নি, ততদিন খেতে দিয়েছে, তার জন্যে অবিশ্যি টিপছাপ খত দিতে হয়েছে, এবং ঋণ চিরদিনই থেকে যাচ্ছে, যে কারণে সর্দার হপ্তার বেতন নেবার সময়, সামনেই দাঁড়িয়ে থাকে, আর বেতন হাতে নেওয়া মাত্রই সে তার পাওনা আগেই নিয়ে নেয়। তা তো নেবেই, সে-ই তো এই বিদেশ বিভূঁইয়ে এদের মা বাপ আশ্রয়দাতা, কর্মদাতা। তা ছাড়া হপ্তার বেতন নেবার সময় সর্দারকে কাছে দাঁড়াতেই হবে। তার লোকজনকে সে-ই চেনে, খাজাঞ্চিবাবু প্রত্যেককে বেতন দেবার সময় একবার সর্দারের দিকে না তাকিয়ে টাকা দেন না। স্বয়ং ম্যানেজার আর ওভারসিয়ার সাহেবও দাঁড়িয়ে থাকে বেতন দেবার সময়ে, এবং তারাও সর্দারের নির্দেশ কখনও অমান্য করে না। এমনকী, মজুরের পাওয়ানা টাকা দিতেও যদি সর্দার বারণ করে তবে টিপ ছাপ নিয়ে সে টাকা হাতে দেয় না। কারণ, হয়তো লোকটা বেয়াদপি করেছে, কিংবা পালাবার মতলব করেছে, নয় তো আর কারুর কাছে ঋণ করেছে, যা সে শোধ দিতে পারে না, অথবা সর্দারের নিজের পাওনা কেটে নেবার দরকারেই হপ্তা বন্ধ করে দিয়েছে। সাহেবরা জানে, সর্দার তার ন্যায্য পাওনা নিয়েছে। তার লোকদের কাকে কী করতে হবে, সেই সব থেকে ভাল জানে। অতএব তারা কখনও সর্দারের সর্দারির উপরে কথা বলে না। সাহেব মানে সর্দারকে, সর্দার মানে সাহেবকে।
মধুর মনে হয়, সর্দার নয়, জমিদার। জমিদারের কাছারি সেরেস্তা দলিল দস্তাবেজ থাকে। কেরানি গোমস্তা থাকে। সর্দারের সব মুখে মুখে। খাতাপত্র দেখতে চাও, দেখিয়ে দেবে, কিন্তু খাতাপত্র দেখতে কেউ জানে না। তা ছাড়া এত বড় বেয়াদপি, খাতাপত্র দেখতে চায়। কার ঘাড়ে কটা মাথা! সর্দার মুখিয়া না? সর্দার সবকিছুর মালিক। তোমার, তোমার বউ সন্তান, সমস্ত কিছুর মালিক সে। সর্দারের মালিক সাহেব। সে শুধু সাহেবকেই সেলাম ঠোকে। আর ঠোকে বাবুদের (কেরানি)। জমিদার যেমন সাহেব মানে আর ব্রাহ্মণ পুরোহিতদের মানে।
তবে হ্যাঁ, মধু গারুলিয়াতেও দেখেছে, চাঁপদানিতেও দেখেছে, বিদেশি মজুরেরা সর্দারকে কখনও অমান্য করে না। অমন বশংবদ সে আর দেখেনি। জমিদারের প্রজারাও জমিদারকে সেরকম মানে না। এত ভয় এবং ভক্তি, মানুষের মধ্যে কখনও চোখে পড়েনি। ভেড়ার পালের মধ্যেও কখনও কখনও অবাধ্যতা চোখে পড়ে, বিদেশি মজুরদের মধ্যে সেটুকুও নেই। সর্দার বলেছে তো, আর কথা নেই। সর্দার যা বলবে, যা চাইবে, যা করবে, সব ঠিক আছে। সর্দার বিচারক, সর্দার শাস্তিদাতা। সর্দার হল ঈশ্বর।
মধু ভাবে বেশ মজা। পরের ধনে পোদ্দারি। কোম্পানি খোলে কারখানা, সেখানে বিদেশ থেকে মজুর এনে কাজ করায় সর্দার, সে তাদের দণ্ডমুণ্ডের কর্তা। আগে থেকে সর্দার সাহেবের সঙ্গে কথা বলে। কারখানার কাছেপিঠে পোড়ো বা ধান জমি, যা হোক ঠিকে নেয় জমির মালিকের কাছ থেকে। তারপরে লোক এনে বসায় সেই জমিতে। সর্দার বাঁশ বেড়া দড়ি খোলা কিনে দেয়, মজুরেরা নিজেরাই ঘর তৈরি করে নেয়। ঘরের মালিক সর্দার, ভাড়া দেয় মজুরেরা। তবে বাঁশ বেড়া বাখারির ঘর পশ্চিমা বেহারিরা ভাল করতে পারে না, দেশি ঘরামির দরকার হয় তখন। পশ্চিমারা মাটির দেওয়ালের উপরে খোলা সাজানো ঘর মন্দ করে না। যদিচ, ওরা নিজেরাই বলে, ছাজা বাজা কেশ, তিনো মিলকে বাংলা দেশ। চিনি চুঁচি দহি, বাংলা মে নহি ॥ ঘর ছাওয়া, ঢাকের বাজনা, মেয়েদের চুল বাঁধা, বাংলা দেশের সেরা। কিন্তু চিনি তৈরি হয় না বাংলাদেশে, মেয়েদের স্তনের গঠন শিথিল, বাংলাদেশের মিষ্টি হড়হড়ে দই-এর কোনও কিম্মতই নেই। স্বাদু, কিন্তু উপকার দেয় না। বক্তব্যটা এই রকম। হয়তো কথাগুলি সত্যি, মধু যাচাই করতে পারেনি, পশ্চিমাদের দেশে যায়নি। তবে লোকে বলে, কাশীর চিনি। কাশী তো পশ্চিমেই। পশ্চিমা মেয়ে দেখেছে গারুলিয়ায়। তার স্তনের জ্ঞান, মা, এবং গঙ্গায় স্নানরত প্রতিবেশিনী স্ত্রীলোকদের আর মোহর। মা ও প্রতিবেশিনীদের কথাটা তেমন মনে আসে না। যুবক মধু স্তন বলতে, মোহর বুক বোঝে, এবং তেমন বুক শুধু পশ্চিমে কেন, জগৎ-সংসারে আর কোথাও আছে বলে সে জানে না। কোনও পশ্চিমা মেয়েকে দেখে, একবারও তেমন করে মন মাতাল হয়ে ওঠেনি। অতএব, ওরকম তুলনা সে প্রাণ থেকে মেনে নিতে পারে না। আর দই টক হলে, সবাই ঠাট্টা করে বলে, খোট্টাই দই, অর্থাৎ পশ্চিমা দই। মধু মনে মনে ওটাও নাকচ করে।
যাই হোক, চাঁপদানিতেই এখন, মিলের আশেপাশে, বিদেশি পশ্চিমাদের অনেক ঘর। যাদের ঘর প্রাণ সবকিছুর মালিক সর্দার। এরা আছে বলেই, চাঁপদানি যেন আরও সরগরম, ভিড় ভারাক্রান্ত। অতএব, খুনে ডাকাত ঠ্যাঙাড়েদের চাঁপদানি আর নেই। তবে চাঁপদানির সেই বংশধরেরা একেবারে নিশ্চিহ্ন হয়ে যায়নি। ত্রিলোচন নিজেই বলেছে, যেবারে কারখানা হল চাঁপদানিতে, তা ধরগে পেরায় আট-নবছর হয়ে গেল, সেই যে হে, যে বছরে তোমাদের শ্যামনগরের টমাসড়খের (গারুলিয়ার টমাস ডাফ) কল খুললে, চাঁপদানি আর শ্যামনগরের কল তো একসঙ্গেই খুলেছিল, তা অবিশ্যি, তুমি তখন আরও ছোট, তো জ্ঞানগম্যি নিচ্চয় হয়েছিল?
মধু বলেছে, হ্যাঁ আমরা দল করে সব কারখানা গড়া দেখতে যেতাম।
ত্রিলোচন বলেছে, অ! অই সেই বছরের গোড়াতেই, শেষ ডাকাতি করেছি, আর করিনি। তখন আমার বয়স দুকুড়ি পুরো হতে চলেছে। যেতাম না, আমার নিজের খুড়ো এসে বললে, একটা বড় দাঁও আছে। এক মস্ত বৈষ্ণব মহাজন এসেছিল বদ্যিবাটিতে, অই তোমার গে, নিমাই তীর্থের ঘাটে, যেখানে গৌরাঙ্গ এয়েছিলেন, পুরীতে জগন্নাথ দর্শনে যাবার পথে, ওই ঘাটে নেমে বিশ্রাম করেছিলেন, আর নিমগাছ পুতিয়েছিলেন, সেই থেকে নিমাই তীর্থের ঘাট, বোষ্টমদের তীর্থক্ষেত্তর, যে-ই হোক, বোষ্টম হলে, ও ঘাটের ধুলো একবারটি মাথায় নেবে। খুড়ো এসে বললে, মহাজন মস্ত বড়লোক, সঙ্গে মেলাই নগদ মোহর টাকা। রাত্রের গোণে লৌকো ভাসাবে, নবদ্বীপ যাবে। ব্যবসা বাণিজ্য করতে বেরোয়নি, লোকজন তেমন সঙ্গে নেই, ঘোট নৌকো, তিনজন মাঝি, একটা চাকরানি আর মহাজনের ডাগর পরিবার। তখন আমার মনে কেমন ভাটা পড়েছিল, ডাকাতি করা ছেড়ে দিয়েছিলাম। লাল মালার নাম শুনেছ কখনও?
ত্রিলোচনের কাহিনী শুরু হতেই, পৌষের সেই কুয়াশাঘন গঙ্গার বুকে, ভয়ংকর রাত্রি চোখের সামনে ভেসে উঠেছিল। ক মাস আগের কথা আর সে সব। তার উপরে লাল মালার নাম শুনে, অজস্র কথা তার ঠোঁটের ডগায় এসে থমকে ছিল। মনে করেছিল, ত্রিলোচনকে সব কথা বলবে। কিন্তু সাবধান করার কথা মনে পড়েছিল তার, খবরদার, কাকপক্ষীর কাছেও কোনওদিন এ রাত্রের কথা বোলো না। বলেনি মধু। ত্রিলোচনকে অবিশ্বাসের কিছু ছিল না, তবু সত্যরক্ষা বলে একটা কথা আছে। সে বলেছে, নাম শুনেছি, মস্ত বম্বেটে।
ত্রিলোচন চোখ বড় করে বলেছে, মস্ত বম্বেটে কী হে, জলের কুমির কামটের থেকেও ভয়ংকর। যে বছরে তোমার গে, কলকেতার ইস্টিমার উঠে গেল।
মধু বলে উঠেছিল, কলকেতার ইস্টিমার?
হ্যাঁ, কলকেতার ইস্টিমার ছিল না? চুঁচড়া থেকে, কলকেতা অবধি রোজ ইস্টিমার চলত যে আগে, জান না? তারপরে তো রেলগাড়ি হল, রোজের ইস্টিমার বন্ধ হয়ে গেল। বড়লোকেরা ইস্টিমার করে কলকেতায় যেত, আট টাকা করে ভাড়া ছিল। ছেলেবেলায় রোজ আমরা গঙ্গার ধারে গে দাঁড়াতাম, কখন ইস্টিমার যাবে। আর হাততালি দিয়ে সবাই ছড়া কাটতাম, ফারফেলাই, ফারফেলাই, চোঙায় ছাড়িস ধোঁয়া। কোমেটের তলায় বুড়বুড়ি কাটে, ভোলা আছে পোঙা ॥
তখন ওই দুটো ইস্টিমার চলত, ফারফেলাই আর কোমেট।
ছড়া শুনে মধু হেসে উঠেছিল। উপরে ধোঁয়া, তলায় বুড়বুড়ি, তাইতেই ছড়ার উৎপত্তি হয়েছিল। মধু বলেছিল, বাবার মুখে শুনেছি কি না মনে নেই, চোখে দেখিনি।
আমরা দেখেছি। পেথম পেথম, ইস্টিমার জলে থাকলে, জলে নামতাম না। সবাই বলত, মাঝ গঙ্গা দিয়ে ইস্টিমার চললেও, পাড়ের কাছে জলে নামলে, শোঁ করে টেনে নিয়ে যাবে। তা বললে কী,বরাবর মন মানে? এক পা দু পা করে জলে নেমে দেখতাম, টেনে নিয়ে যায় কিনা। তারপরে আস্তে আস্তে বুক জলে, ডুব জলে, এই করতে করতে সাহস বেড়ে গেছল, তখন সাঁতার কেটে ইস্টিমারের অনেকখানি কাছে চলে যেতাম। ঢেউ খেতে খুব মজা লাগত।…তা সে কথা যাকগে, ইস্টিমার হয়েছিল বলে, গোরাদের পাহারাও বেড়ে গেছল গঙ্গায়। যত বম্বেটে ছিল, সব ধরপাকড় শুরু হয়ে গেছল। কিন্তু হুগলি চব্বিশ পরগনার আসল বম্বেটে লাল মালাকে কোনওদিন ধরতে পারেনি। যে বছর রোজের ইস্টিমার উঠে গেল, সে বছর থেকে লাল মালার কেরামতি আবার শুরু হল। পল্টনের গোরা যে কত জাল ফেলেছে লাল মালাকে ধরবার জন্যে, কী যেন সেই সায়েটার নাম, চুঁচড়োর বড় সায়েব গ, (ম্যাজিস্ট্রেট) হন্যে হয়ে উঠেছিল তাকে ধরবার জন্যে, কিন্তু পারেনি। এখনও কম চেষ্টা হয় না, কিন্তু লাল মালার টিকিটিও দেখা যায় না।….তো, ওই লাল মালাই আমার জলে ডাকাতির গুরু। এই চাঁপদানিতে, আমাদের বাড়িতে অনেকবার তাকে দেখেছি ছেলেবেলায়, আমার বাপের দোসর ছিল যে! বাপের চেয়ে বয়সে ছোট বটে, কিন্তু মাল তুখোড়।..
শুনতে শুনতে মধুর চোখের সামনে লাল মালার মুখ ভেসে উঠেছিল। কুয়াশাঘন ভূতের রাত্রির জ্যোৎস্নায়, সেই ভয়ংকর নিষ্ঠুর মুখ, অথচ ভালবাসায় যেন একেবারে ভ্যাবানন্দ। ত্রিলোচন বলেই চলেছিল, তা খুড়ো এসে যখন বললে, তখন লাল মালার মুখখানি চোখের সামনে দেখতে পেলাম। রক্তের মধ্যে নেশা তো একটা ছিলই। তবে না, নেশা বলব না, ওটা কেটেই গেছল। আমার মা চাইত না যে ডাকাতি খুনোখুনি করি, তাই চাষ-আবাদ নিয়েই থাকতে চাইতাম। আমার, কী বলে গে, বউ-হ্যাঁ, বেতো কখনও করিনি, তখন একটি চোরাই বউ ছিল, লুটের মাল যাকে বলে, সেও তোমার ওই নিমাই তীখের ঘাটের বরাবর, এক লৌকো লুট করেছিলাম, আজ থেকে পেরায় বারো-তেরো বছর আগের কথা। লৌকো লুট করেই চলে আসতাম, কিন্তু দুটো মাঝি বড় গোলমাল শুরু করলে। সে দুটোকে খুন না করে উপায় ছিল না। আর রক্ত দেখলে, মন বদলে যায়, তখন অন্য ঝোঁক আসে। একটা বউকে ধরে নিয়ে চলে এসেছিলাম। ছেলেমানুষ নয়, ডাগর বউ, অনেক কেঁদেছিল, হাতে পায়ে ধরে কেঁদেছিল, বলেছিল, যাই কর, আমার সাত বছরের মেয়েটা লৌকোয় রয়েছে, ওকে নিয়ে আসতে দাও। ধুত্তোরি তোর মেয়ে, তখন কাঁচা খাবার ক্ষুধা। ওকে বলে ঝোঁক, নেশা করলে যেমন হয়, চোখ পড়েছে তো আর রেহাই নেই। ওই সময়টায় কেউ সামাল দেবার থাকে না, ভগমান এলেও না, খুন চেপে যাওয়া যাকে বলে। গায়ে আগুন, শেতল হবার তখন সেই ডাগর বউ, ছোঁ দিয়ে যখন নিয়েছি, তাকে চাই। কাঁদাকাটির মুখে, কাপড় বেঁধে ডাঙায় নিয়ে চলে এলাম…।
বলতে বলতে ঘেমে গিয়েছিল ত্রিলোচন। যেন কিছু ভাবছিল, জেগে স্বপ্ন দেখছিল। আর মধু দেখছিল, গলায় কষ্ঠি জোড়া জড়ানো ত্রিলোচনকে, চাঁপদানির কারখানার মিস্তিরি, অতি নিরীহ, ভক্তিমান এক পঞ্চাশ বছরের পুরুষকে। যার সঙ্গে চাঁপদানির নাম করা খুনে ডাকাতদের কোনও মিল খুঁজে পাওয়া যায় না।
ত্রিলোচন একটু থেমে, আচমকা একটা নিশ্বাস ফেলে, শেষ ডাকাতির প্রসঙ্গ তুলতে যাচ্ছিল। মধু বাধা দিয়েছিল, বলেছিল, ও কথা শুনব, তার আগে সেই লুঠ করা বউয়ের কথা বলল। তাকে তো দেখতে পাইনি এখেনে।
ত্রিলোচন বলেছিল, কথার পিঠে কথা আসে, বলতে ইচ্ছে করে না, না বলে পারিনি, মনের এক ধন্দ, বুঝলে মধু, সে বউয়ের কথা বলে কিছু বোঝাতে পারি না। সে কি পাপিষ্টি ছিল কি পুণ্যিমতী ছিল তা ঠাওর করতে পারিনি। অবিশ্যি, আমার ও সব ঠাওর পাবার কোনও জো ছিল না, কারণ আমি পেয়ে বত্তেছিলুম।
মধু বলেছিল, কেন, এ কথা বলছ কেন খুড়ো?
ত্রিলোচনের ভ্রূকুটি অনুসন্ধিৎসু দৃষ্টি ছিল দূরে, আসলে আপনার মধ্যে। বলেছিল, কেন, না এই জন্যে বলছি কী যে, সে আমার বড় ন্যাওটা হয়ে পড়েছিল, তাই। একটু থেমে, অনেকটা যেন নিজেকেই যুক্তি তর্ক দিয়ে বোঝাবার মতো করে সে বলেছিল, আহা, কথাটা হচ্ছে, সে তো আমি হাজারবার করে চেয়েছিলুম হে, তুমি ন্যাওটা হবে। আর তুমি যে আমার ন্যাংটা হয়েছিলে, তাতে মনে বড় সুখ পেয়েছিলাম। লুটের বউয়ের মন পাওয়া, সে তো চাট্টিখানি কথা নয়। কিন্তু মধু, মন এক বস্তু, লোকে যাই বলুক, তার হদিস পাওয়া জবর শক্ত। সে বউ যখন, উঠোন ঝাঁট দিত, ঘর নিকোত, বেঁধে বেড়ে আমাকে তুষ্টি করে খাওয়াত, আর বুকে পড়ে বক বক করত, তখন আমার মন বলত, কেন? কেন গো, তোমার সেই সাতবছরের মেয়েটার কথা কি মনে নাই? নৌকো ভরতি তোমার যে আপনজনেরা ছিল, তাদের জন্য কি আর প্রাণ পোড়ে না? বউটা সুখে টসটসে হয়েছিল। আমার ডাকাতের মন, ও সব ভাববার কথা নয়, কিন্তু কী করব, আমার মনে হত। কোনওদিন তাকে মনের সে কথা বলিনি।…অবিশ্যি, তবে কি না, তার অনেক বিত্তান্ত ছিল। সে ছিল বামুন কুলীনের বউ। কোনওদিন সোয়ামির মুখ দেখেনি–হ্যাঁ শোনো, সে কথাই বলছি, তবে মেয়ে হল কেমন করে। তা সে তো তোমার তেমন শক্ত কিছু নয়, যেমন করে কুলীনের স্বামীর মুখ না দেখা বউদের ছেলে হয়, তেমনি করেই হয়েছে, আনপুরুষের দ্বারা হয়েছে। সে আনপুরুষ আবার কে, না, নিজের মামা। সে আবার কী বলে তোমার কুলীনদের উলটো–ভঙ্গজ না কী বলে, তাদের আবার বেকরবার মেয়ে জোটে না। এক বামুনদের মধ্যেই কত কীত্তি দেখ, একজন শতাবধি বেকরবে, আর একজনের একটাও, ঝাঁটা মারো শালা নিয়মের মুখে। মেয়ে কিনে তবে তাদের বেকরতে হয়। ভরার মেয়ের কথা শুনেছ তো, গুচ্ছের মেয়ে লৌকোয় করে নিয়ে এসে, তোমাকে দেখিয়ে তোমার পছন্দ করিয়ে, বেচে দিয়ে যাবে। তা সে কোন জাতের মেয়ে, কে জানে, বাপের সাতপুরুষের নাম তোমাকে লিখে দিয়ে যাবে। তারপর একদিন দেখলে, শালা তোব তোবা, বামুনের মেয়ে তো দুরের কথা, হিদুর মেয়েও নয়। বেটি মোচলমানের মেয়ে। তখন ঘর করতে কোন না এক-আধটি বিয়েন হয়ে গেছে। আর কি প্রাচিত্তি চলে? তার চেয়ে, ঢোক গিলে থাক, লোকে তা আর জানছে না।
ত্রিলোচনের কথা শুনে মধু হেসে বাঁচেনি। বলেছিল, কী যন্ত্রণা!
তবে? ত্রিলোচন বলেছিল, ওইরকম সব বামনাই কেতা। তা সে যাক গে। বউয়ের মুখে যা শুনেছিলুম, তাই বলি। বলেছিল, ড্যাকরা জোয়ান মামা, গাঁয়ের টোলো পণ্ডিত ছিল। তা হলে কী হবে, পায়ে কাঁটা বেঁধা বাঘ যে! জঙ্গলে চরে খাবার জো নেই, গেরস্থের ঘর ভাঙে। ক্ষুধা তো আর পণ্ডিতি মানে না। ঘরে ডাগর ভাগ্নি, তারও ওই এক কথা। তা, সে তো হবেই। জীবের একটা ধমমো আছে। ভাগ্নিটিরও চোখে ইতিউতি নজর। জোয়ান দেখলে শরীর যেন কেমন করে উঠত। সম্পর্কের কথা মনে থাকত না। সোয়ামির ঘর করার কোনও আশা নেই, তা ছাড়া, কে জানে সেটা আবার কোন বুড়ো হাবড়া। তা সেই মামা, সমসকেতয় অং বং করে নাকি অনেক রসের কথা বলত। শুনতে নাকি লজ্জা করত, ভালও লাগত। কে জানে, সমসকেতয় আবার কী এমন রসের কথা হতে পারে যে, শুনলে লজ্জা করে। চিরদিন তো জানি, ওতে পুজোপাটের মন্তরতন্তর ছাড়া কিছু হয় না। হবে হয়তো, রসের মন্তরও আছে ওতে। তা সেই মন্তরের গুতোয় ভাগ্নির পেট বেধে গেল। তখন মামা দেখলে বেগতিক, তাড়াতাড়ি ছুটল ভাগ্নিজামাইকে আনতে। একবার তাকে আনতে পারলে, এক রাত্তির বাস করাতে পারলে, আর ভয় নাই। গাঁয়ের লোকে মনে যাই বুঝুক, মুখ ফুটে কিছু বলতে পারবে না। কুলীনের বউয়েদের অত যে কাটনি কাটা সুতো ব্যাচা পয়সা দিয়ে, সোয়ামিদের পেন্নামি দেবার জন্যে একবারটি ডেকে নিয়ে আসা, তা কি কেবল সোয়ামির পা ধোয়াবার জন্যে? কুলীনের পোয়েরাও তা জানত, সে ব্যাটাও একবার আসার জন্যে ভেঁড়েমুসে আদায় করে নিয়ে যেত। ওটা একটা লড়াই, বুঝলে না? কুলীন মাগ ভাতারের লড়াই। ঘাটের ডাকের মতন, খেয়া ঘাটের ডাক হয় না, নিলেমের ডাক? সেইরকম। একবার তোমার হাতে নিলেমের পরচা তুলে দিলে, তারপরে তুমি যত খুশি খেপ মার, বলবার নাই, তাই চড়া ডাকের তোল তো তুলে নিই!
ত্রিলোচনের বলার ভঙ্গিতে, মধুর হাসি আর থামেনি। বলেছিল, তুমি খুড়ো বেশ বলো। কুলীনদের ওপর তোমার খুব গোঁসা দেখছি।
ত্রিলোচন বলেছিল, হবে না? কাণ্ড দ্যাখ দিকিনি। আবার ইদিকে পটপটানির ঠ্যালায় অস্থির। তবে, আমি তো আর কুলীন বামুন নই, বউয়ের মুখে শুনেছিলুম, তাই। শুনে খুব রাগ হয়েছিল। মামা তো ওদিকে ভাগ্নিজামাইকে আনতে গেছে, গেছে তো গেছে, আর ফেরে না, এদিকে ভয়ে প্রাণ সারা। উঠতে বসতে বমি, চোখের কোলে কালি, কোন দিন কে কী বলে বসে। গলায় দড়ি দেবে, না কলকে ফুলের বীচি থেতলে খাবে, তাই কেবলি ভাবছে। তারপর নিজের মাকে বলতে হল। মামার তো ওদিকে অগোস্ত যাত্রা। তা একদিন রাত পোহরে, বউয়ের মা দিলে শাঁখ বাজিয়ে! বাড়ির ঝিটাকে আগেই টিপে রেখেছিল, তাকে ছুট করালে এ বাড়ি ও বাড়ি। কেন, না, একটু আদা লঙ্কা দাও, একটু গোলমরিচ পাঁচফোড়ন দাও, ঘরে কিছু নাই। রাত পোহরে এখন রান্না বসাতে হবে, জামাই এসেছে। জামাই এসেছে, জামাই এসেছে। বাড়িতে বাতি জ্বলছে, ধোঁয়া উঠছে, রান্না হচ্ছে, ঝি এপাড়া ওপাড়া দৌভুচ্ছে, ময়রার বাড়িতে গিয়ে হানা দিচ্ছে, ওগো যা আছে, তাই দাও, অমুক বাড়িতে জামাই এসেছে। মুদিকে ঘুম থেকে ডেকে তুলছে, এক কাণ্ড বটে।…তারপর রাত পোয়াল। সবাই জিগ্যেস করে, জামাই কোথায় গো? আর বলল কেন, এল রাত দুকুরে, গেল ভোর রাতে, তার কি সময় আছে? তা বটে, কাকে সাক্ষী মানবে মানো। রাত করে তো আর কেউ দেখতে আসেনি। এখন দিনে দিনে পেট বড় হোক, গা টিসটিস বমি যা খুশি করুক। হিসেবে দু মাস আগে বিয়োবে, তা বিয়োক না, আগে আগে কি আর হয় না? অমন কত হচ্ছে।…।
বলতে বলতে ত্রিলোচনও গলা মিলিয়ে হেসেছিল মধুর সঙ্গে। হাসি থামিয়ে বলেছিল, আর বলল কেন। তা সে কথা যাক, আমার মনের বিত্তান্তটা কী, বুঝি না। এদিকে চাই ন্যাওটা হোক, ওদিকে মন বলে, কেন। বোঝো এবার ঠ্যালাখানি। বললে বিশ্বাস যাবে না, এমন অবধি ভাবতুম, বউটা তো গলায় দড়ি দিয়ে মরল না? অথচ সেই গলায় দড়ি দিয়েই তুমি মরলে, কয়েক বছর ঘর করে, আমাকে জজিয়ে মরলে।
মধু যেন কানে শুনতে ভুল করেছিল। চমকে উঠে বলেছিল, গলায় দড়ি দিয়ে মরল?
ত্রিলোচনের মুখখানি তখন মাটির চাংড়ার মতো ভাবহীন দেখাচ্ছিল। বলেছিল, হ্যাঁ, সেই কথাই তো বলছি। তুমি মেয়ে হারিয়ে, জাত হারিয়ে, বাপের ঘর হারিয়ে, ডাকাতের ঘর করলে। তাও কী, যেন তোমার বড় সুখের ঘর করছিলে। যেন জন্মকালের ঘর তোমার। সে জন্যেই বলছিলুম, পাপিষ্টি কি পুণ্যিমতী, বুঝতে পারিনি। তারপরে, শেষবারে যখন ডাকাতি করতে গেলুম, সে বারণ করেছিল। আমার মাও বারণ করেছিল। আমার মা-তে আর তা-তে বড় ভাব ছিল। আমি চাষ-আবাদ নিয়ে ছিলুম, দুজনেই তাতে খুশি ছিল। যখন শুনলে, তখন হাত ধরে বারণ করলে। কিন্তু খুড়ো বারবার বলতে লাগল। রক্তের দোষ, যাবে কোথায়। কথা না শুনে চলে গেলুম। তা দেখে মধু বাবা, আমার হাত দুখানা এমনি দেখলে কি আর রক্ত দেখা যায়? কিন্তু মেলা রক্ত লেগে আছে। আবার দেখ, এই হাতে পেট পুরে খাই, বাঁচবার কী সাধ! একটা মাঝি আমাকে বঁটি তুলে মারতে এসেছিল। সেই বঁটি যেই নিজের হাতে নিলুম, তখন মাথায় খুন। দুজনকে পর পর কুপিয়ে মেরেছিলুম। কিন্তু পরে মালের ভাগ আর নিতে পারিনি, ফিরে এসে দেখেছিলুম, বউ ঘরে নেই। মাকে জিগ্যেস করলুম। মাও জানত না, ভেবেছিল ঘরেই শুয়ে আছে। গোয়ালের গোরুগুলানের ফোঁসফোঁসানি শুনে গিয়ে দেখি, গোরুর দড়ি গলায় দিয়ে, বউ বাতায় ঝুলছে।…অই, অই জন্যেই আরও বলছিলুম, পাপিষ্টি কি পুণ্যিমতী, তা ধরতে পারিনি।…
ত্রিলোচনের চোখ ও মন সম্ভবত তখন তার গোরুর গোয়ালের বাতায় গিয়ে দাঁড়িয়েছিল। মধু কথা বলতে পারেনি। সে কণ্ঠি গলায় প্রৌঢ় লোকটার দিকে অবাক হয়ে তাকিয়েছিল। সে চেষ্টা করেও কল্পনা করতে পারেনি, লোকটা কুপিয়ে মানুষ কাটছে, তার সর্বাঙ্গে রক্ত। দেখলে বিশ্বাস হয় না। আর সেই বউ, তারই বা কী মনে হয়েছিল। সে ডাকাতের লুট করা বউ, ডাকাতের সঙ্গে ঘর করেছে। ত্রিলোচন তখন ডাকাতি করত না বটে, কিন্তু সে ডাকাত, খুনি, বউ তা নিজের চোখে দেখেছিল। আবার ডাকাতি করতে গিয়েছিল বলে, বউ গলায় দড়ি দিয়েছিল কেন। বউ জানত, নৌকায় মহাজন আর তার ডাগর বউ আছে। সে কি ভেবেছিল, ত্রিলোচন যেমন তাকে লুট করে এনেছিল, তেমনি মহাজনের ডাগর বউটিকেও লুট করে নিয়ে আসবে, তখন তার কপাল পুড়বে। না কি বউয়ের মনে হয়েছিল, তাকে পেয়ে ডাকাত ডাকাতি ছেড়েছে, এই বিশ্বাস ভেঙে গিয়েছিল, দাগা পেয়ে মরেছিল। ত্রিলোচনের প্রতি নিবদ্ধ দৃষ্টির উপর দিয়ে, মধুর চোখের সামনে, ডাকাতি খুন রক্ত চিৎকার বউ গলায় দড়ি, সব একে এসে ভেসে গিয়েছিল।
ত্রিলোচন বলেছিল, এখন তুমি ভাববে, আমি সেইজন্যে বুঝি ধমে কমে মন দিয়েছি। কিন্তু বললে বিশ্বাস যাবে না, ধম্মো কমো বলছি না, একটু খোল কত্তাল বাজিয়ে গান করতে আমার বরাবরই ভাল লাগে, তখনও লাগত। এই যেমন ধর না কেন, নিমাইয়ের সন্ন্যাস নেবার গান শুনলে, বুক টাটিয়ে মরে যাই, লোকজনের সামনে বসে থাকতে পারি না, চোখে জল আসে। বরাবরই এরকম। আবার মানুষ খুনও করি। তা এ তো তোমার বাল্মীকিও হল না। সে তো নামের গুণেই তরে গেছল। আর আমি কী? দুয়ের বার, বোঝ তালে অবস্থা। কে জানে, আবার কোনওদিন কিছু করে বসব কিনা। নিজেকে আর আমার বিশ্বাস নেই। কোনদিন দেখলে হয়তো কারখানার ওই পচ্চিমা সর্দারটাকে গলায় কাটারি দিয়ে বসে আছি।
বলে, ব্রিলোচন তার মাটির চাংড়ার মতো মুখে হেসেছিল। মধু যেন চমকে উঠেছিল। সে ত্রিলোচনের মুখের দিকে তাকিয়ে, মনের কথা বুঝতে চেয়েছিল। কথার ভাবটা তার ভাল লাগেনি।
ত্রিলোচন হাসি মুখেই বলেছিল, লোকটার সর্দারি আমার ভাল লাগে না। তারপরে হাসি থামিয়ে বলেছিল, তা সে থাকগে। সেই থেকে চাষ-আবাদ লাটে উঠে গেল। কারখানা হবার একেবারে গোড়া থেকেই কাজে লেগে গেছলুম। চাঁপদানির এই কলে, রাজমিস্তিরির কাজও করেছি। এখন কলের মিস্তিরি হয়েছি। নিজের বলতে আমার আর কে আছে। যখন যে আসে, থাকে। যেমন পেরেছি, ঘর তুলে দিয়েছি। জমিটা ফাঁকা পড়েছিল, একে একে ছটা ঘর তুলে দিয়েছি। দূর থেকে যারা এসেছে, কলে কাজ করে, তারা সবাই কাছেপিঠে থাকতে চায়। এমনি করে একদিন তোমাদের গঙ্গার ওপারের কাঠুরে বউটা এল। এখন তো আমার সঙ্গেই থাকা খাওয়া শোয়া, যা বলল। আই বউ বলল, আর যাই বলল, আছি একসঙ্গে। তবে কিনা, সেই লুটের বউয়েরও আমার সঙ্গে থেকে ছেলেপিলে হয়নি, কাঠুরে বউয়েরও না। তার মানে হল গিয়ে, আমিই বাঁজা, আঁটকুড়ো। কাঠুরে বউকে বলি, বাপু বিয়েন চাও তো, চরে এসোগে। রাগ করে, বলে কেন বিয়নো ছাড়া কি আমার আর কাজ নেই?
ত্রিলোচনের সঙ্গে মধুও হেসেছিল। ত্রিলোচন বলেছিল, তা কি মিথ্যে বলেছি, বলল। পেটে ধরবে বলে আঁটকুড়ো সোয়ামি ছেড়ে এলে। আবার সেই আঁটকুড়োর ঘরে। আমার মনটা একটু আকুপাকু করে। তা ডাকাতের আর বংশরক্ষা না হওয়াই ভাল।
মধুর মনে হয়েছিল, কথাটা যত আভাঙা গলায় ত্রিলোচন বলেছিল, ততটা আভাঙা নয়। হাসির মধ্যেও দুঃখের খবর মেলে। ত্রিলোচন যে ছেলেপিলে চায়, তবু হয় না, এই দুঃখটা তার হাসির ভাবে টের পাওয়া গিয়েছিল। বংশরক্ষা কেউ ভেবে করে না, ডাকাতেও না। আর ডাকাতের ছেলে ডাকাত হবে, এমন কথায় মধুর বিশ্বাস নেই। তবে, চিরদিন তার ধারণা ছিল, মেয়েলোকেই কেবল বাঁজা হয়, ব্যাটাছেলেদের ওপাট নেই। কিন্তু মূলাজোড়ের জঙ্গলপীরের কাঠুরে শ্রীনাথ আর ত্রিলোচনকে দেখে, বিশ্বাস না করে উপায় ছিল না। তখন মধু না ভেবে পারেনি, আঁটুকুড়ো পুরুষের ব্যাপারটা কেমন। শ্রীনাথ যথেষ্ট শক্ত সমর্থ পুরুষ, যত মোটা শক্ত কাঠ দাও, কুড়ুল দিয়ে ফালা ফালা করে দেবে। কাঠবেড়ালির মতো তরতরিয়ে গাছে উঠতে পারে। ব্রিলোচন তো খুনে। ধ্বজভঙ্গ যাদের বলে, এদের দেখলে সে কথা মনে হয় না। তা অবিশি বাঁজা মেয়েছেলেদের দেখলেও মনে হয় না! ডাকাতে বিমলিকে দেখলে কেউ রুগ্ন বলবে না। যাদের হিজড়ে বলে, এরা তাও নয়। মধুর প্রথম মনে পড়েছিল, তার আর মোহ-র কথা। মোহর সঙ্গে তার যা হয়, মেয়ে পুরুষের যা হয়, এদের কি তা হয় না। তার ধারণা, ও সব যাদের হয়, তাদেরই ছেলেপিলে হয়। তবু কেমন খটকা লেগে যায়, কোথায় একটা গোলমাল আছে।
তবে সে গোলমাল বেশিক্ষণ স্থায়ী হয়নি। সেইদিনই রাত্রে, মোহকে বুকের কাছে নিয়ে শুয়ে, সে বলেছিল, তোর ছেলেপিলে হবে তো?
মোহ হেসে উঠেছিল, মরণ! ও কথা কেন?
-অনেকের দেখি তো, বউ নিয়ে ঘর করে, তবু ছেলেপিলে হয় না।
–তোমার তাতে কী?
–আমারও যদি না হয়?
মোহর মনটাও যে একটা অজানা ভয়ে চমকে ওঠেনি, তা নয়। বলেছিল, কেন, আমরা কি কোনও পাপ করেছি যে, ছেলেপিলে হবে না?
মোহ সেটাই জানে, যারা কোনও পাপ করে, তাদের ছেলেপিলে হয় না। মধুর আবার ও সবে বিশ্বাস নেই। বলেছিল, পাপের কথা রাখ। কত নষ্ট পাজি নচ্ছারের কাঁড়ি কাঁড়ি ছেলেপিলে হতে দেখেছি।
মোহ বলেছিল, সে তো তুমি এ জমমে দেখছ, আর জমমের পুণ্যিতে হয়েছে তাদের।
মধুর সে বিষয়েও যথেষ্ট সন্দেহ। তার এ-জন্মে ওজন্মে বিশ্বাস নেই। বলেছিল, তোকে বলেছে।
-না বলেনি। জগতের সবাই এই কথা বলে। তা ছাড়া।
কথাটা শেষ করেনি মোহ। মধুর বুকের তলায় শুয়ে শুয়ে, যেন আনমনে মধুর চুলে বিলি কেটে দিচ্ছিল। মধু বলেছিল, তা ছাড়া কী, বললি না?
মোহ দু হাত দিয়ে মধুকে জড়িয়ে ধরেছিল, না, সে কথা থাক।
মধু জেদ করেছিল, না থাকবে কেন, বল।
মোহ বলেছিল, এ জমমের পাপও আছে। মেয়েমানুষে যদি আন চিন্তা করে।
–আন চিন্তা করে?
–হ্যাঁ, এ সময়ে।
মধু বুঝেছিল, অর্থাৎ স্বামী স্ত্রী যখন মেলে, তখন বউ অন্য পুরুষের কথা ভাবলে অন্য কিছু চিন্তা করলে, তাদের ছেলেপিলে হয় না। মোহ একটু থেমে, আবার ব্যাখ্যা করে বলেছিল, মেয়েমানুষে মন প্রাণ সঁপে না দিলে, তাদের পাপ লাগে।
মধু সে কথাও বিশ্বাস করে না। সে ভেংচে বলেছিল, তোকে বলেছে।
মোহ বলেছিল, বলবে আবার কী, এ কথা সবাই জানে।
–তুই রাখ, তা হলে অনেক ঘুসকি মেয়েমানুষের ছেলেপিলে হত না।
-আহা, কথা বোঝ না, খালি প্যাকোড় প্যাকোড় কর। আমি কি খালি সোয়ামির কথা বলেছি। আমি বলেছি, মেয়েমানুষ যাকে দেবে, তাকে সব সঁপে না দিলে ছেলেপিলে হয় না। যে জিনিসের যেমন ধমমো। ফল পেতে হলে, খালি কি গায়ে গতরে হয়, মন প্রাণ লাগে না? মধুর বিশ্বাস হয়নি, তবে মোহকে তার বিশ্বাস থেকে টলানো সম্ভব ছিল না। মধু সে চেষ্টাও করেনি। সুখে তখন তার প্রাণ গলছিল। হেসে বলেছিল, তা, তুই কোনও আন চিন্তা করিস না তো?
মোহর গলা ভারী হয়ে উঠেছিল। বলেছিল, যদি করে থাকি, তবে হাতেনাতে ফল পাব। তা বলে কি একলা মেয়েমানুষের দায় ভেবেছ? তুমি আন চিন্তা করলে, তোমারও পাপ লাগবে। ছেলেপিলে তো আর একলার নয়।
মধু অবিশ্বাসের হাসি হেসেছিল, এবং আঁটকুড়ো বিষয়ে খটকা গোলমাল, তার মনে, ওই পর্যন্তই ছিল। সে ভেবেছিল, পাপ পুণ্য কিছু নয়, বাঁজা মেয়ে পুরুষদের ভিতরে অন্য কোনও গেরো আছে। মোটের উপর, ত্রিনোচনকে তার বেশ ভাল লেগেছিল। ত্রিলোচনেরও লেগেছিল। তাকে আর মোহকে থাকবার জন্যে একটা ঘর দিয়েছিল। চাঁপদানির কারখানায় নিয়ে গিয়েছিল সাহেবের কাছে। কারখানা ছোট নয়, গারুলিয়ার কলের এক বছর আগে, ফিলমুর কোম্পানি ( ফিনলে মুর অ্যান্ড কোং। দেশীয় লোকেরা ওই নামেই তার উচ্চারণ করে।) চাঁপদানিতে কারখানা করেছিল। ত্রিলোচনদের সাহেবটা বেঁটেখাটো টাটু ঘোড়ার মতো টগবগে। অনেক মিস্তিরি সে নিজের হাতে তৈরি করেছিল। আট-দশ বছর এই মুলুকে আছে, বাংলা কথা বলতে পারে বেশ। মধুর মনে হয়েছিল, কথার চেয়ে, শুয়োরের ঘোঁতঘোঁতানি বলা ভাল। নাকি সুরে হিক্কা মেরে এমনভাবে কথা বলে, কথা বোঝা গেলেও, মনে হয় যেন হাঁকোড় পাড়ছে। আর তাই যদি বলল, তবে কথার চেয়ে মিস্তিরিদের কাছ থেকে খিস্তি শিখেছে অপর্যাপ্ত। ও ব্যাপারে সাহেবের শ্রীমুখ একেবারে পালিশ দেওয়া। বাংলাতে হেন খারাপ কথা নেই, যা সে জানে না। কারখানায় মেয়েরা কানে আঙুল দেয়, পুরুষেরা হাসে। তবে, একটা কথা সবাই জানে, সাহেবদের লজ্জা শরম একটু কম। কিন্তু সাহেবটা ভাল, যদিও একটু রগচটাও আছে। কাজের সময় তার কাছে খাতির নেই।
মধুর প্রথম দিনের কাজ দেখেই সাহেব খুব খুশি হয়েছিল। কোনও জিনিসটা বুঝিয়ে দিতে হয়নি। সাহেব এ যন্ত্রে এক খামচা, ও যন্ত্রে এক খামচা করে কাজ করতে বলেছিল। মধু মনে মনে বলেছিল, পরখ করছ, বুঝেছি। ও সব আমার আগেই জানা।টাটু সাহেব পিঠ চাপড়ে চাপড়ে আর পিঠের কিছু রাখেনি, আর কেবলই চিৎকার করে উঠেছিল, সাঁল্লা থু হোঁস্তাদ মিস্থিরি হাঁছে। থুমাঁর ঘাঁড়ে বঁহুত খিম্মত হাঁছে।থ ঘ খ সবগুলিই ত গ ক। মানুষের নিম্নাঙ্গের ওই প্রত্যঙ্গেও যে কিম্মত থাকতে পারে, সেটা নিশ্চয়ই টাটু দেশি মিস্তিরিদের কাছ থেকে শিখেছিল। প্রথম দিনেই, হাজিরাবাবুর খাতায়, মধুর নাম লিখিয়ে দিয়েছিল সাহেব, আর একেবারে চার টাকা দু আনা হপ্তা মাইনেও লিখিয়ে দিয়েছিল। প্রথম কাজে লেগেই, এক কথায় চার টাকা দু আনা হপ্তা, চাট্টিখানি কথা নয়। ত্রিলোচন পর্যন্ত বলেছিল, আজ এত বছর ঘষে সাড়ে চার টাকা হপ্তা পাই, মধুর আমার পেখম খেপেই চার টাকা দু আনা। তা টাট্ট আর ছ আনা দিলেই হত।
তবে ত্রিলোচনের কথায় হিংসা ছিল না, কেন না, মধু তার লোক। সে-ই মধুকে এনে সাহেবের হাতে দিয়েছে, মধু তার বাড়িতে থাকে। কিন্তু অন্যান্য অনেক মিস্তিরিরাই রাগ করেছিল। তার মধ্যে ইনুস মিস্তিরির রাগটাই বেশি হয়েছিল। চাঁপদানির ফিলমুরের সে সবথেকে সাবেকি মিস্তিরি। যে সব সাহেব ওভারসিয়াররা প্রথম এ কারখানায় মেশিন বসিয়েছিল, ইনুস তখন থেকে তাদের সঙ্গে আছে। তার হপ্তা সাড়ে পাঁচ টাকা। আর মধুর মতো কালকের যোগী, এক কথায় চার টাকা দু আনা!কেন, ওর ট্যাঁকে কি মামদোর কারসাজি আছে? ইনুস এ কথা বলেছিল। হাতের যন্ত্র ছুঁড়ে ফেলে দিয়ে বলেছিল, দুত্তোরি তোর নিকুচি করেছে ফিলমুর কোম্পানির আর টাটু সায়েবের। কাজ দেখিয়ে পয়সা লোব, কোম্পানি কি আর নেই?
টাট্টু গিয়ে ধরেছিল ইনুসকে। ইনুসকে সে ভালবাসে, বন্ধুর মতো পেয়ার করে। তারা পুরনো দিনের লোক। টাট্ট অনেকবার মানকুণ্ডুতে ইনুসের বাড়ি গিয়েছে, ঘরে বসে খেয়েছে। সে বলেছে, তুমি যদি অন্য কোম্পানিতে চলে যাও, আমার মনে চোট লাগবে। তবে তুমি তো বলছ, কাজ দেখিয়ে পয়সা নেবে। যে ভাল কাজ জানে, সে বেশি পয়সা নেবে। যে ভাল কাজ জানে, সে বেশি পয়সা পাবে। মধু যা কাজ জানে, তাকে আমি কম পয়সা দেব কেমন করে। তুমি নিজে মধুকে বাজিয়ে নাও।
ইনুসের প্রাণে হিংসা ছিল, কিন্তু ন্যায্য কথার জবাব দিতে পারেনি। সে বাজিয়েই নিয়েছিল মধুকে। দুটো যন্ত্রের শাফটু, অর্থাৎ শ্যাফট লেদার এমন ঝুলিয়ে রেখে দিলে, সেগুলো পরিয়েও আর ঘোরানো যাচ্ছিল না। একটা চাকা ঘোরে তো আর একটা চাকা ঘুরছিল না। মাঝখান থেকে চামড়াটা এমন ঝাপটা খেয়ে পড়ছিল যেন উড়ন্ত কুমিরের মতো ল্যাজের বাড়ি মেরে ফেলে দিচ্ছিল। ইস্তক টাটুও ভুরু কুঁচকে তাকিয়েছিল। কোথায় গোলমালটা ঘটেছে, তার চোখেও চট করে ধরা পড়েনি।
পড়বে কেমন করে। মধু বলেছিল ত্রিলোচনকে, পড়বে কেমন করে বলো। তোমার ব্যায়ো শ্যামো হয়, কবরেজে নাড়ি টিপলে বুঝতে পারে। বগলে রসুন পুরে গা গরম করলে, কবরেজে কী বলবে বলো। দুদুটো যন্ত্র ইনুস নিজের হাতে গোলমাল পাকিয়ে রেখেছিল। গোটা একটা বেলা মধু পাগল হয়ে গিয়েছিল। কোথায় গোলমাল হয়েছে, কিছুতেই ধরতে পারেনি। যতবারই চাকা থামিয়ে লেদ পরিয়েছে, আর চাকা চালু করেছে, ততবারই এক গোলমাল। ফটাস করে ভারী লেদ ছিটকে ঘাড়ের উপর এসে পড়ছিল। ভয়ে কেউ কাছেই আসতে চাইছিল না। বড় চাকাটা নীচে, ছোট চাকাটা উপরের রেলিঙে। বড় চাকাটায় কোনও গোলমাল ছিল না, অথচ উপরের ছোট চাকাটা এক পাক না ঘুরতেই, শুয়োরের মতো চেঁচিয়ে নেমে যাচ্ছিল। তখন মধু উপরের রেলিঙে উঠেছিল। ইনুস বলেছিল, দ্যাখ সায়েব, বিপদ-আপদ কিছু ঘটলে তখন ইনুসকে দুষো না।
মধু ত্রিলোচনকে মেশিন চালু করতে বলেছিল। চালু করলেই মাঝের ডাণ্ডা (রড) ঘুরতে থাকবে, অথচ তার উপরেই মধু রয়েছে। ত্রিলোচন ভয় পেয়েছিল। কিন্তু মধু এমন ধমক লাগিয়েছিল, চালু না করে উপায় ছিল না। মধু জানত, বগল গলিয়ে কেমন করে ঘোরানো ডাণ্ডায় ঝুলে থাকা যায়। তেসুতিকলের পাগল সায়েব শিখিয়েছিল তাকে। তবে আসল কাজ সেটা নয়। মধু দেখতে চেয়েছিল, ছোট চাকায় কোনও গোলমাল আছে কি না! ছিল, যে সে গোলমাল নয়, প্রায় চার ইঞ্চির এক ইসকুরু বোল (স্কু বোল্ট) চাকার আর রডের সঙ্গে এমনভাবে লাগানো ছিল, মেশিন থেমে থাকলে তা খোলবার উপায় পর্যন্ত ছিল না। অথচ চালু অবস্থায় খুলতে গেলে, চাকার সঙ্গে হাতটি ঘুরে পাকিয়ে মুচড়ে যাবে। তখন মধু চিৎকার করে বলেছিল, কোন শালা মামদোর বাচ্চা এখেনে একটা ইসকুরু বোল খুঁজে রেখেছে।
কে রেখেছে, তা বুঝতে কারুর বাকি ছিল না। ত্রিলোচন বলেছিল, তা গোঁজবার আর জায়গা না পেলে, কলের যন্তরে এসেই গুঁজতে হবে। বড্ড গরম যে।
কথাটার মধ্যে যে ইঙ্গিত ছিল, তা ইনুসকে লক্ষ্য করেই। অনেকে হেসে উঠেছিল। টাট্ট সাহেব কিন্তু হাসেনি। কাউকে বাজিয়ে নেওয়ার অর্থ এই নয় যে, তুমি নিজের হাতে ওরকম একটা বিপজ্জনক গোলমাল পাকিয়ে রাখবে। মধুর কথা সে বুঝতে পেরেছিল। স্কু বোল্ট যেখানে লাগানো ছিল, সেখানে এক পাক খেয়েই রডে লেগে, চাকা শব্দ করে থেমে যাচ্ছিল, আর নীচের চাকা বনবন করে ঘুরছিল। যে কারণে লেদ খুলে যাচ্ছিল। সেটা বিপজ্জনক তো বটেই, তার উপরে দু-দুটো চালু মেশিন বিগড়ে রেখে তুমি মাল পয়দায় হুজ্জোত বাধালে। তাই সে চিৎকার করে জিজ্ঞেস করেছিল, কোন শালা স, গুঞ্জেহেঁ, হাঁমি জানতে ছাঁই, হেঁই হির্নস।
ইনুস হাত উলটে, ঠোঁট উলটে জানিয়েছিল, তোবা তোবা সায়েব, সে কিছুই জানে না। ওদিকে ত্রিলোচন তখন মেশিন থামাতে যাচ্ছিল, আর টাট্ট হুকুম করছিল মই আর হাম্বর নিয়ে আসার জন্য। কিন্তু তার আগেই মধু হাত চালিয়ে দিয়েছিল। চাকাটা হাতের ধাক্কায় ঘুরিয়ে দিয়েই, মাঝামাঝি অবস্থায় স্কুটা খুলে নিতে গিয়েছিল। সেটা অন্যায় হয়েছিল, গোঁয়ার্তুমি করেছিল মধু। কারণ চাকা ঘুরলেই স্কুটা আলগা হয় ঠিকই। খুলে নিয়ে চোখের পলকে সরিয়ে নিয়ে আসতে না পারলেই, চাকার সঙ্গে হাত ঘুরে যাবার ভয় ছিল, আর তাই গিয়েছিল। তবে পুরো পাকটা খেতে পায়নি। তা হলে ধনুকের মতো হাত বেঁকে যেত। কিন্তু জোর করে মুচড়ে দেবার মতো, একটা মোচড় খেতেই, মধু হাত সরিয়ে আনতে পেরেছিল। চোট লেগেছিল নির্ঘাত, হাতের জোর এত কমে গিয়েছিল, রেলিঙে আর ঝুলে থাকতে পারেনি, নীচে পড়ে গিয়েছিল, পড়ে গিয়ে কোনও চোট লাগেনি, নীচে তেল ছড়ানো মেঝে ছাড়া কিছু ছিল না। উঁচুও তেমন নয়। তবে টাট্ট থেকে সবাই যে ভাবে ছুটে এসেছিল, সে একটা দেখবার মতো কাণ্ড। যেন মধু মরে পড়ে গিয়েছিল। মধু জানিয়েছিল, তার কিছুই হয়নি, হাতটা সে ঠিক সামলে নেবে। ফলে হপ্তায় আরও দু আনা ইনাম মিলেছিল, চার টাকা চার আনা। টাট্ট ইনুসের উপর খুব চটেছিল। ত্রিলোচনের তো কথাই নেই। কিন্তু বিবাদ বজায় রাখা যায়নি। কারণ ইনুস নিজে মধুর হাত ডলে টিপে টিপে আরাম করে দিয়েছিল।
চাঁপদানিতে গিয়ে মধু সংসারী হয়েছে। মাস গেলে সতেরো টাকা হাতে। ত্রিলোচন খুড়ো হাত পেতে নিতে না চাইলেও, মধু জোর করেই মাসিক পাঁচসিকে ঘর ভাড়া দিয়েছে। আর ধর গিয়ে মন খানেক চাল, কিছু ডাল, তেল, মশলা, রোজকার কিছু কাঁচা, বাজারে মাসে দশ টাকা অপর্যাপ্ত। দুটো মানুষের তার বেশি লাগে না। রবিবারে রবিবারে পাঁটা কাটা হয়, সের হিসাবে চার আনার বেশি পড়ে না। রোজ কেউ মাছ খুঁজতে যায় না, পেঁয়াজ পোস্তবাটা কাঁচা লঙ্কা দিয়ে, মোহর হাতে খোলে ভাল। চৈত বোশেখ, জ্যৈষ্ঠে, মোহর জন্যে চারখানা শাড়ি কিনে দিতে পেরেছিল।
মোহর তখন অন্য রূপ। সে এরকমটিই চেয়েছিল। বেদের টোল নিয়ে ঘোরাঘুরি করে হাঁপিয়ে উঠেছিল। পাখি বাসা চেয়েছিল, বাসা পেয়েছে, আর বৈশাখ মাসেই পেটে ডিম। যেন এতকাল ঘরে এসে বসতে পায়নি বলেই, পেটে ডিম ধরতে পারছিল না। যেমনি ঘর পেয়েছে অমনি একদিন দেখা গিয়েছিল, মোহর মাথা ঘুরছে, খেতে সাধ নেই, বমি উঠে আসে। মধু বেশি আদর করতে গেলে, বুকে হাত দিয়ে বলে উঠত, উঃ লাগে। হ্যাঁ, রং বদলেছিল, ভারী হয়েছিল বুক জোড়া। কী অসুখ বলে একে। কাঠুরে বউ প্রথম হেসে হাততালি দিয়ে বলেছিল, ছুঁড়ির পেট বেধেছে।
একবার জানাজানির অপেক্ষামাত্র। তারপরে, বাড়ির অন্যান্য মেয়েরা মোহকে নিয়ে কী নেত্যকেতই না শুরু করেছিল। পুরুষেরা সকলেই কারখানায় চলে গেলে, তাদের শুরু হত। মধু দু-একদিন সে সব নিজের চোখেও দেখেছে, কানে শুনেছে। লোকে বলে, খারাপ কথা ব্যাটাছেলেরাই বলে, খারাপ অঙ্গভঙ্গি তারাই করে। মেয়েমানুষেরা যে কী বলতে পারে, আর কী করতে পারে, তা না দেখলে বিশ্বাস করা যায় না। ব্যাটাছেলেকেও কানে আঙুল দিতে হয়। চোখ বুজতে হয়। মোহ তো এক-একদিন কেঁদেই ফেলত। মধুর রাগ হত। কিন্তু রেগে সে কিছু বলতে চাইলে, মোহ তাকে ধমকে দিত, পাগল নাকি। মেয়েমানুষের ব্যাপারে, তুমি কথা বলতে যাবে কেন?
আসলে মোহ সকলের সঙ্গে এঁটে উঠতে পারত না। তার প্রতি অন্যান্য মেয়েদের অত্যাচারের মাত্রা এক-এক দিন বেড়ে উঠত, তখন সে মধুকে বলে ফেলত। মেয়েরা কেউ তার বুক খামচে দিত, ঠোঁট কামড়ে দিত, এমনকী কাপড় খুলে নিয়ে ব্যাটাছেলের মতো কীর্তি করত, আর বলত, এমনি করে বউয়ের ছেলে করেছি। বাকিরা সবাই হাততালি দিয়ে হেসে গড়িয়ে পড়ত।
সব মিলিয়ে আর দশটা সংসারের মতোই, মধুরও সংসার গড়ে উঠেছিল। কিন্তু মধুর নিজের একটা প্রকৃতি আছে, সে বেশিদিন স্থির থাকতে পারে না। এ কথা তার নিজের জানা ছিল না। মোহ যতই কুলুঙ্গি সাজাচ্ছিল, থালাবাটি বাড়াবার দিকে ঝোঁক করছিল, বাইরে মধুর ততই বন্ধু বাড়ছিল। মানকুণ্ডুর ইনুসের সঙ্গে আগেই দোস্তি হয়েছিল। ফরাসডাঙার টান বাড়ছিল। ফরাসডাঙার ওপারে থেকে যে জিনিসে টান ছিল না, চাঁপদানিতে এসে সেই টান ধরেছিল, মদ খেতে শিখেছিল। বাজি রেখে মদ খাওয়া আর হুল্লোড় করা! মাতলামি করে দুই রাত্রি হাজতবাস করতে হয়েছিল। মোহ রাগ করেছে, কেঁদেছে, ঝগড়া বাধিয়েছে। তখন মধু সামলে নিয়েছে। কিন্তু সামলে রাখবার উপায় কী। কানের কাছে ফিসফিস, দূর থেকে হাতছানি, রাতবিরেতে ডাকাডাকি। মধুকে ঘিরে, চাঁপদানিতে ছোকরা মিস্তিরিদের একটা দল তৈরি হয়েছে। ত্রিলোচনও মদ খায়, ঘরে বসে খায়। সে বলে, বাইরে যাবার কী দরকার, খেতে হয়, ঘরে বসে খাও।
মধু ভাবে, তবে আর মজা কী হল। হই-হুঁল্লোড় হল না, ছুটোছুটি হল না, দু-একটা মাতালের দলের সঙ্গে মারামারি হল না, ঘাটে বাঁধা নৌকা জলে ডোবানো হল না, কারুর পিছনে লাগা হল না। মাঝরাত্রেই নিজেদের মধ্যে চু কি কি শুরু হল না, তবে আর মদ খেয়ে লাভটা কী হল। ত্রিলোচন খুডোর মতো, ঘরে বসে মদ খেয়ে, এড়িয়ে গড়িয়ে হরে কেষ্ট হরে রাম করা আর কাঠুরে বউয়ের গায়ে হাত বোলানো, রক্ষা কর বাবা। লোকে নাকি আফিম খেলে ওরকম করে। ওতে অভক্তি। ফরাসডাঙায় চণ্ড চরস গুলিরও অভাব নেই, আড্ডা মেলাই। মধু যায়নি। মদটাই তার ভাল লাগে। তবে মোহ-র হাত ছাড়িয়ে আসা দুষ্কর। রীতিমতো পালিয়ে যাওয়া ছাড়া উপায় ছিল না। সে যাওয়াও যে একটা ঘোরের মধ্যে ঘটত, তা নয়। ভিতরটা যেন কোথায় হাঁপিয়ে উঠত তার। সেই হাঁপিয়ে ওঠার কারণটা মধু জানত না। বাইরে থেকে দেখলে মনে হত, যেন দুষ্টু ছেলেটার খেলা শেষ হয় না। বাইরে যে রাত ঘনিয়ে আসে, পাখিপাখালিরা বাসায় ফিরে যায়, ঝিঁঝিদের ডাক বাড়ে, শেয়ালেরা ডাক ছাড়ে, ডাকা ছেলেটার যেমন সে কথা মনে থাকে না, সেইরকম। ছেলেবেলায় মা রাগ করত, এখন মোহ করে। কেন, আর দশজনের মতো কি মধু থাকতে পারে না। সে এমন অস্থির কেন। একবার যে নিবিষ্ট হয়ে ভাববে, সে কী চায়, তাও তো ভাবে না।
ভাববার তার সময় কোথায়। যেন এক বস্তা টানে চলেছে, তো চলেছে। মোহ রাগ করে, কাঁদে, ঝগড়া করে, আবার মধুর বুকের কাছটিতে শুয়ে অঘোরে ঘুমোয়। মধু একটা নোঙর ছেঁড়া নৌকা, মোহ সেই নৌকার যাত্রী। হাতের চুড়ি ভাঙে মধুকে মারতে গিয়ে, নিজের হাত কাটে, মধুর গা কাটে। তবু রেশমি চুড়িতে সেই রক্ত মাখামাখি করে মধুর কালো বুকে মাথা রেখে নিশ্চিন্তে ঘুমায়। মধু কেবল তার জীবন নয়, মরণ তো বটে। মোহ তো মিথ্যা বলবে না, যখন মধু অতি সুখ দেয়, তখন তবে মনে হয় কেন, মরি, আমি মরি, বড় মরতে ইচ্ছা করে। সে তেসুতিকলে কাজ করেছে, চাঁপদানির কলেও কাজ করতে পারত। মায়ের ঘর তার ফরাসডাঙায়, সেখান গিয়ে রঙিণী হয়ে থাকতে পারত। কিন্তু সব কিছু যে মধুই ছাড়িয়ে নিয়ে এসেছে। এখন যদি তাকে মাঝ দরিয়ায় ফেলে যায়, তবে মোহ ডুববে।
কিন্তু ঘরের জন্যই কি ঘর ছেড়েছে না মোহ। মনের মতো পুরুষের সঙ্গে আপন কুলায় উঠবে পক্ষিণী। সোহাগ কাড়বে, ডিম পাড়বে, বাচ্চা নিয়ে পক্ষিণী মা কিচিরমিচির করে বেড়াবে। তারপর একদিন সবাইকে কাঁদিয়ে সে মরবে। এই সম্পূর্ণ জীবনেরই জপতপ মোহর।
তবু ভয়ে তার কাঁপুনি লাগে। মধুর সঙ্গে ছুটতে পারছে না যেন। তার হাতের শক্তি ফুরায়। রক্তে শোনে মরণের ডাক। মধুর কাছে থাকতে, মধুর মতো দুর্জয় হওয়ার সাধ্যের সাধনা করে সে। মধুকে নিষ্ঠুর মনে হয়। মধুর চোখ কান সবই আছে। তবু সে যেন কেমন একরকমের নির্বিকার। এই জগৎসংসার যেমন চলছে, তেমনি অন্ধশক্তির মতো।
এমনি করে দিন চলছিল। আজ চাঁপদানি থেকে ফরাসডাঙায় এসেছে। শত হলেও ফ্যাস্তা বলে কথা। জন্ম থেকে দেখে এসেছে, না এসে থাকতে পারেনি। মোহও এসেছে সঙ্গে। পেটে চার মাসের ভার। তা হোক, সেও জন্ম থেকে দেখে এসেছে। খাস ফরাসডাঙার মেয়ে সে। তা ছাড়া, তাকে একলা ফেলে মধুই কি ফ্যাস্তায় আসতে পারে।
ত্রিলোচন কাঠুরে বউরা এসেছে। মধুর অন্যান্য সাঙ্গোপাঙ্গরাও সবাই এসেছে দল বেঁধে। তবে কিনা, পালের গোদা ইনুস।
এখানেই দেখা হয়ে গেল গারুলিয়ার দলের সঙ্গে। বিমলা, নিমি সবাই এসেছে। বিমলা মোহকে দেখে বলল, এই যে, সঙ্গেই আছে দেখছি। একে নিয়ে বাড়িতেই আছ তালে এখন? কালীদিদি আপত্য করে না?
মধু বলল, বাড়ি কোথা দেখলে? আমি তো এখন চাঁপদানি থেকে আসছি। সেই যে তোমাদের কাছ থেকে গেলুম, আর ঘরে যাইনি।
এবার সকলের নজর পড়ে ত্রিলোচনদের উপর। ত্রিলোচন বলল, তোমার ভাশুরপোকে গুণ করেছি গো বিমলাদিদি।
বিমলা বোধহয় তেমন খুশি হল না, বলল, ওমা, তাই তো দেখছি।
নিমি এতক্ষণ বারে বারে মধুকে দেখছিল। মাঝে মাঝে মোহকে। সে বলল, ও মা, তাই নিকি গো? সেই পৌষমাস থেকে এতদিন?
গায়ের সঙ্গে লেপটে না হলেও, প্রায় মধুর গা ঘেঁষে দাঁড়িয়েছিল মোহ।
মধু বলল, হ্যাঁ।
বিমলি চিবুক ধরে আদর করল মোহকে। বলল, মনে আছে তো খুড়িকে?
মোহ বলল, সে কী গো খুড়ি, তোমাকে ভুললে আমার পাপ না?
–বটে বুঝি! আহা আমার নককি বউ গো।
বিমলা বুকের কাছে নিয়ে আদর করল মোহকে, তারপরে হঠাৎ যেন চমকে উঠে, ভুরু কুঁচকে তুলল। বলল, ওলো বউ, তোর পেটে কি?
বিমলার কথা শেষ হবার আগেই মোহ যেন কিছুটা লজ্জায় আর আবেশেই, বিমলাকেই জড়িয়ে ধরে। নিমি হেসে উঠে বলল, ওমা, ছুকরি বউয়ের এর মধ্যেই পেটে পেটে এত?
নিমি মধুর গা ঘেঁষে, নিচু গলায় বলল, তা সেই পোষ থেকে আষাঢ়ের শেষ অবধি লুটের মাল নিয়ে ঘুরছ।
মধু বলল, ঘুরছি কোথায়, চাঁপদানিতে ঘর বেঁধেছি।
নিমি চোখ ঘুরিয়ে বলল, আহা, এমন মিস্তিরি টমাসডখ ছেড়ে ফিলমুরে গেল?
যেন টমাস ডাফ কোম্পানির ভাবনাতেই, মিস্তিরির জন্যে নিমির বড় দুঃখ। নিমি হেসে, কাছে গিয়ে মোহ-র কাঁধে হাত দিল। মোহ হাসল, কিন্তু নিমির চোরা পেখম খোলা তার চোখে পড়েছে। বুঝেছে, গারুলিয়ায় মধুর সঙ্গে আলাপ আগেরই। একটু আশনাইও হয়েছিল বোধহয়।
মধু জিজ্ঞেস করল নারাণের কথা, খুড়ো কোথায়? আসেনিকো?
বিমলি চমকে উঠে বলল, উ মা! তাও তো কথা। সেনপাড়ায় গেছে, বাড়িতে। তোমার বাবার শরীলটা নিকি ভাল নয়, এখন ত্যাখন অবস্থা।
একবার বুঝি মধুর মুখে ছায়া পড়ল। বলল, তাই নিকি? তা হলে কাল একবার গারুলিয়া গিয়ে খুড়োর কাছে খবরটা নিতে হবে তো।
মধু যেন অন্যমনস্কের মতো মেলার ভিড়ের দিকে তাকাল। সে বুঝতে পারে, মোহ তার দিকে তাকিয়ে আছে। তবু কী আশ্চর্য, মধু বাবার মুখটা কিছুতেই মনে করতে পারছে না। কেবল মায়ের মুখটাই দেখতে পাচ্ছে, কালী বাগদিনির মুখ।
মধুকে চুপ করে থাকতে দেখে, সকলেই অন্যদিকে মন দেবার চেষ্টা করল। কিন্তু মোহ তাকে ছাড়ল না। সে তার হাত ধরে একটু দূরে নিয়ে গেল। বলল, তুমি ঘরে যাও বাপু একবারটি।
মধু গম্ভীর মুখে বলল, না।
–না কেন? বাপের শরীল খারাপ, বুড়ো হয়েছে। কখন কী হয়, বলা যায়? এক ছেলে তুমি, একবারটি যাও, নইলে বাপু আমাকে শাঁপ লাগবে।
মধু বলল, তোর যত বাজে কথা। শাঁপ লাগবে কেন শুধু শুধু?
বলে একটু চুপ করে থেকে বলল, আর বাড়ি যেতে আমার সাহসে কুলোয় না বউ। সোমসারে আমি একজনকে বড় ডরাই, জানিস। সে আমার মা। অ্যাদ্দিন বাদে আমি আর মার সামনে যেতে পারব না।
মোহর দু চোখে আলো ফুটে উঠল। অনেকদিন বাদে যেন মধুর নির্বিকার নিষ্ঠুরতার মধ্যে, তার সঙ্গে প্রেম করা ছাড়াও অন্য একটি মূর্তিকে দেখতে পাওয়া গেল। দেখতে পেল, মধু এক দুর্জয় মায়ের দুর্জয় ছেলে। যে মাকে মধু মনে মনে স্মরণ করে। সেই মায়ের বারণ না শুনে মধু মোহকে নিয়ে পালিয়েছে। সেই মায়ের কাছে মধুকে ফিরিয়ে নিয়ে যাওয়া মোহ রই কর্তব্য। শর্ত শুধু একটিই। মধুকে সে ছাড়বে না। তা হলে প্রাণ রাখা যায় কেমন করে?
মোহ বলল, তা হোক। মা-তো! মায়ের কাছে ব্যাটা যাবে, তার আবার ভয় কীসের? তুমি একবারটি চলো।
-তোকে নেবে না মা।
–না নেয়, তখন দেখা যাবে।
–মাকে তুই চিনিস না বউ।
—কেন?
–আমাকে মা কাটারি দিয়ে কেটে ফেলতেও পারে।
মোহ শিউরে উঠে বলল, ও মা! ছি! মায়ের নামে ওকী কথা।
মধু শুকনো হেসে বলল, আমার মা এমনি।
মোহর যেন আর কথা বলবার সাহস হল না। তার মনে হল, এ মা আর ছেলে সমান।
ইতিমধ্যে ইনুস আর বন্ধুর দল অধৈর্য হয়ে পড়েছে। তারা দৌড়ের বাজির জন্যে মধুকে ওসকাচ্ছে। বিমলা বাধা দিয়ে বলল, না বাবা, দৌড়-টৌড় দিতে যেয়ো নাকো, খ্যামতা থাকে, খুঁটিতে ওঠ, জিতলে লাভ আছে।
মধু জবাব না দিয়ে এসে দাঁড়াল তেল মাখানো খুঁটির সামনে। তখন ফরাসডাঙার নাম করা দাগি ডাকাত হরলাল চেষ্টা করছে। বোধহয় কয়েকদিন জেল থেকে ছাড়া পেয়েছে। কিন্তু পারছে না। সবাই হাসাহাসি করছে, হাততালি দিচ্ছে। স্বয়ং বড় কোতোয়ালি সাহেব পাইপ টানতে টানতে দাঁড়িয়ে দেখছেন। হরলালের উপর সকলের ভরসা। সে কত উঁচুতে উঠতে পারে গাছ বেয়ে বেয়ে। দৌডুতে পারে রণপায় করে।
মধুর বন্ধুরা তাকে ঠেলতে লাগল, যা না মোথো, যা?
মধু হেসে বলল, উরে বাপরে, ও শালার খুঁটিতে আমি উঠতে পারব না। হরে ডোম উঠতে পারছে না, আমি পারব?
পারবি পারবি।
সবাই ঠেলতে লাগল তাকে। বিরক্ত হয়ে মধু একজনকে ধাক্কা দিয়ে ফেলে দিল মাটিতে। ধূর শালা মামদো কমনেকার। বলছি পারব না।
বিমলি বলল পাশ থেকে, থাক বাপু, যাসনে। লোক হাসাবার কী দরকার। আমাদের গায়ে লাগবে।
নিমি বলল, হ্যাঁ, তার চে চলো পীরের ওখানে মুরগির নডুয়ে বাজি রাখি গে।
কথাটা মধুর উদ্দেশেই। ঠাট্টা করছে, চিপটেন কাটছে। কিন্তু মধুর দৃষ্টি খুঁটির দিকেই। সাপের মতো অপলক চোখে সে খুঁটি দেখছে, আর শরীরে পেশিতে পেশিতে যেন একটা লড়াই চলছে তার। মনে মনে ভাবছে, পারব? হরে ডোম যে ভাবে তোক হাসাচ্ছে, তাতেই যেন ভয় লাগছে বেশি। তবে গতবছর খুঁটির বাজি জিতেছিল। এবার একেবারে খালি হাতে ফিরবে? সে মোহর দিকে তাকাল। দ্যাখ, মোহর চোখ দুটোতেও কেমন উৎসাহ আর ইচ্ছা। যেন মধুর জন্যে ওরই হার হচ্ছে।
মধু এগিয়ে গেল। সবাই অমনি হেসে পথ ছেড়ে দিল। কেউ কেউ ঠাট্টা করে বলল, ওরে সর সর, নয়া খেলোয়াড় এয়েছেন।
কত হাতি গেল তল মশা বলে কত জল।
–তাই না বটে। কত সখ যায় রে চিতে, মলের আগে চুটকি দিতে। খুঁটিতে উঠবেন।
এমন সময়ে গোলাম ছুটে এল মধুকে দেখতে পেয়ে। এসে একেবারে দুহাতে জড়িয়ে ধরল।
চারিদিকে বাজনা বাজছে। নানান গলার নানান চিৎকার। গঙ্গায় বুঝি আবার হাঁস ছাড়া হয়েছে। চিৎকার করে অনেকে জলে ঝাঁপিয়ে পড়ছে। গোলামের চোখ একেবারে ছলছলিয়ে উঠল। প্রায় ভাঙা স্বরে বলল, আরে শালা মধু, তুই শালা আদমি না জিন রে?
মধুরও দুই চোখে হাসি ধরে না। গোলাম বলল, কোথায় ছিলি অ্যাদ্দিন?
মধু বলল, সে সব পরে হবে। খুঁটিতে উঠব গোলাম?
গোলাম বলল, জরুর। আমি তো মনে মনে গাইছিলুম, থাকত এখন মোধধা, দেখিয়ে দিত সবাইকে।
মধুর সারা শরীরের পেশি যেন কেউটের মতো পাক দিয়ে উঠল। মোহ-র মনে মনে ইচ্ছা, গোলামও বলছে। শক্তি পাওয়ার আর বাকি কী? সে এগিয়ে গেল খুঁটির কাছে। আর সঙ্গে সঙ্গে বিদ্রূপ ও শ্লেষ হাসির ঢেউ খেলে গেল।
কোতোয়ালির লোক এসে মধুর হাত মুছিয়ে দিল ন্যাকড়া দিয়ে। মধু বুঝল শরীরকে একেবারে হালকা করে, সোজাসুজি না উঠে, কয়েকটা পাক দিয়ে কাঠবেড়ালির মতো উঠতে হবে।
প্রথমবার উঠে, মাঝখান বরাবর গিয়ে হড়কে এল সে মাটিতে। সঙ্গে সঙ্গে হাসিতে ও হাততালিতে কানে তালা লেগে গেল তার। লজ্জায় মুখ ভোলা দায়। কোনওরকমে মোহর দিকে তাকাল সে।
মোহও হাসছে, নির্ভয়ের হাসি। ঘোমটা খুলে গেছে খেয়াল নেই। মাথা ঝাঁকিয়ে ঝাঁকিয়ে আবার উৎসাহ দিচ্ছে।
মধু আবার দেখল খুঁটিটাকে। বারকয়েক পাক দিল খুঁটিটার চারপাশে। যেন বাঘটা ঝাঁপ দেবার আগে পাক দিয়ে নিচ্ছে। তারপরে আবার খুঁটিতে হাত দিল। সর্বাঙ্গে পেশি উঠল কিলবিলিয়ে। পরমুহূর্তেই ঘুরনচাকির মতো খুঁটিটার গায়ে পাক খেতে খেতে, প্রায় ডগার কাছে গিয়ে উঠল মধু।
এবারেও অনেকে হাততালি দিয়ে উঠল। গোলাম আর তার বন্ধুর দল চিৎকার করে উঠল, আর এটটু, মোধধা, আর এটটু।
মধুর চোয়াল শক্ত। সে থাকতে পারছেনা, আবার একটু একটু করে প্রায় এক ইঞ্চি করে যেন হড়কে আসছে নীচে। চেষ্টা করছে আঁকড়ে থাকবার। কিন্তু তেলের স্রোত বইছে যেন হাতের চেটোয়।
মোহ বোবা পাথর। গোলাম নিজের দুই হাতে পাঞ্জা লাগিয়ে দিয়েছে। নিমির গায়ে যে আনকা পুরুষ হাত দিয়েছে, সে খেয়ালও তার নেই। বিমলির মতো বাঘা মেয়েমানুষও উত্তেজনায় বিড়বিড় করছে, না বাপু, এ কী খেলা।
মধু আর একবার মরিয়া হয়ে পাক দিল, ঠেলা দিল উঁচু দিকে। পরমুহূর্তেই একেবারে পুরস্কারের ডালিসুদ্ধ ধপাস করে নীচে পড়ল।
মোহ ছুটে এল। গায়ে হাত দিয়ে বলল, লাগেনি তো?
মধু বলল, কী হল, পারলুম না?
গোলাম ডালিটা তুলে দেখিয়ে চিৎকার করে উঠল, এই দ্যাখ, এই দ্যাখ শালা।
মধু দাঁড়িয়ে উঠে বলল, আর একটা দেখতে হবে। যা গোলাম, মাল কিনে নিয়ে আয়। কী বলল ইনুস দাদা?
ইনুস চিৎকার করে বলল, হারগিজ।
অন্যান্য সাঙ্গোপাঙ্গরা নাচন-কোঁদন লাগিয়ে দিয়েছে। ভিড়ের মধ্য থেকে একজন একটা চাঁপা মদের বোতল বাড়িয়ে দিল, লাও হে বীরপুরুষ।
মধু গলায় মদ ঢেলে দিয়ে, তারপর লোকটার দিকে তাকিয়ে দেখল।
লাল মালা!
মধু বলল, তুমি?
লাল মালা বলল, কীর্তি দেখতে। আমিও তোমার খুড়ো না? চললুম।
মুহূর্তে অদৃশ্য হল লাল মালা। ভিড়ের মধ্যে কোথায় অদৃশ্য হয়ে গেল, আর দেখা গেল না। গোলাম ইনুস বিমলা মোহ সবাই জিজ্ঞেস করল, লোকটা কে?
মধু কেবল বিড়বিড় করে বলল, বাদাবনের বাঘ।
.
মধু পর পর আরও দুটি খুঁটি জয় করল।
ইতিমধ্যে সন্ধ্যা হল, রাত ঘনিয়ে এল। ফরাসডাঙার গঙ্গার ধারের পথে পথে মদের স্রোত বইছে। বাজনার থামবার নাম নেই। হল্লায় আকাশ ভরে গেছে। ফরাসডাঙার নটী আর বেশ্যারা কেউ আজ ঘরে নেই। আজ সবাই বাইরে এসে মেতেছে।
দুম করে শব্দ হল। আকাশে রংবেরং ফুল ছিটিয়ে পড়ল হাউই ফেটে। ফুল শেষ হয়ে যাবার পর, তিন রং পতাকা ফুটে উঠল আকাশে। নিশান হাউই উড়ছে। উড়তে থাকবে এখন।
ন্যাশনেল দ্য ফেত! ফিয়াস্তা! ভিভ লা বাস্তিল ডে। ভিভ লা ফ্রাঁস। কথাগুলি লাল নীল রং-এ ঝলকে উঠল আকাশে। তারপর গলে গলে পড়তে লাগল গঙ্গার বুকে। রূ দ্য আর্লেয়-এর বস্তিতে মুরগিগুলি ভয় পেয়ে চেঁচাতে লাগল খোঁয়াড়ে।
সবাই বাজি পোড়ানো দেখার জন্য গঙ্গার বাঁধানো স্টান্ডে ভিড় করেছে। মধু নেমে এসেছে গঙ্গার ধারে। কৃষ্ণপক্ষের অন্ধকার সব যেন নদীর ওপারে, জগদ্দল আর সেনপাড়ায় ভারী হয়ে নেমেছে। নদীতে অনেক নৌকা, ভাউলে, বজরা। ফ্যাস্তা উপলক্ষ করে সবাই বেরিয়ে পড়েছে। মোহ গোলাম বিমলা নিমি ইনুস আর চাঁপদানির বন্ধুরা সবাই আছে সঙ্গে। আরও মদ এসেছে। মোহ ছাড়া সবাই খেয়েছে। তবু এখনও খুঁটির বাজি জেতার টাকা রয়েছে মোহর হাতে।
মোহ বলল, জলের ধারে আঁধারে যাচ্ছ কেন?
মধু খালি শব্দ করল, উম?
মোহ-র ভয় হল, মধুর নেশা হয়ে গিয়েছে। কিন্তু মধু বলল, গোলাম, একটা লৌকো চাই।
গোলাম বলল, ওই তো গাছতলায় আমাদের লৌকো রয়েছে। বেড়াতে যাবি?
মধু বলল, না। একবার বাড়ি যাবার মন করছে।
মোহ ভয় পেল না খুশি হল, সে নিজেই যেন বুঝতে পারল না। মধুর পিঠে হাত রেখে বলল, সত্যি যাবে?
–হ্যাঁ। চ যাই একবারটি। মুখটা কেন মনে আসছে না।
কথা সে শেষ করতে পারে না। মোহ শোনে, মধুর স্বর যেন কেমন বদলে গিয়েছে। মোহর বুকে কেমন যেন একটা ভয়ের দুরুদুরু ভাব, অথচ ওপারের দিকে সেও যেন এক অবধারিত নিশির টানের মতো, টান বোধ করছে। বলল, চলো যাই।
বিমলি বলল, তাই যাও বাবা। আমরা ফিরি।
–হ্যাঁ খুড়ি এসো। পরে দেখা হবে।
নিমির মুখখানি অন্ধকার। অতিরিক্ত মাতালের মতো ঢলে পড়তে লাগল যার তার গায়ে। আর চিৎকার করে গান ধরেছে, ও মাসি, তোর বিদ্যারে না দিস, সুন্দর সুন্দর পুতুল এনে দে…।
চাঁপদানির বন্ধুরা অবাক। ইনুস অবাক হয়ে বলল, চলে যাচ্ছিস দোস্ত?
মধু বলল, হ্যাঁ, একবার বাড়ি যাব।
ত্রিলোচন জিজ্ঞেস করল, আবার ফিরছ কখন? কলে কামাই দিয়ো না, টাট্ট সায়েব জিজ্ঞেস করবে। তা ছাড়া ঘরে জিনিসপত্তর রয়েছে।
মধু কেবল উচ্চারণ করল, আসব।
.
৪৯.
শ্যামের দৃষ্টি স্বচ্ছ। সম্পূর্ণ জ্ঞানে যেন চকিত। কত বছর এমন করে তাকায়নি শ্যাম। কত বছর ধরে তার দৃষ্টি আচ্ছন্ন বিভ্রান্ত ছিল। যেন কুয়াশা ঢাকা অন্ধের মতো তাকাত।
আজ তাকে পূর্ণ দৃষ্টিতে, স্বচ্ছ চোখে তাকাতে দেখে ভয়ে কাঠ হয়ে গেল কালী। যে মানুষকে সকাল থেকে আগুনের সেঁক দিয়ে রাখতে হচ্ছে, সে এমন পরিষ্কার চোখে তাকায় কেন?
লখাই, নারায়ণ দুজনেই শ্যামের বিছানার দুই দিকে। সারদা সেঁক দিচ্ছে। কালী শুধু দু হাত দিয়ে আগলে বসে আছে শ্যামকে।
অল্প বাতাস! রেড়ির তেলের আলোটা অস্থির। সকলের ছায়াগুলি কাঁপছে মাটির বেড়ার গায়ে। বাইরে জোনাকি জ্বলছে। উঠোনে শুয়ে কুকুরটা তাকিয়ে আছে ঘরের দিকে। হীরা বসে আছে দাওয়ায়। তার মন খারাপ। জ্যাঠাকে সে ভালবাসে। কদিন ধরেই জ্যাঠার অবস্থা খারাপ।
কিন্তু ফরাসডাঙার হাউই কত উঁচুতে উঠেছে? বিদ্যুৎ চমকানোর মতো তাদের অন্ধকার উঠোনেও হাউইয়ের ঝিলিক হানছে। হানুক। হীরা কোথাও যাবে না। ঘরে তার দম বন্ধ হয়ে আসছে। বাইরে কোথাও তার যেতে ইচ্ছে করছে না। জ্যাঠার অবস্থা নাকি বড় খারাপ মধু দাদা বাড়ি ফিরল না। কথাটা মনে হতেই রাগে দুঃখে সে মনে মনে বলে ওঠে, হে ভগবান, মধু দাদা যেন মরে যায়। আর কোনওদিন যেন তাকে আমায় না দেখতে হয়। মোহ যেন পাগল হয়ে যায়, আর তাকে যেন কুকুরে তাড়া করে। বড়মার কষ্ট এ সংসারে কেউ বোঝে না।
তারপর যেন মন্ত্রপড়া বিস্ময়ের মতো, বহু বছর বাদে, শ্যামের কথা স্পষ্ট পরিষ্কার সঠিক শোনা গেল। বলল, কালীবউ, বাইরে একটা বাতি দে। কালীর গায়ের মধ্যে শিউরে উঠল। চমকে ফুঁপিয়ে উঠে বলল, ওগো, তুমি এমন করে কথা বলছ কী করে?
শ্যাম বলল, যেন দূর থেকে স্পষ্ট শোনা যাচ্ছে, কেন, যেমন করে বলি। বাইরে একটা বাতি দে।
কালী বলল, কেন বলছ?
–বাড়ি আঁধার রাখিস না। কালী ছুটে গিয়ে আলো জ্বালল। কিন্তু তার বুকের মধ্যে কাঁপছে। কান্না তার বাধা মানছে না। এ কীসের ইঙ্গিত শ্যামের। কার আশার পথ চেয়ে আলো জ্বালবে কালী? যে চোখের আড়াল দিয়ে, চুপি চুপি আসে, আর নিঃসাড়ে সব নিয়ে চলে যায়, সংসারের, মানুষের কোনও মাথা কোটাকুটি মানে না, তার জন্যে?
তবু আলো জ্বেলে দিয়ে ছুটে এল সে ঘরে। এসে ঝুঁকে পড়ল শ্যামের উপর। বলল, কিছু বলছ আর?
-হ্যাঁ।
–কী?
–তুই অত অধীর হোস নে। লারাণ!
নারায়ণ ঝুঁকে এল। শ্যাম বলল, দাদা হয়ে তোকে দূরে রেখেছি, ওটা অল্যায্য কাজ।
নারায়ণের শক্ত বুকে নিশ্বাস আটকে এল। বলল, চুপ দেও দিনি। ঘুমোও এটটু।
-না নারাণ, কথা কটা বলে নিই। লখাইকে আপন করে নিস। দূরে থাকলেও আপন বলে মনে করিস। লখাই!
লখাই বলল, বলো।
সে কাছেও এল না। সে যেন কেমন ভাব বিহ্বল হয়ে বসে আছে। শ্যাম বলল, তোমাকেও সেই কথা। ভগবান আমাদের পরীক্ষা করতে পাইঠেছেন সোমসারে, আর দেখে দেখে হাসছেন। মানুষ মানুষ। তার বড় কেউ না। ভাল করে মানুষ, মন্দও করে। কিন্তু চেরকাল বিবাদ থাকলে মানুষ হয় না। মনে মনে আতান্তর রেখ নাকো।
গলার স্বর নেমে যেতে লাগল অতলে। কিন্তু ভাঙা নয়, ঘড়ঘড়ে নয়, স্পষ্ট, নিচু। আরও নামতে নামতে তলিয়ে যাচ্ছে যেন।
কালী প্রস্তুত। সে জানে, সে ইশারা পেয়েছে। চিৎকার সে করবে না। ও শুনতে পাবে।
হঠাৎ শ্যামের নিচু গলা যেন উতলা শোনাল। ডাক দিল, কালীবউ!
–কী?
–তুই পুরুষ হলে যেমন পায়ের শব্দ হত, আমি তেমন শব্দ পাচ্ছি।
–কী বললে?
–আমি মধুর পায়ের শব্দ পাই।
দরজার শব্দ পেয়ে সবাই ফিরে দেখল মধু। মুহূর্তে কালীবউ কঠিন মুখ ফিরিয়ে নিল শ্যামের দিকে। মৃতপ্রায় স্বামীর কাছে বসে, চোখ তার নিষ্ঠুর আরক্ত হয়ে উঠল।
শ্যাম বলল, অমন করিসনে কালীবউ। ওকে আসতে দে।
-না।
কঠিন নির্বিকার গলায় বলল কালী। বলল, আমি জানি, জানি, এই শমনের জন্য তুমি আমাকে আলো জ্বালাতে বলেছ।
–না কালীবউ। ওকে হুকুম দে আসবার।
মধু ডাকল, মা!
কালী শক্ত হয়ে ফিরে রইল, কিন্তু তার সর্বাঙ্গ কাঁপতে লাগল।
মধু মায়ের পাশ ঘেঁষে, বাবার বুকে হাত রেখে, বহুকাল আগের মতো ফিসফিস করে ডাকল, বাপ গো।
শ্যাম ফোগলা দাঁতে শিশুর মতো হাসল। কিন্তু গলার স্বর নিভে এল। যেন বড় খুশি গলায় বলল সে, হারামজাদা, মদ গিলে এয়েছিস?
মধু বলল, হ্যাঁ। আমি আর থাকতে পারলুম না, তাই এয়েছি।
শ্যাম প্রায় চুপিচুপি বলল, মাকে দেখিস মধু।
মধু মায়ের দিকে দেখল, তারপরে মায়ের পিঠে একটা হাত রাখল। মায়ের শরীরটা কাঁপছে, কিন্তু শক্ত। মধু মাকে এক হাত দিয়ে জড়িয়ে ধরল। এই মধুকে দেখে সেই যাযাবর ঘরছাড়া, গ্রামছাড়া, নোঙর-ঘেঁড়া নৌকা বলে চেনা যায় না। এখন সে যেন কেমন শিশুর মতোই বাবাকে দেখছে আর তার লাল চোখ দুটোতে জল এসে পড়েছে। সে বলল, জানিস মা, বাপের মুখটা মনে আসছিল না।
কালী সে কথার কোনও জবাব না দিয়ে, হঠাৎ শ্যামের বুকের উপর হাত রাখল, তারপরে উপুড় হয়ে পড়ল। মধু ডাকল, বাপা!
শ্যাম আর সাড়া দিল না।
হীরা এতক্ষণ বাইরে ছিল। আর থাকতে পারল না। মধু দাদার জন্যে নয়, বাইরের দাওয়ায় একলা থাকতে ভয় করছিল তার। সে ভিতরে এসে, শ্যামের দিকে তাকিয়ে হঠাৎ জোরে কেঁদে উঠল। উঠোনের কুকুরটা চমকে উঠে ঘেউঘেউ করে উঠল।
সারদার গলায় স্বর ছিল না। সে কেবল দরজার কাছে ঘোমটা ঢাকা মোহকে হাত তুলে, মৃত শ্যামের কাছে আসতে বলল। মোহ কালীর পাশে এসে বসল। লখাই উঠে গিয়ে হীরাকে বুকের কাছে নিল। তার চোখে এখন অনেক মৃত বন্ধুদের মুখ ভাসছে, তার সহযোদ্ধাদের মুখ। কেন তা সে জানে না।
কালী যেন অনেকটা বোধবুদ্ধিহীন অচেতনের মতো চিৎকার করে ডাকতে লাগল, তুমি কি গেলে নাকি! শুনছ, ওগো মধুর বাপ, তুমি কি চলে গেলে।…
সারদা শ্যামের বুকের ওপর রাখা কালীর হাত তুলে আনতে গেলে। কালীর হাত শ্যামের ঠাণ্ডা হয়ে আসা বুকটা খামচে ধরেছিল। আশেপাশের বাড়ির লোকেরা কালীর কথা শুনে জানতে পারল, শ্যাম বাগদি মারা গেল। সারদা উঠে, কাছে গিয়ে নিচু স্বরে লখাইকে বলল, ব্যবস্থা দ্যাখো।
লখাই নারায়ণের দিকে তাকাল। নারায়ণ বলল, চল যাই।
উঠতে উঠতে বলল, বাপ মরলে কিছু বুঝতে পারিনি, আজ মনে হয়, আমার বাপ গেল।
লখাই নারায়ণকে জিজ্ঞেস করল, কোন ঘাটে যাবে?
নারায়ণ বলল, জঙ্গলপীরের কাছে যাই।
.
ফরাসডাঙার ফ্যাস্তার শেষ বাজি পোড়ানো হয়ে গিয়েছে। কৃষ্ণপক্ষের অন্ধকার ওপারেও নেমেছে। তবে, ফ্যাস্তার যাত্রীদের ফেরার পালা এখনও চলেছে। এখন যারা ফিরছে তাদের এখনও ফ্যাস্তার খোয়ারি কাটেনি।
সেনবাড়ির জঙ্গল গজানো বাগানে, মজলিশ ঘরের পিছনে, যেখান থেকে ফরাসডাঙা দেখা যায়, সেখানে দুই গোমস্তা এখনও বসে আছে। ঝি চপলা তাদের মাঝখানে। তারা নৌকা ভাড়া করতে পারেনি। খেয়া পেরিয়ে, ওপারের ভিড়ে তারা যেতে পারেনি, কারণ চপলাকে নিয়ে যাবার উপায় ছিল না। তারা তিনজন এপারে বসেই, তোপের শব্দ শুনেছে, বাজনা শুনেছে, বাজি পোড়ানো দেখেছে। তাদের খোয়ারি এখনও কাটেনি। তারা, একজন চপলার কোমর জড়িয়ে ধরে আছে, আর একজন গলা জড়িয়ে ধরে আছে। চপলা তাদের দুজনকে সমানভাবেই তার প্রেম দান করছিল। তাদের খোয়ারি এখন কাটবার নয়, কারণ তাদের নেশা ও নেশার কারণ, সবই নতুন। তারা তখনও বলাবলি করছিল: এল এ বি ও ইউ আর–লেবার মানে-মজুর, বি আর আই বি ই-বেরাই মানে–ঘুষ, জে ইউ টি ই–মানেচট।… চপলা হেসে বলছিল, আর অমন বললে না?দুজনেই তাড়াতাড়ি বলেছিল, হ্যাঁ হ্যাঁ, অম্যান মানে ইস্তিরি লোক। সেই সময়ে, হঠাৎ হরিধ্বনি শুনে, তারা চুপ করে গেল, শক্ত হয়ে উঠল। চপলা দু হাতে দুজনকে জাপটে ধরে রইল। শুনতে পেল, কে যেন জিজ্ঞেস করছে, কে গেল?
লখাইয়ের গলা শোনা গেল, শ্যাম দিগর।
অন্ধকারের মধ্যে হরিধ্বনি দক্ষিণে এগিয়ে চলল। শ্মশানযাত্রীরা দেখল, গঙ্গার ধার থেকে একটি বউ পাড়ায় ঢুকছে। বউটি যেন টলছে। তার কিছু দূর পিছনে পিছনে একজন পুরুষ। শ্মশানযাত্রীরা চিনতে পারল, তেসুতি কলের গগন বোসকে। বউটি যে তার বউ, তারা বুঝতে পারল। তারা হরিধ্বনি দিয়ে এগিয়ে গেল।
শ্মশানযাত্রীরা এগিয়ে যাবার পর বউ থমকে দাঁড়াল। গগন কাছে এসে পড়ল। বউটি মাথা ঝাঁকিয়ে জিজ্ঞেস করল, আপনি আমার পেছন পেছন আসছেন কেন? মজুমদার বাড়ি থেকে আমি রোজই একলা একলা বাড়ি ফিরি।
গগন একটু চুপ করে রইল, তারপরে বলল, বাড়ি চলো।
তার গলায় কোনও আদেশ নেই, অনুরোধও নেই। তার গলায় যেন কোনও সুর নেই। ফরাসি বিপ্লবের এই স্মৃতি দিবস তাকে নানানভাবে হতাশ করেছে। বন্ধুদের খানাপিনা, এই উৎসব, তারপরে এই অবসাদ, সব যেন বঙ্গসিন্ধুর প্রবন্ধকে ঠাট্টা করছে। জীবনঠাকুর পর্যন্ত উৎসবেই মেতেছিলেন। রামবাঁড়ুজ্জেও মদের পাত্র মুখে তুলেছেন আজ, আর অকারণ বকবক করেছেন, অর্থহীন প্রলাপ। প্রবন্ধের কথা তাঁর নিজেরও মনে ছিল না বোধহয়। তারপরে এপারে ফিরে গগন মজুমদারদের বাড়িতে খোঁজ করতে গিয়েছিল, তার স্ত্রী ফিরেছে কি না। সেটা কেবলমাত্র কর্তব্যবোধ নয়, ঘরে তালা বন্ধ থাকলে সে ঢুকতে পারত না। শুনেছিল, তখনও গিন্নিদের নৌকা ফেরেনি, তাই সে গঙ্গার ঘাটেই অপেক্ষা করছিল।
গগনের স্ত্রী বলল, আপনি কি কেবল আমাকে উদ্ধার করেই যাবেন?
গগন বলল, বাড়ি চলো।
স্ত্রী মাথা ঝাঁকিয়ে প্রতিবাদ করল, যাব না। আপনি মনে করেছেন, বিয়ে করে আমাকে উদ্ধার করেছেন, নইলে আমার কলঙ্ক চাপা পড়ত না। এখনও আমাকে রক্ষা করে বেড়াচ্ছেন। আমাকে ও সব পুরুষগিরি দেখাবেন না…।
গগন দেখল, স্ত্রীর জিভ জড়িয়ে আসছে। সে তাকে ধরে বাড়ির দিকে নিয়ে চলল। স্ত্রী জোর করতে লাগল, ছাড়ুন। বিয়ে করে আমাকে আপনি বেইজ্জত করেছেন। ছাড়ুন…।
.
হরিধ্বনি তখনও ভেসে আসছে। শ্মশানযাত্রীরা দক্ষিণে চলেছে। লখাই নারায়ণ মধু আর প্রতিবেশী গণেশ দিগর কাঁধ দিয়েছে। কালী মোহ পিছনে পিছনে। মোহর হাতে বাতি। আতপুর ঘুমিয়ে পড়েছে, কোথাও আলো নেই। কুকুরগুলো ডাকছে। রাজবাড়ির দেউড়িতে মাত্র একটা আলো দেখা যায়। টুং টাং ঘণ্টা বেজে ওঠে। পবনপেয়ারি আর লক্ষ্মীপেয়ারি দুই হস্তিনী হরিধ্বনিতে নড়েচড়ে উঠেছে, তাই ঘণ্টা বেজে ওঠে।
আর একটা ঘরে আলো জ্বলছিল, গোঁসাইদের কাছারি ঘরে। নায়েবমশাই একজন আমিন নিয়ে, প্রদীপের পলতে চড়িয়ে, তখনও এই অঞ্চলের নকশা দেখছিলেন। সেনপাড়ায় বেগডানলপ কোম্পানিকে যে জমি দেওয়া হয়েছে, তার উত্তরের ভূখণ্ড বিচার করছিলেন। কী কী গ্রাম আছে, প্রজাদের কাকে কী ধরনের বন্দোবস্ত দেওয়া আছে। এক আমেরিকান সাহেব কলকাতায় এসেছে, শীঘ্রই জগদ্দলে আসবে। তারা চটকল করতে চায়। একটা নয়, একাধিকতাদের কোম্পানির নাম, ডানকান ব্রাদার্স।
নায়েবমশাই হরিধ্বনি শুনে, মুখ তুলে আমিনকে জিজ্ঞেস করলেন, কে মরল?
আমিন বাইরে এসে হাঁক দিলেন, কে গেল?
শ্মশানযাত্রীরা সবাই ভাবল, লখাই জবাব দেবে। কিন্তু লখাই কোনও জবাব দিল না। সে কাছারির দিকে ফিরে তাকাল না। আমিন আবার হাঁকলেন। হরিধ্বনিতে তার গলা ডুবে গেল। শ্মশানযাত্রীরা পশ্চিম দিকে বাঁক নিল। গঙ্গার ধার দিয়ে, জঙ্গলপীরের দিকে চলল।
.
পরদিন দুপুরে সবাই ঘরে গোয়ালে আর দাওয়ায় শুয়েছিল। মধু গোয়ালে গিয়ে শুয়েছিল। তার এখন কাছা গলায়, থান পরা। কালীও থান পরেছে, সে ঘরে শ্যামের যেখানে বিছানা ছিল, সেখানে শুয়ে আছে। লখাই দাওয়ায়। সারদা ভাতের হাঁড়ি চাপিয়েছিল উনানে। একজনকে কাজকর্ম না দেখলে চলে না। তার সঙ্গে রয়েছে মোহ।
দুপুরে পাগলা সাহেব এল। লখাই কথা বলবে না, সে জানত। মধুর সঙ্গেই কথা হল অলটারের। অলটার মধুকে বকল, শ্যাম দিগরের প্রশংসা করল। যাবার সময় বলে গেল, টাকা পয়সার দরকার হলে যেন মধু তাকে বলে। যাদের সঙ্গে ভাব আছে, তাদের বিপদ-আপদ হলেই সাহেব একবার দেখা দেয়।
নারায়ণ সকালবেলা জঙ্গলপীর থেকেই গারুলিয়ায় চলে গিয়েছে। সে আর সেনপাড়ায় ফেরেনি।
হীরা আর সবাইকে ছেড়ে, মোহর কাছে ঘেঁষবারই বেশি চেষ্টা করছিল। অথচ মোহকে সে মনে মনে কত গালাগালি দিয়েছে। এখন এ বাড়িতে মোহর কাছে কাছেই তার থাকতে ইচ্ছা করছে। কিন্তু মোহ-র মনটা উতলা হচ্ছে। বারেবারেই চাঁপদানির সেই ঘরটার কথা তার মনে পড়েছে। ঘরদোর জিনিসপত্র, সব সেখানে পড়ে রইল। মধুর মনের কথা সে বুঝতে পারছে না। মানুষটার কিছুই বুঝতে পারছে না সে। সেই যে গতকাল রাত্রে বাড়ি আসতে চাইল, তারপর থেকে, মধুকে যেন সে ঠিক বুঝতে পারছে না। তখন থেকে আর একটি কথাও হয়নি। অথচ মধু ছাড়া তার কথা বলবার কে আছে, কে বা তাকে বুঝবে। তার শাশুড়ি, অধরার বাড়িটার দিকে সে তাকিয়ে দেখেছিল। সেখানে কেউ আছে বলে মনে হয় না। বুড়িটা মারা গিয়েছে কি না, তা সে জানে না। কাউকে জিজ্ঞেস করতেও বাধছে। সে জানে না, কালী তাকে বউ করে নেবে কি না। লখাই আর সারদা তার কাছে, বলতে গেলে অচেনা।
এদিকে, একটা লোক মারা গেল। তবু তার চাঁপদানির সংসারের জন্যে ভাবনা, তাই বা কেমন কথা। এ কথা বুঝেও, মোহ-র মন ঘুরে ফিরে সেই কথাই ভাবে। সে যেন কোনও কিছুরই সঠিক কার্যকারণ বুঝতে পারছে না। কী নিয়মে কী ঘটছে, হদিস করতে পারছে না।
যে বাড়িতে যেদিন লোক মারা যায়, সে বাড়িতে তখন কোনও নিয়মকানুন থাকে না। সাঁজবেলায় সবাই ঘুমোচ্ছে। কালী লখাই সারদা, সবাই। আসলে, বেলা শেষে যাই হোক পেটে কিছু পড়েছে সকলের, তাই ঘুমিয়ে পড়েছে। হীরাটাও কালীর খোলা বুকে একটা হাত রেখে ঘুমিয়ে পড়েছে। মোহ গেল গোয়ালে। মধু চাটাই পেতে শুয়েছিল, ঘুমোয়নি। মোহকে দেখে বলল, বউ, একটু তামাক খাওয়াবি?
–খাওয়াব।
মোহ যেন স্বস্তি পেল মধুর কথা শুনে। তাড়াতাড়ি শ্যামের হুঁকো কলকে খুঁজে, কলকে সাজিয়ে আগুন দিয়ে, মধুকে এনে দিল। দিয়ে, মধুর পাশেই, চাটাইয়ে শুয়ে পড়ল। তারও তো শরীরটা ভাল নয়। মধু বসে হুঁকো টানতে লাগল। মোহ মধুর মুখের দিকে তাকিয়ে থাকতে থাকতে, না বলে পারল না, চাঁপদানির কী হবে?
মধু খানিকক্ষণ চুপ করে রইল। তারপরে বললে, আর যাব না। এখানেই থাকব।
–জিনিসপত্তর গুলোন? নতুন থালা বাটি, আমার কাপড়চোপড়।
–সে একসময়ে গিয়ে নিয়ে এলেই হবে।
এমনভাবে বলল, যেন চাঁপদানির সংসারের কথা মধুর মনেও নেই। মধু যে চাঁপদানিতে কাল দুপুর অবধি ছিল, সেখানে খেয়েছে, সে যে সেখানে কারখানায় কাজ করত, তাকে দেখে কিছুই বোঝা যায় না। সে বাঁ হাতটা দিয়ে মোহকে জড়িয়ে কাছে টেনে নিল, যেমন কাছে থাকলেই নেয়। ডান হাতে হুঁকো ধরে ভুড়ুক ভুড়ুক টানতে লাগল। তারপরে বলল, চোখের কোলগুলোন তোর বসে গেছে। একটু ঘুমা আমার কাছে শুয়ে।
তবে, এ লোককে তুমি কী বলবে। মোহর চোখে জল আসে। আবার ঘুমও আসে। চাঁপদানির সংসারের কথা ভেবে লাভ নেই! মধু যখন ঘুমোতে বলছে, তখন তার কাছে শুয়ে মোহ ঘুমোক।
মধু মোহর গায়ে হাত রেখে বাইরে তাকাল। আকাশে শ্রাবণের ঘটা দেখা যায়, বৃষ্টি আসবে। গোরুগুলোকে সে ঘরে আনবে। গাভিন গোরুটা তাঁতিদের পোড়োয়, অন্ধকার নামতে দেখে নিশ্চয় কারুর অপেক্ষা করছে। হয়তো মধুর মায়ের জন্যেই অপেক্ষা করছে। তবে মধুকেও সে চেনে।
মধু দেখল, মোহ ঘুমিয়ে পড়েছে। কলকেটা উপুড় করে দিয়ে হুঁকোটা বেড়ার গায়ে ঠেস দিয়ে রেখে সে বাইরে গেল। তাঁতিদের পোড়োয় গিয়ে দেখল, গাভিন গোরুটা সেখানে নেই। পোডোর পাশ দিয়ে মজুমদারদের রাখাল যাচ্ছিল। মধুকে দেখে অবাক হল। অনেকদিন দেখেনি বলেই বোধহয়। মধু তাকে জিজ্ঞেস করল, আমাদের গাভিন গাইটা দেখেছ?
রাখাল বলল, দেখেছি। দুপুরে তো হীরা তাকে গঙ্গার ধারে বেঁধে দিয়ে এসেছে।
মধু তাড়াতাড়ি গঙ্গার ধারের দিকে গেল। দেখল একটা কাঁঠাল গাছের গোড়ায় গোরু বাঁধা। গোরুটা এইদিকেই ভয় ব্যাকুল চোখে তাকিয়ে রয়েছে। মধু গিয়ে হাত দিতেই, তার গায়ের চামড়া কেঁপে কেঁপে উঠল। ভেজা নাক দিয়ে মধুর গায়ে একবার ঘষে দিল। কিন্তু আগের মতো ফোঁসফোঁস করে উঠল না। যেমন আদরে আর খুশিতে করে।
গোরুর বাঁধন খুলতে খুলতেই মধু দেখল, সেনপাড়ায় ঘাটে একটা নৌকা এসে ভিড়েছে। কারা যেন নেমে, উপরের দিকেই উঠে আসছে। মুসলমানপাড়ায় শরাফত ছাড়া কাউকেই সে চিনতে পারল না। নজরটা একজনের দিকেই মধুর আটকে রইল। লুঙ্গির উপরে সাদা পাঞ্জাবি গায়ে, টকটকে ফরসা একজন জোয়ান তার মাথায় লাল বাবরি চুল, ছাঁটা দাড়িগোঁফও লাল। বিদেশি বলে মনে হয়। সকলের শেষে যখন মাঝি উঠে এল, তাকে মধু জিজ্ঞেস করল, লোকটা কে এল?
মাঝি বলল, ঈশা সারখিল। কলকেতার বন্দরে সদারি করত। সেনপাড়ায় যে নয়া কল হবে, এখন তার সর্দারি করবে।
বেগ ডানলপ কোম্পানির সর্দার এল। অথচ, এল যেন কোনও নবাবজাদা। শরাফতের খাতির দেখে সেইরকমই মনে হয়। শরাফতের মতো খানদানি লোকও কোম্পানির সর্দারকে এত মর্যাদা দেয়, এ বড় আশ্চর্য কথা।
মধু ফিরতে গিয়ে দেখল, সাঁজবেলার ছায়ায় তখনও কাকে যেন ঘাটে দেখা যায়। একটা পুঁটলির মতো গুটিসুটি হয়ে সিঁড়ির ধাপে বসে আছে। একটু ঠাহর করে দেখে চিনতে পারে। কালো দুলের বুড়িটা বসে আছে। দুলে বুড়িটা এখনও মরেনি। অথচ ঘাটে এসে বসে আছে। কাছে গেলে শোনা যাবে, বুড়ি জলের দিকে চেয়ে বকবক করছে।
মধু ঘরে ফিরে যায়। গোয়ালে গিয়ে তাড়াতাড়ি একটা বাতি জ্বালতে হবে। ধোঁয়া দিতে হবে। নইলে গোরু মোহ, সবাইকে ডাঁসে আর মশায় ছিঁড়ে খাবে। সহসা মায়ের কথা মনে পড়ে যায়। মা তার সঙ্গে একটা কথাও বলেনি। কাল রাত্রে চিতায় আগুন দেবার পর, মা সারাক্ষণ চিতার দিকেই তাকিয়ে ছিল। বাবার প্রতিটি অঙ্গ কেমন করে পুড়েছে, মা সবই দেখেছে। ভোরবেলা ফেরার সময়, মধু মায়ের পাশে পাশেই ছিল। মা কোনও কথা বলেনি। আর কোনওদিন বলবে কি না কে জানে। মধু বলতে পারবে না, তার মনের মধ্যে ঠিক কেমন করছে। তার কোনও কষ্ট হচ্ছে কি না, সে বোঝে না। অথচ বুকের কাছে যেন একটা শক্তমতো কিছু ঠেকে আছে।
এ কী রকম আশ্চর্য, এ মধু যেন ফ্যাস্তার সেই মধু নয়। ঘর বিবাগী, বেদে মধু নয়, যে এ রাজ্য সে রাজ্য ঘুরে বেড়িয়েছে মোহকে নিয়ে। তার মনটা চিরে দেখ, তার আচার আচরণ দেখ, সবই যেন অন্য রকম। সে যেন কতকাল বাড়িতেই রয়েছে, নিবিষ্ট মনে সংসার করছে, সকলের সবকিছু দেখাশোনা করছে, এবং এখন শোকে আচ্ছন্ন।
মধু যদি নিজেকে দেখত, তা হলে বুঝত, মানুষ কত বিচিত্র
.
এক মাস অশৌচ শেষ হবার আগেই লখাই সারদাকে নিয়ে চলে গেল উচ্ছেগড়। কয়েকদিনের মধ্যেই একটা মানুষ যে এতটা ভেঙে পড়তে পারে, লখাইকে না দেখলে বোঝা যায় না। হীরা যখন বলল, সে এখানেই থাকতে চায়, তাতেও লখাই আপত্তি করল না। সে খালি বলল, আমার সঙ্গে আর কোথায় যাবি। চিরকাল তো এখানেই থাকবি।
কালীকে যখন যাবার কথা বলল, সে বলল, যা ভাল বুঝবে তাই করবে। কামানোর দিনে একবার এসো।
লখাই সারদা চলে গেল। কালী মোহ-র সঙ্গে স্বাভাবিকভাবেই কথা বলে। মোহ কিছু জিজ্ঞাসা করলে জবাব দেয়। যেটা করা দরকার, নিজের থেকেই বলে। কথা নেই কেবল মধুর সঙ্গে।
মোহ বলে, মার কাছে কাছে থাকতে পার না? কথা বলতে পার না?
মধু বলে, তুই তো মা নোস, আমি তোর ছেলে নই। তুই কেমন করে বুঝবি?
মোহ বলে, আচ্ছা, কথার ছিরি দ্যাখ। তা এখন তো ঘরে ফিরে এসেছ। এখন আর কী আছে।
কী আছে, তা মনও জানে না। তবে একটা কিছু আছে। একটা কঠিন বেড়ার মতো। ইচ্ছা করলেই তা পার হওয়া যায় না। কোনও একদিন আপনা থেকেই হয়তো সরে যাবে।
.
দুপুরে, গারুলিয়ার কারখানার পিছনে, একটা গাছের নীচে, হাঁটু গেড়ে বসেছিল তিনজন। টমাস ডাফের গারুলিয়ার ম্যানেজার উইলসন, ওয়ালিক আর গোঁসাইদের নায়েব। উইলসনের চোখে, একটা লম্বা একচোখো দূরবীন। তাদের সামনে একটা বড় নকশা। সকলেরই লক্ষ্য ওপারের দিকে। উইলসনও গঙ্গার ওপারের দিকেই দূরবীন দিয়ে দেখছে।
দূরবীন নামিয়ে বলল, আমার মনে হয়, জেন্টল ম্যাকস ওখানে আসেনি।
ওয়ালিক বলল, কিন্তু আমার কাছে খবর ছিল, মি. জেমস লক-ই ওখানে আজ আসবেন।
উইলসন উঠে দাঁড়িয়ে বলল, ডান্ডি জুট বোর্ড থেকে ঝুককে বেছে পাঠানো হয়েছে। ডান্ডিতে সবাই তাকে জেন্টল ম্যাকস বলে। আমি চিনি তাকে। কিন্তু ওপারে যারা জমি মেপে দেখছে, তাদের মধ্যে জেমসকে আমি দেখছি না। তবে ভিক্টোরিয়া কোম্পানির কোনও রিপ্রেজেন্টেটিভ রয়েছে।
ওয়ালিক দূরবীনটা তুলে নিয়ে একবার দেখল। তারপরে বলল, এনি হাউ, আমাদের মুখোমুখি ওপারে আমরা আর কাউকেই কারখানা তুলতে দিতে পারি না। লেবার আর মেকানিক্যাল হ্যান্ডস এমনিতেই ভীষণ কম। এখন যদি সামনাসামনি আর একটা মিল হয়, সেটা সাংঘাতিক ক্রাইসিস হবে। ওপারের লোকগুলো সব বেহাত হবে।
উইলসন বলল, কিন্তু সাম প্যাঁচেজ অব ল্যান্ড তো আমাদের ওপারে রয়েছে, তার কী হবে?
সঙ্গে সঙ্গে গোঁসাই নায়েব বলে উঠল, এই যে স্যার, দাগিয়ে রেখেছি সে সব জায়গা। এ সব জমি আমার মালিকেরই ছিল, আপনারা নিয়েছেন।
ওয়ালিক বলল, কিন্তু আমাদের তো আরও ল্যান্ড চাই, যাতে ওরা কোনও কারখানা করতে না পারে।
নায়েব বলল, তাও স্যার দাগিয়ে রেখেছি। ওপারের ওই তল্লাটের মধ্যে গোঁসাইদের বাকি যত জায়গা আছে, সবই লাল কালিতে দাগিয়ে রেখেছি, এই যে দেখুন।
উইলসনের থেকেও, ওয়ালিকের মেজাজ বেশি তিরিক্ষি হয়ে ওঠে। সে বলল, তা তো রেখেছ। বাকি জমিগুলো কাদের?
নায়েব বলল, তেলিনিপাড়ার বাঁড়ুজ্জেদের।
–সে ল্যান্ড আমাদের চাই।
–তা কী করে হবে স্যার! সব তো ভিক্টোরিয়া কোম্পানি নিয়ে বসে আছে।
উইলসন তাকায় ওয়ালিকের দিকে। ওয়ালিক উইলসনের দিকে। টমাস ডাফের কারখানার দুই সৃষ্টিকর্তা। ওয়ালিক সকলের আগে। সে যেন অনেকটা অসহায় আর ক্রুদ্ধ হয়ে ওঠে। কারণ, সে যেন চোখের সামনে দেখতে পাচ্ছে, ওপারে ভিন্ন কোম্পানির মিল উঠেছে তাদের বুকের উপর। ওপারের লোকেরা কাজে আসছে না এপারে। গারুলিয়া মিল আধা বন্ধ। অসম্ভব, একেবারেই অসম্ভব।
নায়েব হঠাৎ বলল, সায়েব, যদি কিছু মনে না করেন, একটা কথা বলি।
ওয়ালিক কখনও এদের বুদ্ধি পরামর্শকে অগ্রাহ্য করে না। বলল, বলো।
ভিক্টোরিয়া কোম্পানিকে আপনারা ভালভাবে বারণ করুন, ওখানে মিল না তুলতে।
–নায়েব, তোমার দিমাক খারাপ আছে। ওরা জেনেশুনেই ল্যান্ড কিনেছে, কোনও কথা চলবে না।
–তবে ধর্মাবতারের কাছে যান, হুগলির কোর্টে যান।
–কোর্টে?
–হ্যাঁ, আপনার অসুবিধার কথা বলুন। খালি কারখানা করলেই হবে না, চালাতে হবে তো। আর জমিজমার প্যাঁচ পয়জার সব আমি দেখছি।
ওয়ালিক তাকাল উইলসনের দিকে। ম্যানেজার ব্যাপারটা যেন সঠিক বুঝে উঠতে পারছে না। কিন্তু ওয়ালিকের চোখে আলো ফুটে উঠল। সে ঘাড় নেড়ে নেড়ে বলল, ইয়েস, লিটিগেশন, লিটিগেশন! যদি ওরা বিল্ডিং তুলতে যায়, তা হলে ডিফামেশন স্যুট করব, ইনজাংশন জারি করব।
উইলসন অবাক হয়ে বলল, তাতেই ক্রাইসিস কেটে যাবে?
যাবে। আপনি গোপনে আমাদের হেড অফিসের সঙ্গে এ বিষয়ে একটু আলোচনা করুন। আর ভিক্টোরিয়ার বিরুদ্ধে আমাদের খালি একটা কথাই বলতে হবে। টমাস ডাফের আর একটা মিল হবে ওপারেই।
উইলশন ভ্রূ তুলে বলল, বাট দ্যাট ইজ নট টু।
ওয়ালিক বলল, কিন্তু হেড অফিসকে এখন এই মিথ্যা কথাটাই বলতে হবে।
নায়েবের গোঁফের ফাঁকে একটু চোরা ধূর্ত হাসি দেখা গেল। সে তখন মনে মনে বলছিল, একে বলে ব্যবসা। পয়সা! কাকের মাংস কাকেও খায়।
ওয়ালিকের মুখে একটা আচ্ছন্ন ভাব। তার মুখে হাসির ছটা। চোখে স্বপ্নের আবেশ। সে বলল, আর মিথ্যাই বা কেন। আমাদের মিলের যা পজিশন, আমাদের ম্যানুফ্যাকচার আর এক্সপোর্ট ক্যাপাসিটি, তাতে টমাস ডাফের ডিভিডেন্ড, এই মিলই ম্যাক্সিমাম দেয়। ওপারে আর একটা মিল আমরা করতে পারি। মিস্টার টমাস ডাকে আমি নিজেই সেই প্রস্তাব করব।
উইলসন বলল, নিউ মিল!
ওয়ালিক হেসে বলল, নিশ্চয়ই, নিউ মিল। আপনি জানেন, গোঁদলপাড়ায় অলরেডি গিলান্ডারস আরবুথনটেরা ঝাঁপিয়ে পড়েছে। ম্যাকলিস্টারের কথা মিথ্যা নয়, জুট ইজ গোল্ড, নট অনলি গোল্ডেন ফাইবার। নতুন মিল চাই–নতুন মিল!
নায়েব মনে মনে বলল, ওদিকে ডানকান ব্রাদার্স আসছে। নতুন মিল হবে। বেগ ডানলপ কাজ শুরু করছে।
নতুন মিল। নতুন মিল, অনেক মিল আর কোম্পানি মিছিল করে আসছে। আর মিছিলের সঙ্গে মিছিলের সংঘর্ষ, তাদের বিবাদের পালাও শুরু হচ্ছে।

