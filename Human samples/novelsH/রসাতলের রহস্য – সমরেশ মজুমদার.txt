কুয়াশা এখন ঘন হয়নি, তাই সিগালগুলোকে ফিরে যেতে দেখতে পেল নীল। বন্দর ছাড়ার পরেই ওরা জাহাজের ওপর পাক খেতে থাকে। নির্দিষ্ট সীমায় পৌঁছে ফিরে যায় ডাঙায়। যেখানে ওরা যেতে পারবে না সেখানে একটা জাহাজ যাচ্ছে, সেই খুশিতে একটু সঙ্গী হওয়া, না যেতে নিষেধ করার জন্যে সঙ্গে উড়ে আসা। কিন্তু ওরা ফিরে যাওয়ার পর মন উদাস হল।
এই জাহাজের পেটে রয়েছে এক কোটি ডলারের দামি ইলেকট্রনিক্স বাক্স। এগুলো পৌঁছে দিতে হবে আফ্রিকার ডারবান বন্দরে।
ইলিয়ট রোড আর সার্কুলার রোডের মোড়ে ট্রাম আর বাসের সংঘর্ষে যে চারজন মানুষ মারা যান তাদের মধ্যে নীলের মা ছিলেন। সেই সময় নীল নিউমার্কেটে ঘুরছিল একটা আমেরিকান টুরিস্টের সঙ্গে। লোকটার ইংরেজি উচ্চারণ কেউ বুঝতে না পারায় নীল দোভাষীর কাজ করছিল। বেকার জীবনে ওটাই তার একমাত্র রোজগারের রাস্তা ছিল। ছ’শো টাকা হাতে পেয়ে নিউমার্কেট থেকে ভালো হ্যাম আর পাউরুটি কিনে সে যখন বাড়িতে পৌঁছল তখন প্রতিবেশীরা খবরটা দিল।
হাসপাতাল থেকে মাকে তুলে কবরখানায় নিয়ে গিয়ে কফিনে শুইয়ে দেওয়ার পর নীল বুঝল এই পৃথিবীতে সে একা। তার কোনও আত্মীয়স্বজন নেই, তা ঠিক নয়। যারা আছে তারা চিরকাল দূরেই থেকে গেছে। ইলিয়ট রোডে ওরা থাকত দেড় কামরার বাসায়। মা যখন ছিল তখন তিনিই সব কিছু সামলে নিতেন, নীলের গায়ে আঁচ পড়ত না। এখন প্রতিটি মুহূর্তে ঠোকর খেতে লাগল সে। তাদের পাশের ফ্ল্যাটের আন্টি, যাঁকে সবাই মিসেস রডরিগস বলে, ডেকে বললেন, ‘এবার নিজে রান্না করতে শেখো। প্রথম দিকে না পারলে বলো, শিখিয়ে দেব।’
মা ওই মহিলাকে পছন্দ করতেন না। তাই মেলামেশা ছিল না তেমন। কিন্তু মা চলে যাওয়ার পর মহিলা গায়ে পড়ে ঘরে আসতে লাগলেন। তাঁর আসা মানে উপদেশের ঝুড়ি উলটে দেওয়া। সহ্য করতে খুব কষ্ট হচ্ছিল নীলের। মায়ের রেখে যাওয়া টাকা ফুরিয়ে আসছিল। মহিলা তার সন্ধানও করছিলেন। কী করবে বুঝতে যখন পারছিল না নীল, তখন লোকটা এল। নীল শুনল লোকটা সম্পর্কে মহিলার মাসতুতো ভাই। দুদিন দিদির কাছে থেকে চেন্নাই চলে যাবে। জাহাজে চাকরি করে। নীলের মনের কথা কী করে টের পেয়ে গেলেন মহিলা! ভাইকে বললেন, ‘তোমাদের জাহাজের কাজে নিশ্চয়ই লোক নেওয়া হয়, নীলকে একটা চাকরি পাইয়ে দাও না। ওর স্বাস্থ্য তো বেশ ভালো।’
লোকটা তাকে দেখল। তারপর জিজ্ঞাসা করল, ‘আট ঘণ্টা পরিশ্রম করতে পারবে?’
নীল মাথা নাড়ল, ‘নিশ্চয়ই পারব।’
‘ছয়-আট মাস সমুদ্রের জলে ভেসে বেড়াতে হবে। এখানকার সঙ্গে কোনও সম্পর্ক থাকবে না। জাহাজ একবার বন্দর ছেড়ে গেলে ফিরে না আসা পর্যন্ত কান্নাকাটি করেও কোনও লাভ হবে না।’
‘আমি পারব।’
‘বেশ। আমি কথা দিচ্ছি না। কারণ কথা দেওয়ার মালিক অন্য লোক। আমি যে জাহাজ কোম্পানিতে চাকরি করি তার হেড অফিস সিঙ্গাপুরে। কিন্তু চেন্নাইতে একটা শাখা অফিস আছে। সেখানকার বস-কে তোমার জন্যে অনুরোধ করতে পারি। হলে ভালো, না হলে চেন্নাই থেকে ফিরে আসতে হবে। চান্স যদি নিতে চাও তো তাহলে ট্রেনের টিকিট কাটো।’ লোকটা বলল।
কথা শেষ হওয়ামাত্রই মহিলা বললেন, ‘নেবে না মানে? নিশ্চয়ই নেবে। এরকম সুযোগ জীবনে ক’বার আসে? নীল, তুমি চিন্তা কোরো না, তোমার ট্রেনের টিকিট আমি করে দেব।’
‘আপনি করে দেবেন?’ নীল অবাক হয়েছিল।
‘আরে তুমি তো আমার ছেলের মতো। তোমার মা থাকলে যা করতেন তাই আমি করছি। কিন্তু নীল, এই ব্যাপারটা কাউকে বলবে না। এই ইলিয়ট রোডের মানুষগুলোকে বিশ্বাস করি না। কেউ হয়তো তোমার বিরুদ্ধে কিছু জানিয়ে দেবে জাহাজ কোম্পানির কানে। তা ছাড়া ছয়-সাত মাস তোমাদের ঘর তালাবন্দি থাকলে তো বাড়িওয়ালা নিশ্চয়ই দখল নিয়ে নেবে।’ মহিলা চিন্তিত।
নীল বলল, ‘আমি চলে যাওয়ার পর দরজায় তালা দেখে তো বুঝতে পারবে।’
‘কিছুই বুঝবে না। তার জন্যে আমি আছি না? দরজায় তালা ঝোলাবই না। আমার এক বোন তার মেয়ের সঙ্গে তোমাদের ঘরে মাস ছয়েক থাকবে। কেউ কিছুই বুঝতে পারবে না। তুমি ফিরে এলেই ওরা চলে যাবে। ওরা এখন পিকনিক গার্ডেনে থাকে। ওখান থেকে যাতায়াত করতে মেয়েটার খুব অসুবিধে হচ্ছে।’ মহিলা বললেন।
‘কী করে মেয়েটি?’ মহিলার ভাই জিজ্ঞাসা করল।
‘বারসিঙ্গার। খুব ভালো গান গায়।’ মহিলা খুশি খুশি গলায় বলেছিলেন।
‘হাই নীল।’ পেছন থেকে গলা ভেসে আসতে ঘুরে দাঁড়াল নীল। প্যাসেজ থেকে বেরিয়ে এগিয়ে আসছে স্যাম। তার থেকে বছর পাঁচেকের বড় ছেলেটা। এরমধ্যে তিনবার সমুদ্র ঘুরে এসেছে। রেলিং-এর পাশে এসে দাঁড়িয়ে স্যাম জিজ্ঞাসা করল, ‘কী দেখছ?’
‘কিছুই দেখতে পাচ্ছি না।’ নীল জবাব দিল।
স্যাম হাসল, ‘ঘণ্টা দেড়েক পরে এই কুয়াশাটাকে মিস করবে।’ স্যাম বলল।
‘কেন?’
‘কারণ তখন জাহাজ খোলা সমুদ্রে ঢুকে যাবে। চারধারে শুধু জল আর জল। পূর্ণিমার বেশি দেরি নেই বলে মাঝরাতের পর ফিকে জ্যোৎস্না দেখতে পাবে।’ স্যাম হাসল।
‘তুমি তো তিনবার জাহাজে ভেসেছ। তোমার কাছে সবচেয়ে সুখের অভিজ্ঞতা কোনটা?’
‘যখন বন্দরে জাহাজ পৌঁছে যায়, যখন পায়ের তলায় মাটি পাই তখন মনে মনে বলি, ঈশ্বর তোমায় ধন্যবাদ। ওই সময় মনে যে আনন্দ হয় তার তুলনা নেই।’
‘তার মানে জলে যে-কোনও মুহূর্তে বিপদ হতে পারে তা আমি জানি। কিন্তু এখনকার জাহাজ এত উন্নত যে ডুবে যাওয়ার সম্ভাবনা নেই বললেই হয়। তাহলে এই জাহাজে চাকরি করেও ডাঙায় নেমে কেন খুশি হও? জাহাজটাও তো নিরাপদ জায়গা।’ নীল বলল।
‘তুমি নেট খুলে দ্যাখো, গত এক বছরে পৃথিবীর বিভিন্ন সমুদ্রে পাঁচটা জাহাজ তলিয়ে গিয়েছে। কখন কী কারণে দুর্ঘটনা ঘটে যাবে তা কেউ আগাম বলতে পারে না। ছেড়ে দাও এসব কথা, বাড়ির জন্যে মন কেমন করছে তো?’
‘না। বাড়িতে আমার কেউ নেই যে তার জন্যে মন কেমন করবে।’
‘হঠাৎ জাহাজের কাজে এলে কেন?’
‘আর কোনও চাকরি পাইনি, তাই।’
সেই মহিলার ভাই-এর দৌলতে নীল ক্যাপ্টেনের কাছে গিয়েছিল। চেন্নাইতে পৌঁছে নীল প্রথমে খুব হতাশ হয়েছিল। মহিলার ভাইকে সে আঙ্কল বলে ডাকতে শুরু করেছিল। আঙ্কল বলেছিল, তার জাহাজে কোনও চাকরি খালি নেই। তবে এর আগে আঙ্কল যে জাহাজে চাকরি করত সেটা এখন চেন্নাই বন্দরে আছে। তার ক্যাপ্টেনের কাছে নীলকে নিয়ে যাবে আঙ্কল।
বেশ কিছুক্ষণ পরীক্ষা করার পর ক্যাপ্টেন বললেন, এই যাত্রায় জাহাজ ধোওয়ামোছার চাকরিতে তিনি নীলকে নিতে পারেন। আরও পাঁচটি লোক এই কাজে আছে। ঠিকঠাক করলে পরের ট্রিপে অন্য কাজ দেওয়া হতে পারে। মাইনেপত্র যা ঠিক হল, তা নিয়ে একটিও কথা বলেনি নীল। আঙ্কলের কাছে সে কৃতজ্ঞ এই সুযোগ করে দেওয়ার জন্যে।
প্রথম কয়েকটা দিন ছিল ভয়ংকর। জাহাজ চলছে কিন্তু সে স্থির হয়ে দাঁড়াতে পারছে না। সামান্য ওঠা-নামা করলেই পেট মুচড়ে উঠছিল, বমি হচ্ছিল অবিরাম। ওদের ছয়জনের দলের নেতা হলেন ফারুক সাহেব। বাঙালি। তিনি কয়েকটা টোটকা খাইয়েও কাজ না হওয়াতে জাহাজের মেডিক্যাল অফিসারের কাছে নিয়ে গেলেন। তাঁর দেওয়া ইনজেকশনে এবং চব্বিশ ঘণ্টা ঘুমিয়ে থাকার পর শরীর স্থির হল। আরও একদিন বিশ্রাম দিলেন ফারুক সাহেব। তারপর ভোর না হতেই কাজ শুরু। হাত না দিয়ে যন্ত্রের সাহায্যে পুরো জাহাজটাকে ধুয়ে মুছে পরিষ্কার করতে হয়। কিন্তু কাজ শেষ করার পর সামান্য ত্রুটি দেখলেই অফিসাররা খাওয়া বন্ধের আদেশ দেন। তাই ফাঁকি দেওয়ার কথা মাথায় থাকে না কারও। ফারুক সাহেব সবসময় পেছনে লেগে থাকেন খুঁত ধরতে। পরিশ্রম হয় প্রচুর। কিন্তু বিকেলে যখন কোনও কাজ নেই, তখন আরামটাকে উপভোগ করতে পারে ওরা।
জাহাজে তাদের জন্যে এখন বিনোদনের ব্যবস্থা আছে। ফারুক সাহেব গল্প করেন, আগে যখন যন্ত্রের সাহায্য পাওয়া যেত না তখন কাজ শেষ করতে বিকেল হয়ে যেত। শরীরে শক্তি থাকত না এক ফোঁটাও। আর বিছানায় শরীর এলিয়ে পড়ে থাকা ছাড়া অন্য কোনও চিন্তা মাথায় আসত না। এখন টিভি এসেছে ঘরে। সবই যে ইংরেজি চ্যানেল তা নয়। স্প্যানিশ তো আছেই, ফরাসি-ইতালিয়ান থেকে শুরু করে আফ্রিকার বিভিন্ন ভাষার অনুষ্ঠান-সিনেমা সেখানে দেখানো হয়। ভাষা না বুঝেও অনেকে ছবি দ্যাখে বুঁদ হয়ে। তখন নীল বেরিয়ে আসে ডেকে, জাহাজের ওপরের প্যাসেজে। সমুদ্রে সূর্যাস্ত দেখতে তার খুব ভালো লাগে।
এই যে বন্দরে জাহাজ থেমেছিল, সমুদ্রযাত্রায় এটিই নীলের প্রথম বন্দর। সঙ্গীরা একদিনের ছুটি পেয়ে প্রবল উৎসাহিত হয়ে নেমেছিল। বন্দরের জীবন নাকি আলাদা। পকেটে টাকা থাকলে অনেকরকম মজা নাকি উপভোগ করা যায়। নীল নামেনি। সঙ্গীরা অনেক অনুরোধ করেছিল, জাহাজে চাকরি করে বন্দরের মজা নেবে না, এটা হয় নাকি?
নীল রাজি হয়নি। সে সদ্য চাকরিতে ঢুকেছে। পকেটে রয়েছে সামান্য টাকা। তা অকারণে খরচ করতে উৎসাহ পায়নি। ওরা চলে গেলে সে ডেকের ওপর ঘুরতে ঘুরতে দেখতে পেল ফারুক সাহেবকে। একমনে নামাজ পড়ছেন। নীল লক্ষ করছিল মানুষটাকে। উঠছেন, বসছেন, প্রার্থনা করছেন। নামাজ শেষ না হওয়া পর্যন্ত সে অপেক্ষা করল। শেষ হওয়ার পর ফারুক সাহেব মুখ ফিরিয়ে তাকে দেখতে পেয়ে হাসলেন, ‘এ কী! তুমি ওদের সঙ্গে গেলে না?’
‘না:।’ নীল বলল, ‘আপনিও তো যাননি।’
‘আমার কি মজা করতে যাওয়ার বয়স আছে ভাই! এখন শুধু আল্লাকে ডাকি আর বলি, যে-ক’টাদিন বাঁচব ততদিন যেন তোমার দয়া পাই।’
‘ক’টাদিন বাঁচার কথা ভাবছেন কেন? আপনি এখনও অনেকদিন থাকবেন।’
‘প্রায় তিনকুড়ি বছর পার করতে চলেছি। তুমি আমার জন্যে দোয়া করো যেন চলে যাওয়ার পরে আল্লার আশ্রয় পাই।’ কাছে এলেন ফারুক ভাই।
‘আপনার বাড়িতে কে কে আছেন?’
‘কেউ নেই, কেউ নেই।’ ফারুক সাহেব মাথা নাড়লেন। তারপর আচমকা উলটোদিকে চলে গেলেন। নীলের মনে হল, মানুষটা তাঁর ব্যক্তিগত কথা বলতে চাইলেন না।
মধ্যরাতে নীলের ঘুম ভাঙল চেঁচামেচি কানে ঢোকায়। সে দেখল তার সঙ্গীরা ফিরে এসেছে কিন্তু ওদের একজন মাতাল হয়ে চিৎকার করছে। বাকিরা থামাবার চেষ্টা করেও পারছে না। বিছানায় উঠে বসে লোকটাকে সে দেখল। ইলিয়ট রোডে থাকত বলে সে অনেক মাতাল দেখেছে।
হঠাৎ তার মেজাজ বিগড়ে গেল। বিছানা থেকে নেমে সজোরে একটা চড় কষিয়ে দিল মাতাল লোকটার গালে। প্রচণ্ড অবাক হয়ে মাতালটা নিজের গাল চেপে ধরল, তার সঙ্গীরাও হতবাক। মাতাল লোকটার চোখে এখন ভয় স্পষ্ট। সে জামাপ্যান্ট পরা অবস্থাতেই বিছানায় শুয়ে পড়ল চুপচাপ। সঙ্গীরাও কোনও কথা না বলে যে যার বিছানায় যাওয়ার আগে পোশাক বদলাতে লাগল। এইসময় ফারুক সাহেবের গলা ভেসে এল, ‘থ্যাঙ্কু নীল’। নীল তাকাতেই তিনি দরজা থেকে সরে গেলেন।
পরের দিন সকালে উঠে নীল ভেবেছিল ওই চড় মারা নিয়ে মাতাল লোকটা নিশ্চয়ই খুব ঝামেলা করবে। কিন্তু সে অবাক হয়ে দেখল, লোকটা বলছে, ‘নীল, আই অ্যাম গ্রেটফুল টু ইউ। তুমি কাল আমাকে সেন্সে ফিরিয়ে দিয়েছিলে বলে তোমাকে ধন্যবাদ জানাচ্ছি।’
‘এমন মদ খেয়েছিলে কেন যা তুমি সহ্য করতে পারো না?’ নীল স্বস্তিতে বলেছিল।
‘বাধ্য হয়ে খেয়েছিলাম। ওই স্যাম ব্যাটা আমাকে প্রভোক করেছিল।’
‘স্যাম তোমাদের সঙ্গে গিয়েছিল?’
‘না। আলাদা দলে গিয়েছিল।’
‘ও। কিন্তু কেউ তোমাকে প্রভোক করলেই তুমি মাতাল হবে?’
কিছু বলতে গিয়েই চুপ করে গিয়েছিল লোকটা।
পরে স্যামের সঙ্গে যখন দেখা হয়েছিল তখন ওকে খুব স্বাভাবিক দেখাচ্ছিল। একবারও গতরাতের ঘটনার কথা উচ্চারণ করেনি।
গতকাল বিকেলে সমুদ্রে দৃশ্যটা দেখতে পেয়েছিল নীল। সে ঘরে ছিল, স্যামই ছুটে এসে তাদের ডেকে আসার জন্যে অনুরোধ করেছিল। ওরা ফিরে ডেকে উঠে দেখল দৃশ্যটা। মাঝে-মাঝেই জল থেকে ওপরে উঠে কিছুটা উড়ে গিয়ে জলে নামছে মাছগুলো। শেষ সূর্যের মায়ায় তাদের শরীর থেকে রুপোলি আলো যেন ছিটকে বের হচ্ছিল। ফারুক সাহেব বললেন, ‘এগুলোকে বলা হয় উড়ুক্কু মাছ। জানি না কপালে কী আছে।’
‘তার মানে?’ নীল গল্পের গন্ধ পেল।
‘তোমরা হাসবে। কিন্তু মানুষের মনে একটা কুসংস্কারের পুতুল থাকে। কখনও কখনও মানুষ তার ইচ্ছের বিরুদ্ধে গিয়ে সেই পুতুলটাকে গুরুত্ব দেয়। এই আর কী!’
‘আপনি সরাসরি বলুন না!’ স্যাম নীলের পাশে এসে দাঁড়াল। নীল অবাক হল, কাল রাতে যার সঙ্গে স্যামের ঝামেলা হয়েছিল সেই মাতাল লোকটা এখন বন্ধুর মতো স্যামের পাশে দাঁড়িয়ে ফারুক সাহেবের দিকে তাকিয়ে আছে।
ফারুক সাহেব বললেন, ‘বেশ। গল্পটা শোনো। কিন্তু বিশ্বাস কোরো না। প্রথম জীবনে আমি মিলিটারিতে ছিলাম। সাধারণ সোলজারের চাকরি। হঠাৎ আমাকে বদলি করা হল যে রেজিমেন্টে তারা চিন-ভারত সীমান্তে থাকে। চারধারে বরফ, প্রচণ্ড শীত। খুব কাহিল হয়ে পড়লেও চাকরি ছেড়ে আসতে পারিনি। আমার পাঠানো টাকায় সংসার চলত। মাঝে-মাঝেই প্র্যাকটিস সেশন চলত। একটা পাহাড় থেকে কাছাকাছি আর একটা পাহাড়ের টার্গেটে গুলি ছুড়তে হত। কিন্তু গুলি টার্গেটে লাগছে কি না, লাগলে কোথায় লাগছে তা দেখার জন্যে ওই টার্গেটের নীচে একজন সোলজারকে পোস্টিং করা হত। সে একটা পাথরের আড়ালে দাঁড়িয়ে বিচার করে আমাদের পয়েন্ট লাগিতে দিত কিন্তু তার শরীরে গুলি লাগত না। ওই পাথরের আড়াল ওকে রক্ষা করত। সেদিন সকাল থেকে প্র্যাকটিস। শুরু হয়েছিল। যে সোলজারকে সেদিন বিচারের দায়িত্ব দেওয়া হয়েছিল তার সঙ্গে আমার খুব ভাব ছিল। ঘণ্টা তিনেক কাজ করার পর সাময়িক বিরতি। সোলজারের একটা বদঅভ্যেস ছিল। সে খুব ঘন ঘন বিড়ি খেত। সেদিন বিড়ি ফুরিয়ে যাওয়ায় তার অস্বস্তি শুরু হয়েছিল। নিজের ঘড়ি দেখে সে বুঝল দ্বিতীয় সেশন শুরু হতে কুড়ি মিনিট দেরি আছে। এই সময়ের মধ্যে সে আট মিনিট দূরে থাকা অন্য জোয়ানের কাছ থেকে বিড়ি নিয়ে আসতে পারে। কিন্তু বেচারার ঘড়ি বন্ধ হয়ে গিয়েছিল, সে লক্ষ করেনি। সে আড়াল থেকে বেরিয়ে আসার মিনিট খানেক পরেই আবার প্র্যাকটিস শুরু হয়ে গেল। সেই গুলিতে তার শরীর ঝাঁঝরা হয়ে যায়। তারপর তার স্মৃতির প্রতি সম্মান জানানোর জন্যে সেখানে একটা শহিদবেদি তৈরি করা হয়। মজার কথা হল, সোলজাররা সেই বেদিকেই মন্দির বানিয়ে নিল। ক্রমশ তারা বিশ্বাস করতে লাগল ওই মন্দিরে পুজো না দিয়ে ওই এলাকায় থাকলে মৃত্যু অনিবার্য। মৃত্যুকে সবাই ভয় পায়। হিন্দুদের সঙ্গে মুসলমান খ্রিস্টান সোলজাররাও সেখান দিয়ে যাওয়ার সময় পুজো দিয়ে যেত। আর পুজোতে নৈবেদ্য হিসেবে দেওয়া হত বিড়ি। মুখে মুখে ছড়িয়ে গেল ওই মন্দির হল বিড়িবাবার মন্দির।’ ফারুক সাহেব হাসলেন, ‘মানুষ কত কিছু উদ্ভট কাজ করে।’ তারপর অন্যদিকে পা বাড়ালেন।
স্যাম বুঝদারের ভঙ্গি করে বলল, ‘এরকম হয়, আমি শুনেছি।’
নীল বলল, ‘হলে অবাক হওয়ার কিছু নেই। কিন্তু এই গল্পের সঙ্গে উড়ুক্কু মাছের কী সম্পর্ক? ফারুক সাহেব ওই কথাটাই বললেন না।’
স্যাম হাসল, ‘ওর বলার কিছু ছিল না। তাই একটা গ্যাজাখুরি গপ্পো শুনিয়ে গেল। বুড়ো লোকদের যা স্বভাব।’
এই জাহাজের ক্যাপ্টেন একেবারে অধস্তন কর্মচারীদের সঙ্গে কথা বলেন যখন শাস্তি দেওয়ার প্রয়োজন হয়। তাঁর নীচে যাঁরা আছেন তাঁরাও দরকার পড়লে গ্রুপ লিডারদের ডেকে কথা বলেন। কিন্তু রোজ দুবার ক্যাপ্টেন পুরো জাহাজটাকে ঘুরে দ্যাখেন। এদিন দুপুরে যখন নীল ডেক পরিষ্কার করছে তখন ক্যাপ্টেনকে আসতে দেখে মুখ নীচু করে কাজ করতে লাগল। কিন্তু পাশ দিয়ে চলে না গিয়ে ক্যাপ্টেন তার সামনে এসে দাঁড়ালেন, ‘তোমার নাম তো নীল? নিউ রিক্রুট?’
‘ইয়েস স্যার।’
‘কাল তুমি একটা মাতালকে চড় মেরে থামিয়েছিলে?’ ক্যাপ্টেন জিজ্ঞাসা করলেন।
মাথা নীচু করে দাঁড়াল নীল। চড় মারা কাজটা অবশ্যই ভালো নয় এবং একারণে ক্যাপ্টেন নিশ্চয়ই তাকে শাস্তি দেবেন। ক্যাপ্টেন বেশ কড়া গলায় জিজ্ঞাসা করলেন, ‘কেন মেরেছ?’
মাথা নীচু করেই নীল জবাব দিল, ‘মাতাল হয়ে এমন চিৎকার করছিল যে আমি সহ্য করতে পারিনি।’
‘হুম।’ ক্যাপ্টেন বললেন, ‘আজ বিকেল পাঁচটায় আমার অফিসে আসবে।’ বলে তিনি চলে গেলেন।
দূরে দাঁড়িয়ে তদারকি করছিলেন ফারুক সাহেব। নীল দ্রুত তাঁর কাছে গিয়ে ব্যাপারটা জানিয়ে জিজ্ঞাসা করল, ‘আমার কী হবে?’
‘কী আর হবে! তোমাকে তো ওই সমুদ্রে ফেলে দেওয়ার হুকুম দিতে পারবে না। যতদিন নেক্সট পোর্টে জাহাজ না যাবে ততদিন নীচের সেলারে বন্দি থাকবে। পোর্ট এলে সেখানে তোমাকে নামিয়ে দেওয়া হতে পারে। সেখান থেকে কী করে দেশে ফিরবে তা তোমার চিন্তা।’ ফারুক সাহেব বললেন, ‘এখন যা করছিলে সেটা করো।’
বিকেল পাঁচটায় দোতলায় ক্যাপ্টেনের ঘরের সামনে পৌঁছোল নীল। এই এলাকায় কাজ ছাড়া তারা আসতে পারে না। ক্যাপ্টেনের খাস বেয়ারা তাকে দেখে জিজ্ঞাসা করল, ‘এই, তুমি এখানে কেন? যাও, নীচে যাও।’
নীল বলল, ‘সাহেব আমাকে আসতে বলেছেন, আমার নাম নীল।’
লোকটা থতমত খেয়েও নিজেকে সামলে নিল, ‘অ। সাহেবকে জিজ্ঞাসা করে আসি।’
লোকটা ঘরের দরজা ঠেলে ভেতরে চলে গেল। নীল চারপাশে তাকাল। এদিকের সবকিছু দামি জিনিস দিয়ে সাজানো। ফারুক সাহেব তাদের দিয়ে জাহাজের প্রায় সবখানেই ধোওয়ামোছার কাজ করান, এদিকটা বাদে। এখানে সাহেবের নিজস্ব কর্মচারীরা কাজ করে। সে দূরে তাকাল। সমুদ্র শান্ত, আকাশে কোনও পাখি নেই। বহু দূরে একটা জাহাজ আবছা দেখা যাচ্ছে। একটা সমুদ্রে কত জল থাকে কে জানে। এই জাহাজের কত নীচে গেলে বালি বা মাটি পাওয়া যাবে তাও জানা নেই। এরই মধ্যে পুরোনো নাবিকরা গল্প শুনিয়েছে, আগে প্রায়ই জাহাজ ডুবে যেত। ঝড়বৃষ্টিতে ঢেউ প্রবল হয়ে জাহাজ ডুবিয়ে দিত। সেইসব জাহাজে ঘুমন্ত অবস্থায় যারা মারা যেত তাদের আত্মার মুক্তি হত না। জাহাজ যেখানে ডুবে ছিল সেখানেই সেই সব আত্মা অন্য জাহাজের জন্যে অপেক্ষা করে। জাহাজিরা জেনে গেছে তাই ওই অঞ্চলে যখন জাহাজ যায় তখন কেউ ডেকে দূরের কথা, প্যাসেজে পা রাখে না। সবাই বন্ধ ঘরে প্রেয়ার করে। নামাজ পড়ে, ধূপ জ্বালিয়ে পুজো দেয়। গল্পটা শুনে হাসি পেয়েছিল নীলের। কিন্তু সিনিয়ারদের একজন তাকে বলেছিল, ‘অনেক ঘটনা ঘটে যায় ব্যাখ্যা পাওয়া যায় না। যতক্ষণ না কোনও কিছুকে মিথ্যে প্রমাণ করতে পারো ততক্ষণ তাকে অবিশ্বাস করা উচিত নয়।’
‘এসো।’ সেই বেয়ারাটা বিরক্তমুখে তাকে ডাকল।
কী মনে হল, নীল একটু তেল মারল, ‘স্যার, উনি কি একা আছেন?’
স্যার শুনে বোধহয় লোকটার মুখে হাসি ফুটল। কাঁধ নাচিয়ে বলল, ‘একাই আছেন।’
প্যাসেজ পেরিয়ে বন্ধ দরজার সামনে দাঁড়িয়ে সোজা হল নীল। তারপর দরজায় টোকা মারল। একবার শব্দটা হতেই ভেতর থেকে আওয়াজ ভেসে এল, ‘কাম ইন।’
দরজা ঠেলে ভেতরে ঢুকে নীল দেখল একটা বিশাল টেবিলের ওপাশে বসে ক্যাপ্টেন সাহেব ল্যাপটপে কাজ করে যাচ্ছেন। হাতের কাজ শেষ করে জিজ্ঞাসা করলেন, ‘তুমি ডেটা এন্ট্রি করতে পারবে?’
পড়াশুনায় তেমন মন কখনওই ছিল না। কিন্তু হায়ার সেকেন্ডারির পরে মা তাকে জোর করে রিপন স্ট্রিটের একটা কম্প্যুটার ট্রেনিং সেন্টারে ভরতি করে দিয়েছিল। একবছরের কোর্স করেছিল সে। কিন্তু পরে কাজে লাগায়নি। শাস্তির বদলে এই প্রস্তাব পেয়ে মাথা নাড়ল নীল, ‘পারব।’
‘গুড। তুমি কাল আমার অফিসের ডিসিলভার সঙ্গে দেখা করবে। সে তোমাকে কী কী করতে হবে বুঝিয়ে দেবে। কিন্তু একটা কথা, ডিসিলভা জেগে থাকলেই ড্রিঙ্ক করে থাকে। দয়া করে তার গালে চড় বসিয়ে দিও না। যাও।’ ক্যাপ্টেন সাহেব আবার কাজে মন দিলেন।
বাইরে বেরিয়ে নীল বেয়ারাটাকে জিজ্ঞাসা করল, ‘ডিসিলভা সাহেব কে?’
‘জাহাজে কাজ করো আর ডিসিলভা সাহেবের নাম শোনোনি?’ বেয়ারা খিঁচিয়ে উঠল।
‘না স্যার। এটা আমারই অন্যায়।’ নীল বলল।
‘ঠিক আছে। তুমি নিশ্চয়ই নতুন?’
‘হ্যাঁ স্যার।’
‘ওই যে অফিস ঘর দেখছ, ওখান থেকেই জাহাজের সমস্ত অফিসিয়াল কাজকর্ম করা হয়। ডিসিলভা সাহেব ওই অফিসের চার্জে আছেন। কাজ পাগলা মানুষ বোঝো? উনি ঠিক তাই। অফিসেই খান, অফিসেই ঘুমোন। কাজ ছাড়া কিছু বোঝেন না।’ বেয়ারা বলল।
‘কেন ওঁর নিজের কেউ নেই?’
‘থাকবে না কেন? সেখানে যাওয়ার উনি সময় পান না।’
নীল বুঝল আগামীকাল ওখানেই তাকে আসতে হবে। ধন্যবাদ জানিয়ে সে চলে আসছিল। বেয়ারা তাকে পিছু ডাকল, ‘শোনো, আমাকে তুমি স্যার বলছ, ঠিক আছে। কিন্তু অন্য কেউ সামনে থাকলে এটা বোলো না। জাহাজে যারা কাজ করে তারা একটু হিংসুটে হয়। বুঝতে পারলে?’
মাথা নেড়ে চলে এসেছিল নীল।
জাহাজের জীবনটা বদলে গেল নীলের। সকাল আটটায় তাকে হাজির হতে হয় অফিসে। ডিলিসভা তাকে গাদা গাদা কাগজ দেন, এন্ট্রি করতে। জড়তা ভাঙতে কয়েক ঘণ্টা লেগেছিল। প্রথম দিন সেই কয়েক ঘণ্টায় নিজের চুল ছিঁড়তে বাকি রেখেছিলেন ডিসিলভা। বারংবার চিৎকার করেছিলেন, ‘গাধা দিয়ে ঘোড়ার কাজ হয় না। আমার কাছে যাচাই করতে না পাঠিয়ে একেবারে পোস্টিং দিয়ে দিল ক্যাপ্টেন। আজ ওর হবে! এসপার কি ওসপার করব আমি!’
রোগা, পাকা চুলে ঢাকা মাথা, চশমা নাকের ডগায়, গ্যালিস-দেওয়া প্যান্ট পরা লোকটি চিৎকার শেষ করে পকেট থেকে একটা নিব বের করে গলায় ঢাললেন দুবার। তারপর ফোন তুলে ক্যাপ্টেনকে চাইলেন। ওপাশ থেকে তাঁকে জানানো হল এইমুহূর্তে ক্যাপ্টেন খুব ব্যস্ত আছেন। তিনি আধঘণ্টা পরে ডিসিলভাকে ফোন করবেন। রিসিভার রেখে ডিসিলভা ছুটলেন অন্য টেবিলে। সেখানে যিনি কাজ করছিলেন তাঁকে বোঝাতে লাগলেন কিছু। শেষ পর্যন্ত অনভ্যাসের জড়তা কাটাতে পারল নীল। একেবারে পাকা হাতের নয়, কিন্তু থেমে থাকল না। কাজ শুরু করে দিল সে মনোযোগের সঙ্গে। পঁচিশ মিনিটের মাথায় ডিসিলভা দ্রুত কাছে এলেন, ‘বলো। ক্যাপ্টেনের সঙ্গে দেখা করতে যাচ্ছি।’
নীল কুঁকড়ে গিয়ে বলল, ‘স্যার, একবার দেখুন—!’
হঠাৎ ঝুঁকে কাজটা দেখে স্থির হয়ে দাঁড়ালেন ভদ্রলোক, ‘এতক্ষণ কি ন্যাকামি করছিলে?’
‘না স্যার!’
‘তার মানে অনেকদিন এই কাজ করোনি। পড়ে থাকা লরি স্টার্ট নিতে দেরি করে। তা কথাটা আমাকে বললেই পারতে। যত্তসব।’ পকেট থেকে নিপ বের করে তরল পদার্থ গলায় ঢেলে টেলিফোনের কাছে গিয়ে রিসিভার তুলে বললেন, ‘ক্যাপ্টেনকে বলুন, আমার জন্যে তিনি যেন অপেক্ষা না করেন। আই অ্যাম অলরাইট।’
লাঞ্চের সময় কাজ অনেকটা এগিয়ে গিয়েছিল। অফিসের সবাই যখন ব্রেক নিয়েছে তখন ডিসিলভা সাহেব এখানে কাজ করে চলেছেন। ভদ্রলোক উঠছেন না দেখে শেষ পর্যন্ত নীল ভয়ে ভয়ে কাছে গিয়ে বলল, ‘স্যার, আমি কি লাঞ্চে যেতে পারি?’
তার দিকে না তাকিয়ে ডিসিলভা বললেন, ‘আমাকে জিজ্ঞাসা করছ কেন?’
‘আপনি যাচ্ছেন না দেখে—।’
‘আমি তো অভুক্ত নই।’ সকাল থেকে মাঝে-মাঝেই পেটে খাবার পাঠাচ্ছি। আর-একটা বার্গার এখনই আমার টেবিলে এসে যাবে।’ ডিসিলভা জানালেন।
‘স্যার, কেউ যদি আমার লাঞ্চটা টেবিলে দিয়ে যায় তাহলে একই কাজটা কন্টিনিউ করতে পারি। সময় নষ্ট হয় না।’ নীল বলল।
আচমকা ঘুরে বসলেন ডিসিলভা, ‘প্রথম দিন এসে তুমি আমাকে কাজ দেখিয়ে ইমপ্রেস করবে ভেবেছ? আই অ্যাম সিওর, তুমি এতক্ষণ যা করেছ তাতে থার্টি পার্সেন্ট ভুল হয়েছে।’ বলেই উঠে এলেন। সোজা নীচের চেয়ারে বসে পরীক্ষা করতে লাগলেন।
শেষতক দেখার পর চশমা খুলে রুমালে কাচ মুছে বললেন, ‘একজন সেলর ড্রাঙ্ক হয়ে চেঁচামেচি করেছিল বলে তুমি তাকে চড় মেরেছিলে?’
মুখ নীচু করল নীল। ব্যাপারটা ডিলিসভা সাহেবও জানেন!
‘ঠিক করেছ। যারা ড্রিঙ্ক করে চেঁচায়, রাউডি হয় তাদের গালে চড় মারাই উচিত। গত কুড়ি বছর ধরে আমি ড্রিঙ্ক করে যাচ্ছি কিন্তু কোনওদিন মাতাল হইনি। তুমি ড্রিঙ্ক করো?’
‘না স্যার!’
‘আজ থেকে শুরু করো। যদি মাতাল হও তাহলে সমুদ্রে ফেলে দেব।’ ডিসিলভা সাহেব হাত নাড়লেন, ‘যাও লাঞ্চ খেয়ে এসো।’ তারপর হাসলেন, ‘সবাই সব কিছু পারে না। আমি একটু মজা করছিলাম। কোনওদিন যেন মুখে মদের গন্ধ না পাই। যাও।’
অফিসঘরে আরও তিনজন কাজ করেন। কিন্তু তাঁদের দেখে রোবট বলে মনে হয় নীলের। কেউ কাজের বাইরে কথা বলেন না। হাসেন না। এদিন লাঞ্চের সময় খাবারের থালা নিয়ে ওঁদের পাশে বসল নীল। তিনজনেই তার দিকে একবার তাকিয়ে চুপচাপ খেতে লাগল।
নীল খেতে খেতে জিজ্ঞাসা করল, ‘কিছু মনে করবেন না, আপনাদের খুব গম্ভীর লাগে। কেন?’
পাশে যিনি বসেছিলেন, তিনি প্রৌঢ়, বললেন, ‘আমাদের মন খুব খারাপ ভাই।’
‘কেন? কী হয়েছে?’
‘আমাদের এক সহকর্মীর কোনও আত্মীয়স্বজন নেই। তার মৃতদেহ দেশে নিয়ে যাওয়া হবে কি না জানতে চাওয়া হয়েছিল। কেউ সাড়া দেয়নি। খুব হাসিখুশি ছিল লোকটা। টুপ করে মরে গেল।’
‘ও হো!’ মাথা নাড়ল নীল, ‘কী কাজ করতেন তিনি?’
‘আমাদের সঙ্গেই, আমাদের ঘরে। তুমি যে চেয়ারে বসছ সেই চেয়ারেই বসত সে।’
আচমকা মেরুদণ্ডে কাঁপুনি ছাড়ল। যে মানুষটি ওই চেয়ারে বসে কাজ করত তার মৃত্যুর পরে তাকে একই জায়গায় বসে কাজ করতে হচ্ছে! ঢোঁক গিলে সে জিজ্ঞাসা করল ‘তার মৃতদেহ এখন কোথায়?’
‘জাহাজের হিমঘরে। আজ সূর্যাস্তের সময় ওকে জলসমাধি দেওয়া হবে। তুমি জিজ্ঞাসা করলে বলে এত কথা বললাম। আমাদের কথা বলতে একটুও ইচ্ছে করছে না।’ কথা শেষ করে আবার চুপচাপ খেতে লাগলেন লোকটি।
খাওয়া শেষ করে রেলিং-এর পাশে দাঁড়িয়ে নীল সমুদ্র দেখছিল নীল। জাহাজ ছুটে চলেছে জল ভেঙে। আর এই জাহাজের কোনও হিমঘরে পড়ে আছে যার মৃতদেহ সে নিশ্চয়ই বহুবছর একই কাজ করে গেছে জলের ওপরে জাহাজে বসে। ছয়-সাত মাস ধরে লোকটার বাড়ির সঙ্গে যোগাযোগ থাকার কথা নয়। কিন্তু তার পরে যখন বাড়িতে যেত তখন কি সেখানে কেউ থাকত না? থাকলে তার মৃতদেহ ঠিকঠাক সৎকারের জন্যে নিয়ে যেতে অনুরোধ করত। হঠাৎ নিজের কথা মনে এল। মা চলে যাওয়ার পরে তারও তো কেউ নেই। খুব বিচ্ছিরি হয়ে গেল মনটা। এই সময় জাহাজের সাউন্ড সিস্টেমে ক্যাপ্টেনের গলা শোনা গেল, ‘আজ বিকেল পাঁচটার সময় প্রতিটি বিভাগের একজন কর্মচারী পরলোকগত সহকর্মী জন গাব্রিয়েলকে চিরবিদায় দিতে সামনের ডেকে উপস্থিত থাকবেন।’
হঠাৎ পেছন থেকে গলা ভেসে এল, ‘তোমার নাম তো নীল?’
ঘুরে দাঁড়িয়ে মাথা নাড়ল সে, ‘হ্যাঁ।’
যে লোকটি তার পাশে বসে খেতে খেতে মৃত্যুসংবাদ দিয়েছিলেন, তিনি বললেন, ‘আমরা ওঁর বিদায়দৃশ্য দেখতে চাই না। ভাই, আমাদের বিভাগ থেকে তুমি বিকেলে, সামনের ডেকে যাবে। ঠিক আছে?’
নীরবে মাথা নেড়ে ‘হ্যাঁ’ বলল নীল।

জলপ্রপাতের গর্জনে একটা আতঙ্কের আবহাওয়া তৈরি হয়েই ছিল, তার ওপর থেকে পাথরে পা রেখে রেখে নীচে আসার সময় পিছলে পড়ার সম্ভাবনা উড়িয়ে দেওয়া যাচ্ছিল না। লাইন দিয়ে নামার সময় নীচের দিকে তাকালেই মাথা ঘুরে যাচ্ছিল অনেকের, চিৎকার শুরু হয়ে গেল। এবং তখনই পা হড়কে একজন নীচে ঝুলে পড়ল। তার দড়ির সঙ্গে আটকে থাকা অন্য দুজন পাথর আঁকড়ে ধরে পরিত্রাহী চিৎকার করে চলেছে। ওদের পক্ষে আর নিজেদের পতন থেকে বাঁচানো সম্ভব হবে না বলে বুঝে গেছে। এই সময় একজন পাইরেট এগিয়ে এসে দোল খাওয়া লোকটার শরীরের সঙ্গে বাঁধা দড়িতে কোপ মারল। দুবারের চেষ্টা সফল হল। শরীরটা পাক খেতে খেতে নীচের ঝরনায় পৌঁছে গেল, আর দেখা গেল না।
নীলের শ্বাস বন্ধ হওয়ার উপক্রম হয়েছিল। ঝুলন্ত লোকটাকে বাঁচানো মুশকিল ছিল। কিন্তু চেষ্টা করা যেত। তা না করে নির্দয় হাতে ওকে খুন করা হল? বন্দিদের একজন কমে গেলে এদের যে কিছু এসে যায় না তা স্পষ্টই বুঝিয়ে দিল। লোকটা নীচে পড়ে যাওয়ায় পড়ন্ত অন্য লোকদুটো এ যাত্রায় বেঁচে গেল। ভগবানকে ধন্যবাদ জানাচ্ছিল তারা।
মাঝে মাঝে জলের ছিটে লাগছিল শরীরে। খুব ধীরে নামছিল ওরা। ওপর থেকে জলের ধারার যেটুকু নীচে আছড়ে পড়েও ওপরের দিকে ছিটকে উঠছিল তাতেই ভিজে যাচ্ছিল শরীরের নিম্নাংশ। হঠাৎ চিৎকার করে উঠল, ‘বুক ফেটে যাচ্ছে, জল খাব।’
চিৎকারটা মুখে মুখে ছড়িয়ে গেল। দীর্ঘসময় জলপান না করে, সাপের মাংস খেয়ে লোকগুলোর অবস্থা খুবই কাহিল হয়েছিল। চিৎকার এবং হাতের মুদ্রায় তারা জল খেতে চাইল। কিন্তু ভবি ভুলবার নয়। ছিটকে আসা জলে তেষ্টা মেটানো যায় না। জল খেতে হলে নীচে নামতে হবে, জলের কাছে যেতে হবে। সেটা হতে দিল না পাইরেটরা। চাবুক মারতেই সামনের লোকগুলো চলতে শুরু করল। মেনন নীচু গলায় বলল, ‘আমরা পেছন দিকে আছি বলে মার খাওয়া থেকে বেঁচে গেলাম।’
ক্রমশ ওরা নীচে নেমে এল। চারদিকে বাঁশের খাঁচা, তার দুপাশে অনেকগুলো ঘর। সামনে জলপ্রপাতের আড়াল। দুটো খাঁচায় তাদের ঢুকিয়ে দেওয়া হল। দীর্ঘদেহী সোজা হয়ে দাঁড়াতেই প্রহরীরা তার সামনে লাইন দিয়ে দাঁড়াল। দীর্ঘদেহী তার ভাষায় যে বক্তৃতা দিল তার বিন্দুবিসর্গ বুঝতে পারল না নীল। বক্তৃতা শেষ করে দীর্ঘদেহী এগিয়ে এল খাঁচার সামনে। তারপর হাত নেড়ে চেঁচিয়ে বলল, ‘গুড? ওকে! ব্যাড?’ পাশের পাইরেটের বন্দুক হাতে তুলে তাক করল সে, মুখে আওয়াজ করল, ‘ব্যাঙ, ব্যাঙ, ব্যাঙ। অল ডেড।’ বলে বন্দুক ফিরিয়ে দিয়ে হাসল। ওপাশের খাঁচার কেউ বলল, ‘ওয়াটার প্লিজ।’
দীর্ঘদেহী ঘুরে তার সঙ্গীদের যেভাবে আদেশ দিল তাতে নীলের মনে হল এবার জল পাওয়া যাবে। দীর্ঘদেহী চোখের আড়ালে চলে গেলে দুটো লোক জলপ্রপাতের ভেতর থেকে পাইপ এনে পাম্প চালিয়ে বিপুলবেগে দুটো খাঁচায় জল ফেলতে লাগল। সেই ধারার সামনে দাঁড়িয়ে থাকাই মুশকিল, সর্বাঙ্গ ভিজে গেল। শেষে পেছন ফিরল। কিন্তু কেউ কেউ সেই জল আজলায় ভরে গিলতে লাগল। মেননের দেখাদেখি নীলও তেষ্টা মেটাল পাশ ফিরে, আজলায় জল ধরে।
বিধ্বস্ত করে ওরা যখন চলে গেল তখন ভেজা জামা খুলে নীল খাঁচার কোণে চলে এল। সে বুঝতে পারছিল এই পাইরেটগুলো তাদের সঙ্গে সামান্য ভালো ব্যবহার করবে না। মেনন এসে বসল তার পাশে। বলল, ‘কী মতলব ওদের বুঝতে পারছি না। আমাদের এমন জায়গায় আটকে রাখল যে এখান থেকে পালাবার কোনও পথ পাব না।’
নীল হাসল, ‘সোজা একটা পথ আছে। খাঁচার দরজা খুলে দৌড়ে ওই জলপ্রপাতে ঝাঁপিয়ে পড়লে কেউ আর তোমাকে খুঁজে পাবে না।’
‘নীচে পড়ার আগেই প্রাণ বেরিয়ে যাবে।’ মেনন বিড়বিড় করল। ‘কিন্তু আমাদের আটকে ওরা কী লাভ করবে? খামোকা আটকেছে কেন?’
উত্তরটা জানা গেল কিছু পরে। তিনজন পাইরেট খাঁচার ভেতর ঢুকল। দুজন দুপাশে অস্ত্র উঁচিয়ে ধরল। মাঝখানের জনের হাতে একটা পিজবোর্ডের ওপর কাগজ লাগানো। সেটা একজন বন্দির সামনে ধরে কলম এগিয়ে বুকে খোঁচা দিয়ে ইশারা করল কাগজে লিখতে। কয়েকবার সেটা করার পরে বোঝাতে পারল লোকটা। নাম লিখতে হবে। এক দুই তিন করে বন্দিরা নাম লিখতে লাগল। তালিকা তৈরি করে ওরা চলে গেলে মেনন মাথা নাড়ল, ‘এখন বুঝতে পারলাম।’
‘কী সেটা?’ নীল জিজ্ঞাসা করল।
‘আমরা কে কে ওদের হাতে বন্দি হয়ে আছি তার লিস্ট তৈরি করে হেডঅফিসের কাছে টাকা চাইবে। হেডঅফিস টাকা না দিলে আমাদের মেরে ফেলবে। নিশ্চয়ই গোটা পৃথিবীতে ছড়িয়ে যাবে খবরটা।’ মেনন বলল, ‘তাই তো?’
মাথা নাড়ল নীল। ‘অনুমান করা ছাড়া আমাদের কোনও পথ নেই।’
সন্ধে নামলে এক বাটি করে স্যুপ দিয়ে গেল পাইরেটরা। তাও খাঁচার দরজা খুলে না ঢুকে বাঁশের ফাঁক গলিয়ে দিয়ে গেল। একটা চুমুক দিয়ে নীল বলল, ‘পিওর ভেজেটিরিয়ান।’
মেনন খুশি হয়ে বড় চুমুক দিয়ে মুখ বিকৃত করল। ঠান্ডা, স্বাদহীন এবং বিটকেল গন্ধ।
নীল বলল, ‘বাইরের জঙ্গলের পাতা ছিঁড়ে সেদ্ধ করে দিয়েছে। পয়সা খরচ করতে হয়নি। ইচ্ছে হলে আমারটা খেয়ে নিতে পারো।’
গাছ কেটে তাতে আগুন জ্বালিয়ে দেওয়া হয়েছে চার জায়গায়। তাতেই আলোকিত হয়ে আছে এলাকাটা। জলপ্রপাতের একটানা গর্জনে কান অভ্যস্ত হয়ে গিয়েছে বন্দিদের। সেই অভ্যস্ততা এতখানি, সবাই যে কানে কম শুনছে তাও টের পাচ্ছে না। নীল ঘুমাবার চেষ্টা করল। বন্দিরা সবাই পড়ে আছে যে যার জায়গায়।
কিন্তু ঘণ্টাখানেক বাদে দুটো লোক খাঁচার সামনে এসে চেঁচাতে লাগল। তাদের একজনের হাতে একটা কাগজ ধরা। সেই কাগজ বন্দিদের দিকে ধরে দৃষ্টি আকর্ষণ করা হচ্ছে। হঠাৎ উত্তেজিত হয়ে মেনন নীলকে ডাকতে লাগল, ‘এই, এই দ্যাখো তো, মনে হচ্ছে তোমার নাম!’
নীল ধড়মড়িয়ে উঠল। লোকদুটোকে দেখল। তারপর এগিয়ে গিয়ে বাঁশের বেড়ার এ পাশে দাঁড়িয়ে কাগজটায় যা লেখা রয়েছে তা পড়ার চেষ্টা করল। অত্যন্ত অপটু হাতে ইংরেজি অক্ষর লেখার যে চেষ্টা হয়েছে তা উচ্চারণ করলে নিজের নামটা শোনা যাবে। নীল হাত তুলল। সঙ্গে সঙ্গে তাকে ইশারা করা হল দরজার কাছে যেতে। নীল বন্দিদের দিকে তাকাল। মড়ার মতো চেয়ে আছে সবাই। সে এগিয়ে যেতেই দেখল এই প্রহরীরা সামনে আছে বটে, কিন্তু পেছনে অস্ত্র হাতে নজর রাখছে পাহারাদাররা।
লোকটা, যার হাতে কাগজটা ছিল, ইশারায় লেখাটা দেখিয়ে জানতে চাইল, ওটা সে কি না? নীল মাথা নাড়তে তালা খুলে তাকে বের করা হল। সঙ্গে সঙ্গে তার হাত আবার বেঁধে ওরা টানতে টানতে নিয়ে চলে এল বাঁ-দিকে। সেখানে বাঁশের সিঁড়ি বেয়ে নীলকে ওদের সঙ্গে ওপরে উঠতে হল। সামনেই গুহা। গুহার দরজায় পাহারাদার। তার হাতে ওরা নীলকে জমা দিতেই লোকটা ধাক্কা মারল। হুমড়ি খেয়ে পড়ল নীল। সেই অবস্থায় তাকে টানতে টানতে দরজার কাছে নিয়ে ফেলে রেখে লোকটা ভেতরে ঢুকে গেল। একটু পরে ফিরে এসে মেঝে থেকে নীলকে তুলে লোকটা ভেতরে নিয়ে গেল।
মশালজাতীয় আলো জ্বলছে একটা ঘরে। গুহাকে কেটে ঘর করা হয়েছে। নীল চারপাশে তাকাল। এই সময় দীর্ঘদেহী এগিয়ে এল তার সামনে।
‘হাই! নেইল?’ নীলের উচ্চতা প্রায় ছয় ফুট তবু লোকটা মাথা নীচু করে তাকাল।
‘নেইল?’ নীল মানে বুঝতে পারল না।
বাঁ-হাতের তর্জনী নীলের বুকে ছুঁইয়ে দীর্ঘদেহী জিজ্ঞাসা করল, ‘নেইল? ইউ?’
মাথা নাড়ল নীল, ‘ইয়েস। আই অ্যাম নীল।’
ইশারায় তাকে অনুসরণ করতে বলে লোকটা ভেতরে চলে গেল। মাথামুণ্ডু কিছুই বুঝতে পারছিল না নীল। সে ভেতরের দিকে এগিয়ে দেখল একটা টেবিলের দুপাশে দুটো চেয়ার পাতা আছে। লোকটা তাকে ইশারায় বসতে বলে হাসল।
নীল ঢোঁক গিলল। দরজার বাইরে প্রহরী তার সঙ্গে যে ব্যবহার করেছে আর ঘরের ভেতর তাদের নেতা যা করছে তার দুটোর মধ্যে যা পার্থক্য তাতে মাথা ঘুরে যাওয়াই স্বাভাবিক। সে বেশ জড়সড় হয়ে একটা চেয়ারে বসল। দীর্ঘদেহী হে হে শব্দ করে হাসল। তারপর বুক পকেট থেকে একটা চুরুট বের করে লাইটারের আগুনে ধরিয়ে এগিয়ে দিল নীলের দিকে, ‘টেক, টেক।’
মাথা নাড়ল নীল, ‘আই ডোন্ট স্মোক।’
চোখ বড় করে ‘অ’ বলল লোকটা। তারপর চুরুটে টান দিয়ে ধোঁয়া বের করে এগিয়ে গেল একটা আলমারির দিকে। তার পেছনটা দেখা যাচ্ছিল না। নীল বুঝতে পারছিল না দীর্ঘদেহী তাকে এত খাতির করছে কেন। একজন বন্দির দড়ি কেটে যারা ওপর থেকে জলে ফেলে মারতে পারে তারা তাকে দামি চুরুট খেতে দেবে কেন? একথা ঠিক ওরা তার কাছ থেকে কিছু আশা করছে। কী সেটা? এমন কোনও গোপন তথ্য তার জানা নেই যার জন্যে দীর্ঘদেহী তাকে চুরুট খাওয়াবে।
দীর্ঘদেহী ফিরে এল দুটো গ্লাস হাতে নিয়ে। গ্লাসের নীচের দিকে খানিকটা সোনালি তরল পদার্থ রয়েছে। একটা গ্লাস নীলের সামনের টেবিলে রেখে দীর্ঘদেহী হাসল, ‘টেক। স্কচ। ফ্রম লন্ডন।’ বলেই অন্য গ্লাসটা দুই ঠোঁটের গহ্বরে উপুড় করে দিল। গলা দিয়ে সেটা নীচে নামতেই লোকটা উল্লাসে বলল, ‘আ:!’
নীল গ্লাসের দিকে তাকাল। তারপর বলল, ‘আই ডোন্ট ড্রিঙ্ক!’
‘আঁ? মাই গড!’ লোকটা বিশাল থাবায় গ্লাস তুলে তরল পদার্থ মুখের ভেতর চালান করে বলল, ‘ইউ হেল্প মি। আই হেল্প ইউ!’
যেন অনেকটা ইংরেজি বলে ফেলেছে এমন গর্বে মাথা নাড়ল দীর্ঘদেহী।
‘ও কে!’ নীল তাকাল। যদিও কী সাহায্য চাইছে লোকটা তা তার জানা নেই।
‘কাম।’ হাত নাড়ল লোকটা। নীল অনুসরণ করলে লোকটা কয়েক পা হেঁটে পাশের দরজাটা লাথি মেরে খুলল। ঘরটা অন্ধকার। পকেট থেকে হুইসল বের করে বাজাল লোকটা। সঙ্গে সঙ্গে দুজন বন্দুকধারী গোপন জায়গা থেকে ছুটে সামনে চলে এল। লোকটা তাদের আদেশ করলে একজন ভেতরে ঢুকে বড় হ্যারিকেন জ্বেলে দিয়ে দরজার বাইরে চলে গেল। দীর্ঘদেহী ইশারা করল নীলকে ভেতরে ঢুকতে।
ঘরের এককোণে লম্বা খাটিয়ায় যে-কোনও মানুষ উপুড় হয়ে শুয়ে আছে তা প্রথমে বুঝতে পারেনি নীল। দীর্ঘদেহী এগিয়ে গিয়ে শায়িত লোকটার পায়ের কাছে লাথি মারতেই লোকটা নড়ে উঠল। দীর্ঘদেহী নীলকে জিজ্ঞাসা করল, ‘নো হিম?’
নীল কাছে গেল। দাড়িওয়ালা লোকটার মুখ স্পষ্ট দেখা যাচ্ছে না। দীর্ঘদেহী পা দিয়ে মানুষটাকে চিৎ করে দিতেই নীলের মুখ থেকে ছিটকে বেরুল শব্দ দুটো, ‘ফারুকসাহেব?’
‘হ হ হ!’ জোরে জোরে হাসলে দীর্ঘদেহী, ‘গুড, গুড।’
নীল ততক্ষণে ফারুক সাহেবের মাথার পাশে বসে পড়েছে। ‘ফারুক সাহেব আপনার কী হয়েছে? কথা বলছেন না কেন? ফারুক সাহেব?’
কিন্তু কোনও প্রতিক্রিয়া নেই। ভদ্রলোক সংজ্ঞাহীন।
দীর্ঘদেহী নীলের কাঁধে হাত রাখল, ‘ইউ স্পিক হিম! দেন ইউ ফ্রি!’
কথাগুলো বলে দরজা বন্ধ করে দীর্ঘদেহী বেরিয়ে গেল ঘর থেকে।
নীল অবাক হয়ে ফারুক সাহেবকে দেখছিল। এরা ওঁকে এখানে কখন কীভাবে নিয়ে এল? ফারুক সাহেব অজ্ঞান হয়ে আছেন কেন? হঠাৎ কেঁদে ফেলল নীল। কান্নাটা বুকে তৈরি হয়ে ছড়িয়ে পড়ল শরীরে সর্বত্র। মাথা ঝুঁকে গেল নীলের। সেই কান্নার শব্দে অথবা চোখ থেকে গড়িয়ে পড়া জলের স্পর্শে চোখ খুললেন ফারুক সাহেব। রুগ্ন গলায় প্রশ্ন করলেন, ‘কী হল?’
গলার স্বর এত নীচু যে প্রথমে ঠাওর করেনি নীল। পরে দেখতে পেল ফারুকসাহেব তাকিয়ে আছেন। চোখ হলুদ। সে ওঁর মাথায় কপালে হাত রেখে বুঝতে পারল মানুষটার শরীর জ্বরে পুড়ছে।
‘ফারুক সাহেব, আমি নীল।’
‘হুঁ।’
‘ওরা আপনার কাছে কী চাইছে?’ নীল কানের কাছে মুখ নিয়ে গেল।
‘হিরে। কক্সবাজারের—!’ আবার সংজ্ঞা হারালেন ফারুক সাহেব।
নীল খেপে গেল। দ্রুত দরজায় গিয়ে দেখল সেটা বন্ধ বাইরে থেকে। দু-হাতে দরজায় ধাক্কা মারতে লাগল সে। একটু পরে হাট করে দরজা খুলে দাঁড়াল দীর্ঘদেহী। নীল চিৎকার করল, ‘ডাক্তার, কল ডাক্তার!’
‘ডাক্তার?’ হো হো করে হাসল লোকটা, ‘নো ডাক্তার। ইউ স্পিক?’
‘হি ইজ সেন্সলেস।’
দীর্ঘদেহী হুইসল বাজালে দুটো লোক দরজায় এল। তাদের নিজের ভাষায় নির্দেশ দিলে একটা বালতিতে জল আর মগ নিয়ে এল তারা। তারপর সেই জল ফারুক সাহেবের মাথায় ঢালা হল। চারবার ঢালতেই ফারুক সাহেব আ: আ: করে উঠল। দীর্ঘদেহী নীলকে ঠেলে ফারুক সাহেবের কাছে পাঠিয়ে বলল, ‘স্পিক!’
কিন্তু ততক্ষণে হেঁচকি উঠেছে ফারুক সাহেবের। কয়েকবার হেঁচকি তুলে ক্রমশ স্থির হয়ে গেল তাঁর শরীর। বিস্ফারিত চোখে মৃত্যুদর্শন করল নীল। ধীরে ধীরে ফারুক সাহেবের পাশে বসে পড়ল সে মাথা নীচু করে। দীর্ঘদেহী হাত বাড়িয়ে ফারুক সাহেবের গলা স্পর্শ করে চিৎকার করলেন নিজের ভাষায়। সঙ্গে সঙ্গে লোকদুটো তাঁকে চ্যাংদোলা করে ঘর থেকে বের করে নিয়ে গেল। দীর্ঘদেহী নীলকে জুতোর ধাক্কা দিলে সে চোখ তুলল। দীর্ঘদেহী হাতের মুদ্রায় বোঝাল ওরা ডেডবডি এখন জলপ্রপাতে ফেলে দেবে। তাতে ঘাবড়ানোর কিছু নেই। কাল সে নীলের সঙ্গে কথা বলবে। এই কথাগুলো দীর্ঘদেহীর ইশারার ভাষা দেখে বুঝতে চাইল নীল এভাবেই।
দীর্ঘদেহী বেরিয়ে গেল তাড়াতাড়ি করে। কী ভেবে নীল দ্রুত লোকটাকে নি:শব্দে অনুসরণ করল। কোনও একটা দুশ্চিন্তা মাথায় আসায় কোনওদিকে না তাকিয়ে লোকটা সোজা এগিয়ে যাচ্ছে সামনে। নীল ডান এবং বাঁ-দিকে তাকাল। যেদিকে দীর্ঘদেহীর আলমারি ছিল সেখানে যেতেই একটা বেডরুম চোখে পড়ল তার। নীল দ্রুত সেই ঘরে ঢুকে খোলা জানলা দেখতে পেল।

কানফাটা শব্দ নীচে থেকে উঠে আসছে। ওটা যে জলপ্রপাতের কারণে তাতে কোনও সন্দেহ নেই। কিন্তু নীল যেখানে পৌঁছে গেল সেখান থেকে সামনে এগোনোর কোনও উপায় নেই। অনেক নীচে আদিগন্ত সমুদ্র, স্পষ্ট। এমনকী তার ছোট-বড় ঢেউগুলোও দেখতে পাওয়া যাচ্ছে। যেখানে সে দাঁড়িয়ে আছে সেই জায়গাটা এতটাই খাড়াই যে পাহাড় বেয়ে নীচে নামার কোনও সুযোগই নেই। নীল শ্বাস ফেলল। ভেতরে চিৎকার শুরু হয়েছে। অর্থাৎ তার খোঁজে লোকে ছোটাছুটি করছে। এখানে দাঁড়িয়ে থাকলে মৃত্যু অনিবার্য। এখন দেখামাত্রই ওরা তাকে গুলি করবে। নীল ঈষৎ নীচের দিকে ঝুঁকতেই পাথরটাকে দেখতে পেল। পাহাড়ের ভেতর থেকে বড়জোর ফুট তিনেকের একটা চাঁই বেরিয়ে আছে। তার তলায় কী আছে তা বোঝা যাচ্ছে না, কারণ দৃষ্টি পৌঁছোচ্ছে না তার নীচে। কিন্তু ওই পাথরের ওপর পৌঁছাতে হলে অন্তত বারো ফুট লাফ দিয়ে নীচে নামতে হবে। ঠিক তখনই গুলির শব্দ হল। গুলিটা কাছাকাছি পাথরে ছিটকে চলে যেতে নীল আর দ্বিধা করল না। পাহাড়ের গা ঘেঁষে শরীরটাকে নীচে ছেড়ে দিল।
পায়ের নীচে পাথরটা চলে আসতেই সে দু-হাতে পাহাড়টাকে আঁকড়ে ধরল। অনেক নীচে সমুদ্রের ঢেউ, ওপরে আকাশ। কিন্তু পাথরটা যার ওপর সে এই মুহূর্তে দাঁড়িয়ে যেন একটু নড়ে উঠল। ওটা যে বেশিক্ষণ তাকে বহন করতে পারবে না বুঝতে পেরে চারপাশে তাকাল নীল। কোথাও কোনও ধরার জায়গা নেই। এইভাবে তিন ফুট পাথরের ওপর অনন্তকাল দাঁড়িয়ে থাকাও সম্ভব নয়। হঠাৎ চিৎকার কানে আসতেই নীল ওপরের দিকে তাকিয়ে দেখল একটা মুখে কুৎসিত আনন্দের অভিব্যক্তি ফুটে উঠেছে তাকে দেখতে পেয়ে; তার পরেই লোকটার দুটো হাত আর রাইফেল দেখতে পেল সে। এবার সরাসরি গুলি করবে তাকে। বারো ফুট দূরত্বের কাউকে গুলি করতে এবার নিশ্চয়ই লোকটা ভুল করবে না।
নীল আর ভাবতে পারল না। মরতে হবেই যখন এত কাছ থেকে গুলি খেয়ে কেন মরবে! সে ঝাঁপ দিল শূন্যে। তার মধ্যেই কানে গুলির শব্দ ভেসে এল। না তার শরীরের কোথাও আঘাত লাগছে না। কিন্তু তার মাথা ঘুরতে লাগল। সাঁই সাঁই করে শরীরটা নীচের দিকে ছুটে যাচ্ছে। আছাড় খাওয়ামাত্র চৌচির হয়ে যাবে সে। নীচের দিকে তাকাতেই শরীরটা ঘুরে গেল। এবার মাথা নীচে, দুটো পা ওপরে। অর্থাৎ মাথাটা আগে গুড়িয়ে যাবে। নীল চোখ বন্ধ করল। তার শরীর বেঁকে যাচ্ছে। সোজা থাকার বদলে তেরচা হয়ে যাচ্ছে। তারপর আর কিছু মনে নেই।
সমস্ত শরীরে ব্যথা, বিশেষ করে শরীরের বাঁ-দিকটায়, নীলের যখন চৈতন্য এল তখন তার শরীরের বেশিরভাগ অংশ ঢেউ-এ দোল খাচ্ছে, মাথা দুটো পাথরের খাঁজে আটকানো। সে শরীর নাড়তেই তীব্র যন্ত্রণায় আক্রান্ত হল। কিন্তু সেই সঙ্গে বুঝতে পারল সে বেঁচে আছে। মরে গেলে শরীরে যন্ত্রণা তৈরি হয় না।
অনেক চেষ্টার পর ধীরে ধীরে সে পা ছড়িয়ে বসতে পারল। সমুদ্রের জল অনেকটা ওপরে উঠে এসেছিল, এখন খানিকটা নেমে গিয়েছে। সে কী করে বেঁচে থাকল? অত ওপর থেকে জলে পড়লে কি বেঁচে থাকা যায়? প্রথমে কিছুই ঢুকছিল না মাথায়? তারপরে খেয়াল হল। জলে পড়ার সময় তার শরীর তেরচা ভঙ্গিতে থাকায় সোজা নীচে চলে গিয়ে বালি বা পাথরে ধাক্কা লেগে চৌচির হয়নি। তেরচা শরীর আড়ে আড়ে জলের ভেতর দিয়ে অনেকটা চলে যাওয়ার পরে হয়তো কিনারায় চলে এসেছিল। তখন তার গতি কমে এসেছিল নিশ্চয়ই, তবু সেসময় এই পাথর, বালির সঙ্গে যেটুকু ধাক্কা লেগেছে তাতেই সে কাহিল।
অর্ধেক শরীর জলের তলায়, নির্জীব নীল কাত হয়ে পড়েছিল। হঠাৎ পায়ে তীব্র যন্ত্রণা বোধ করতেই সে ধড়মড়িয়ে উঠে বসতে চাইল। সর্বাঙ্গে ব্যথা অনুভব করেও সে পায়ের দিকে তাকাতেই আরও ভয় পেল। বিশাল চেহারার একটা কাঁকড়া তার বাঁ-পায়ের গোড়ালি কামড়ে ধরে আছে। রক্ত ঝরছে ক্ষত স্থান দিয়ে। এত বড় কাঁকড়া সে কখনও দ্যাখেনি। হাতের কাছে যে পাথরটা পেল তাই তুলে ছুড়ে মারতে চাইল কাঁকড়াটাকে। আর একটু হলে সে নিজের পা-কেই আঘাত করত কিন্তু কাঁকড়াটা একটু সরে আসতেই তার শরীরে পাথরটা আছড়ে পড়ল। শব্দ হল। কাঁকড়ার শরীর চুপসে গিয়ে জল বের হল কিন্তু তার দাঁড়া নীলের শরীর থেকে মুক্ত হল না। কোনওরকম পা ওপরে তুলে দু-হাত দিয়ে কাঁকড়াটাকে ছাড়াল সে। বেচারা মরে গিয়েছে কিন্তু ওর দাঁড়া তার কাজ করে চলেছে। কাঁকড়াটাকে পেছনে ছুড়ে ফেলে সোজা হয়ে দাঁড়াবার চেষ্টা করল নীল। শরীর টলছে। সে জল ছেড়ে পাহাড়ের দিকে কয়েক পা হেঁটে এল। ওপরের বালি ভিজে। অর্থাৎ একটু আগে জোয়ারের জল ছিল। এখন অন্তত বেশ কয়েকঘণ্টা জায়গাটা শুকনো থাকবে।
পায়ের ক্ষত দেখল সে। খুব বেশি গর্ত হয়নি। আর একটু সময় পেলে বোধহয় মাংস ছিঁড়ে খেত কাঁকড়াটা। সে বিরক্ত হয়ে দূরে পড়ে থাকা কাঁকড়াটাকে দেখল। তখনই তার মনে হল ওটার শরীরে যথেষ্ট মাংস আছে। পেট ভরে খেলেও শেষ করতে পারবে না। কিন্তু কাঁচা মাংস খাওয়া তার পক্ষে অসম্ভব।
এখান থেকে কীভাবে বাইরে বের হওয়া যায়? চারপাশে তাকাল নীল। বাঁ, ডান এবং সামনে শুধু সমুদ্র। আর পেছনে খাড়া পাহাড়। শুকনো পাথরের ওপর কিছুক্ষণ বসে থাকল সে। তারপর পাহাড়ের গা ঘেঁষে হাঁটতে লাগল। একটা খাড়ির মতো জায়গা, সেখানে জোয়ারের জল ঢুকে রয়েছে। তার দুপাশে প্রচুর বুনো ঝোপ, গুল্ম ছড়িয়ে আছে। সেখানে পৌঁছে একটা শক্ত ডাল কোনওমতে ভেঙে নিয়ে নীল ভাবল চেষ্টা করেই দেখা যাক। অনেকদিন আগে অ্যানিমেল ওয়ার্ল্ড টিভি চ্যানেলে দৃশ্যটা দেখেছিল সে। শক্ত লতার ফাঁসে ডালটাকে জড়িয়ে তার এক প্রান্ত পাথরের ওপর রেখে লতাটাকে ঘোরাতে লাগল অবিরত। হঠাৎ যেন মনে হল পাথরটা তেতে উঠেছে। পাশ থেকে শুকনো ঘাস ছিঁড়ে সেই পাথরের ওপর রেখে একইভাবে লাঠি ঘষতেই হঠাৎ ধোঁয়া বের হল। উত্তেজিত হয়ে নীল শুকনো ঘাসে ফুঁ দিতেই দপ করে আগুন জ্বলে উঠল। তৎক্ষণাৎ আরও কিছু শুকনো ঘাস, পাতা তার ওপর ছড়িয়ে সে মরা ঝোপের ডাল সংগ্রহ করে নিয়ে এল। আগুন নিভবে না নিশ্চিত হওয়ার পরে নীল খুঁড়িয়ে খুঁড়িয়ে চলে এল যেখানে সে কাঁকড়াটাকে ফেলেছিল। এসে দেখল দশ-বারোটা বড় বড় পিঁপড়ে অত বড় কাঁকড়াটাকে টেনে নিয়ে যাচ্ছে। ওগুলো তাড়াতে কসরত করতে হল। তারপর সে কাঁকড়াটাকে নিয়ে এল খাড়ির কাছে। একটা কাঠিতে ওটাকে বেঁধে আগুনের ওপর ঝুলিয়ে সেঁকতে লাগল।
মাংস আধকাঁচা, তবু সুস্বাদু। অর্ধেক খেয়েই পেট ভরে গেল নীলের। এখানে পরে খাব বলে কিছু রাখা যাবে না। পড়ে থাকা মাত্র পিঁপড়ে আসবে দখল নিতে। একটানে কাঁকড়ার অভুক্ত অংশ সমুদ্রের জলে ছুড়ে দিয়ে সে আরও ডাল এবং পাতা সংগ্রহ করে রাখল।
সূর্য ডুবে গিয়েছে। অন্ধকার নামবে যে-কোনও মুহূর্তেই। সে চারপাশে তাকাল। এই বুনো ঝোপের জঙ্গলে কোনও হিংস্র প্রাণী লুকিয়ে আছে কি না বোঝা মুশকিল। সে পাহাড়ের খাঁজে রাত কাটাবে বলে ঠিক করল। আগুনটাকে সরিয়ে নিয়ে গেল তার মুখে। হিংস্র জন্তু যদি থাকে তাহলে তারা নিশ্চয়ই আগে আগুন দ্যাখেনি। কৌতূহলী হয়ে কাছে এলে তাপ পেয়ে সরে যাবেই।
গায়ের পোশাক গায়েই শুকিয়েছিল। কাঁকড়াটা যেখানে কামড়েছিল সেই গোড়ালিটা এখন দপদপ করছে। এখান থেকে কী করে মানুষের সমাজে ফিরে যাওয়া যায় বুঝতে পারছিল না সে। তার কেবলই মনে হচ্ছিল সে ফিরে যাবেই। নইলে অত উঁচু পাহাড় থেকে সমুদ্রে পড়ে গিয়েও সে মরল না কেন? মাথা নীচের দিকে সোজা হয়ে থাকলে তো ওটা চুরমার হয়ে যেত। সেরকম ঘটনা যখন ঘটেনি তখন এই পাহাড়ে কাঁকড়ার মাংস পুড়িয়ে খেয়ে বাকি জীবনটা নিশ্চয়ই কাটিয়ে দিতে হবে না।
আগুনটা যাতে সারারাত জ্বলে তার ব্যবস্থা করে নীল পাথরে মাথা রেখে পাহাড়ের খাঁজে শুয়ে পড়ল। মাঝে একবার ঘুম ভেঙেছিল, আগুনের তাপ অনেক বেড়ে গেছে। কিন্তু ওটা তার অসহ্য হলেও জীবজন্তুর হাত থেকে বাঁচাচ্ছে।
তিন-তিনটে দিন এবং রাত একইভাবে কেটে গেল। দ্বিতীয় দিনে তাকে অভুক্ত থাকতে হয়েছিল। কারণ চাইলেই সামুদ্রিক কাঁকড়া ধরা দেয় না। তৃতীয় দিন সকালে সে আবিষ্কার করল জোয়ারের জল নেমে গেলে যেটুকু পড়ে থাকে সেখানে সমুদ্রের কিছু মাছ আটকে থাকে। তৃতীয়দিন তাকে আর অভুক্ত থাকতে হল না।
তৃতীয় রাতে ঘটনাটা ঘটল। আজ একটা বড় মরা গুঁড়ি পেয়ে তাতেই আগুন জ্বেলেছিল নীল। দাউদাউ করে জ্বলছিল সেটা। নীল ঘুমিয়ে পড়েছিল। হঠাৎ একটা ইঞ্জিনের আওয়াজ এবং মানুষের গলা জড়িয়ে মিশিয়ে কানে যেতেই ধড়মড়িয়ে উঠে বসল। সে কিছু বোঝার আগেই দুটো বিশাল চেহারার লোক ওর দুই কনুই ধরে তুলে ধরল। বাকি দুজন আশেপাশে পরীক্ষা করে কিছু না পেয়ে নিজেদের ভাষায় কিছু বলাবলি করল। তারপর নীলকে টানতে টানতে একটা মোটরবোটে তুলল। ইঞ্জিনের শব্দ ওই মোটরবোট থেকেই হচ্ছিল। নীল এবার দেখতে পেল। অন্ধকারে সমুদ্রের মধ্যে যে আলোর মালা দুলছে সেটা অবশ্যই কোনও জাহাজের। মোটরবোট এগিয়ে যেতে সে এবার জাহাজটাকে দেখতে পেল। জাহাজের গায়ে ঝুলে থাকা সিঁড়ি বেয়ে ওকে ওপরে নিয়ে যাওয়া হল।
জাহাজের ডেকে দুজন লোক দাঁড়িয়েছিল যাদের অফিসার বলে মনে হল নীলের। একজনের হাতে দূরবিন। লোকটা যেদিকে দূরবিন দিয়ে দেখছিল সেখানে নীলের জ্বালা আগুন টিমটিম করছে। তাকে লোকদুটোর সামনে হাজির করলে অফিসারদের একজন ওদের ভাষায় কিছু বললে নীলের শরীর থেকে হাত সরিয়ে নেওয়া হল।
দ্বিতীয় লোকটা, যাকে বয়স্ক মনে হচ্ছিল, জিজ্ঞাসা করল কিছু যার অর্থ নীল বুঝতে পারল না। সে বলল, ‘আই নো ইংলিশ, হিন্দি অ্যান্ড বেঙ্গলি।’
‘ইন্ডিয়া অর পাকিস্তানি?’ বয়স্ক লোকটি জিজ্ঞাসা করল।
‘স্যার, আই অ্যাম ইন্ডিয়ান।’
‘হু আর ইউ?’
‘আই অ্যাম এ সেইলার। পাইরেটস রবড আওয়ার শিপ!’
প্রায় আধঘণ্টা ধরে তাকে জেরা করে সন্দেহমুক্ত হলেন এই জাহাজের ক্যাপ্টেন এবং তাঁর সহকারী। একটা ইন্ডিয়ান জাহাজ যে পাইরেটরা দখল করে ডুবিয়ে দিয়েছে সেই খবর এঁরা রাখেন। নীলের কাছে যখন জানলেন সেই পাইরেটদের ডেরা ওই পাহাড়ের ওপরে, তখন দ্রুত জাহাজের মুখ ঘুরিয়ে উপকূল ছেড়ে যাওয়ার নির্দেশ দেওয়া হল। বয়স্ক অফিসার তাকে ওপরের অফিসে নিয়ে গেলেন। সেখানে জাহাজের প্রবীণ ক্যাপ্টেন দুজনকে নির্দেশ দিয়ে ওদের দিকে তাকালে অফিসার সমস্ত বৃন্তান্ত তাঁকে জানালেন। শোনার পর ক্যাপ্টেন ইংরেজিতে বললেন, ‘তোমার কথা সত্যি হতে পারে আবার নাও হতে পারে। উঁচু পাহাড় থেকে সমুদ্রে লাফিয়ে পড়ে মরে যাওয়া দূরের কথা, হাত-পা ভাঙেনি, একথা মানতে পারছি না। আবার তুমি আফ্রিকান নও, ওই পাহাড়ের নীচে তোমার থাকার কথাও নয়। যা-হোক, তোমাকে খাবার দেওয়া হবে কিন্তু ঘরের বাইরে যেতে পারবে না। ঘরের ভেতর টয়লেট আছে। সেখানেই থাকবে যতদিন না আমরা পরের বন্দরে পৌঁছোই। পাইরেটরা নানান ধরনের ফন্দি করে জাহাজ দখল করে, তোমাকে যে তারা ব্যবহার করছে না তা কী করে বুঝব! নিয়ে যাও ওকে।’
খুব ছোট ঘর, একটা চিলতে পাটাতন রয়েছে শোওয়ার জন্যে। টয়লেটটা অপরিষ্কার নয়, কলে জল আছে। এটা যদি ঘর হয় তাহলে এখানে কোনও জানলা নেই। টয়লেটের ওপর ঘুলঘুলি আছে যা দিয়ে বাতাস এবং আলো ঢোকে। নীল চিন্তা করল। ওই পাহাড়ের নীচে চব্বিশ ঘণ্টা আগুন বাঁচিয়ে রেখে সে কতদিন বাঁচতে পারত? রোজ যে মাছ, কাঁকড়া অথবা অন্য কোনও প্রাণী শিকার হিসেবে পাওয়া যেত তার কোনও গ্যারান্টি নেই। খুব অল্পদিনের মধ্যে শুকিয়ে মরতে হত অথবা অন্য পশুর খাদ্য হতে হত। সে আগুন জ্বেলেছিল বলে এই জাহাজ থেকে লোক পাঠানো হয়েছিল দ্যাখার জন্যে। আগুনটা যদি পাইরেটদের চোখে পড়ত তাহলে তার মৃতদেহ সমুদ্রে ভাসত। তার চেয়ে এই ঘর ছোট হলেও অনেক নিরাপদ। পরের বন্দরে ওরা যদি তাকে নামিয়ে দেয় তাহলে সেখানে নিশ্চয়ই প্রশ্ন করা হবে। তার সঙ্গে কোনও কাগজপত্র নেই। পাসপোর্ট দেখাতে পারবে না। কীভাবে ওদের বিশ্বাস করাবে সে কোন জাহাজে কাজ করত, তার দেশ কোথায় ছিল! শেষ পর্যন্ত যা হওয়ার তা হবে বলে নীল শুয়ে পড়ল।
দু-বেলা তাকে খাবার দেওয়া হয়েছে। দরজা খুলে টেবিলের ওপর পাত্র রেখে পুরোনোটা নিয়ে গিয়েছে দুজন লোক। ষোলোটা খাবার খাওয়ার পর একদিন মনে হল জাহাজ অনেকক্ষণ এক জায়গায় দাঁড়িয়ে আছে। তারপর দরজা খুলে গেল। দুজন লোক সেখানে দাঁড়িয়ে। একজন ইশারা করল ওদের অনুসরণ করতে।
আটদিন ঘরবন্দি থাকার পর বাইরের আলোয় চোখ অস্বস্তিতে পড়েছিল। তাকে যখন ক্যাপ্টেনের সামনে নিয়ে যাওয়া হল তখনও স্বস্তিটা ফিরে আসেনি।
ক্যাপ্টেন ওকে বসতে বললেন, ইংরেজিতে। তারপর বললেন, ‘আমরা বন্দর থেকে সামান্য দূরে আছি। কিন্তু ওরা কোনও পরিচিতিবিহীন মানুষের দায়িত্ব নিতে রাজি হচ্ছে না। তখন বাধ্য হয়ে আমি সেই কোম্পানির সঙ্গে যোগাযোগ করি যাদের জাহাজ পাইরেটরা কয়েকদিন আগে লুঠ করে ডুবিয়ে দিয়েছে। ওরা অবাক হয়েছে। কারণ ওদের ধারণা হয়েছিল জাহাজের কোনও নাবিক বেঁচে নেই। তুমি এই কাগজে তোমার নাম, ঠিকানা, জাহাজের নাম লিখে দাও। ওগুলো পড়ে যদি তোমার কোম্পানি আইডেন্টিফাই করতে পারে তাহলে ভাগ্য তোমাকে সাহায্য করবে।’
নীল লিখে দিলে ক্যাপ্টেন কম্পিউটারের কাজে ব্যস্ত একজনকে ডেকে সেটা দিয়ে নিজেদের ভাষায় কী করতে হবে জানিয়ে দিলেন।
নীলকে আবার তার চিলতে ঘরে নিয়ে আসা হল। কোম্পানি কীরকম রিঅ্যাক্ট করে তার ওপর তার ভাগ্য নির্ভর করছে। সে আর ভাবতে পারছিল না।
বিকেলবেলায় আবার তাকে ক্যাপ্টেনের কাছে নিয়ে যাওয়া হল। ভদ্রলোক হেসে বললেন, ‘তোমার কোম্পানি ভাবতেই পারছে না যে তুমি বেঁচে আছ।’
‘ওরা আমাকে রিকগনাইজ করেছে?’
‘নিশ্চয়ই। পাইরেটদের ডুবিয়ে দেওয়া জাহাজের একজন নাবিক জীবিত, এই খবর সমস্ত পৃথিবীতে ছড়িয়ে পড়েছে। কিন্তু ওরা তোমার সঙ্গে কথা বলতে চাইছে।’
কম্পিউটারের মাধ্যমে কথা বলা হল। ওরা নীলের সঙ্গে কথা বলে নিশ্চিত হল। সে জানাল মিস্টার ফারুককে নিজের চোখে মরে যেতে দেখেছে। আর কে কে মারা গিয়েছে তা জানে না। তবে মেনন নামের একজন নাবিক বন্দিদের মধ্যে রয়ে গেছে। ওরা ক্যাপ্টেনের সঙ্গে কথা বলতে চাইল।
নীলের জাহাজ কোম্পানির অনুরোধ এই জাহাজের ক্যাপ্টেন রাখলেন। সমুদ্রে বিপদ হলে এই অনুরোধ রাখাকে শিষ্টাচারের অঙ্গ বলা হয়ে থাকে। স্থানীয় পুলিশের সাহায্য নিয়ে নীলকে সবচেয়ে কাছের বিমানবন্দরে পৌঁছে দেওয়া হবে। তার বিমানের টিকিটের দাম কোম্পানি বহন করবে। দেখা গেল, সবচেয়ে কাছের বিমানবন্দর মোগাধিমুতে। নাম আদেন আদ্দে ইন্টারন্যাশন্যাল এয়ারপোর্ট। সেখান থেকে ঢাকার বিমান পাওয়া যাবে। ঢাকা থেকে বিমান বদলে নীল কলকাতায় পৌঁছোতে পারবে। ক্যাপ্টেন তার পরিচয়পত্র যা ওঁর পক্ষে দেওয়া সম্ভব লিখে দিলেন। নীলের উদ্ধার পাওয়ার খবর স্থানীয় পুলিশ জেনে গিয়েছিল বলে নিয়মকানুনের কড়াকড়ি না করে তাকে এয়ারপোর্ট পর্যন্ত পৌঁছে দেওয়ার ব্যবস্থা করে দিল তারা।
আদেন আদ্দে বিমানবন্দরে গিয়ে নীল জানতে পারল ভাগ্যক্রমে সেইদিনই ঢাকার ফ্লাইট আছে। তাতে একটা আসন তার জন্যে জাহাজ কোম্পানির অনুরোধে রাখা হয়েছে। ক্যাপ্টেন ইন্টারনেট থেকে টিকিটের কপি বের করে তাকে দিয়েছিলেন বলে বোর্ডিং কার্ড পেতে সমস্যা হল না। ভদ্রলোক তাকে কুড়িটা আমেরিকান ডলার দিয়ে বলেছিলেন, ‘এটা পথে লাগতে পারে। শোধ করতে চাইলে তুমি তোমার শহরের যেকোনও চার্চে দিয়ে দিও। আমি খুশি হব।’
বোর্ডিং কার্ড নিয়ে এয়ারপোর্টের রেস্টুরেন্টে ঢুকে ভাত দেখে চোখ জুড়িয়ে গেল নীলের। বাসমতী চালের ভাত। এখানকার সব মাংস ছাগল। পর্ক একেবারে নিষিদ্ধ। অ্যালকোহল পরিবেশিত হয় না। যে মাছ বা প্রাণী নিজে নিজেই মারা যায় তা খাওয়া হয় না। সব দেখে শুনে নীলের চোখে পড়ল হালুয়ার মতো দেখতে একটা খাবার। ভুট্টার দানা, দুধ, চিনি, আর ঘি দিয়ে তৈরি সেই খাবার এক পাত্র সে কিনল পাঁচ ডলারে। খেয়ে শরীর জুড়িয়ে গেল।
প্লেনের বেশির ভাগই বাংলাদেশের চট্টগ্রাম-সিলেটের মানুষ। কাজকর্মে এঁরা আফ্রিকার বিভিন্ন দেশে এসে থাকেন। তবে এঁরা নিজেদের মধ্যে কথা যখন বলছিলেন তখন বিন্দুবিসর্গ বুঝতে পারছিল না নীল।
ঘুমিয়ে পড়েছিল সে। দীর্ঘ সময় ধরে একটানা উড়ছে প্লেন। পাশের যাত্রী ঘড়ি দেখলেন, ‘এসে গেছে। আর বড় জোর আধঘণ্টা।’
শ্বাস ফেলল নীল। ঢাকা থেকে কলকাতায় যেতে আধঘণ্টা লাগে প্লেনে। তার মানে ঢাকায় পৌঁছোবার পর কলকাতা হাতের মুঠোয়।
হঠাৎ প্লেনটা প্রচণ্ড নড়ে উঠল। তারপর লাফাল। বেল্ট বাঁধার সাইন জ্বলে উঠল। ক্যাপ্টেনের গলা শোনা গেল সাউন্ড সিস্টেমের মাধ্যমে, ‘আমরা আচমকা ঝড়ের মধ্যে পড়েছি। এই ঝড় এড়াতে আমাদের প্লেনের মুখ ঘুরিয়ে নেওয়া হচ্ছে।’
বাইরে ছুটন্ত মেঘ। প্লেন নেমে গিয়েছিল অনেকটা, এখন দ্রুত ওপরে ওঠার চেষ্টা করছে। পাশের যাত্রী বললেন, ‘যাচ্চলে। আমরা তো ঢাকা থেকে দূরে সরে যাচ্ছি।’
বেশ কিছুক্ষণ পরে ঘোষণা শোনা গেল, ‘খারাপ আবহাওয়ার জন্যে আমরা এখন ঢাকা বিমানবন্দরে নামতে পারছি না। তার বদলে এখন চট্টগ্রাম বন্দরে নামতে বাধ্য হচ্ছি। যাত্রীদের অনুরোধ করা হচ্ছে সহযোগিতা করার জন্যে।’
প্লেন চট্টগ্রাম বিমানবন্দরে নামল। এখন দুপুর।
যাত্রীদের জানানো হল ঝড়ে প্লেনের সামান্য ক্ষতি হয়েছে। সেটা মেরামত করে আগামীকাল আটটায় প্লেন ঢাকার উদ্দেশ্যে রওনা দেবে। ততক্ষণ সমস্ত যাত্রীদের হোটেলে নিয়ে গিয়ে থাকা-খাওয়ার ব্যবস্থা করা হচ্ছে।
এয়ারপোর্টের কাছাকাছি হোটেলে একটা ঘর পেল নীল। কোথায় সে ভেবেছিল আজ বিকেলের মধ্যে কলকাতায় পৌঁছোতে পারবে, কোথায় চট্টগ্রামের হোটেলে পড়ে থাকা। কলকাতায় তার কেউ নেই, তবু কলকাতা তাকে টানছে!
হঠাৎ মাথার মধ্যে যেন বিদ্যুৎ বয়ে গেল। সে এখন চট্টগ্রামে। এখান থেকে কক্সবাজার নিশ্চয়ই বেশি দূর নয়। লোকে তো চট্টগ্রাম থেকে কক্সবাজারের সমুদ্র সৈকত দেখতে যায়। ঘর থেকে বেরিয়ে খোঁজ নিয়ে নীল জানতে পারল কক্সবাজারে যেতে বাসে সাড়ে তিনঘণ্টা লাগে। সারা দিন এবং রাত বাস চলে। এখন গিয়ে স্বচ্ছন্দে ফিরে এসে সকালের প্লেন ধরা সম্ভব হবে।
পকেটে পনেরো ডলার ছিল। দশ ডলার ভাঙিয়ে সাতশো বাংলাদেশি টাকা পেয়ে গেল। এই টাকায় কক্সবাজারে যাওয়া-আসার বাসভাড়া হয়ে যাবে।
প্রবল উত্তেজিত হয়ে বিকেল চারটের বাস ধরল নীল। হোটেল থেকে বলা হয়েছিল যেহেতু তারা ট্রানজিট প্যাসেঞ্জার তাই কখনোই বেশি দূরে যেন না যায়। কিন্তু এই সুযোগ হাতছাড়া করতে চাইল না নীল।
বাসে বসে বারংবার মনে পড়ছিল ফারুক সাহেবের কথা। মানুষটার শেষ ইচ্ছে ছিল যেন নীল কক্সবাজারে যায়। এই কক্সবাজারের জন্যে ফারুক সাহেবের বন্ধু নিহত হন, ফারুক সাহেবকেও প্রাণ হারাতে হয়।
যে বন্দি ফারুক সাহেবের বন্ধু ইয়াসিনভাইকে হিরেগুলো দিয়েছিলেন তিনি খালি বলেছিলেন ও হিরেতে অভিশাপ আছে। মঙ্গলজনক কোনও কাজে ব্যবহার না করলে হিরে ক্ষতি করতে পারে। ফারুকসাহেবের ধারণা ছিল যে ইয়াসিনভাই সম্পূর্ণ নি:স্বার্থ ছিলেন না বলে খুন হয়েছেন। কিন্তু ফারুকসাহেবের ক্ষেত্রে তো কথাটা খাটে না।
যদি হিরেগুলো পাওয়া যায় তাহলে সে কী করবে? সঙ্গে সঙ্গে তাকে উদ্ধার করা জাহাজের ক্যাপ্টেনের মুখ মনে পড়ল। ভদ্রলোক বলেছিলেন চার্চের দানবাক্সে কুড়ি ডলার দিয়ে দিতে। সে ঠিক করল, হিরেগুলো পাওয়া গেলে সবটাই চার্চে দিয়ে দেবে যাতে ওগুলো বিক্রি করে চার্চ জনহিতকর কাজ করতে পারে। ব্যাপারটা সে কাউকে জানাবে না। দান করে নাম কেনাটাও তো স্বার্থসিদ্ধির উপায় হতে পারে। সেটা সে কখনোই করবে না।
কক্সবাজারের বাসটার্মিনাস একটা ঘিঞ্জি এলাকায়। অবশ্য খানিকটা হাঁটলেই সেই বিখ্যাত সমুদ্রের ধার। নীল যখন সমুদ্রের গায়ে এল তখন রাত সাড়ে সাতটা। আজ পূর্ণিমার পরের রাত। আকাশে জ্যোৎস্না ছড়াচ্ছে ইয়া বড় চাঁদ। নীল খুশি হল। তাকে অন্ধকারে বেশি খোঁজাখুজি করতে হবে না।
ইয়াসিনভাই যে গল্প ফারুক সাহেবকে শুনিয়েছিলেন সেই মতো নীল সমুদ্রের ধার দিয়ে হাঁটতে লাগল। নারকোল গাছগুলোর নীচে বালি খুঁড়ে হিরে পুঁতে রেখ গেছেন ইয়াসিনভাই। জ্যোৎস্নায় প্রায় আধ কিলোমিটার হেঁটে এসেও কোনও নারকেল গাছ চোখে পড়ল না। বিশাল লম্বা বিচ। আরও কিছুটা হাঁটতেই মনে হল সমুদ্রের জল যেন দিগন্তে বেঁকে নীচু হয়ে মিলিয়ে গেছে। এর কাছাকাছি নারকোল গাছের নীচে হিরেগুলোর থাকার কথা।
নীল দেখল একজন প্রৌঢ় সাইকেল চালিয়ে পাশের রাস্তা দিয়ে আসছে। সে হাত তুলে তাকে থামিয়ে জিজ্ঞাসা করল, ‘আচ্ছা, এদিকে নারকোল গাছ কোথায় আছে বলতে পারেন?’
‘নারকোল খাবেন? এখানে পাবেন না। বাজারে যেতে হবে।’
‘না খাব না। আমি গাছের খোঁজ করছি। কয়েকবছর আগে দেখে গিয়েছিলাম।’
‘ও:। সেসব গাছ, ওপাশের কিছু ঘরবাড়ি পানির তলায়। সমুদ্র সব খেয়ে গিয়েছে। অবিরত ভেঙে চলছে ঢেউগুলো।’ লোকটা আবার সাইকেল চালিয়ে চলে গেল।
নীল হতভম্ব। আরও কিছুক্ষণ সে নারকোল গাছ খুঁজল। এই বিশাল বালির ভেতরে যদি হিরে থেকেও থাকে তাহলে তা কোনও মানুষের পক্ষে খুঁজে বের করা সম্ভব নয়। কিংবা সমুদ্রের ঢেউ হয়তো নিজের বুকে নিয়ে নিয়েছে ওগুলো। অভিশাপের হিরে আর কখনোই দিনের আলো দেখবে না।
সেই সাইকেলে চাপা প্রৌঢ় ফিরছিল। তাকে দেখে বলল, ‘আপনি কি এখনও নারকোল গাছ খুঁজছেন?’
নীল মাথা নেড়ে ‘না’ বললে প্রৌঢ় খুশি হলেন, ‘যাক। এখানে একটা পাগল ছিল। সে-ও নারকোল গাছ খুঁজত। মাসখানেক হল সমুদ্রে ডুবে মারা গিয়েছে। তাই ভয় পাচ্ছিলাম—আচ্ছা!’ প্রৌঢ় চলে গেল।
চট্টগ্রাম ফিরে যাওয়ার বাস ধরল নীল।

ঠিক পাঁচটা বাজতে পাঁচ মিনিট আগে ভিউগল বেজে উঠল। জাহাজের সর্বত্র সেই আওয়াজ ছড়িয়ে পড়তেই নীল মুখ তুলে তাকাল। সারাদিনে অনেকটা কাজ সে শেষ করলেও এখনও ঘণ্টা দুয়েক খাটতে হবে। নীল মুখ ফিরিয়ে দেখল ঘরের অন্যদিকে যে তিনজন গম্ভীর মুখে কাজ করে যাচ্ছিলেন, তাঁরা এখন তার দিকে তাকিয়ে আছেন। এইসময় ডিসিলভা ঘরে ঢুকে ব্যস্ত হয়ে টেবিল থেকে চশমা তুলে চোখে আঁটতে আঁটতে বললেন, ‘ক্যাপ্টেন চাইছেন আমি ওখানে যেন উপস্থিত থাকি। সমস্যা হল আমাকে নিয়ে। জন গাব্রিয়েল লোকটা ছিল খুব অলস। প্রায়ই বকাঝকা করতাম। বহুদিন জাহাজে কাজ করছে বলে ক্যাপ্টেন ওকে স্যাক করেননি। সেই লোকটা আমার আগে মরে যেতে একটু অবাক এবং অনেক ধাক্কা খেয়েছিলাম। তার আজ জলসমাধি হবে, দৃশ্যটি দেখতে আমার ভালো লাগবে না। কিন্তু যেতেই হবে। ওয়েল, তোমাদের মধ্যে কে যাবে?’
নীল বলল, ‘আমাকে যেতে বলা হয়েছে।’
‘গুড। জাহাজে নতুন ঢুকেছ, সব ব্যাপারে অভিজ্ঞতা সঞ্চয় করো। যাও, আমি আসছি।’ ডিসিলভা টয়লেটে ঢুকে গেলেন।
সিঁড়ি দিয়ে নামার সময় ফারুক সাহেবের সঙ্গে দেখা হয়ে গেল। সাদা পাজামা-পাঞ্জাবি, মাথায় সাদা টুপি পরে ভদ্রলোক পাশে এসে দাঁড়ালেন, ‘চলো।’
নীচের ডেকে তখন বেশ কিছু মানুষ জড়ো হয়ে গেছেন। ফারুক সাহেবের সঙ্গে তাঁদের পেছনে গিয়ে দাঁড়াল নীল। ক্যাপ্টেন এবং তাঁর অফিসাররা একদিকে সরে গিয়ে নিজেদের মধ্যে আলোচনা করছেন। এবার ডিসিলভা তাঁদের সঙ্গে যোগ দিলেন।
এতক্ষণ সূর্য বেশ কড়া রোদ ছড়াচ্ছিল, এবার তার তেজ নরম হল। নীল দেখল আদিগন্ত ছোট ছোট ঢেউ-এর ওপর রোদ পড়ায় সেগুলো চকচক করছে। মাথার ওপর কোনও পাখি নেই। হঠাৎ একটা গুঞ্জন উঠল। ফারুক সাহেব চাপা গলায় বললেন, ‘শার্ক, বুঝতে পারছ?’
নীল ঢেউগুলো ভালোভাবে লক্ষ করতেই জলের ওপর মাঝে মাঝে উঠে আসা হাঙরের পিঠের উঁচু অংশগুলো দেখতে পেল। একটা নয়, গোটা চার-পাঁচ।
ফারুক সাহেব বললেন, ‘বেশ বড় শার্ক। সাধারণত ওরা সমুদ্রের এত ভেতরে আসে না। কে জানে, হয়তো জাহাজের পেছন পেছন চলে এসেছে।’
জাহাজের ডেকে দাঁড়িয়ে শার্কগুলোকে ভয় পাওয়ার কোনও কারণ নেই। হঠাৎ নীলের মনে হল, হরিণ, গরু বা জেব্রার সঙ্গে মানুষের এক জায়গায় মিল আছে। জঙ্গলে বাঘ, সিংহ অথবা হায়েনার সামনে কোনও মানুষ দাঁড়াতে পারে না ওদের মতো। জলে কুমির অথবা হাঙরের মোকাবিলা করার ক্ষমতা মানুষের নেই। এসব সত্বেও ওই অবলা প্রাণীদের মতো মানুষের সংখ্যা প্রতিদিন বেড়ে যাচ্ছে আর ভয়ংকর প্রাণীগুলোর সংখ্যা কমে যাচ্ছে দ্রুত।
এবার ক্যাপ্টেন সামনে এসে দাঁড়ালেন, ‘আমরা খুবই দু:খিত। আমাদের প্রিয় সহকর্মী জন গ্যাব্রিয়েল যে মহাশক্তির পথে চলে গেছেন তা আপনারা জানেন। আমরা তাঁর মরদেহ আজ সমুদ্রের জলে সমর্পণ করব বলে ঠিক করেছি। আবহাওয়ার রিপোর্ট বলছে আজ সন্ধের পরে দুর্যোগ আসতে পারে। তার প্রভাব পড়বে সমুদ্রে। তাই এখন, এই শান্ত সময়ে সূর্যাস্তের কালে জন গাব্রিয়েলের মরদেহের কফিন জলে নামিয়ে দিতে চাইছি। কিন্তু—।’ ক্যাপ্টেন একটু থামলেন, ‘কিন্তু সমস্যা তৈরি করেছে কয়েকটি বিশাল হাঙর। আপনারা দেখছেন ওরা জলে পাক খাচ্ছে। কফিন নামিয়ে দেওয়ামাত্র ওরা ঝাঁপিয়ে পড়বে, ভেঙে ফেলবে কাঠ। জন গ্যাব্রিয়েলের মৃত শরীর হাঙরের পেটে যাক তা আমরা চাই না। আপনারা কিছুক্ষণ অপেক্ষা করুন।’
তারপরে দৃশ্যটি দেখল নীল। দুটো রাইফেলের মতো দেখতে অস্ত্র এনে ক্যাপ্টেন এবং সহকারীর হাতে দিল দুজন নাবিক। রেলিং-এর ধারে গিয়ে জলের ওপর নজর রেখে ট্রিগার টিপতে লাগলেন ওঁরা। ভয়ংকর শব্দে জলে আলোড়ন শুরু হল। একটা হাঙর অবশেষে পেট উলটে ভেসে উঠতেই অন্য দুটো তাকে টেনে নীচে নামিয়ে নিয়ে গেল। বেশ কিছুক্ষণ ধরে আক্রমণ করার পর ওঁরা থামলে দেখা গেল জল শান্ত, আর কোনও হাঙরের অস্তিত্ব বোঝা যাচ্ছে না।
অস্ত্রগুলো ফিরিয়ে দিয়ে ক্যাপ্টেন ইশারা করলেন। চারজন নাবিক কফিন বয়ে নিয়ে সামনে রাখল। একজন অফিসার বাইবেল খুলে কফিনের সামনে দাঁড়িয়ে কয়েক লাইন পড়লেন। ক্যাপ্টেন ঘোষণা করলেন, ‘এবার আপনারা শেষ শ্রদ্ধা জানাতে পারেন।’
সবাই লাইন দিয়ে কফিনের পাশ দিয়ে যাওয়ার সময় মাথা নীচু করল, কেউ কেউ নমস্কার। নীলের আগে ছিলেন ফারুক সাহেব। তিনি টুপি খুলে মাথা নীচু করে দাঁড়িয়ে নীরবে প্রার্থনা করলেন এক মিনিট। তাঁর পরে নীল চোখ বন্ধ করে মাথা নীচু করে থেকে সরে এল। এবার ক্যাপ্টেন তাঁর পকেট থেকে একটা ছোট লাল গোলাপ ফুল বের করে কফিনের অংশটায় গুঁজে দিলেন। নীল চাপা গলায় ফারুক সাহেবকে জিগ্যেস করল, ‘জাহাজে ফুল পাওয়া যায়?’
‘না। তবে ক্যাপ্টেনের বসার ঘরে কয়েকটা ফুলের টব দেখেছি। তাতেই ফুটেছে ফুল।’ ফারুক সাহেব বললেন, ‘জন গাব্রিয়েলের সৌভাগ্য যে তার মরদেহ শেষ সময়ে একটা ফুল পেল। অবশ্য তাতে তার কিছু এসে যাচ্ছে না। সে তো অনেক আগেই এসবের ঊর্ধ্বে চলে গেছে।’
এইসময় বিউগল বেজে উঠল। নাবিকরা পাঁচজন শূন্যে গুলি ছুড়লেন, তারপর দড়িতে বাঁধা কফিন ধীরে ধীরে জলে ভাসিয়ে দেওয়া হল। দড়ি কাটতেই সেটা টুক করে ডুবে গেল অতলে। নীল জিজ্ঞাসা করল, ‘আচ্ছা, ওই কফিনের ভেতরে কি জল ঢুকবে?’
‘ছিদ্র থাকলে ঢুকবে। না থাকলে কাঠ যখন হোক একসময় পচে যাবে। জল ঢুকতে অসুবিধে হবে না। অবশ্য তার আগেই ওরা কফিন ভেঙে ফেলতে পারে।’ ফারুক সাহেব বললেন।
‘ওরা মানে? শার্কগুলো তো পালিয়ে গেছে।’ নীল বলল।
‘দ্যাখো ভাই, পৃথিবীর মাটির ওপর যত প্রাণী আছে তার কয়েকগুণ বেশি আছে জলের তলায়। মানুষ পৃথিবীর সব কোণ আবিষ্কার করে ফেলেছে, কিন্তু সেটা মাটির ওপরের পৃথিবীর, সমুদ্রের নীচটা এখনও মানুষের কাছে রহস্যময়। তুমি তো জানো এই পৃথিবীর মাত্র এক ভাগ মাটি, তিনভাগ জল। ওই জলে হাঙর ছাড়াও কত প্রাণী বাস করে তার ইয়ত্তা নেই। সবাই প্রতি মুহূর্তে খাবার খুঁজছে। কফিনের ভেতরের মানুষের গন্ধ ওরা ঠিক পেয়ে যাবে।’ ফারুক সাহেব বললেন, ‘চলো, এখানে দাঁড়িয়ে থেকে লাভ নেই। সূর্যাস্ত দেখতে হলে ওপরের ডেকে যেতে হবে।’
‘না। আমার কাজ এখনও বাকি আছে।’ নীল বলল।
হাসলেন ফারুক সাহেব, ‘জাহাজের নিয়ম হল সমাধি দেওয়ার পর সমস্ত কাজ, যা না করলেই নয়, বন্ধ রাখতে হবে। মৃতের প্রতি শ্রদ্ধা জানাবার জন্য।’
দোতলার ডেক থেকে সমুদ্রের অনেকটা দেখা যায়। সূর্য ডুবছে। রোদ আর নেই। যে আলোটা এখনও আকাশে এবং জলে, তার রং ফ্যাকাসে। নীল নীচের দিকে তাকাল। জন গ্যাব্রিয়েলকে সে দ্যাখেনি। তার জন্যে শোক তার মনে আসা স্বাভাবিক নয়। কিন্তু আত্মীয়-স্বজন বিহীন মানুষটার শরীর ওই অতল জলের নীচে একটা কফিনে শুয়ে আছে ভাবলেই কীরকম লাগে।
ধীরে ধীরে সূর্যের অর্ধেক শরীর জলের নীচে চলে গেল। বাকিটা ঢেউ-এর কারণে একবার উঠছে। একবার ডুবছে। আকাশে কী দারুণ রঙের খেলা। মুগ্ধ হয়ে দেখছিল নীল। ক্রমশ জলের চেহারা বদলে যাচ্ছে। ছায়া যত ঘন হচ্ছে তত কালচে হয়ে যাচ্ছে তার রং। শেষ পর্যন্ত সূর্যকে দেখা না গেলেও সমুদ্রের ওপর ছায়া ঘন অন্ধকারে পরিণত হয়নি। ঠিক তখনই দুটো কাঠকে ভেসে উঠতে দেখল নীল। ঢেউ-এর তালে ভাসতে ভাসতে জাহাজের পাশাপাশি যাচ্ছিল কাঠগুলো। সমুদ্রের এত গভীরে কাঠ কী করে ভেসে আসবে? সোজা হয়ে দাঁড়াল নীল। জন গ্যাব্রিয়েলের কফিনের কাঠ নয় তো? ভালো দেখা যাচ্ছিল না। কিন্তু হঠাৎ শুঁড়ের মতো কিছু কাঠদুটোকে টেনে নিয়ে গেল জলের ভিতরে। আর দেখা গেল না। সমুদ্রে অন্ধকার নামল।
ফারুক সাহেব নামাজ পড়ছিলেন। এই যে বারংবার উঠে দাঁড়ানো, প্রার্থনা করা, আবার হাঁটুমুড়ে প্রণামের ভঙ্গিতে মাথা নামানোর মধ্যে একটা ডিসিপ্লিন আছে বলে মনে হচ্ছিল নীলের। এই বয়স্ক মানুষটি যে সাবলীলভাবে প্রার্থনা করছেন তাতে তাঁর মন এবং শরীর এক হয়ে আছে। নামাজ শেষ করে ফারুক সাহেব তাঁর আসন ভাঁজ করে উঠে দাঁড়ালেন। নীলকে দেখে বললেন, ‘কখন এসেছ?’
‘খানিকক্ষণ আগে। আচ্ছা, দিনে পাঁচবার নামাজ পড়ে আপনি খুব আনন্দ পান, না?’
‘অবশ্যই। আল্লার দোয়া না পেলে আমার জীবন তো মরুভূমি হয়ে যাবে। তুমি তো খ্রিস্টান?’
‘হ্যাঁ। মায়ের সঙ্গে আগে প্রতি রবিবার চার্চে যেতাম। কয়েকবছর হল শুধু খ্রিস্টমাস ইভে যাচ্ছি। কেন জানি না, এই ব্যাপারটা আমাকে টানে না। মা খুব বকত।’ নীল বলল।
ফারুক সাহেব হাসলেন, ‘দ্যাখো, যে যেভাবে ভালো থাকে তার তা-ই করা উচিত। কোনও কাজ করে যদি পরে আপশোস হয় তাহলে বুঝতে হবে খারাপ কাজ করা হয়েছে। তখন তার প্রায়শ্চিত্তের জন্য ভালো কাজ করা দরকার। এই ভালো কাজ তো অনেকরকমের। আল্লার কাছে নিজেকে সমর্পণ করা আবার অতি অসহায় মানুষের সেবা, যে যেমন করতে পারে। চলো।’
ঠিক সময়ে ক্যান্টিনে টিফিন এবং চা দেওয়া হয়। ফারুক সাহেবের সঙ্গে সেখানে চলে এল নীল। আজকের টিফিন ফিশফ্রাই। দুজনে তাই নিয়ে মুখোমুখি বসলে নীল জিজ্ঞাসা করল, ‘সমুদ্রে কোন কোন প্রাণীর লম্বা শুঁড় থাকতে পারে?’
ফারুক সাহেব বললেন, ‘প্রথমেই মনে পড়বে অক্টোপাসের কথা। তবে অনেক নীচে কিছু কিছু প্রাণী আছে যাদের মাছ বলা যায় না, তাদেরও শুঁড় আছে। জাহাজের লাইব্রেরিতে গেলে এসবের ছবি বইতে দেখতে পাবে। তবে ওইসব প্রাণী ভুলেও জলের ওপরে উঠে আসে না।’
‘তাহলে আমি অক্টোপাসের শুঁড় দেখতে পেয়েছি।’ নীল বলল।’
‘কীরকম?’
কাঠের টুকরোর ব্যাপারটা ফারুক সাহেবকে বলল নীল।
মুখ নীচু করলেন ফারুক সাহেব। কয়েক সেকেন্ড চুপচাপ থেকে বললেন, ‘ক্যাপ্টেন চেয়েছিলেন মৃতদেহটা হাঙরের পেটে না যাক। কিন্তু ভুলে গিয়েছিলেন হাঙর ছাড়াও অনেক হিংস্র প্রাণী বাস করে। আমি নিশ্চিত, ওই কাঠের টুকরোগুলো কফিনের ভাঙা অংশ। জন গ্যাব্রিয়েলের শরীরের কোনও কিছুই আর অবশিষ্ট নেই। তুমি হয়তো কোনও কৌতূহলী অক্টোপাসের শুঁড় দেখেছ। হয়তো আমারও এই পরিণতি হবে।’ শ্বাস ফেললেন ভদ্রলোক।
‘একথা কেন বলছেন? আপনি নিশ্চয়ই একসময় অবসর নিয়ে ডাঙায়ে ফিরে যাবেন। সেখানে শান্তিতে থাকবেন।’ নীল বলল।
‘জনের সঙ্গে আমার অনেকটা মিল আছে। একজন ছাড়া পৃথিবীতে কেউ আমার কথা ভাবে কি না সন্দেহ। কিন্তু তাকে বিরক্ত করতে আমি চাই না বলে যোগাযোগ কমিয়ে দিয়েছি। জাহাজ ছেড়ে মাটিতে যেতে ইচ্ছে করে না। প্রতিটি মানুষ, যাঁরা জাহাজে কাজ করে তাঁরা কেউ চার মাস বা ছ’মাস জলে থেকে মাটিতে ফিরে যায়। আমি দুই মাসের মধ্যে জাহাজে ফিরে আসি। এখন তো সবাই আমাকে চেনে, তাই যে-কোনও জাহাজেই কাজ পেয়ে যাই।’
‘যাঁর কথা বলছেন তিনি কে?’
ফারুক সাহেব তাকালেন, ‘ওকথা থাক।’
তারপর প্রসঙ্গ বদলাতেই বললেন, ‘কাল বা পরশু আমাদের এই জাহাজ আফ্রিকার তীর ধরে যাবে। এই জায়গায় যখনই জাহাজ আসে তখনই আমি ভয়ে ভয়ে থাকি। স্বস্তি পাই না।’
‘কেন?’ নীল জানতে চাইল।
‘পাইরেটসদের জন্যে। বিশেষ করে সোমালিয়ার পাইরেটস। অত্যন্ত ভয়ংকর, দয়ামায়ার ধার ধারে না। তুমি ওদের কথা শোনোনি?’
‘আবছা, আবছা। পরিষ্কার ধারণা নেই। একটু বলুন, প্লিজ।’
‘সোমালিয়ার পাইরেটসরা দু-হাজার বারো সাল পর্যন্ত ভয়ংকর লুঠপাট করত। আন্তর্জাতিক স্তরে চেষ্টা করে এদের বিভিন্ন জাহাজ দখল করে মিলিয়ন মিলিয়ন ডলার আদায় করার খেলা বন্ধ করা হয়েছিল বলে সবাই ভেবেছিল। কিন্তু বেশি দিন দেরি হয়নি, পাইরেটস আবার সক্রিয় হয়ে কেনিয়ার কোস্টে ট্যুরিজম শিল্পকে বিধ্বস্ত করেছিল। রিসর্ট থেকে ট্যুরিস্টদের ধরে নিয়ে গিয়ে মোটা ডলার আদায় করে ছাড়ছিল। একসময় মাছ ধরাই যাদের জীবিকা ছিল তারা আবার দু-হাজার তোরো সাল থেকে বন্দুক হাতে তুলে নিল। বিবিসির রিপোর্ট অনুযায়ী দু-হাজার দশ সালে পাইরেটসরা এক হাজার একশো একাশিজনকে বন্দি করে মিলিয়ন ডলার রোজগার করেছিল। দু-হাজার এগারো সালের গ্রীষ্মের সময় ওরা তিনশো মানুষকে ইলোপ করে। আন্তর্জাতিক ম্যারিটাইম ব্যুরো যাকে সংক্ষেপে আইএমবি বলে, ঘোষণা করে সোমালিয়ার সমুদ্রকূল হল পৃথিবীর সব চেয়ে কুখ্যাত অঞ্চল। একটা সময় পাইরেটদের কবলে একডজন জাহাজ চলে গিয়েছিল যাদের মধ্যে তেলের ট্যাঙ্কারও ছিল। এদের বিনিময়ে ওরা পঁচিশ মিলিয়ন ডলার দাবি করে।’ ফারুক সাহেব বললেন।
‘ওরা কীভাবে অ্যাটাক করে?’
‘ধরো আটজন পাইরেট আধুনিক অস্ত্র নিয়ে কোনও জাহাজকে আক্রমণ করে। জাহাজটা গতি বাড়িয়ে ২২.৮ নট গতিতে পালাবার চেষ্টা করে কিন্তু পাইরেটরা তাদের বোটের ২৩.৫ নটে গিয়ে অনুসরণ করে। কাছাকাছি পৌঁছে তারা গুলি বর্ষণ শুরু করে। খুব কমক্ষেত্রে ওরা অসফল হয়ে ফিরে যায়।’
‘কেন? কেন ওরা পাইরেসি করে?’
‘দ্যাখো সোমালিয়া সমুদ্রতীরভূমি বিশাল। আফ্রিকার অনেকটা ওদের দখলে। দু-হাজার আট সাল পর্যন্ত পাইরেটরা দি গাল্ফ অফ অ্যাভেনের সরু খালে অপারেশন করত। তাতে সফল হয়ে লোভ বেড়ে গেল ওদের। বেশ কয়েকটা দলে ভাগ হয়ে ওরা দ্রুতগামী স্পিডবোট সংগ্রহ করে কাজ শুরু করল। জাহাজ দখল করার সময়ে যদি বাধা পায় তাহলে নিমেষে খুন করতে দ্বিধা করে না। এই কারণে আফ্রিকার তীরে জাহাজ গেলে আমি ভয় পাই।’
একটু একটু করে মেঘ জমছে আকাশে। অন্যরাতে আকাশ পরিষ্কার থাকলে লক্ষ লক্ষ তারা চেয়ে থাকে সমুদ্রের দিকে। তাদের আলোয় অন্ধকার জমাট বাঁধতে পারে না। চারধার চমৎকার মায়াবী হয়ে যায়। কিন্তু আজ দৃষ্টি বেশিদূর যাচ্ছে না। নীল নিজেদের কেবিনে যেতে দেখল স্যাম ল্যাপটপের সামনে মগ্ন হয়ে বসে আছে। কৌতূহল হল।
তাকে দেখে স্যাম হাসল, ‘কাল দুপুরে আমরা আফ্রিকার কোস্টে পৌঁছে যাব।’
‘সর্বনাশ!’
‘কেন? সর্বনাশ কেন?’
‘শুনেছি ওখানে পাইরেটরা খুব অত্যাচার করে।’
‘করে! তবে ওরা সাধারণত অয়েলট্যাঙ্কার হাইজ্যাক করে। আমাদের জাহাজ যা নিয়ে যাচ্ছে তা ওদের আকর্ষণ করবে না।’ স্যাম বলল।
‘এই জাহজে কী আছে তা ওরা জানবে কী করে?’
শব্দ করে হাসল স্যাম, ‘তুমি ওদের কী ভাবো? ওই কোস্টে যেসব জাহাজ যেতে বাধ্য হয় তার পেটে কী কী জিনিস আছে তা ওদের নখদর্পণে থাকে। কোন জাহাজে কত মানুষ, কী কী আর্মস আছে তাও ওদের জানা। চমৎকার নেটওয়ার্ক করে রেখেছে। এই দ্যাখো, আমরা এখন সমুদ্রের এখানে। যেতে হলে এদিকে এগোতে হবে,’ ল্যাপটপের মাউস ঘোরাল স্যাম, ‘ওই দ্যাখো আফ্রিকার কোস্ট।’
‘তুমি আগে ওইদিক দিয়ে জাহাজে গিয়েছ?’
‘হ্যাঁ। কোনও বিপদে পড়িনি।’
‘সোমালিয়া দেশটা কীরকম?’
‘খুব খারাপ। গরিব মানুষ ওরা। অনাহারে মারা যায় অনেকেই।’
‘তাহলে ওরা পাইরেট হল কী করে?’
‘মরিয়া হয়ে। যারা একসময় মাছ ধরত, সমুদ্রের খবর জানত, তারা দেখল পরিশ্রম করে কিছু হচ্ছে না। আরও রোজগারের ধান্দায় ওরা জাহাজগুলোয় হামলা করতে শুরু করল। বুঝতেই পারছ, ওখানকার সমস্ত মানুষ পাইরেট নয়। যারা হত তাদের অবস্থা ভালো হয়ে গেল। বাকিরা যেমন গরিব ছিল তেমনই রইল। তবে সংঘর্ষে কত পাইরেট যে মারা গিয়েছে তার ইয়ত্তা নেই।’ স্যাম গম্ভীর হল।
‘ওরা নিশ্চয়ই খুব শক্তিশালী।’
‘আফ্রিকানদের চেহারা যেমন হয়। লম্বা, পেটাই চেহারা। ওদের প্রধান ভাষা দুটো। এক সোমালি, দুই আরবিক। দাঁড়াও।’ ল্যাপটপে ঝুঁকে পড়ল স্যাম, তারপর বলল, ‘এই মুহূর্তে সোমালিয়ার মানুষরা চোদ্দোরকম ভাষায় কথা বলে থাকে। অর্থাৎ চোদ্দোটি ভাষাই বেঁচে আছে। কিন্তু অন্যভাষাভাষীর সঙ্গে কথা বলতে ওরা সোমালি বা আরবিক ব্যবহার করে। তোমার ভয় পাওয়ার কিছু নেই। আরে আমরা জলের ওপর কাজ করার ঝুঁকি নিয়েছি। অর্থাৎ আমরা যেচে বিপদের মধ্যে চলে এসেছি। এখন আর বিপদের ভয় করে কী হবে!’
স্যাম আবার ল্যাপটপের ওপর ঝুঁকে পড়ল।
জাহাজ যখন মাঝসমুদ্রে চলে তখন তার একটা বিশেষ ছন্দ থাকে। কেবিনে শুয়েও তাতে অভ্যস্ত হয়ে যাওয়া যায়। কিন্তু আজ রাতে খাওয়ার পরে বিছানায় শুতেই মনে হল সেই ছন্দটা আর নেই। জাহাজের দুলুনিটা একটু বেড়ে গেছে। তার কেবিনমেটরা নি:শব্দে শুয়ে আছে। ঘুমিয়েও পড়েছে কেউ। নীল বিছানা ছেড়ে কেবিনের বাইরে বেরিয়ে এসেই ফারুক সাহেবকে দেখতে পেল। জাহাজ বেশ দুলতে দুলতে চলেছে।
তাকে দেখে ফারুক সাহেব বললেন, ‘ওয়েদার খারাপ হয়ে যাচ্ছে। খুব শিগগির ঝড় আসবে। তোমার এটা প্রথমবার, তাড়াতাড়ি বমির ওষুধ খেয়ে নাও।’
‘কেন?’
‘জাহাজ যখন লাফাবে তখন তোমার পেটের ভেতরটা শান্ত থাকবে না।’
‘এতবড় জাহাজ লাফাবে?’
‘হ্যাঁ।’ ফারুক সাহেব বললেন। ‘একটা বড় পুকুরে দেশলাইবাক্স যা এই সমুদ্রে জাহাজটাও তেমনি। সঙ্গে নিশ্চয়ই নেই?’
‘না।’
ফারুক সাহেব তাঁর কেবিন থেকে একটা জলের বোতল আর ট্যাবলেট এনে দিলেন। সেটা গলায় ঢালা মাত্র সাইরেন বেজে উঠল। পরপর দুবার।
‘ওটা কেন বাজছে?’ নীল জিজ্ঞাসা করল।
‘অ্যালার্ট করার জন্যে।’ এখন কেউ আর শুয়ে বা ঘুমিয়ে থাকতে পারবে না। প্রত্যেককেই অ্যালার্ট হয়ে থাকতে হবে।’
‘কী বলছেন আপনি? এখনও ঝড়ে জাহাজ ডুবে যায়?’
‘না। বেশিরভাগ জাহাজই এখন মোকাবিলা করতে পারে। কিন্তু ঘটনাটা যে ঘটে না তাও বলা যায় না। ভাঙচুর তো হতেই পারে।’
ফারুক সাহেবের কথা শেষ হতেই সোঁ সোঁ আওয়াজ শুরু হল। যেন ভয়ংকর দৈত্যরা সমুদ্রের পূর্বদিক থেকে তেড়ে আসছে জাহাজের দিকে। মাঝে মাঝে বিদ্যুতের চাবুক ঝাঁপিয়ে পড়ছে সমুদ্রের জলে। বিশাল বিশাল ঢেউয়ের সঙ্গে পাল্লা দিচ্ছে জাহাজটা। এক-একবার প্রায় তিরিশফুট নীচে নেমে যাচ্ছে সামনের দিকটা, পরক্ষণেই উঠে আসছে। সেইসঙ্গে শুরু হল বৃষ্টি।
হঠাৎ ফারুক সাহেব বললেন, ‘নীল, তোমাকে আমার ভালো লেগেছে। আমি যদি তোমাকে কিছু বলি তাহলে নিশ্চয়ই তুমি তার মর্যাদা রাখবে?’
‘নিশ্চয়ই।’
‘আমার জীবনে এমন একটা ঘটনা ঘটেছে যা কাউকে বলিনি। যদি দ্যাখো আমার কিছু হয়ে গেল, জন গ্যাব্রিয়েলের মতো আমাকেও সলিলসমাধি দেওয়া হল, তাহলে আশা করব তোমাকে যা বলে যাব তুমি সেই কাজটা করবে।’
ফারুক সাহেবের কথার মাঝখানেই জাহাজ এমনভাবে লাফিয়ে উঠল যে ছিটকে পড়ে গলে নীল। সঙ্গে সঙ্গে তার পেটের ভেতরটা মোচড়াতে লাগল। হাঁটু এবং কনুইতে লাগলেও মনে হল পেটের সব কিছু বেরিয়ে যাবে।
সে মেঝেতে শুয়ে একটা রড আঁকড়ে ধরে স্থির হয়ে গেল।

মাথা ঘুরছে; শরীরের ভেতরে তীব্র যন্ত্রণা, ঘনঘন বমি হচ্ছে, মেঝেতে শুয়েও নিজেকে স্থির রাখতে পারছিল না নীল। কিন্তু দু-হাতের মুঠোতে রডটাকে ধরে রাখছিল সে। জাহাজ যেভাবে নাচছে, এপাশ-ওপাশ করছে, তাতে রড ছাড়লেই শরীর আছড়ে পড়বে দেওয়ালে।
আজ বিকেলে আকাশ দেখে মনে হয়নি এরকম ভয়ংকর ঝড় সমুদ্রকে উথালপাথাল করবে। এত দ্রুত প্রকৃতির চরিত্র বদলে গেল! তাও সে কেবিনের মধ্যে আছে, ডেকে থাকলে নির্ঘাত সমুদ্রে ডুবে যেত এতক্ষণে।
‘আল্লাকে ডাকো। একমাত্র তিনিই আমাদের রক্ষা করতে পারবেন!’ পাশ থেকে ফারুক সাহেব নীচু গলায় বললেন। নীল হাসল। তারপর মনে মনে যিশুর মুখ কল্পনা করতে চাইল। কিন্তু তখনই মনে হল যিশু তো ঈশ্বরের বরপুত্র। ফারুক সাহেব যে আল্লা অথবা ঈশ্বরকে স্মরণ করতে বলছেন। মায়ের সঙ্গে গির্জায় যেতে হয়েছে তাকে। তখন যিশুকেই স্মরণ করেছে নির্দেশ মেনে। সে নীচু গলায় জিজ্ঞাসা করল, ‘আচ্ছা, ঈশ্বর কীরকম দেখতে?’
ওইরকম উথালপাথালের মধ্যেও ফারুক সাহেব হো হো শব্দে হেসে ফেললেন। তারপর চুপ করে গেলেন। এই প্রশ্ন সে ছেলেবেলায় মাকেও জিজ্ঞাসা করেছিল। মা বলেছেন, ‘এই পৃথিবীর জলে-স্থলে-আকাশে-বাতাসে ঈশ্বর বাস করেন।’ সে বুঝেছিল ঈশ্বর আছেন কিন্তু তাঁকে দেখা যায় না।
আচমকা জাহাজ স্থির হয়ে গেল। ফারুক সাহেব ধীরে ধীরে উঠে দাঁড়ালেন, ‘উ:, হাঁটু আর কনুই বোধহয় ভেঙে গেছে। ওঠো ভাই; ঝড় থেমে গেছে।’
তখনই সাইরেন বেজে উঠল। ধীরে ধীরে দাঁড়াল নীল। হাতে পায়ে ভয়ংকর ব্যথা, শরীর খুব কাহিল। ফারুক সাহেব জিজ্ঞাসা করলেন, ‘ঠিক আছ তো?’
‘হুঁ!’ মাথা নাড়ল নীল। এখন কেউ তাকে টোকা মারলেই মেঝের ওপর পড়ে যাবে।’
‘চলো, সাইরেন বাজছে।’ ফারুক সাহেব দরজার দিকে এগোলেন।
‘সাইরেন বাজছে কেন?’
‘জাহাজের সমস্ত কর্মচারীকে ওপরের ডেকে জড়ো হওয়ার জন্যে সাইরেন বাজানো হয়।’
প্রচুর মানুষ আহত হয়েছেন। তাঁদের ফাস্ট এইড দিচ্ছেন ডাক্তার এবং তাঁর সহকারীরা। বেশ কয়েকজন সিঁড়ি ভেঙে ওপরে উঠতেই পারেনি। ডিসিলভার মাথায় বড় ব্যান্ডেজ বাঁধা হয়ে গিয়েছে। নীলকে দেখে বললেন, ‘আমার চশমা টুকরো হয়ে গিয়েছে। এই জন্যেই আমি সবসময় দুটো অতিরিক্ত চশমা সঙ্গে রাখি। তোমাকে সবসময় বিপদের জন্যে তৈরি থাকতে হবে। তুমি দেখছি ঠিকই আছ, রক্তপাত হয়নি।’
ক্যাপ্টেন ভাষণ দিলেন, ‘ঈশ্বরকে ধন্যবাদ, আমরা তাঁর করুণায় আবার একজায়গায় একত্রিত হয়েছি। এই জাহাজ বেশ শক্তিশালী, সুগঠিত। তবু একসময় মনে হচ্ছিল ঝড় আর ঢেউ-এর মিলিত আক্রমণ সহ্য করতে পারবে না। যে-কোনও মুহূর্তেই জাহাজ ডুবে যাবে। সত্যি কথা বলতে লজ্জা নেই, একটা সময় মনে হয়েছিল বিপদ সংকেত জানিয়ে আপনাদের বলব বেরিয়ে এসে লাইফজ্যাকেট পরে তৈরি থাকতে জলে ঝাঁপিয়ে পড়ার জন্যে। কিন্তু আমি ধৈর্য্য ধরেছিলাম। একথা ঠিক আমরা যদি ষাট সালের জাহাজে আজ থাকতাম তাহলে এই মুহূর্তে ওটাকে খুঁজে পাওয়া যেত না।’ গলায় খাঁকারি দিয়ে শ্বাস নিলেন ক্যাপ্টেন। ‘যাঁরা আহত হয়েছেন তাঁদের চিকিৎসার ব্যবস্থা করা হচ্ছে। আগামী বারো ঘণ্টার মধ্যে দ্বিতীয়বারের ঝড় আসবে না। কিন্তু এই একটি ঝড়ে জাহাজের যে ক্ষতি হয়েছে তার মেরামতি করা দরকার। এটাকে ইমার্জেন্সি হিসেবে ভেবে নিন। কিছুক্ষণের মধ্যে অফিসাররা বিভিন্ন দলে ভাগ হয়ে আপনাদের নিয়ে কাজ শুরু করে দেবেন।’
আকাশে হালকা মেঘ ছিল, সমুদ্র অন্ধকার। নীল যে গ্রুপে কাজ করছিল তা শেষ হল সূর্য ওঠার কিছুটা আগে। ডেকের রেলিং-এ দাঁড়িয়ে আকাশের দিকে তাকিয়ে মুগ্ধ হয়ে গেল নীল। মেঘের চেহারা একটু একটু করে রঙিন হয়ে উঠেছে। সূর্য দেখা যাচ্ছে না কিন্তু তার আসার আয়োজন জলে এবং আকাশে তৈরি হচ্ছে। সমুদ্র এখন পোষা বেড়ালের মতো শান্ত। এক ঝাঁক উড়ুক্কু মাছ জল ছেড়ে খানিকটা উড়ে আবার জলে মিশে গেল। একটু একটু করে চারধার পরিষ্কার হয়ে যাচ্ছিল। তারপর সূর্যর একাংশ জল থেকে মুখ তুলল। সঙ্গে সঙ্গে সর্বাঙ্গে কাঁটা ফুটল নীলের। যা বলেছিল, এই পৃথিবীর সর্বত্র ঈশ্বর আছেন। এই মুহূর্তে তার মনে হল সে ঈশ্বরকে দর্শন করছে।
‘কী দেখছ?’ স্যাম এসে দাঁড়াল পাশে। তার বাঁ-হাতে ব্যান্ডেজ।
‘সূর্য উঠছে।’ নীল বলল।
হাসল স্যাম। ‘এত খুশি হওয়ার কোনও কারণ নেই।’
‘মানে?’
‘সমুদ্রে একবার বিপদ এলে সেখানেই শেষ হয়ে যায় না। পরের পর আসতে থাকে। একটা ঝড় আমার হাত মচকে দিল কিন্তু আর একটা ঝড় এসে হাতটা ভেঙে দেবে না, তা কে বলতে পারে!’
নীল হাসল, ‘তুমি বোধহয় একটু ভয় পেয়ে গেছ। তাকিয়ে দ্যাখো, সমুদ্র কী শান্ত, সূর্য ওঠার পর আকাশ কী দারুণ ঝকঝকে।’
‘তোমার কোনও অভিজ্ঞতা নেই নীল, সমুদ্রে বিপদ কখনও একা আসে না। হয়তো ঝড় আসবে না বারো ঘণ্টার মধ্যে কিন্তু আমাদের এই জাহাজটা আচমকা ভ্যানিশ হয়ে যেতে পারে!’
‘অ্যাঁ?’ অবাক হল নীল। ‘সেটা কী করে সম্ভব?’
‘বারমুডা ট্র্যাঙ্গেলের কথা শুনেছ?’
‘হ্যাঁ। সেটা তো আফ্রিকায়—।’
হাত তুলে নীলকে থামাল স্যাম। ‘হ্যাঁ বারবাডোজের কাছে। জাহাজগুলো ওখানে পৌঁছে বেমালুম গায়েব হয়ে গিয়েছে। কেউ তাদের খোঁজ পায়নি। বারমুডা ট্র্যাঙ্গেলের কথা বেশ প্রচলিত কিন্তু ভারত-প্রশান্ত বা আটলান্টিক সমুদ্রে ওরকম জায়গা যে নেই তা কেউ জোর গলায় বলতে পারবে না। সেরকম হলে আমরা কেউ বুঝতে পারব না কী হয়েছে।’
অবাক হয়ে গেল নীল।
‘তাছাড়া পাইরেটদের খপ্পরে এই জাহাজ পড়তে পারে।’ মাথা নাড়ল স্যাম।
‘আমাদের জাহাজেও তো সিকিউরিটি গার্ডস আছে।’
‘পাইরেটদের তুমি চেনো না। ওদের মতো ভয়ংকর নিষ্ঠুর অমানুষদের সঙ্গে কয়েকজন সিকিউরিটি গার্ড কিছুই করে উঠতে পারবে না। ও:, এই ঝড়টাকে নিয়ে আমি আর ভাবছি না। আশঙ্কা হচ্ছে আগামীকাল কী হবে।’ স্যাম চলে গেল।
নীল চুপচাপ দাঁড়িয়ে থাকল। মা বলত, বিপদ কখনও একা আসে না। হয়তো কথাটা সত্যি। কিন্তু স্যাম বোধহয় বেশি ভয় পেয়েছে। ওর মতো স্মার্ট ছেলে কীরকম নেতিয়ে গেছে। সে কেবিনের দিকে হাঁটতে লাগল। রাত্রে কাজ করলেও ঠিক সময়ে না পৌঁছোলে ডিসিলভা সাহেব খেপে যাবেন। এখনই স্নান করে কিছু খেয়ে ছুটতে হবে।
স্নান সেরে ব্রেকফাস্ট খেয়ে অফিসঘরে ঢুকে নীল দেখল ডিসিলভা সাহেব রাগী সিংহের মতো ঘরের এদিক থেকে ওদিকে হাঁটছেন। দুটো হাত পিছনে। সেই তিনজন কর্মচারী তাঁদের চেয়ারে বসে আছেন চুপচাপ। নীল ভয় পেয়ে দেওয়ালের ঘড়িতে চোখ রাখল। তার মাত্র দু-মিনিট দেরি হয়েছে। তাই দেখে ডিসিলভা দুটো হাত সামনে এসে খিঁচিয়ে উঠলেন, ‘এখন কি আমি সারাদিন ধরে তোমার মুখদর্শন করে কাটাব?’
‘আমি খুব দু:খিত স্যার। কাল সারারাত কাজ করে এখানে আসতে একটু দেরি হয়ে গেল।’
‘দেরি হয়ে গেল! দু-মিনিট আগে এলে কী উদ্ধার করতে?’
কথাটার অর্থ বুঝতে পারল না নীল। লোকটা এত খেপে গেল কেন?
ডিসিলভা কাছে এসে দাঁড়ালেন। ‘এই মেশিনটাকে চালু করতে পারবে?’
‘আমি? কখনও—।’
‘শেখোনি, তাই তো? যে জানে সে কাল রাতে বমি করে করে এখন নেতিয়ে পড়ে আছে। স্যালাইন দেওয়া হচ্ছে। কখন তিনি সুস্থ হবেন তা তিনিই জানেন।’ ডিসিলভা বললেন।
‘কী হয়েছে?’
‘কাল রাত্রে সবক’টা কম্পিউটার ডাউন হয়ে গিয়েছে। অতএব এখন তোমাদের মুখ দেখতে আমার একটুও ইচ্ছে করছে না। যে যার কেবিনে চলে যাও। এরা চালু হলে খবর পাবে। যাও।’
কেবিনে ফিরে এল নীল। ডিসিলভা লোকটা যতই রাগারাগি করুক, ওঁকে খারাপ লাগে না। নিছক কাজপাগল মানুষ। কিন্তু কম্পিউটারগুলোকে ধন্যবাদ দিতেই হয়। এখন মনে হচ্ছে বিছানায় শোওয়ার সুযোগ পাওয়ায় সে বেঁচে গেল। গতকালের বীভৎস অভিজ্ঞতার পর কাজ করতে হয়েছে ভোর পর্যন্ত, শরীর আর নিতে পারছিল না। বিছানায় শরীর ফেলে দিতেই ঘুম এসে গেল।
ফারুক সাহেব যখন ঘুম ভাঙালেন তখন ভরদুপুর। ধড়মরিয়ে উঠে বসতেই তিনি বললেন, ‘এখন কেমন লাগছে?’
‘ভালো।’
‘যাও ফ্রেশ হয়ে এসো। তোমার লাঞ্চ আমি নিয়ে এসেছি।’
‘সে কী!’ অবাক হল নীল।
‘এখন ক’টা বাজে তা তোমার খেয়ালে নেই। লাঞ্চ আওয়ার শেষ হয়ে গেছে, গেলে পেতে না।’
‘আপনাকে কী বলে ধন্যবাদ জানাব—!’
‘ওই প্টেটা খালি করলেই সেটা জানানো হয়ে যাবে।’
ফ্রেশ হয়ে এসে খাবারে হাত দিল নীল। তার যে খুব খিদে পেয়েছে তা এতক্ষণ টের পায়নি, প্রথম কামড়ের পর সেটা মালুম হল। খেতে খেতে গত রাতের কথা মনে পড়ল তার। কিন্তু সরাসরি ওই প্রসঙ্গে না গিয়ে বলল, ‘স্যাম বলছিল, সমুদ্রে একবার বিপদ এলে পরের পর আসতে থাকে। ঠিক?’
‘দ্যাখো, নাবিকদের মনে যে কুসংস্কার জন্ম নেয় তার পেছনে কারণ থাকে। একবার কিছু ঘটে যাওয়া মানে সবসময় যে তাই ঘটবে এটা অনেকেই বুঝতে পারে না। এসব নিয়ে তুমি ভেবো না। এইসব জাহাজ অতি ভয়ংকর ঝড় না এলে তলিয়ে যাবে না।’ ফারুক সাহেব বললেন, ‘তোমার ডিউটি তিনটে থেকে।’
‘মানে? আপনি জানলেন কী করে?’
‘ওপর থেকে খবর দিয়ে গিয়েছে।’
খাওয়া শেষ হলে নীল বলল, ‘কাল রাত্রে আপনি আমাকে কিছু বলবেন বলে ভেবেছিলেন।’
ফারুক সাহেব হাসলেন, ‘ও-কথা থাক।’
‘তাহলে কাল বলতে চাইলেন কেন?’
‘মৃত্যুভয়। কাল যেভাবে জাহাজটা ঝড়ে নাচছিল, শরীর যুতে রাখতে পারছিলাম না, তখন মনে হয়েছিল মৃত্যু আসন্ন। তাই—।’
‘এখন মনে হচ্ছে বলার দরকার নেই?’
‘না।’
‘নাকি আপনি আমাকে বিশ্বাস করতে পারছেন না।’
ফারুক সাহেব একটু চুপ করে থাকলেন। ‘তোমাকে একটা ঘটনা বলি। তিরিশ হাজার ফুট উচুঁতে একটি বিমান উড়ে যাচ্ছিল। হঠাৎ পাইলট আবিষ্কার করেন যে বিমানের ট্যাঙ্কের নীচে ফুটো হওয়ায় তেল বেরিয়ে যাচ্ছে। প্রশান্ত মহাসাগরের ওপর উড়ে চলা সেই প্লেনের নিকটবর্তী এয়ারপোর্টে নামতে হলে অন্তত একটি ঘণ্টা সময় দরকার। কিন্তু ততক্ষণ প্লেন উড়তে পারবে না, তেল শেষ হয়ে যাবে। বাধ্য হয়ে তিনি যাত্রীদের ব্যাপারটা জানালেন। সঙ্গে সঙ্গে মৃত্যুভয়ে তারা কান্নাকাটি শুরু করল। সমুদ্রে প্লেন নামলে নির্ঘাত ডুবে মরতে হবে। আছড়ে পড়লেও একই অবস্থা। ওই প্লেনে একজন ধর্মযাজক ছিলেন। হঠাৎ একজন যাত্রী তাঁর সামনে গিয়ে বললেন, ‘ফাদার, মৃত্যু যখন অবশ্যম্ভাবী তখন মরার আগে আমি আমার পাপ কনফেস করে যেতে চাই।’ খ্রিস্টানদের ধারণা আছে, চার্চে গিয়ে ফাদারের কাছে পাপ স্বীকার করলে মৃত্যুর পরে খানিকটা মার্জনা পাওয়া যায়। লোকটা তার পাপের কথা বলল। বন্ধুকে ঠকিয়ে কীভাবে সে তার সব সম্পত্তি আত্মসাৎ করেছে, তা স্বীকার করল। তাকে স্বীকারোক্তি করতে দেখে একে একে অন্য যাত্রীরাও একই কাজ করল। শেষ পর্যন্ত ধর্মযাজক বললেন, ‘তোমরা তোমাদের সব পাপ স্বীকার করেছ। এবার আমার পালা। আমিও অন্যায় করেছি। আমার সহযাজককে খাবারে বিষ মিশিয়ে মেরেছি কারণ সে আমার পথের কাঁটা ছিল।’ সবাই চুপচাপ। একঘণ্টা শেষ হয়ে আসছে। যে-কোনও মুহূর্তে বিস্ফোরণ হবে। একজন চেঁচিয়ে বলল, ‘ঈশ্বর আমাকে আশ্রয় দাও।’ তখনই ঘর্ষণের শব্দ হল। বালির ওপর দিয়ে চাকা গড়িয়ে চলল দ্রুত। পাইলট তাঁর দক্ষতা দেখিয়ে সমুদ্রের তটে নামিয়ে এনেছেন জাহাজটাকে। অনেকটা চলার পর বিমান থেমে গেলে পাইলট বেরিয়ে এসে চিৎকার করলেন, ‘থ্যাঙ্ক গড। আমরা বেঁচে গেছি। আর কোনও বিপদ নেই।’
কিন্তু যাত্রীদের কেউ একটি কথাও বলতে পারছিল না। কেউ কারও দিকে তাকাতে পারছিল না। গতরাতে যদি আমি তোমাকে কথাগুলো বলতাম তাহলে আজ আমারও ওই অবস্থা হত।’
নীল মাথা নাড়ল, ‘সরি। আমি আপনাকে আর অনুরোধ করব না।’
‘তোমার দু:খিত হওয়ার কোনও কারণ নেই। আমার শরীরের অবস্থা খুব ভালো নয়। ভেতরে ভেতরে ক্ষয়ে যাচ্ছি। হয়তো এটাই আমার শেষ সমুদ্রযাত্রা। কিন্তু তার মধ্যেই তো শেষ দিনটা এসে যেতে পারে। একজন মানুষকে তাই কথাগুলো বলা দরকার। কিন্তু এখন নয়। রাত নামুক। তখন তোমাকে সব কথা বলব। আচ্ছা, চলি।’ ফারুক সাহেব চলে গেলেন।
ঘড়িতে তিনটে বাজতে বেশি দেরি নেই। নীল তাড়াতাড়ি তৈরি হয়ে ওপরের অফিসে পৌঁছে যেতেই ডিসিলভাসাহেব একমুখ হাসি নিয়ে বললেন, ‘ওয়েলকাম, তুমি তিনমিনিট আগে পৌঁছে গেছ।’
রাত নেমেছে সমুদ্রে। আকাশে লক্ষ-লক্ষ হিরে জ্বলছে। কোথাও এক ফোঁটা কালো মেঘ নেই। জাহাজ চলেছে রাজার মতো। ফারুক সাহেবকে খুঁজতে খুঁজতে নীল একেবারে ওপরের ডেকের মুখে পৌঁছে দেখেন তিনি নামাজ পড়ছেন। সাধারণত এখানে তিনি নামাজ পড়তে উঠে আসেন না। আর এত রাতে মুসলমানরা নামাজ পড়েন কি না তা তার জানা নেই।
ফারুক সাহেবের নামাজ পড়া শেষ হয়ে গেলে বাবু হয়ে বসলেন, ‘তুমি!’
‘আপনাকে খুঁজতে খুঁজতে চলে এলাম। আপনি এইসময়ে নামাজ পড়ছেন?’
ফারুক সাহেব হাসলেন, ‘মাথার ওপর আল্লার সৃষ্টি, নীচে তাকালেও তাই।’ সব শান্ত, সব সুন্দর। এখনকার নামাজকে তাহাজুক বলে। দিনের পাঁচ নামাজের চেয়েও এই নামাজ মূল্যবান। তা আমাকে খুঁজছিলে কেন?’
‘কোনও কারণ নেই।’ হাওয়া বইছিল। বেশ শীতল হাওয়া। নীল খানিকটা কাছে এসে বসল।
‘ভালোই হল। আচ্ছা নীল, তুমি কখনও বাংলাদেশে গিয়েছ?’
‘না।’
‘চট্টগ্রামের চার ঘণ্টা দূরে কক্সবাজারের সমুদ্রতটকে বলা হয় পৃথিবীর সবচেয়ে লম্বা বিচ। ভারতে, বিশেষ করে পশ্চিমবঙ্গেও সমুদ্রতীর অনেকটা লম্বা হতে পারত যদি মন্দারমণি থেকে জুনপুট হয়ে দীঘা পেরিয়ে উদয়পুর অবধি একটা টানা বিচ তৈরি হত। সমুদ্রে ভেসে ভেসে বিচ দেখতে আমার খুব ভালো লাগে।’
‘আপনি হঠাৎ বিচের কথা বলছেন কেন?’
‘আমার এক সহনাবিকের নাম ছিল ইয়াসিন। সে যে জাহাজে কাজ করত তা পেট্রল বহন করত। একবার জাহাজটা পর্তুগিজ জলদস্যুদের হাতে পড়ে। অনেকের মতো ইয়াসিনকে ধরে নিয়ে যায় তারা। তেল খালি করে জাহাজটাকে ডুবিয়ে দেয়। ইয়াসিন প্রায় মাসখানেক বন্দি হয়ে থাকে। তারপর একটা সুযোগ পেয়ে পালিয়ে আসে। সে কী করে কক্সবাজারে পৌঁছোল তার বর্ণনা শুনলে তুমি অবাক হয়ে যাবে। সেটা বলছি না এখন।’
‘তারপর?’
‘কক্সবাজারে মাসখানেক ছিল ইয়াসিন। তখন আমি ঢাকায়। ফোন করে আমাকে ডেকে নিল সে। তারপর কারণটা জানাল। জলদস্যুদের কাছ থেকে পালাবার সময় সে এক ব্যাগ হিরে নিয়ে এসেছিল। কিন্তু সেগুলো সে বিক্রি করতে পারছে না। পুলিশের ভয়, মানুষের ভয়। সে আমাকে সাহায্য করতে বলে। কারণ তার মনে হচ্ছিল কয়েকজন কেবলই তাকে অনুসরণ করে চলেছে। আমি তাকে সাহায্য কীভাবে করব? তখন স্থির হয় হিরেগুলো কিছুদিন কোথাও লুকিয়ে রাখতে হবে। যখন সব শান্ত হয়ে যাবে তখন একটা একটা করে বিক্রি করে দিলেই হবে। ইয়াসিন স্থির করল অন্তত একটা বছর সে সেন্ট মার্টিন দ্বীপে সাধারণ নাগরিকের জীবনযাপন করবে। কিন্তু কোথায় লুকোবে হিরেগুলো। দেখলাম গোটা আটেক বেশ বড় হিরে। কোটি টাকার ওপর দাম হবে নিশ্চয়ই। শেষে মতলব এল। কক্সবাজারের সমুদ্রতটের একটা জায়গা আছে সেখানে দাঁড়ালে মনে হবে সমুদ্র পায়ের নীচে ডুবে যাচ্ছে। সেই জায়গায় তীরের মধ্যে কয়েকটা নারকোল গাছ বহুকাল থেকে দাঁড়িয়ে। সেই গাছগুলোর মধ্যে দু-হাত বালি খুঁড়ে একটা টিনের কৌটায় হিরেগুলো লুকিয়ে রাখা হবে। মতলব মতো এক গভীর রাতে আমরা কাজটা করে এলাম। ভোরের বাস ধরে আমি চলে এলাম ঢাকায়। কিন্তু দুদিন পরে খবর পেলাম ইয়াসিন খুন হয়ে গিয়েছে। ভয়ে আমি আর কক্সবাজারে যেতে পারিনি।’
ফারুক সাহেব শ্বাস ফেলল।

নীলের কপালে ভাঁজ পড়ল, ‘হিরেগুলোর কী হল?’
‘জানি না। নারকোল গাছের গায়ে বালির মধ্যে কৌটোটাকে পুঁতে এসেছিলাম। জানা না থাকলে কেউ খুঁজে পাবে না। তবে সমুদ্র যদি উত্তাল হয়ে পাড়ের জমি খেয়ে নেয়, তাহলে ওই কৌটো তার তলায় হারিয়ে গিয়েছে। ইয়াসিনের ইচ্ছে ছিল, যদি হিরে বিক্রি করতে পারে তাহলে তার অর্ধেকটা টাকা দু-ভাগ করে সোমালিয়া আর বাংলাদেশের অনাথ ছেলেমেয়েদের জন্যে ব্যয় করবে। মানুষের তো কত ইচ্ছে থাকে, পূর্ণ হয় কোথায়!’ ফারুক সাহেব বললেন।
‘আপনি আর কখনও কক্সবাজারে গিয়ে হিরের সন্ধান করেননি?’ নীল জিজ্ঞাসা করল।
‘না। প্রাণের ভয়ে যাইনি। তারপর থেকে জাহাজে জাহাজে ভেসেছি।’
‘কিন্তু এত লোক থাকতে আপনি আমাকে এই গোপন কথাটা জানালেন কেন?’ নীল তাকাল।
‘ধরো, হিরেগুলো যেখানে রেখেছিলাম সেখানেই থেকে গেছে। ইয়াসিন নেই আর আমিও চোখ বুঁজলাম। তাহলে হিরেগুলো তো কখনোই কারও কাজে লাগবে না। আর তোমাকে কেন বললাম? একটা সময় আসে যখন কিছু কথা কাউকে না কাউকে জানিয়ে যেতে হয়। কাকে জানাব? না, যাকে দেখে মনে বিশ্বাস আসে, আস্থা তৈরি হয়। তুমি মদ খাও না, সিগারেটের নেশা নেই, সত্যি বলতে কী, তোমাকে নাবিক বলে মনেই হয় না। তাই ভাবলাম—! ক’দিন থেকে কেবলই মনে হচ্ছে আর বেশি সময় হাতে নেই। তাই—!’ ফারুক সাহেব হাসলেন।
‘আপনার এমন কিছু বয়স হয়নি যে এসব ভাববেন। আচ্ছা, আপনি আমাকে তথ্য দিলেন যা কেউ জানে না। আমি তো হিরেগুলো পেলে আত্মসাৎ করে ফেলতে পারি। অত হিরে বিক্রি করলে সারাজীবন কোনও কাজ না করে পায়ের ওপর পা তুলে কাটাতে পারব। তাই না?’ নীল জিজ্ঞাসা করল।
‘পারবে না।’ মাথা নাড়লেন ফারুকসাহেব।
‘কেন?’
‘ওই হিরে বিক্রি করে আত্মসাৎ করলে তা তুমি ভোগ করতে পারবে না।’
‘একথা কেন বলছেন?’
‘ইয়াসিন বলেছিল, ওই হিরের ওপর অভিশাপ আছে। জলদস্যুদের খপ্পর থেকে পালাবার সময় এক বন্দি তাকে হিরেগুলো দিয়ে বলেছিল এগুলো নিয়ে যাও। এসব অভিশাপের হিরে। তবে মানুষের মঙ্গল করলে তোমার ক্ষতি হবে না। ইয়াসিন তাই অনাথ শিশুদের উপকার করতে চেয়েছিল। কিন্তু বিক্রির টাকার অর্ধেকটা দিয়ে। বাকি অর্ধেক সে দুভাগ করে একভাগ নিজে রেখে অন্য ভাগ আমাকে দেবে বলেছিল। অর্থাৎ পুরোপুরি নি:স্বার্থ হয়নি, তাই বোধহয় তাকে প্রাণ দিতে হয়েছিল। আশা করি তুমি ওই ভুল করবে না।’ ফারুক সাহেব উঠে দাঁড়ালেন, ‘অবশ্য এসব বলা এখন অবান্তর। আমরা এখন মাঝসমুদ্রে, কোথায় কক্সবাজার। সেখানে সমুদ্র হিরের কৌটো গিলে ফেলেছে কি না তাও জানি না। অনেক রাত হয়েছে। চলো ফেরা যাক।’ ফারুক সাহেব দাঁড়ালেন না। একটু ঝুঁকে নেমে গেলেন ওপরের ডেক থেকে।
নীল সমুদ্র দেখল। আকাশের তারাদের আলো এখন আরও উজ্জ্বল। সমুদ্রের নীল জলে মাঝে মাঝে সাদা ফেনা ছিটকে উঠছে ঢেউ-এর ধাক্কায়। এখানে জলের গভীরতা অন্তত দুই কিলোমিটার। ডুবে গেলে পৃথিবী থেকে হারিয়ে যেতে হবে। কিছুদিন আগে যাত্রীসমেত একটি প্লেন এয়ারপোর্টে না নেমে একেবারেই হারিয়ে গিয়েছে। আশঙ্কা করা হচ্ছে, প্লেন সমুদ্রের নীচে তলিয়ে গিয়েছে। দু-মাইল জলের তলায় চলে গেলে তাকে খুঁজে পাওয়া প্রায় অসম্ভব, যদি না তার টুকরোগুলো ভেসে ওঠে।
আফ্রিকার একটি অখ্যাত বন্দরে জাহাজ ভেড়ালেন ক্যাপ্টেন। ঝড়ের কারণে জাহাজের অনেক ক্ষতি হয়েছিল, সেগুলো সারিয়ে নেওয়ার কারণে দিন তিনেক থাকতে হবে। নীল শুনল, ওই ক্ষতিগুলো নিয়ে জাহাজ স্বচ্ছন্দে ভেসে যেতে পারত, কিন্তু ক্যাপ্টেন সন্তুষ্ট ছিলেন না। জাহাজ তাঁর কাছে সন্তানের মতো, সবসময় তাকে নিখুঁত রাখতে চান।
যে ক’দিন জাহাজ সারাই-এর কাজ চলছে সেই কয়েকদিন নাবিকদের ছুটি। অফিসের ক্লার্করাও অর্ধেক দিন ছুটি পাবে। কিন্তু ডিসিলভা সাহেব কম্পিউটারের স্টাফদের ছুটি দেবেন না। ফলে নীলও ছুটি পায়নি। প্রতিমুহূর্তে মেইল আসছে, নানান ডাটা দিয়ে তথ্য পাঠাচ্ছে হেড অফিস। নীলের ওপরে দায়িত্ব দিয়েছেন তাদের প্রিন্টআউট সঙ্গে সঙ্গে বের করে ঠিক জায়গায় পৌঁছে দেওয়ার, ফলে জাহাজের জানলা থেকে সে বন্দরের মাটি দেখতে পায়। কখনও ওপরের ডেকে উঠে দ্যাখে।
এই শহরের ভেতরে কী আছে তা জাহাজে দাঁড়িয়ে দেখা সম্ভব নয়। কিন্তু বন্দরে যারা কাজ করছে তাদের গায়ের রং খুব কালো। এরা যে আফ্রিকান তা বুঝতে অসুবিধে হয় না। যে মেকানিকরা জাহাজ সারাই-এর কাজে জাহাজে উঠে এসেছে, তাদের নিজেদের মধ্যে কথা বলতে শুনেছিল নীল, বিন্দুবিসর্গ বুঝতে পারেনি।
কিন্তু জাহাজের অনেকেই লাঞ্চের পর বেরিয়ে যাচ্ছে। রাত এগারোটায় কেউ কেউ টলতে টলতে ফিরছে, কেউ স্বাভাবিক পায়ে কিন্তু গম্ভীর হয়ে। তারপর ঘুমাচ্ছে পরের দিন সকাল শেষ হওয়া পর্যন্ত। স্যাম তাকে বলল, ‘বেশ ছিলে, ডেক পরিষ্কার করতে, একটু পরিশ্রম করতে হত, কিন্তু এই তিনদিন ছুটি পেয়ে চুটিয়ে উপভোগ করতে পারতে। বোকার মতো ডিসিলভার পাল্লায় পড়লে।’
শহরটাকে দেখার ইচ্ছে হচ্ছিল খুব, তাই স্যামের কথার প্রতিবাদ করল না নীল।
সে জিজ্ঞাসা করল, ‘তুমি এই বন্দরে আগে এসেছ?’
মাথা নড়ল স্যাম, ‘না। এখানে সব জাহাজ আসে না। বন্দরের টেকনিক্যাল ডিপার্টমেন্ট তাই খুব দুর্বল। আমাদের জাহাজের মেরামতি বড় বন্দরে হলে চব্বিশ ঘণ্টার মধ্যে হয়ে যেত। এখানে তিনদিন লাগছে, বুঝতেই পারছ। আর যেহেতু বন্দরে বেশি জাহাজ আসে না তাই শহরে ঢুকলে খাতির পাওয়া যায়। লোকাল জিনিসপত্র তো বেশ সস্তা। তবে সাবস্ট্যান্ডার্ড। কিন্তু ওসব নিয়ে মাথা ঘামালে আনন্দফুর্তি করা হবে না।’ অদ্ভুত গলায় হাসল স্যাম।
‘কী কী দেখলে এখানে?’ নীল জিজ্ঞাসা করল।
‘দেখার কিছু নেই। তবে শুনেছি।’ স্যাম সমুদ্র দেখতে দেখতে এতক্ষণ কথা বলছিল। এবার নীলের দিকে ঘুরে দাঁড়াল, ‘খুব ইন্টারেস্টিং ব্যাপার। বিয়ারপাবে গিয়ে শুনলাম।’
‘এখানে একজন বুড়ি ডাইনি আছে। শহর থেকে আধঘণ্টা দূরে পাহাড়ের গুহায় সেই বুড়ি থাকে। তার মন ভালো থাকলে সে এমনসব কথা বলবে যে তুমি চমকে যাবে।’
‘বুড়ি ডাইনি?’
‘ইয়েস ব্রাদার। আমি একটা পাবে শুনলাম। ডাইনি বলে অনেকেই ভয়ে কাছে যায় না। কারণ তার মেজাজ খারাপ থাকলে সে নাকি মানুষকে ভেড়া বানিয়ে দিতে পারে। কেউ কি ভেড়া হতে চায়, বলো?’ স্যাম তাকাল।
‘সর্বনাশ। এসব এই একুশ শতকে কেউ বিশ্বাস করে?’
‘আরে, প্রমাণ না পেলে সাধারণ মানুষ বিশ্বাস করবে কেন? ঘটনা ঘটেছে বলেই লোক ভয় পায় ওর কাছে যেতে। কিন্তু আর তো মাত্র একটা দিন হাতে আছে, ভাবছি কাল আমি একটা ট্রাই নেব।’ স্যাম ঘড়ি দেখল।
‘কিন্তু তুমি রিস্ক নেবে? তখন যদি বুড়ি ডাইনির মেজাজ খারাপ থাকে।’
‘সিম্পল অ্যানসার। ওর কাছে যাব না।’
‘সেটা বুঝবে কী করে?’
‘শুনলাম মেজাজ যখন খারাপ হয় তখন বুড়ি গুহার ভেতর থেকে বের হয় না, গুহায় আলো জ্বালে না, অন্ধকারে শুয়ে থাকে। মেজাজ ভালো হলে গুহা থেকে বেরিয়ে আসে, মানুষের দেওয়া ফলের ঝুড়ি থেকে ফল তুলে নেয়। বুড়ি পোড়া মাংস খেতে খুব ভালোবাসে। সেইসময় কেউ যদি পোড়া মাংস নিয়ে ওর সামনে যায়, তাহলে আর কথা নেই। বুড়ি তখন যা বলবে তা শুনে চললে জীবন বদলে যাবে। একজন নাবিককে নাকি মন ভালো থাকা অবস্থায় বুড়ি বলেছিল, ”খবরদার, যে জাহাজ এখানে এসেছিল সেই জাহাজে ফিরে যাস না। প্রাণে মারা যাবি।” সেই নাবিক ভয় পেয়ে আর তার জাহাজে ফিরে যায়নি। তাকে ছাড়াই জাহাজ চলে যায়। পরে জানা গেল, পাইরেটরা মারপিট করে জাহাজটাকে ডুবিয়ে দিয়েছে। কেউ বাঁচেনি।’ স্যাম হাসল, ‘দেখি, আমার কপালে কী আছে!’
স্যাম চলে গেলে নীল ফারুক সাহেবের ঘরে এল, সেখানে ফারুক সাহেবের সঙ্গে আরও তিনজন থাকেন। ফারুক সাহেব তখন নিজের জামা সেলাই করছিলেন। তাঁর রুমমেটরা ঘরে নেই। নীল জিজ্ঞাসা করল, ‘আপনি জামা সেলাই করছেন?’
‘এতে অবাক হচ্ছ কেন?’ মুখ তুললেন ফারুক সাহেব।
‘অনেকটা ছিঁড়েছে, আপনার নিশ্চয়ই আরও অনেক জামা আছে, এটাকে বাতিল করলে তো অসুবিধে হত না।’ নীল বলল।
‘একটু ঠিকঠাক সেলাই করে নিলে যদি ব্যবহার করা যায়, তাহলে বাতিল করব কেন? আমাদের বাপদাদারা যখন বৃদ্ধ হয়ে অকর্মণ্য হন তখন তাঁদের কি আমরা বাতিল করি, না ওষুধ দিয়ে সুস্থ করতে চাই?’ ফারুক সাহেব আবার সেলাই-এ মন দিলেন। তারপর কাজটা স্থগিত রেখে বললেন, ‘আমার দাদার একটা কালো গাই ছিল। খুব দুধ দিত। তারপর বয়স হলে যখন বাচ্চা হত না, তখন দুধ দেওয়া বন্ধ করেছিল। দাদাকে আমার বড় চাচা বললেন, ”আবু, গাইটাকে হাটে নিয়ে গিয়ে কসাই-এর কাছে বিক্রি করে দিয়ে আসি, ভালো টাকা পাওয়া যাবে।” দাদা তার সেজোছেলের দিকে তাকিয়ে বলেছিলেন, ”এই যে এত বছর ধরে ও দুধ দিল, যা খেয়ে তোরা খুশি ছিলি, তখন তো বলিসনি ওকে কসাই-এর কাছে বিক্রি করে দিই। এখন যখন সেই ইচ্ছে হয়েছে তখন এতকাল যত দুধ খেয়েছিস তার দাম মসজিদে দিয়ে আয়, তারপর বিক্রি করবি। ওরে হতভাগা, আমি যেদিন সংসারের কোনও কাজে লাগব না সেদিন কী বলবি, এই বুড়োটা বসে বসে খাচ্ছে, একে বিদায় কর।” দাদা চোখ বন্ধ করেছিলেন কথাগুলো বলতে বলতে। সেইসময় কালী গরুর হাম্বা ডাক ভেসে এল। দাদা চোখ খুলে বললেন, ”আহা, ডাকটা আমার প্রাণ জুড়িয়ে দিল। এতবছর ধরে শুনছি, খিদে পেলে ও এইরকম ডাকে। যাই খাবার দিয়ে আসি।” হাসলেন ফারুকসাহেব, ‘কিছু মনে কোরো না ভাই, বুড়ো হয়েছি তো, তাই মুখ খুললে বেশি কথা বেরিয়ে আসে।’
মুগ্ধ হয়ে গল্পটা শুনছিল নীল। বলল, ‘ভাগ্যিস আপনি এখন সেলাই করছিলেন, নইলে এত চমৎকার গল্প আমি শুনতে পেতাম না। একটা কথা জিজ্ঞাসা করব?’
ফারুক সাহেব তাকালেন।
নীল জিজ্ঞাসা করল, ‘তিনদিন ছুটি পাওয়া সত্বেও আপনি বন্দরের মাটিতে এখনও পা দেননি। কেন?’
‘কী করব ওখানে? খাওয়ার জিনিস তো জাহাজেই পাওয়া যায়। এরকম জায়গায় দেখার কী আছে?’ ফারুক সাহেব বললেন, ‘যাদের বয়স কম তারা কিছু না কিছু সন্ধান করে। আমার এই বয়সে একটাই চাওয়া, সেটা হল আল্লার দোয়া।’
‘আপনি কি জানেন, এই শহর থেকে আধঘণ্টা দূরে পাহাড়ের গুহার মধ্যে একজন বুড়ি ডাইনি থাকে। তাকে সবাই ভয় পায় কারণ মেজাজ খারাপ থাকলে সে খুব ক্ষতি করে। কিন্তু মেজাজ ভালো থাকলে এমন কথা বলে যে খুব উপকার হয়।’ নীল বলল।
‘তুমি এই কথা জানলে কী করে?’
‘স্যাম বলছিল। সে এখানকার মানুষের মুখে শুনেছে।’
‘এরকম কেউ কেউ সব দেশে থাকে বলে শুনেছি।’
‘স্যাম যাচ্ছে তার কাছে। আমারও খুব কৌতূহল হচ্ছে। আপনি যাবেন?’
‘গেলে তোমার তো ক্ষতিও হতে পারে!’
‘বুড়ি যখন বাইরে বেরিয়ে আসে তখন ক্ষতি করে না। আমি তো ছুটি পাব না, আপনি ইচ্ছে করলে যেতে পারেন।’
‘দ্যাখো নীল, আল্লা আমার ভবিষ্যৎ জানেন। আর কারও তো জানার কথা নয়। যদি কেউ কিছু বলে আর তা ভবিষ্যতে সত্যি মিলে যায়, তাহলে বুঝতে হবে সেই মানুষ অসৎপথে ক্ষমতা পেয়েছে। বুড়ি যদি সৎ হত তাহলে তাকে কেউ ডাইনি বলত না। শ্রদ্ধাভক্তি করত। আচ্ছা, অনেক কথা বলেছি, আমাকে সেলাইটা শেষ করতে দাও।’ ফারুক সাহেব আবার জামা টেনে নিলেন।
হঠাৎ মন বদলে গেল ডিসিলভা সাহেবের। দ্বিতীয় দিনের বিকেলে বললেন, ‘ঠিক আছে, তোমরা এখন সেজেগুজে বন্দরে যেতে পারো। সবাই যাচ্ছে, তোমরাই বঞ্চিত হবে কেন? কিন্তু মনে রেখো, নতুন জায়গা, তাই রাত দশটার মধ্যে জাহাজে ফিরে আসবে। কাল সকাল থেকে আবার কাজ। এনজয় দিস ইভনিং।’
কেবিনে এসে তৈরি হয়ে নিল নীল। তারপরেই মনে হল এই বন্দরশহরে কিছু কিনতে হলে কোন টাকা দরকার হবে তার জানা নেই। সে শুনেছে, বন্দরে নামার আগে নাবিকরা জাহাজের ক্যাশ কাউন্টার থেকে টাকা এক্সচেঞ্জ করে নিয়ে যায়। যদিও তার পরিমাণ বেশি নয়। নীল ফারুক সাহেবের কাছে এল। তখন তিনি নামাজ শেষ করে উঠেছেন। নীল তাকে বলল, ‘আমাদেরও আজ বিকেলে ছুটি দেওয়া হয়েছে। আপনি আমার সঙ্গে চলুন, শহরটাকে দেখে আসি।’
ফারুক সাহেব কিছু বলতে গিয়ে থেমে গেলেন, নীলের মুখের দিকে তাকিয়ে বললেন, ‘বেশ, চলো। আমি পাঁচ মিনিটের মধ্যে তৈরি হয়ে নিচ্ছি।’
দুজনেই সামান্য টাকা বদলে নিয়েছিল। মাটিতে পা দিয়ে বন্দরের অফিসগুলো পার হতেই কিছু লোক ওদের সঙ্গ নিতে শুরু করল। তারা বারংবার বলতে লাগল, খুব সস্তায় রেস্টুরেন্টে দারুণ খাবার খাওয়া যাবে। কেউ বলল, আমার সিঙ্গিং বারে গেলে মিষ্টি গান শুনতে শুনতে পৃথিবীর সেরা মদ পান করতে পারবেন।
ফারুক সাহেব বললেন, ‘এদের কথায় কান দিও না। হাঁটো।’ লোকগুলো তবু সঙ্গ ছাড়ছে না দেখে ফারুক সাহেব ঘুরে দাঁড়িয়ে খুব করে এমনসব শব্দ উচ্চারণ করতে লাগলেন যার বিন্দুমাত্র বুঝতে পারল না নীল। লোকগুলো থতমত খেয়ে দাঁড়িয়ে গেল। নীল দেখল ওদের চোখ বিস্ফারিত। বকা বন্ধ করে ফারুক সাহেব আবার শান্ত হয়ে হাঁটতে শুরু করলে নীল জিজ্ঞাসা করল, ‘আপনি কোন ভাষায় ওদের সঙ্গে কথা বললেন।’
‘আমি তো ওদের সঙ্গে কথা বলিনি। আমি কোরাণ আবৃত্তি করছিলাম।’ নির্লিপ্ত মুখে বললেন ফারুক সাহেব। লোকগুলো আর পিছু নিল না।
ছোট্ট শহর। ওরা ঘুরে ঘুরে একটা চত্বরে এল যেখানে মেলা বসেছে। মেয়ে পুরুষ শিশু সেজেগুজে জিনিসপত্র কিনছে। সবই শখের জিনিস। পাশে রয়েছে খাবারের দোকান। নীল দেখল বিচিত্ররকমের মাছভাজা বিক্রি হচ্ছে। এদের অনেককেই সে কখনও দ্যাখেনি। ফারুক সাহেব বললেন, ‘নীল, এগুলো কি খেতে ইচ্ছে করছে?’
‘আপনি মাছগুলোকে চেনেন?’
‘কয়েকটাকে চিনি। বাংলাদেশে লইট্যা শুঁটকি যাকে বলা হয়, এই শুঁটকি মাছ তাদেরই ভাইবোন ছিল। তুমি কি কখনও শুঁটকি মাছ খেয়েছ?’
‘না।’ জোর মাথা নাড়ল নীল।
হেসে ফেললেন ফারুক সাহেব। ‘টিন ফিশ?’
‘হ্যাঁ।’ মাথা নড়ল নীল।
‘টিন ফিশ যেভাবে কৌটোয় রাখা হয় সেইভাবে শুঁটকিকে রেখে দিলে তুমি আর নাক সিঁটকাবে না। চলো।’
খানিকটা হাঁটতেই একটা বিয়ারপাব চোখে পড়ল। স্যাম যে বিয়ারপাবের কথা শুনেছিল সেটা কি এটাই? ওকে দাঁড়াতে দেখে ফারুক সাহেব জিজ্ঞাসা করলেন, ‘তোমার কি এক গ্লাস বিয়ার পান করার ইচ্ছে হচ্ছে? হলে যেতে পারো।’
‘আপনি?’
‘না হে। আমি প্রয়োজনের বাইরে কোনও খাবার খাই না। তাই বলে তোমার সঙ্গে ভেতরে গিয়ে বসতে আপত্তি নেই। চলো।’
দরজা টেনে ভেতরে ঢুকতেই বিশ্রী গন্ধ নাকে এল। পোড়া তামাকের সঙ্গে অ্যালকোহলের কটু গন্ধ মিশে রয়েছে ঘরের ভেতরে। টেবিলের অর্ধেকটাই খালি। বার কাউন্টারে একজন লোক দাঁড়িয়ে পান করছে।
ফারুক সাহেব বললেন, ‘বসার দরকার নেই। বার কাউন্টারে চলো, ওখানে দাঁড়িয়েই এক গ্লাস পান করে নেবে।’
ওরা কাউন্টারের সামনে এসে দাঁড়াতেই একটি বিশাল চেহারার কালো মহিলা ঝকঝকে সাদা দাঁত বের করে উলটোদিকে এগিয়ে এলেন। নীল বলল, ‘বিয়ার!’
‘স্ট্রং অর পোলাইট?’
কোনও বিয়ার পোলাইট হয় তা নীলের জানা ছিল না। ফারুক সাহেব বললেন, ‘পোলাইট। অনলি ফর হিম!’
‘ইউ?’
‘নো।’
মহিলা তার বিশাল কাঁধ নাচালেন। একটা ছোট বিয়ারের বোতল সামনে এগিয়ে দিয়ে পেছনে ঝোলানো দামের চার্ট দেখিয়ে দিলেন। নীল দেখল তাতে অনেক মদের লিস্টের শেষে লেখা আছে বিগ বিয়ার টেন, স্মল বিয়ার সেভেন। সে পকেট থেকে নোট বের করে জিজ্ঞাসা করল, ‘সেভেন শিলিং অর ফাইভ শিলিং? ইফ ফুল ইজ টেন দেন—!’
‘নো-নো। উই ফলো দ্য চার্ট। এনি স্ন্যাকস?’ দশ সিলিং-এর নোট টেনে নিয়ে ড্রয়ার টেনে বলল, ‘নো চেঞ্জ।’ ছোট বোতল ফিরিয়ে নিয়ে একটা বড় বোতল এগিয়ে দিয়ে বললেন, ‘ওকে!’
ফারুক সাহেব নীচু গলায় বললেন, ‘ধীরে ধীরে খাও। এক বোতল বিয়ার খেলে তোমার নেশা হবে না। মহিলা কায়দা করে চাপিয়ে দিলেন।’
‘স্ন্যাকস?’
নীল মাথা নাড়ল, ‘নো।’
‘নিউ সেইলার?’
‘ইয়েস।’
‘আন্ডারস্ট্যান্ড।’
পাশে দাঁড়ানো লোকটা এবার তাদের দিকে তাকাল। বছর চল্লিশেক বয়স এবং লোকটা কালো নয়। জিনস, জ্যাকেট এবং মাথায় টুপি।
হঠাৎ লোকটা জিজ্ঞাসা করল, ‘ইউ আর ফ্রম ডিফারেন্ট কান্ট্রি?’
নীল মুখ খোলার আগে ফারুক সাহেব বললেন, ‘ইয়েস।’
‘আর ইউ পাকিস্তানি?’ লোকটা ফারুক সাহেবের দিকে তাকাল।
‘নট দ্যাট অল। আই অ্যাম ফ্রম বাংলাদেশ।’
‘আই সি। বাংলাদেশ। ইটস নিয়ার মায়নামার।’
‘মায়নামার ইজ নিয়ার বাংলাদেশ। হ্যাভ ইউ বিন দেয়ার?’
‘নো। আই ওয়ান্ট টু গো বাংলাদেশ। দেয়ার ইজ এ সি-টাউন।’
‘কক্সবাজার?’ ফারুক সাহেব জিজ্ঞাসা করলেন।
‘ইয়া ইয়া। ইউ নো কক্সবাজার?’
নীল ইংরেজিতে বলল, ‘কক্সবাজারে ওর বন্ধু থাকত। উনি অনেকবার গিয়েছেন।’
‘বন্ধু এখন নেই?’
‘না। তাকে খুন করা হয়েছে।’
ফারুক সাহেব বিরক্ত হলেন, ‘ইয়াসিনের কথা বলার কী দরকার!’
‘ইয়াসিন, উনিও কি নাবিক ছিলেন?’
‘তার কথা জেনে আপনি কী করবেন!’
‘সরি, মাই ফ্রেন্ডস!’ লোকটা আবার উলটোদিকে ঘুরল।
বিয়ার শেষ করে ওরা যখন বাইরে এল তখন বেলা শেষ হয়ে গেছে। রাত নেমেছে। কিছুটা হাঁটতে নীল একটি প্রস্রাবখানার বোর্ড দেখতে পেয়ে বলল, ‘আমাকে একটু মাইনাস করতে হবে।’ ফারুক সাহেব হাসলেন, ‘বিয়ার খাওয়ার প্রতিক্রিয়া, যাও।’
মিনিট তিনেকের মধ্যে বাইরে বেরিয়ে এসে নীল ফারুক সাহেবকে দেখতে পেল না। মিটিমিটি আলো জ্বলছে লাইটপোস্টের ওপর। ফারুক সাহেবকে দেখা যাচ্ছে না। সে চিৎকার করে ডাকল, ‘ফারুকসাহেব। ফারুকসাহেব।’ কোনও সাড়া এল না।

নীল একটু অপেক্ষা করল। ফারুক সাহেবও তো টয়লেটে যেতে পারেন। কিন্তু প্রায় মিনিট ছয়েক অপেক্ষা করার পরেও ফারুক সাহেবকে দেখতে না পেয়ে মনে ভয় এল। মানুষটার কিছু হল না তো? কী হতে পারে? এই বন্দরে উনি এর আগে কখনও আসেননি যে পুরোনো শত্রুতার জেরে কেউ ওঁর ক্ষতি করবে। তা ছাড়া এখানে এখনও অনেক মানুষ ঘুরে বেড়াচ্ছে। ফারুক সাহেবের কোনও বিপদ হলে কি এই জায়গা এমন শান্ত থাকত? কী করবে বুঝতে পারছিল না নীল। হঠাৎ মনে হল ফারুক সাহেব ওই বিয়ারবারে ফিরে যাননি তো? হয়তো কিছু ফেলে এসেছিলেন তা খুঁজতে গিয়েছিলেন।
নীল সোজা চলে গেল সেই বিয়ারপাবে, যেখানে একটু আগে ওরা ছিল। বার কাউন্টারের ওপাশে গালে হাত দিয়ে দাঁড়িয়ে আছেন সেই বিশাল চেহারার কালো মহিলা। জিনস, জ্যাকেট এবং টুপি মাথার লোকটি এখন সেখানে নেই। চারপাশে তাকিয়ে নীল ফারুক সাহেবকে দেখতে না পেয়ে মহিলার কাছে গিয়ে দাঁড়াল, ‘আমার সঙ্গে যে ভদ্রলোক ছিলেন তিনি কি আবার এখানে এসেছিলেন?’
মহিলা এমনভাবে হাত নাড়লেন যার মানে তিনি কিছুই জানেন না। তার পরই গলার স্বর নামিয়ে বললেন, ‘তুমি এখনই জাহাজে ফিরে যাও, জাহাজই তোমার কাছে নিরাপদ জায়গা।’ বলেই এমন ভঙ্গিতে পেছনে চলে গেলেন যে নীলেরই মনে হল, উনি তাকেই কথাগুলো বললেন তো!
বাইরে বেরিয়ে নীল একজন পুলিশ অফিসারকে দেখতে পেল। নীল পোশাক, নীল টুপি, কোমরে রিভলভার, হাতে ছড়ি। ওকে দেখেই পথচারীরা সরে গিয়ে জায়গা করে দিচ্ছে। নীল দ্রুত লোকটার সামনে গিয়ে বলল, ‘স্যার, আপনার সাহায্য চাই।’
লোকটার মাথা বিরাট, মুখ ফোলা ফোলা। নীলের থেকে অন্তত ইঞ্চি চারেক লম্বা। যে-ভাষা ওর মুখ থেকে বের হল তার বিন্দুবিসর্গ বুঝতে পারল না নীল।
নীল বলল, ‘স্যার, আই নো ইংলিশ।’
‘ইংলিশ?’ হা হা হা করে হাসলেন অফিসার, ‘ইউ? হু?’
‘আই ওয়ার্ক ইন দি শিপ।’
অফিসার হাত বাড়ালেন, ‘পেপার!’
জাহাজ থেকে দেওয়া কাগজ পকেট থেকে বের করে এগিয়ে ধরল নীল। ছোঁ মেরে সেটা নিয়ে চোখের সামনে ধরলেন অফিসার। এই আধা-অন্ধকারে তিনি কী পড়লেন তা তিনিই জানেন। তারপর কাগজটা ফেরত দিয়ে বললেন, ‘গো টু দি শিপ। গো।’ বলে হাতের ছড়িটা সজোরে শূন্যে ঘোরালেন।
নীল বুঝতে পারল এই পুলিশ অফিসারের কাছ থেকে কোনও সাহায্যই পাওয়া যাবে না। তার উচিত এখনই জাহাজে ফিরে গিয়ে ক্যাপ্টেনকে ব্যাপারটা জানানো। ক্যাপ্টেনের নিশ্চয়ই বিশেষ ক্ষমতা আছে।
সে আর দাঁড়াল না। যে পথ দিয়ে সে জাহাজ থেকে এসেছিল, সেই পথে আসতে আসতে থমকে দাঁড়াল। দুটো লোক তাদের নিজস্ব ভাষায় ঝগড়া করছে। একজন আর একজনকে ঘুসি মারতেই আহত লোকটি রিভলভার বের করে গুলি চালাল। রাস্তায় গড়িয়ে পড়ল মৃত লোকটা। যে গুলি করেছিল সে খুব শান্তভঙ্গিতে চলে গেলে যারা দৃশ্যটি দেখছিল তারা আবার স্বাভাবিক আচরণ করতে লাগল। মৃতদেহের দিকে কেউ তাকাল না।
নীল দ্রুত হাঁটতে লাগল। চোখের সামনে খুন হতে দেখেও এখানকার মানুষ যখন কোনও প্রতিক্রিয়া দেখাল না তখন ফারুক সাহেবের বিপদ হলে বিচলিত হবে কেন? তাই টয়লেট থেকে বেরিয়ে সে রাস্তার পরিস্থিতি স্বাভাবিক দেখেছে।
কাগজ দেখিয়ে জাহাজে ওঠার অনুমতি পেয়ে সে গার্ডকে জিজ্ঞাসা করল, ‘ফারুক সাহেবকে কি জাহাজে ফিরে আসতে দেখেছেন?’
‘না।’
নীল প্রথমে ডিসিলভা সাহেবের কাছে গেল। তিনি তখন কম্পিউটারের সামনে বসেছিলেন। দেখে অবাক হলেন, ‘এ কী। তুমি বাইরে যাওনি?’
‘গিয়েছিলাম। মিস্টার ফারুক আমার সঙ্গে ছিলেন।’ নীল যা যা ঘটেছে তা ডিসিলভাকে জানাল।
‘মাইগড!’ ডিসিলভা উঠে দাঁড়ালেন, ‘তুমি কি নিশ্চিত যে ফারুক স্বেচ্ছায় কোথাও যায়নি? তুমি টয়লেটে গিয়েছিলে আর তার মধ্যেই ওকে কেউ কী করে কিডন্যাপ করবে? আমার মনে হয় ওর জন্যে কিছুক্ষণ অপেক্ষা করা উচিত।’
‘স্যার, এখানে সব হয়। চোখের সামনে কাউকে খুন হতে দেখলে এদের মধ্যে কোনও প্রতিক্রিয়া হয় না।’ নীল বলল, ‘আপনারা যদি পুলিশের সাহায্য নেন তাহলে ফারুক সাহেবকে উদ্ধার করা সম্ভব হবে।’
‘আমার সঙ্গে এসো।’ ডিসিলভা ঝড়ের মতো বেরিয়ে গেলেন। নীল তাড়াতাড়ি তাঁকে অনুসরণ করল। সিঁড়ি ভেঙে ক্যাপ্টেনের ঘরের দরজায় পৌঁছে তার সঙ্গে আসার ইশারা করে ভেতরে ঢুকলেন।
ক্যাপ্টেন অবাক চোখে তাকালেন। ডিসিলভা নীলকে দেখিয়ে উত্তেজিত গলায় ব্যাপারটা জানালেন। ক্যাপ্টেন চমকে উঠলেন, ‘সে কী! কতক্ষণ টয়লেটে ছিলে তুমি?’
‘বড়জোর মিনিট তিনেক।’ নীল বলল।
‘তার মধ্যেই ফারুক উধাও হয়ে গেল?’
‘হ্যাঁ স্যার।’
‘এনি ক্লু? এর আগে কিছু ঘটেছিল? ফারুককে কেউ কিছু বলেছিল?’
লোকটার কথা মনে পড়ল। তার কথা বলল নীল।
ক্যাপ্টেন জিজ্ঞাসা করলেন, ‘তোমাদের পাকিস্তানি বলে ভেবেছিল?’
‘হ্যাঁ স্যার। লোকটা কক্সবাজারে যেতে চাইছে বলেছিল।’
‘কেন?’
‘তা বলেনি। আমি বলেছিলাম ফারুক সাহেবের বন্ধু ইয়াসিনভাই কক্সবাজারে থাকতেন। তিনি খুন হয়ে গিয়েছেন। ফারুক সাহেব বিরক্ত হয়েছিলেন এই কথা বলার জন্যে। লোকটা জিজ্ঞাসা করেছিল ইয়াসিনভাই নাবিক ছিলেন কিনা। উত্তরটা দিতে চাননি ফারুক সাহেব। ওই লোকটা কক্সবাজার সম্পর্কে খুব উৎসাহী তা বুঝতে পেরেছিলাম যা ফারুক সাহেব পছন্দ করেননি।’ নীল বলল।
‘ফারুক কেন পছন্দ করেনি? তোমাকে কিছু বলেছিল?’
মাথা নেড়ে না বলল নীল। ফারুক সাহেব বিশ্বাস করে হিরের কথা তাকে বলেছিলেন। ওই লোকটা কি জানে হিরেগুলো কক্সবাজারেই আছে? কিন্তু ক্যাপ্টেনকে নারকোল গাছের নীচের বালিতে হিরে গুঁজে রাখার কথা বলা মানে ফারুক সাহেবের সঙ্গে বিশ্বাসঘাতকতা করা। সুস্থ অবস্থায় ফিরে এসে তিনি যখন শুনবেন তখন তাকে কী চোখে দেখবেন?
ডিসিলভা ক্যাপ্টেনকে বললেন, ‘আফ্রিকার এই বন্দরগুলো ক্রিমিন্যালে ভরতি। এখনই পুলিশের কাছে কমপ্লেন করা দরকার।’
ক্যাপ্টেন রিসিভার তুলে অপারেটারকে বললেন, ‘শহরের পুলিশ কমিশনারকে ফোনে ধরো। আরজেন্ট।’
রিসিভার নামিয়ে রেখে বললেন, ‘মিস্টার ডিসিলভা, গোমেজও ছুটি নিয়ে শহরে গিয়েছে। আপনি এখনই জাহাজের অ্যালার্ট সাইরেন বাজাতে বলুন। ওটা শুনতে পেলে সবাই জাহাজে ফিরে আসবে। আমি আর ঝুঁকি নিতে চাই না।’
ডিসিলভা নীলকে ইশারা করলেন বেরিয়ে যেতে। দোতলার ডেকে এসে দাঁড়াল সে। এখন রাত ঘন হচ্ছে। সমুদ্রের জলের রং বোঝা যাচ্ছে না। ওপাশে বন্দরের রাস্তায়, বাড়িতে আলো জ্বলছে। ফারুক সাহেব কোথায় গেলেন! যেখানেই গিয়ে থাকুন তিনি নিজের ইচ্ছায় যাননি। কেন ওঁর ক্ষতি করতে চাইবে এখানকার কিছু লোক? হঠাৎ মনে হল বিয়ারপাবের সেই টুপি পরা লোকটা নিশ্চয়ই হিরের খবর জানে। ইয়াসিন সেই হিরে নিয়ে কক্সবাজারে গিয়েছিল এই খবর নিশ্চয়ই লোকটার কাছে ছিল। কিন্তু লোকটা জানত না ফারুক সাহেব, যিনি ইয়াসিনকে চেনেন, তিনি ওই বিয়ারপাবে যাবেন অথবা হিরের খবর রাখেন। কিন্তু লোকটা নিশ্চয়ই লক্ষ করেছিল সে ইয়াসিনের প্রসঙ্গ তুলতেই ফারুক সাহেব বিরক্ত হয়ে প্রসঙ্গ পালটাতে চাইছিলেন। তাতে কি লোকটার মনে সন্দেহ এল? আর যদি সন্দেহ আসেই তাহলে ওই অত অল্প সময়ের মধ্যেই ফারুক সাহেবকে কিডন্যাপ করল কী করে।
সাইরেন বাজছে। এখনকার আওয়াজ একটু অন্যরকম। জাহাজে বিপদ ঘটলে বোধহয় এইরকম আওয়াজে সাইরেন বাজানো হয়। একটু পরে হইহই করে জাহাজের নাবিকরা ফিরে আসতে লাগল। ওপর থেকে তাদের দেখতে পাচ্ছিল নীল। অসময়ে চলে আসার জন্যে তারা বেশ বিরক্ত। সে লক্ষ রাখছিল, ওই ভিড়ে ফারুক সাহেব আছেন কি না! না দেখতে পেয়ে চোখ বন্ধ করল সে। ওই ভালো মানুষটার যদি কিছু খারাপ হয় তাহলে তার জন্যে নিজেকে দায়ী করবে সে। ভদ্রলোক তো যেতেই চাইছিলেন না, সে জোর করে ওঁকে সঙ্গী হতে বাধ্য করেছিল।
ঘণ্টাখানেক পরে ক্যাপ্টেনের ঘরে ডাক পড়ল নীলের। ভেজানো দরজায় শব্দ করতেই ক্যাপ্টেনের গলা শুনল, ‘কাম ইন।’
ভেতরে ঢুকে দেখল ক্যাপ্টেনের সামনে দুজন বিশাল চেহারার আফ্রিকান বসে আছেন। পরনে ইউনিফর্ম না থাকা সত্বেও ওঁরা পুলিশের বড়কর্তা তা বুঝতে পারল নীল। ক্যাপ্টেন বললেন, ‘ঘটনাটা এই ছেলেটি রিপোর্ট করেছে। মিস্টার ফারুকের সঙ্গে বেড়াতে বেরিয়ে ওরা একটা বিয়ারপাবে গিয়েছিল। সেখানে একটি লোক গায়ে পড়ে কথা বলে ওদের সঙ্গে। তারপর রাস্তায় নেমে ও টয়লেটে যায়। ফিরে এসে দ্যাখে মিস্টার ফারুক নেই। খোঁজাখুঁজি করেও তাঁকে পায়নি। জাহাজের প্রায় সব কর্মচারী সাইরেন শুনে ফিরে এসেছে। শুধু দুজন ফেরেনি। তার একজন হল মিস্টার ফারুক। আমরা ভয় পাচ্ছি, ওঁর কোনও ক্ষতি হতে পারে!’
অফিসার দুজনের একজনের সামনে টেবিলের ওপর একটা ফটোগ্রাফ পড়ে ছিল। সেটা তুলে তিনি আর একবার দেখলেন। তারপর নীলের দিকে তাকিয়ে খুব নীচু গলায় জিজ্ঞাসা করলেন, ‘তোমরা কি মারপিট করেছিলে?’
‘না স্যার।’ দ্রুত মাথা নাড়ল নীল।
‘আজ একটু আগে একটা লোককে মার্ডার করা হয়েছে। যে গুলি করেছে সে আফ্রিকান নয়। এটা পাবলিকের মুখ থেকে জানা গেছে। যে লোকটাকে ক্যাপ্টেন খুঁজে পেতে চাইছেন সেই লোকটাই যদি গুলি ছুড়ে থাকে তাহলে সে ধরা পড়বেই। তুমি কিছু জানো?’ লোকটা পকেট থেকে একটা টুথপিক বের করে দাঁত খোঁচাতে খোঁচাতে জিজ্ঞাসা করল।
‘না স্যার। ফারুক সাহেব কখনওই খুন করতে পারেন না। উনি অত্যন্ত ধর্মপ্রাণ মানুষ। তা ছাড়া ওঁর সঙ্গে গুলি করার জন্যে কোনও অস্ত্র ছিল না।’ নীল প্রতিবাদ করল।
‘শোনো। তুমি যদি এরকম কথা আর একবার বলো তাহলে ভুল তথ্য দিয়ে পুলিশকে বিভ্রান্ত করার অভিযোগে তোমাকে গ্রেপ্তার করব।’ কথাগুলো শেষ করে হেসে তিনি ক্যাপ্টেনকে বললেন, ‘আপনি তো জানেন ক্যাপ্টেন, নাবিকরা কোনও বন্দরে নামলে নানান অপরাধের সঙ্গে জড়িয়ে পড়ে। দিনের পর দিন জলে থাকতে থাকতে ওরা এমন একঘেঁয়েমিতে আক্রান্ত হয় যে মাটি ছেড়ে যেতে চায় না। এই মিস্টার ফারুক বোধহয় ওই শ্রেণির একজন। চিন্তা করবেন না, আমরা দেখছি।’
ক্যাপ্টেন বললেন, ‘অফিসার, কাল সন্ধ্যার পরে আমাদের এই বন্দর ছেড়ে চলে যাওয়ার কথা—!’
‘লেটস সি।’ প্রথম অফিসার উঠে দাঁড়ালেন।
দ্বিতীয় অফিসার উঠলেন না। তিনি নীলের দিকে তাকালেন, ‘আর একজন কোথায়?’
‘আর একজন!’ প্রশ্নটা বুঝতে পারল না নীল।
‘ক্যাপ্টেন বলছেন দুজন জাহাজে ফিরে আসেনি। একজন যদি মিস্টার ফারুক হন, দ্বিতীয় লোকটি কে? কোথায় আছে সে?’
নীল অবাক হয়ে ক্যাপ্টেনের দিকে তাকাল। ক্যাপ্টেন বললেন, ‘ওর নাম হল স্যামুয়েল। স্যাম নামেই পরিচিত। সেও ফিরে আসেনি।’
দ্বিতীয় অফিসার উঠে দাঁড়ালেন, ‘ক্যাপ্টেন, আমার মনে হচ্ছে ওই দুজন প্ল্যান করে উধাও হয়ে গেছে। কেউ ওদের কিডন্যাপ করেনি। কাল সকালেই ওরা জাহাজে ফিরে আসবে। না ফিরলে খবর দেবেন।’
হঠাৎ মনে পড়ে গেল নীলের। স্যাম তাকে এক ডাইনির কাহিনি বলেছিল। শহরের কাছাকাছি পাহাড়ের গুহাতে থাকে। মেজাজ ভালো থাকলে ডাইনি মানুষের উপকার করে। স্যাম তার কাছে যেতে চেয়েছিল। স্যাম কি সেখানেই গিয়েছে?
নীল ক্যাপ্টেনকে স্যামের ইচ্ছের কথা জানাল।
প্রথম অফিসার মাথা চাপড়ালেন, ‘মাই গড! তাহলে ধরে নিন আপনার ওই দ্বিতীয় লোকটাও আর ফিরে আসছে না। ভয়ংকর ডাইনির মন সবসময় খারাপ থাকে।’
‘একবার ওখানে গিয়ে খোঁজ করলে ভালো হত অফিসার।’ ক্যাপ্টেন বললেন।
‘না। এই রাত্রে কখনোই না। কাল সকাল হলে দেখা যাবে।’ ওঁরা পা বাড়ালেন।
ওরা ঘর থেকে চলে গেলে নীল ক্যাপ্টেনের দিকে এক পা এগিয়ে গেল, ‘স্যার, আমি নিশ্চিত স্যামকে ওই পাহাড়ে গেলে পাওয়া যাবে। ওখানে নিশ্চয়ই জাহাজের সাইরেনের আওয়াজ পৌঁছোয়নি। ওর কিছু হওয়ার আগে ফিরিয়ে আনা সম্ভব।’
‘পাগল হয়েছ? জাহাজের কোনও নাবিকের অধিকার নেই বন্দরের বাইরে যাওয়ার। স্যাম যদি গিয়ে থাকে তাহলে সে অবৈধ কাজ করেছে।’ ক্যাপ্টেন বললেন, ‘এরা যা বলল তাতে আমারও এখন মনে হচ্ছে স্যাম ফারুককে সঙ্গে নিয়ে গিয়েছে।’
‘না স্যার। ফারুক সাহেব আল্লার দোয়া চান, আর কাউকে তিনি মানেন না। ডাইনিকে যে তিনি অপছন্দ করেন তা আমাকে বলেছেন।’ নীল বলল।
‘শোনো নীল। আমরা একটা বিদেশি রাষ্ট্রের বন্দরে এখন আছি। এখানকার নিয়মকানুন মেনে চলা আমাদের কর্তব্য। নিজেরা উদ্যোগী হয়ে কিছু করতে চাইলে এখানকার পুলিশ মিথ্যে অভিযোগে আমাদের এমন ফাঁসিয়ে দিতে পারে যে আর বের হতে পারব না। অতএব, অপেক্ষা করা ছাড়া উপায় নেই।’ ক্যাপ্টেন উঠে পাশের ঘরে চলে গেলেন। খুব হতাশ হল নীল। তার তো কিছুই করার নেই।
মাঝরাত্রে ঘুম ভেঙে গেল নীলের। সে ধড়মড়িয়ে উঠে চারপাশে তাকাল। না, ফারুক সাহেব তার পাশে এসে দাঁড়াননি। অথচ সে একটু আগে স্পষ্ট দেখতে পেয়েছিল। ব্যাপারটা যে স্বপ্ন তা বুঝতে পেরে কিছুক্ষণ স্তব্ধ হয়ে বসে রইল। সে যেন দেখল ফারুক সাহেব তাকে বলছেন, ‘ভাই নীল, ওই হিরের সঙ্গে অভিশাপ জড়িয়ে আছে। ইয়াসিন, নিজের জন্যে রাখবে ভেবেছিল, তাই খুন হয়ে গিয়েছিল। আমি কখনওই তা ভাবিনি। কিন্তু ভেবেছিলাম যদি টাকা পাই তাহলে আমার গ্রামের উন্নতির জন্যে খরচ করব! এটাও যে খুব স্বার্থপর ভাবনা তা ভাবিনি। হয়তো এই কারণেই আমাকে শাস্তি পেতে হল। আল্লার কাছে প্রার্থনা করো যেন তিনি আমাকে কৃপা করেন।’
হ্যাঁ, ফারুক সাহেব তো তাকে প্রায় একই কথা বলেছিলেন। ওই হিরের সঙ্গে অভিশাপ জড়িয়ে আছে। এই একুশ শতাব্দীতে অভিশাপের কথা কেউ বললে তাকে অন্ধসংস্কারে আবদ্ধ বলেই মনে হয়। প্রথমবার শোনার পর এটা নিয়ে মোটেই মাথা ঘামায়নি নীল। স্বপ্নটা দেখার পর অস্বস্তি শুরু হল।
সকালে ক্যাপ্টেন, ডিসিলভার সঙ্গে গাড়িতে উঠল সে। পুলিশ একটু আগে জানিয়েছে তাদের থানায় যেতে। আরও বলেছে, নীলকে সঙ্গে নিয়ে যেতে। ক্যাপ্টেন তাকে বারংবার বলেছেন, কোনও অবস্থাতেই কোনও কথা না বলতে। অপছন্দের কথা শুনলেও প্রতিবাদ না করতে। একটা পাইলট মোটরবাইক তাঁদের গাড়িকে একটা থানায় নিয়ে এল। জুনিয়ার অফিসারের সঙ্গে গতরাতের জাহাজে আসা দুই কর্তার একজন দাঁড়িয়েছিলেন। গাড়ি থেকে নামতেই সেই কর্তা এগিয়ে এসে বললেন, ‘আপনাদের এখানে ডেকে আনতে বাধ্য হলাম। একটা প্রথা মানতেই ডেকেছি। আমার বিশ্বাস আপনারা সহযোগিতা করবেন।’
‘কী করতে হবে বলুন।’ ক্যাপ্টেন জিজ্ঞাসা করলেন।
‘একটি মৃতদেহ পাওয়া গিয়েছে। তাকে আইডেন্টিফাই করতে হবে।’ তিনি একজন অফিসারকে ডেকে বললেন, ‘এই ছেলেটিকে সঙ্গে নিয়ে গিয়ে ডেডবডির মুখ দেখাও।’
দুজন অফিসার নীলকে নিয়ে থানার পেছন দিকে চলে এলেন। সেখানে একটি দরজা বন্ধ ঘরের সামনে এসে অফিসারদের একজন চেঁচিয়ে কাউকে ডাকলেন। একটা লোক ছুটতে ছুটতে এলে তাকে আদেশ করলেন তিনি। ভাষা বুঝতে পারছিল না নীল। দরজা খুলে দিলে একজন অফিসার নীলকে বললেন, ‘গো ইনসাইড। আইডেন্টিফাই দ্য ডেডবডি।’
নীল পা বাড়াল। বিশ্রী পচা গন্ধ বাতাসে ভাসছে। যে দরজা খুলেছিল সে আগে আগে গিয়ে মাটিতে শোওয়া একটি শরীর থেকে কাপড় সরাল। তারপর আলো জ্বেলে দিল। মুখে রুমাল চেপে নীল একটু কাছে গিয়ে দেখল। মুখ দেখে চমকে উঠল সে। একটা ধেড়ে ইঁদুর মৃতদেহর গলা থেকে নেমে একটু ইতস্তত করে ঘরের কোণে চলে গেল। নিজের চোখকে বিশ্বাস করতে পারছিল না নীল। এখানে এসে সে স্যামের মৃতদেহ দেখতে পাবে তা কল্পনাও করেনি। এখনও মৃতদেহে পচন ধরেনি, দেখে মনে হচ্ছে সে ঘুমোচ্ছে।
ঘর থেকে বেরিয়ে আসতেই অফিসারদের একজন জিজ্ঞাসা করলেন, ‘তুমি নিশ্চয়ই আইডেন্টিফাই করতে পেরেছ?’
শরীর গোলাচ্ছিল, মাথা ঘুরছিল। কোনওমতে সে মাথা নাড়ল, ‘হ্যাঁ।’
‘গুড।’ বলে অফিসার লোকটিকে আদেশ করলেন। সে সঙ্গে সঙ্গে একটা লম্বা খাতা নিয়ে এল। অফিসার তার একটি পাতায় কিছু লিখে বললেন, ‘সই করো।’
নীল লেখাটা পড়ল। ‘ডেডবডি অফ মিস্টার ফারুক, এ সেইলার, ইজ আইডেন্টিফাইড বাই মি।’ অফিসার আঙুল দিয়ে কোথায় সই করতে হবে দেখিয়ে দিলেন।
নীল দ্রুত মাথা নাড়ল, ‘নো, নো।’
‘কী? তুমি আইডেন্টিফাই করেও সই করবে না? এর জন্যে তোমাকে কি শাস্তি পেতে হবে তা জানো?’
নীলের মনে পড়ল, ক্যাপ্টেন বলেছে অপছন্দের কথা শুনেও সে যেন প্রতিবাদ না করে। এই লোকগুলো যদি তাকে জেলে ঢুকিয়ে দেয়, তাহলে সেখানেই পচে মরতে হবে। ক্যাপ্টেনের পক্ষে তার মুক্তির ব্যবস্থা করা সম্ভব নয়। সে কলম নিয়ে ধীরে ধীরে সই করল।
ওঁরা তাকে ক্যাপ্টেনের কাছে নিয়ে এল। অফিসারদের একজন হেসে বললেন, ‘ডেডবডি অফ মিস্টার ফারুককে এখন পোস্টমর্টেম করতে পাঠাতে হবে।’
ক্যাপ্টেন নীলের দিকে একবার তাকালেন। তারপর জিজ্ঞাসা করলেন, ‘আমরা কি আজ সন্ধ্যার মধ্যে ওঁর ডেডবডি পেতে পারি?’
‘না ক্যাপ্টেন। এখানে ডক্টর নেই। পোস্টমর্টেম করতে তিনদিন লাগবে। আপনি চিন্তা করবেন না। ওর পারলৌকিক কাজ আমরাই করে দেব।’
গাড়িতে উঠল ওরা। থানা ছাড়াতেই নীল উত্তেজিত হয়ে বলল, ‘স্যার—!’ সঙ্গে সঙ্গে ওর হাত চেপে ধরলেন ক্যাপ্টেন। ইশারায় ড্রাইভারকে দেখিয়ে দিলেন। ড্রাইভার স্থানীয় মানুষ।
গাড়ি চলছিল জাহাজের দিকে। নীলের মনে হল, তাহলে কি ফারুক সাহেব এখনও বেঁচে আছেন? বেচারা স্যাম! ঠোঁট কামড়াল সে।

জাহাজে উঠে সোজা অফিসে চলে গেলেন ক্যাপ্টেন। ডিসিলভা নীলকে বললেন, ‘তুমি তখন কিছু বলতে চাইছিলে। ক্যাপ্টেনকে বলবে না?’
‘হ্যাঁ স্যার। আমাকে আজ ভয়ংকর মিথ্যেকে মেনে নিতে বাধ্য করা হয়েছে।’ নীল বলল।
‘এসো আমার সঙ্গে।’ ডিসিলভার পেছন পেছন নীল চলে এল ক্যাপ্টেনের অফিসে। ক্যাপ্টেন ততক্ষণে কম্পিউটারের সামনে বসে মেল টাইপ করছেন। ডিসিলভা নীচু গলায় বললেন, ‘আপনি নিশ্চয়ই হেড অফিসে মেল করছেন?’
‘কাল থেকে তো সমানে মেল করে যাচ্ছি আর এজেন্ট বলছে ধৈর্য ধরতে। কিন্তু আজ কীভাবে ধৈর্য ধরব বলুন তো। ফারুক এই জাহাজের খুব কাছের নাবিক ছিল। দীর্ঘদিন ধরে দক্ষতার সঙ্গে কাজ করেছে। বেচারার শরীর প্রাণহীন অবস্থায় এই মধ্যযুগীয় বন্দরের মর্গে পড়ে আছে, এটা ভাবা যায়? আমি হেড অফিসকে অনুরোধ করছি ওঁর মৃত্যুর তদন্ত করার জন্যে দাবি জানাতে। জাহাজের ক্যাপ্টেনের এই অধিকার না থাকলেও কোম্পানির তো আছে। আপনারা বসুন।’ ক্যাপ্টেন আবার ঘুরে বসলেন।
নীল বলল, ‘স্যার, তখন গাড়িতে আপনাকে একটা কথা বলতে
যাচ্ছিলাম—।’
‘খুব জরুরি না হলে পরে শোনা যাবে।’ ক্যাপ্টেন টাইপ শুরু করলেন।
‘হ্যাঁ স্যার। খুব জরুরি।’
আবার ঘুরে বসলেন ক্যাপ্টেন, ‘ওয়েল, হ্যাঁ, ড্রাইভারের সামনে তুমি খুব উত্তেজিত হয়ে কিছু বলতে চাইছিলে। হ্যাঁ, মনে পড়ছে। কী ব্যাপার?’
‘স্যার, ফারুক সাহেব মারা যাননি। অন্তত মর্গে যার ডেডবডি দেখেছি সেটা ফারুক সাহেবের নয়।’ নীল বলল।
সঙ্গে সঙ্গে ক্যাপ্টেন এবং ডিসিলভার মুখ থেকে প্রায় একসঙ্গে বিস্ময়সূচক আওয়াজ বের হল। নীল বলল, ‘আমাকে পুলিশ জোর করে অন্যায় কাজ করিয়েছে। যে ডেডবডিকে ওরা ফারুক সাহেবের বলে দাবি করছে সেটা তাঁর নয়।’
‘সে কি!’ ক্যাপ্টেন উঠে দাঁড়ালেন, ‘তুমি তখনই প্রতিবাদ করলে না কেন?’
‘করলে ওরা আমাকে সারাজীবন এখানকার জেলে রেখে দিত।’
‘থ্যাঙ্ক গড। মিস্টার ফারুক বেঁচে আছেন।’ ডিসিলভা বললেন।
‘স্যার, ফারুক সাহেব বেঁচে আছেন কি না জানি না, কিন্তু ওরা স্যামের ডেডবডি আমাকে দেখিয়ে ফারুক সাহেব বলে লিখিয়ে নিয়েছে।’ নীল বলল।
‘কী বললে? স্যামের ডেডবডি? স্যাম মারা গিয়েছে?’ ক্যাপ্টেন অবাক।
‘আপনাকে বলেছিলাম, স্যাম পাহাড়ের গুহায় থাকা এক ডাইনির সঙ্গে দেখা করবে বলেছিল। বোধহয় সেখানেই ওকে মেরে ফেলা হয়েছে। কাল যখন অফিসারদের বলেছিলাম তখন ওঁরা যদি পাহাড়ে খোঁজ করতে যেত তাহলে হয়তো স্যাম বেঁচে যেত।’
‘ঠিক কথা। কিন্তু স্যাম তো নিজের মৃত্যু নিজেই ডেকে এনেছে। অনেক কিছু পাওয়ার লোভে সে ডাইনির কৃপা পেতে গিয়েছিল। ওর চালচলন আমার পছন্দ হত না। এমন ভাব দেখাত যে মনে হত সে সব জানে। তুমি নিশ্চিত যে স্যামের ডেডবডি দেখেছ?’
‘হ্যাঁ স্যার।’ নীল জবাব দিল।
‘খুব ভালো সময়ে আমাকে খবরটা জানিয়েছ তোমরা। নইলে ফারুকের মৃত্যুর খবর হেড অফিসকে জানিয়ে বোকা হয়ে যেতাম।’
‘না হতেন না।’ ডিসিলভা বললেন, ‘লোক্যাল পুলিশ আপনাকে ফারুকের মৃত্যুই কনফার্ম করেছে। কিন্তু আমি ভাবছি, ফারুক কোথায় যেতে পারেন? কোথায় আছেন এখন?’
ক্যাপ্টেন নীলের দিকে তাকালেন, ‘তুমি ভালো করে ভাবো। ফারুকের সঙ্গে তুমিই শেষপর্যন্ত ছিলে, এমন কিছু কি ফারুক বলেছিল যা থেকে সে কোথায় যেতে পারে তা আন্দাজ করা যায়?’
চোখ বন্ধ করল নীল। না, তেমন কিছু মনে পড়ছে না তার। সে মাথা নেড়ে ‘না’ বলল।
ডিসিলভা তখন ক্যাপ্টেনকে জিজ্ঞাসা করলেন, ‘আমাদের তো আজ সন্ধ্যাবেলায় এই বন্দর ছেড়ে যাওয়ার কথা। তার মধ্যে যদি মিস্টার ফারুক ফিরে না আসেন তাহলে তো তিনি কোনওদিন এখান থেকে বের হতে পারবেন না।’
‘আমার হাত বাঁধা। ফারুককে পাওয়া যাচ্ছে না বলে পুলিশের কাছে কমপ্লেন করেছিলাম। তারা জানিয়েছে ফারুক মৃত। নীলকে দিয়ে জোর করে লিখিয়ে নিয়েছে। এখন আমি যদি বলি মৃতদেহ ফারুকের নয়, তাহলে মিথ্যে আইডেন্টিফাই করার অভিযোগে নীলকে জেলে পুরবে ওরা। ফারুককে খোঁজার জন্যে এখানকার কোনও এজেন্সির সাহায্য পাওয়া যাবে বলে মনে হয় না, কোনও এজেন্সিকে এখানকার পুলিশ কাজ করতে অ্যালাও করবে না। আমার কিছুই করার নেই। প্রার্থনা করো যাতে জাহাজ ছাড়ার আগে ফারুক ফিরে আসে।’ ক্যাপ্টেন মেল টাইপ করতে শুরু করলেন।
নীল বলল, ‘স্যার, একটা কথা বলব?’
‘ইয়েস।’ টাইপ করতে করতেই মাথা নাড়লেন ক্যাপ্টেন।
‘স্যামের ডেডবডি কি আমরা জাহাজে নিয়ে আসতে পারি না? পুলিশ বলেছে, পোস্টমর্টেম করতে দেরি হবে, এখানে ডাক্তার নেই। পোস্টমর্টেমের রিপোর্ট পেলে স্যামের তো কোনও উপকার হবে না। আমরা তখন বন্দর ছেড়ে অনেক দূরে চলে যাব। সেই রিপোর্ট এখানকার পুলিশ আমাদের পাঠাবে না বলে আমার ধারণা।’
ডিসিলভা বললেন, ‘এরকম ধারণা কেন হচ্ছে!’
‘স্যার, ওদের আচরণে আমি নিশ্চিত, ডেডবডিটা যে ফারুক সাহেবের নয় তা ওরা জানে। ফারুক সাহেব মিসিং বলে অভিযোগ করা হয়েছিল। সেটা চাপা দিতেই স্যামের ডেডবডি ফারুক সাহেবের বলে চালিয়ে দিয়েছে। আমি আপত্তি করায় ওরা আমাকে শাসিয়েছে। দেখবেন স্যার, ওরা পোস্টমর্টেম করাবেই না।’ নীল বলল।
ক্যাপ্টেন মাথা নাড়লেন, ‘সম্ভব। খুবই সম্ভব। কিন্তু ডেডবডি চাইলে ওরা ওই কারণেই দেবে না। আইন দেখাবে। অ্যাকসিডেন্টাল ডেথ হলে পোস্টমর্টেম ছাড়া বডি ছাড়া আইনবিরুদ্ধ। তা ছাড়া স্যামের ডেডবডি জাহাজে নিয়ে এলে সবাই বলবে ওটা স্যামের, ফারুকের নয়। ওরা সেটা কিছুতেই চাইবে না।’
ডিসিলভা বললেন, ‘খুব স্যাড। মাঝে মাঝে নিজেকে খুব অসহায় লাগে।’
ঘর থেকে বেরিয়ে যেতে যেতে নীল দাঁড়াল। তারপর অত্যন্ত বিনীত গলায় জিজ্ঞাসা করল, ‘স্যার, আমাকে দু-ঘণ্টার জন্যে বন্দরে যাওয়ার অনুমতি দেবেন।’
‘কেন? এই অবস্থায় জাহাজের বাইরে কেন যেতে চাইছ?’
‘আমি একবার ঘুরে দেখি কোনও ক্লু পাই কি না।’ নীল বলল।
‘জাহাজের দুজন লোক কমে গিয়েছে। তৃতীয় জনকে যদি হারাতে হয় তাহলে আমাকে খুব অসুবিধার মধ্যে পড়তে হবে।’ ক্যাপ্টেন বললেন।
‘স্যার, আমাকে একটা সুযোগ দিন। বিপদ বুঝলেই আমি ফিরে আসব।’
ক্যাপ্টেন ডিসিলভার দিকে তাকালেন। ডিসিলভা নীলকে বললেন, ‘তুমি কি বুঝতে পারছ না কীরকম ঝুঁকি নিতে চাইছ?’
‘হ্যাঁ স্যার। ফারুক সাহেব মারা গিয়েছেন বলে ওরা আমাকে দিয়ে জোর করে স্বীকার করিয়েছে। সারা জীবন আমি নিজেকে ক্ষমা করতে পারব না। একবারও যদি চেষ্টা না করি তাহলে কীভাবে নিজেকে সান্ত্বনা দেব?’ নীল বলল।
ক্যাপ্টেন বললেন, ‘ঠিক আছে। দু-ঘণ্টার জন্যে যেতে পারো। কিন্তু মনে রেখো, সন্ধে ছ’টার আগে ফিরে না এলে আমরা বন্দর ছেড়ে যেতে বাধ্য হব। বন্দরে থাকার জন্যে এখানকার সরকারকে হেড অফিস যে টাকা দিয়েছে তার সময়সীমা সন্ধে ছ’টায় শেষ হয়ে যাবে।’
ডিসিলভা বললেন, ‘নীলের সঙ্গে আর কাউকে পাঠালে ভালো হত না?’
‘হত। কিন্তু ওরা না ফিরলে আমরা মোট চারজনকে হারাব। আই কান্ট অ্যাফোর্ড।’
লাঞ্চ করে অফিস থেকে অনুমতিপত্র নিয়ে সিকিউরিটিকে দেখিয়ে জাহাজ থেকে বন্দরে নামল নীল। আজ আকাশে হালকা মেঘ জমে থাকায় রোদ্দুর নেই। এই দুপুরে বন্দর এলাকায় মানুষজন কম। তাকে একা দেখে তিনজন স্থানীয় দালালগোছের লোক ছুটে এল। একজন জিজ্ঞাসা করল, ডলার আছে কি না। থাকলে দামি মুক্তো খুব সস্তায় কিনিয়ে দিতে পারে। আর একজন বলল, ‘চিতা বা সিংহের চামড়া অর্ধেক দামে কিনতে পারবেন আমার সঙ্গে গেলে।’ তৃতীয়জন বলল, ‘আমি এক্সপার্ট গাইড। চলুন, আপনাকে মরুভূমির র‌্যাটেল স্নেক দেখিয়ে দিচ্ছি। কোনও ভয় নেই।’
হাসল নীল, ‘তোমরা মিছিমিছি সময় নষ্ট করছ। আমার কাছে ডলার দূরের কথা, তোমাদের শিলিং পর্যন্ত নেই। আমি একটু হাঁটতে বেরিয়েছি।’
কয়েকবার বোঝাবার পর লোক তিনটে সঙ্গ ছাড়ল। হাঁটতে হাঁটতে নীল সেই জায়গায় পৌঁছোল যেখানে শেষবার ফারুক সাহবকে দেখেছিল। যে টয়লেটে সে গিয়েছিল সেদিকে দু-পা হেঁটেও থেমে গেল সে। কাল যে পুলিশ অফিসার এখানে টহল দিচ্ছিল আজও তার ডিউটি এখানেই। লোকটা তাকে দেখতে পেয়েছে। নীল জাহাজ থেকে নামবার আগে ক্যান্টিন থেকে দু-প্যাকেট ট্রিপল ফাইভ সিগারেট কিনে এনেছিল। সে অফিসারের দিকে এগিয়ে গিয়ে বলল, ‘গুড আফটারনুন স্যার।’
‘সাহস বেড়ে গেছে দেখছি। আবার এখানে কী মনে করে এসেছ?’ খুব বিরক্ত মুখে জিজ্ঞাসা করল অফিসার।
‘কাল আপনার সঙ্গে কথা বলে আমার খুব ভালো লেগেছে। তাই আজ একটা ছোট্ট গিফট আপনাকে দিয়ে ধন্য হতে চাই। যদি দয়া করে নেন—!’
‘গিফট?’ লোকটার মুখে হাসি ফুটল, ‘কী গিফট?’
এক প্যাকেট সিগারেট পকেট থেকে বের করে অফিসারের হাতে দিল নীল।
‘ব্রিটিশ সিগারেট! গুড। তোমাদের জাহাজে স্কচ হুইস্কি পাওয়া যায় না?’
‘অবশ্যই যায়। আপনার পছন্দ?’
প্যাকেটটা পকেটে ঢুকিয়ে অফিসার বলল, ‘আমি খেলে স্কচই খাই। তবে এই দিনের আলোয় আনবে না। কত চোখ যে আমাকে এখানে গিলছে। হিংসুকের দল। ঠিক কমপ্লেন করে দেবে। সন্ধের পরে এনো। আমার ডিউটি শেষ হবে রাত ন’টায়।’
‘স্যার সন্ধের পরে বিদেশি দেখলে যদি কেউ—!’
‘আমার নাম বলবে। বলবে সার্জেন্ট মোমসার লোক তুমি। সঙ্গে সঙ্গে ওরা হাওয়া হয়ে যাবে। আই উইল ওয়েট। কোথায় যাবে এখন?’ অফিসার জিগ্যেস করল।
‘এই বিয়ার পাবে। আপনি একটু বিয়ার খাবেন স্যার।’
‘থ্যাঙ্কু। নো। আমি এখন ডিউটিতে আছি। তোমাকে আমার ভালো লাগছে বলে একটু সতর্ক করে দিচ্ছি। বিয়ার পাবের কাউন্টারে যে মেয়েমানুষটা থাকে তার কথায় বিশ্বাস কোরো না। ডেঞ্জারাস মহিলা।’ ছড়ি নাচাতে নাচাতে সার্জেন্ট হাঁটতে শুরু করল।
এক প্যাকেট বিলিতি সিগারেট কী সুন্দর কাজ করল! নীল হাসল। ব্যাটা নিশ্চয় সন্ধ্যার পর স্কচ হুইস্কির জন্যে হাঁ করে অপেক্ষা করবে। ততক্ষণে জাহাজ গভীর সমুদ্রে।
বিয়ার পাবে এখন ভিড় নেই। কাউন্টারের সামনে গিয়ে নীল দেখল আজ অন্য একটি মেয়ে কাজ করছে। এর বয়স কম, ছিপছিপে শরীর। তাকে দেখে হেসে এগিয়ে এল মেয়েটি, ‘আমার নাম জুলিয়া। তোমাকে আগে তো দেখিনি। কী দেব বলো?’
‘বিয়ার।’ নীল বলল।
‘স্ট্রং না লাইট? লাইটই দিই। তাহলে অনেকক্ষণ থাকতে পারবে।’ কয়েক পা পিছিয়ে কল টিপে জাগে বিয়ার ঢেলে ওটা এগিয়ে দিল জুলিয়া। বলল, ‘পঞ্চাশ শিলিং।’
বিয়ারের দাম এক-একদিন এক-একরকম হয় নাকি? মুখে কিছু না বলে সে দাম দিয়ে দিল। জুলিয়া বলল, ‘তুমি পাকিস্তানি?’
‘না। ইন্ডিয়ান।’
জিভে আফশোশের আওয়াজ করল জুলিয়া, ‘খুব খারাপ খবর শুনলাম। একজন ইন্ডিয়ানকে পাহাড়ের রাস্তায় পাওয়া গিয়েছে কাল। শরীরে প্রাণ ছিল না। বোধহয় ওই ডাইনির কাছে গিয়েছিল। তুমি যেন ভুল করেও যেও না।’
‘থ্যাঙ্ক ইউ। এই পাব তোমার?’
‘না, না। আমার এত টাকা কোথায়? এর মালিক হল আমার দিদির বয়ফ্রেন্ড। দিদিই চালায়। আজ দিদি রেস্ট নিচ্ছে বলে আমি হেল্প করছি।’
‘তোমার দিদি কি একটু স্বাস্থ্যবতী?’
খিলখিল করে হেসে উঠল জুলিয়া। হাসি থামিয়ে বলল, ‘শুনলে দিদি খুব খুশি হবে। একটা অসুখের পর থেকে দিদি ওরকম মোটা হয়ে গিয়েছে। কিন্তু তুমি দিদিকে চিনলে কী করে? এখানে আগে এসেছ?’
‘হ্যাঁ। গতকাল এসেছিলাম। তিনি কোথায়? তার জন্যে একটা উপহার এনেছিলাম।’ নীল বিয়ারে চুমুক দিল।
‘বা:! খুব ভালো কথা। আমাকে দাও, আমি দিদিকে দিয়ে দেব।’ জুলিয়া বলল।
নীল হাসল, ‘আপনাকে অনেক ধন্যবাদ। কিন্তু আমি যদি ওঁকে নিজের হাতে দিতে পারি তাহলে অনেক বেশি খুশি হব। এটুকু সাহায্য করবেন না?’
কাউন্টারের নীচে রাখা ফোনের রিসিভার তুলল জুলিয়া, ‘তুমি ক্যামেরা কাউন্টারের দিকে মুখ করো।’ বলে নীলের দিকে তাকিয়ে হাসল, ‘দেখতে পাচ্ছ? গুড। আমার সামনে যে দাঁড়িয়ে আছে তার নাম, কী যেন নামটা?’
‘নীল।’ নীল বলল।
‘হ্যাঁ নীল। ও ইন্ডিয়ান। ওকে কি তুমি আগে দেখেছ?’
খসখসে গলা শোনা গেল, ‘হ্যাঁ।’
‘নীল তোমার হাতে একটা গিফট দিতে চাইছে। আমাকে দিলে তোমায় দিয়ে দেব বলেছিলাম। কিন্তু ও তাতে খুশি নয়। কী করব?’
‘ওকে সার্চ করে দ্যাখো। সঙ্গে অস্ত্র না থাকলে পাঠিয়ে দাও।’
রিসিভার রেখে জুলিয়া বলল, ‘আমার দিদি আজ কার মুখ দেখে উঠেছিল কে জানে! ওপাশ দিয়ে ভেতরে এসো।’
নীল ভেতরে যাওয়ামাত্র জুলিয়া বেশ অভ্যস্ত হাতে তার শার্ট-প্যান্টের পকেট সার্চ করল, ‘এটা কী?’
‘সিগারেটের প্যাকেট।’
‘বের করে দেখান।’
ট্রিপল ফাইভ সিগারেটের প্যাকেট বের করল নীল।
জুলিয়া বলল, ‘আই অ্যাম নট ইন্টারেস্টেড। আপনি বাঁ-দিকের দরজা ঠেলে ভেতরে গেলে একটা সিঁড়ি দেখতে পাবেন। দোতলায় উঠে ডানদিকের কোণের ঘরে দিদিকে দেখতে পাবেন। ঠিক আছে?’
নীলের মনে হচ্ছিল এই মহিলার কাছে ফারুক সাহেবের নিখোঁজ হওয়ার ব্যাপারে কোনও ক্লু পাওয়া গেলেও যেতে পারে। কিন্তু মহিলা বোনকে বললেন তাকে সার্চ করে পাঠাতে। অর্থাৎ তিনি নিজেকে নিরাপদ বলে মনে করছেন না। কেন? এই কারণে কি আজ কাউন্টারে না থেকে ওপরের ঘরে বসে আছেন? এই বারের সিসিটিভিতে নজর রাখছেন।
প্যাসেজটায় আলো কম। সিঁড়িতেও একইরকম। দোতলায় উঠে ডানদিকে বন্ধ দরজায় শব্দ করল নীল। খট করে আওয়াজ হল। তারপর খসখসে গলাটা কানে এল, ‘কাম ইন।’
ভেতরে ঢুকে নীল দেখল ঘরে স্বাভাবিক আলো। মনিটারে বারের ঢোকার দরজা এবং অনেকটাই দেখা যাচ্ছে। রিমোট বিছানায় রেখে মহিলা উঠে বসলেন, ‘কী ব্যাপার? একদিনের আলাপে গিফট কেউ দেয় না। বাহানা করে আসার কারণ কী?’
পকেট থেকে সিগারেটের প্যাকেট বের করে মহিলার সামনের বিছানায় রাখল নীল। খপ করে সেটা তুলে নিলেন মহিলা। তাঁর মুখ খুশিতে ভরে গেল। ‘ব্রিটিশ সিগারেট। এখানে পাওয়া যায় না। থ্যাঙ্কস। বলো।’
নীল বসল। দ্রুত প্যাকেট খুলে একটা বের করে লাইটারের আগুনে ধরিয়ে ধোঁয়া ছাড়ল মহিলা। ‘গুড। ভেরি গুড। কেন এসেছ?’
‘আপনার সাহায্য চাই। দয়া করে না বলবেন না!’ নীল করুণস্বরে বলল।
‘আমি কে? কী আমার ক্ষমতা যে তোমার মতো বিদেশি জাহাজিকে সাহায্য করব?’ হেসে উঠল মহিলা, ‘মাই ব্রাদার, তুমি ভুল জায়গায় এসেছ।’
‘আপনি যখন আমাকে ভাই বললেন, তখন এটুকুও আশা করতে পারি না?’
প্রশ্ন শুনে চোখ বন্ধ করে ধোঁয়া টানলেন মহিলা। তারপর ঠোঁট ছুঁচলো করে রিং বানালেন, ‘কী সাহায্য চাইছ?’
‘আপনি জানেন কাল আমার সঙ্গে যে বয়স্ক ভদ্রলোক বারে এসেছিলেন তাঁকে এখান থেকে বের হওয়ার পরে পাওয়া যাচ্ছে না। আমি টয়লেট থেকে বেরিয়ে এসে আর ওঁকে দেখতে পাইনি।’ নীল বলল।
‘পুলিশের কাছে নিশ্চয়ই গিয়েছিলে?’
‘হ্যাঁ। পুলিশ বলল ফারুক সাহেব মারা গিয়েছেন। কিন্তু অন্য একজনের মৃতদেহ দেখিয়ে বলেছে ওটাই ফারুক সাহেবের মৃতদেহ।’
হাসলেন ভদ্রমহিলা। তারপর বললেন, ‘পুলিশ যখন সত্যি কথা বলছে না, তখন বুঝতে হবে তাদের দিয়ে মিথ্যে বলানো হচ্ছে। যারা বলাচ্ছে তারা খুব শক্তিশালী। আমি কী করে তাদের খবর জানব?’
‘আপনার মনে আছে, কাল কাউন্টারের সামনে দাঁড়িয়ে স্যুট এবং টুপি পরা একজন আমাদের সঙ্গে কথা বলতে চাইছিল?’ আগ্রহ নিয়ে প্রশ্ন করল নীল।
মহিলা তাকালেন। সিগারেটের বাট অ্যাশট্রেতে চেপে আগুন নেভালেন। তারপর বললেন, ‘মনে আছে। এখানে ফারুককে খুঁজে কোনও লাভ হবে না। আজ রাত্রে একটা জাহাজে তাকে অজ্ঞান করে নিয়ে যাওয়া হবে। জাহাজটার নাম পিরানহা।’
‘পিরানহা? ওটা তো একটা ভয়ংকর হিংস্র মাছের নাম!’
‘হ্যাঁ। খোঁজ নিয়ে দ্যাখো ওই জাহাজ এখান থেকে কোথায় কোন দেশে যাবে! ব্যস। অনেক খবর পেয়ে গেছ।’ হাত নাড়লেন মহিলা।
‘কিছু মনে করবেন না, আপনি কী করে খবরটা জানতে পারলেন?’
হাসলেন মহিলা, ‘পুলিশের বড়কর্তাদের কেউ কেউ আমাকে পছন্দ করেন আর সেটাই আমার ভয়। এবার যেতে পারো।’ রিমোট হাতে তুলে নিলেন মহিলা।
নীচে নেমে এল নীল। জুলিয়া তাকে দেখে হাসল কিন্তু কথা বলল না। বাইরে বেরিয়ে ঘড়ির দিকে তাকাতেই আঁতকে উঠল সে। দু-ঘণ্টা শেষ হতে বেশি দেরি নেই।
হাঁটতে শুরু করতেই মোড়ের মাথায় অফিসারকে দেখতে পেল। ভেবেছিল এড়িয়ে যেতে পারবে কিন্তু তার আগেই অফিসার ইশারায় থামতে বলল।
নীল দাঁড়াতেই অফিসার কাছে এসে নীচু গলায় বলল, ‘যত তাড়াতাড়ি পারো জাহাজে ফিরে যাও।’ কথা শেষ করেই অন্যদিকে চলে গেল লোকটা।
কোনওরকমে জাহাজের ডেকে ওঠার পর নীল সাইরেনের আওয়াজ শুনতে পেল। তিনটে পুরো ঢাকা গাড়িকে পথ দেখিয়ে নিয়ে যাচ্ছে একটা মোটর সাইকেল। তাদের জাহাজকে বাঁদিকে রেখে এগিয়ে গেল ওরা।
কোথায় যাচ্ছে কৌতূহলী হয়ে দ্রুত দোতলার ডেকের প্রান্তে গিয়ে দাঁড়াতেই সিকিউরিটি আপত্তি জানিয়ে চলে যেতে বলল।
কিন্তু ততক্ষণে নীল দেখে ফেলেছে গাড়িগুলো দাঁড়িয়ে গিয়েছে যে জাহাজটার সামনে, তার গায়ে বড় বড় অক্ষরে লেখা রয়েছে, ‘পিরানহা।’

ক্যাপ্টেনের ঘরের এককোণে চুপচাপ বসেছিল নীল। পিরানহা জাহাজটাকে দেখার পরেই সে সোজা ক্যাপ্টেনের ঘরে কোনও অনুমতি ছাড়াই চলে এসেছিল উত্তেজিত হয়ে, যা রীতি বিরুদ্ধ। বিয়ার বারে যা শুনেছিল তা বিশদে বলে জানিয়েছিল এইমাত্র তিনটে গাড়ি গিয়ে থেমেছে ওই জাহাজের সামনে। মহিলার কথা যদি সত্যি হয় তাহলে ফারুক সাহেবকে উদ্ধার সম্ভব হবে।
ক্যাপ্টেন গম্ভীরমুখে সব শুনে জিজ্ঞাসা করেছিলেন, ‘যদি মহিলার কথা সত্যি না হয়, অথবা সত্যি হলেও ওই গাড়িগুলোতে যদি ফারুক না থাকে তাহলে আমাকে কৈফিয়ত দিতে হবে। তুমি ওখানে বসো। আমি আসছি।’
ক্যাপ্টেন ঘর থেকে বেরিয়ে গেলে নীল ঘরের এককোণে জানলার পাশের চেয়ারে গিয়ে বসেছিল। তার মনে হচ্ছিল ওরা নিশ্চয়ই ফারুক সাহেবকে জাহাজে তুলে ফেলেছে। ওরকম কাচ ঢাকা গাড়িদের পাইলট কার এসকর্ট করে কেন ওই জাহাজে নিয়ে যাবে? নিশ্চয়ই ওই জাহাজের ক্যাপ্টেন বা অন্য কেউ এত খাতির পাবে না। সে জানলার বাইরে তাকাল। সমুদ্রে সন্ধ্যা নামছে। একটু পরেই অন্ধকার ঘন হয়ে গেলে তাদের জাহাজ যেমন এই বন্দর ছেড়ে যাবে তেমনি পিরানহা তার গন্তব্যের উদ্দেশ্যে যাত্রা করবে। ফারুক সাহেবকে যদি সত্যি ওরা নিয়ে গিয়ে থাকে তাহলে আর কোনওদিন ওঁকে খুঁজে পাওয়া যাবে না। এতবড় সমুদ্রে দুটো জাহাজের দূরত্ব ক্রমশ বেড়ে যাবে।
দরজায় শব্দ হল। ডিসিলভা ভেতরে এলেন। নীলকে দেখে হেসে বললেন, ‘তুমি খুব ভাগ্যবান। খবর পেলাম পুলিশ নাকি বন্দর এলাকায় তল্লাশি চালাচ্ছে। রাস্তায় লোক চলাচল নিষিদ্ধ। তুমি ঠিক সময়ে জাহাজে ফিরে এসেছ, না হলে—!’
পুলিশ অফিসারের কথা মনে পড়ল নীলের। লোকটা তাড়াতাড়ি তাকে জাহাজে ফিরে যেতে বলেছিল। এখন লোকটাকে আর খারাপ মনে হল না। এই সময় ক্যাপ্টেন ঘরে এলেন। নিজের চেয়ারে বসে বললেন, ‘আমি হেড অফিসের সঙ্গে কথা বললাম। ওরা আমাকে কোনওরকম ঝুঁকি নিতে নিষেধ করলেন। এই বন্দর থেকে একটু পরেই বেরিয়ে যাব আমরা, ততক্ষণ চুপচাপ থাকতে উপদেশ দিলেন। এক্ষেত্রে আমার কিছুই করণীয় নেই।’
ডিসিলভা জিজ্ঞাসা করলেন, ‘নীল কোনও খবর এনেছে?’
‘হ্যাঁ। ওর মনে হচ্ছে ফারুককে কিডন্যাপ করে একটা জাহাজে তোলা হয়েছে। পুলিশকে বলে সেই জাহাজে খোঁজ করলে ওকে উদ্ধার করা যেতে পারে। কোনও প্রমাণ নেই, শুধু মনে হওয়ার ওপর নির্ভর করে আমরা অভিযোগ জানাতে পারি না।’ ক্যাপ্টেন বললেন।
‘আশ্চর্য! ফারুক সেইলার। বছরের বেশিরভাগ সময় সে স্বেচ্ছায় জাহাজে থাকে। তাকে কেন কিডন্যাপ করা হবে। উদ্দেশ্য কী?’ ডিসিলভা নীলের দিকে তাকালেন। ‘কিডন্যাপের কথা তোমার মনে এল কেন?’
‘বিয়ার বারের যিনি মালকিন তিনিই কথাটা বলেছেন।’ নীল বলল।
‘বাট হোয়াই? ওকে কিডন্যাপ করে ওরা কী পাবে?’
‘জানি না।’ নীল মুখ নীচু করল।
ক্যাপ্টেন বললেন, ‘আর একটা খবর আছে। যে জাহাজের কথা নীল বলছে সেই পিরানহা আসলে মায়ানমারের এক কোম্পানির। তাদের অতীতের কাজকর্ম ভালো নয় বলে লাইসেন্স বাতিল করে দেওয়া হয়েছে। ওরা এখন চিনের এক কোম্পানির ব্যানারে জাহাজ চালাচ্ছে।’
‘মায়ানমার?’ নামটা শুনে নীল সোজা হয়ে বসল।
ডিসিলভা জিজ্ঞাসা করলেন, ‘তুমি কিছু বলবে?’
নিজেকে সামলাল নীল। বলল, ‘না।’
ক্যাপ্টেন বললেন, ‘ওয়েল। আমাদের এখন তৈরি হতে হবে।’
নীল বেরিয়ে এল।
রাত ন’টায় ওদের জাহাজ বন্দর ছেড়ে যাবে বলে তৈরি ছিল কিন্তু পোর্ট অথরিটি ক্লিয়ারেন্স দিতে দেড় ঘণ্টা দেরি করল। নীল ডেকে দাঁড়িয়ে বন্দরের দিকে তাকিয়েছিল। ডাইনির চোখের মতো বন্দরের আলোগুলোকে রহস্যময় মনে হচ্ছিল। এই বন্দরে দুটো মানুষ চিরকালের জন্যে হারিয়ে গেল ভাবতেই শরীরে কাঁটা ফুটল। স্যাম তো আত্মহত্যা করেছে। ওই ডাইনির কাছে যাওয়ার কোনও দরকার ছিল না ওর। কিন্তু ফারুক সাহেব তো নির্দোষ মানুষ। কারও সাতে পাঁচে থাকতেন না। তাহলে তিনি কেন হারিয়ে যাবেন? ক্যাপ্টেন বললেন পিরানহা জাহাজটা আসলে মায়ানমারের জাহাজ। এই মায়ানমার নামটা শুনেই নীলের মনে হচ্ছে একটা গভীর চক্রান্তের শিকার হয়েছেন ফারুক সাহেব। তাঁর বন্ধু ইয়াসিন তো জলদস্যুদের হাত থেকে নিজেকে বাঁচিয়ে পালিয়ে গিয়েছিল মায়ানমারে। ইয়াসিনের কাছে যে দামি দামি হিরে ছিল তা জলদস্যুরা জেনে গিয়েছিল বলেই সে ফারুক মাস্টারকে বিশ্বাস করে রাখতে দিয়েছিল। ইয়াসিন খুন হয়ে যায়। এই খুন নিশ্চয়ই মায়ানমারের জলদস্যুরাই করেছিল। ফারুক সাহেব যে ওই হিরের হদিশ জানেন এই খবর কি ওরা পেয়ে গেছে? কীভাবে পেল? জাহাজ ছাড়ছে। নীল দ্রুত ডেকের শেষ প্রান্তে চলে এল। অন্ধকার হলেও বন্দরের এদিকে যে কোনও জাহাজ নেই তা বুঝতে অসুবিধে হল না। পিরানহা বন্দর ছেড়ে চলে গিয়েছে। নীলের কেবলই মনে হচ্ছিল, ক্যাপ্টেন যদি তার কথায় আস্থা রেখে পিরানহা জাহাজটাকে পুলিশ দিয়ে সার্চ করাত তাহলে ফারুক সাহেবকে অবশ্যই উদ্ধার করা যেত। তার পরেই মনে হল, পুলিশ কিছুতেই সার্চ করতে রাজি হত না। গড়িমসি করে সময়টা কাটিয়ে দিত। যারা পাহারা দিয়ে অপরাধীদের সাহায্য করে তারা একটা বাহানা খুঁজে বের করবেই।
জাহাজ চলছে। বন্দরের একটি ছোট্ট জাহাজ পথ দেখিয়ে দিয়ে ফিরে গেল। আজ আকাশে তারাদের দেখা যাচ্ছে না। ছেঁড়া ছেঁড়া কালো মেঘগুলো পরস্পরকে আঁকড়ে ধরায় সমুদ্র আর আকাশের মধ্যে আড়াল তৈরি হয়ে গিয়েছে। ক্যান্টিনে বসে ডিনার করছিল নীল। বেশিরভাগ নাবিক যে যার কাজে লেগে গেছে। জনা সাতেক মানুষ খাবার খাচ্ছিল। তার পাশে বসা বয়স্ক নাবিকটি প্রশ্ন করল, ‘তুমি আজ প্রায় দৌড়ে ফিরে এসেছ জাহাজে। ভাগ্যিস ফিরেছ।’
‘আপনি দেখেছেন?’ নীল জিজ্ঞাসা করল।
‘দেখলাম তো, তার পরই তো ধরপাকড় শুরু হয়ে গেল। এই সব আদিম আইনের বন্দরগুলোতে কখন কী হবে তা আগাম বলা মুশকিল। মাঝখান থেকে আমাদের দুজন মানুষ আর ফিরে আসবে না।’ লোকটি কথা বলছিল এমন গলায় যে মনে হচ্ছিল সে নিজের সঙ্গেই কথা বলছে।
একটু পরে লোকটা নীলের দিকে তাকাল, ‘আকাশটা দেখেছ?’
‘হ্যাঁ। মেঘ জমেছে।’
‘আকাশ ছাড়া মেঘ আর কোথায় জমবে। কিন্তু ভালো করে দেখলে বুঝবে এই মেঘ সচরাচর জমে না। এ হল অমঙ্গলের মেঘ।’ লোকটি বলল।
‘আপনার কথা বুঝতে পারলাম না।’ নীল তাকাল।
‘আমি ব্যাখ্যা করতে পারব না। অনুভব করতে পারি। এরকম থম ধরা মেঘ ঝড়কে ডেকে আনে। একবার ওই ঝড়ের মধ্যে পড়েছিলাম। কপাল ভালো ছিল, বেঁচে গিয়েছিলাম। আমার হাত ভেঙে গিয়েছিল। তখন ওই ফারুক আমাকে রক্ষা করেছিল। আজ ফারুক নেই কিন্তু মনে হচ্ছে ঝড়টা ঠিক আসবে।’ বিড়বিড় করে বলল লোকটা।
‘আপনি আপনার আশঙ্কার কথা ক্যাপ্টেনকে বলছেন না কেন?’
কাঁধ নাচিয়ে হাসল লোকটা। ‘আমার কথা শুনবে কেন? এখন জাহাজ চলে যন্ত্রের সাহায্যে। কম্পিউটার আগাম যে খবর দেবে তা-ই ক্যাপ্টেন মেনে নেবে। এখন বলতে গেলে ভাববে আমি পাগলামি করছি। কিন্তু তোমাকে বললাম। তোমার সঙ্গে ফারুকের ভালো সম্পর্ক ছিল। লোকটা খারাপ মানুষের সঙ্গে মিশত না। মনে হল তুমি খারাপ নও। তাই বলছি, সতর্ক থেকো।’
‘কীভাবে সতর্ক থাকব?’
‘কেবিন থেকে বেরিও না। আজ কেবিনে যাওয়ার আগে লাইফ জ্যাকেট হাতের কাছে রেখো। সঙ্গে টর্চ রাখবে। আর যতটা পারো শুকনো খাবার কোনও ওয়াটার প্যাকেটে ভরে নেবে। অন্তত তিন বোতল জল নেবে। যদি জাহাজ ডুবে যায় এগুলো তোমাকে খুব সাহায্য করবে।’ কথাগুলো বলে লোকটা চুপচাপ চলে গেল।
এই লোকটিকে আগেও দেখেছে নীল। নিজের কাজটুকু ঠিকঠাক করে কেবিনে চলে যায়। কারও সঙ্গে কথা বলে না অপ্রয়োজনে। ফারুক সাহেব মুখোমুখি হলে সেলাম জানাতে দেখেছে নীল। আজ যখন চলে গেল তখন লোকটাকে ভূতুড়ে বলে মনে হচ্ছিল। লোকটা যেন সামনে মৃত্যু দেখতে পেয়ে গেছে। মৃত্যুর মোকাবিলা কীভাবে করতে হবে তার পরামর্শ দিয়ে খুশি হল। এরকম মানুষের সান্নিধ্য এড়িয়ে যাওয়াই উচিত।
ক্যান্টিন থেকে বেরিয়ে একটা চাতালে এসে দাঁড়াল নীল। চাতালের ওপর কোনও ছাদ না থাকায় আকাশটাকে খোলাখুলি দেখা যায়। সে আকাশের দিকে তাকাল। ঘন মেঘ যেন পৃথিবীর ছাদের চেহারা নিয়েছে। ফলে সাগরের জল একদম দেখা যাচ্ছে না। লোকটা যা বলে গেল তা কি সত্যি হবে। ঝড় আসছে এমন পূর্বাভাস কি জাহাজের র‌্যাডারে ধরা পড়বে না? সেটা জানতে পারলে ক্যাপ্টেন নিশ্চয়ই সবাইকে সতর্ক করে দেবেন! হঠাৎ আকাশের এককোণে নজর আটকে গেল নীলের। সেখানকার মেঘ যেন একটু একটু করে পাতলা হয়ে আসছে। পাতলা যে হচ্ছে তা বোঝা যাচ্ছে এই কারণে যে ওই জায়গায় খুব নিস্তেজ আলো ফুটছে। সেদিকে তাকিয়ে থাকতে থাকতে নীলের মনে হচ্ছিল আলোর তেজ বাড়ছে। যেন মেঘের ওপাশে কেউ আলো জ্বেলে দিয়েছে। তার একটু পরেই চকিতে একফালি চাঁদ দেখা দিতেই নীচের মেঘ তাকে আড়ালে ফেলে দিল। হঠাৎ সেই লাইনটা মনে পড়ে গেল নীলের। ওদের স্কুলের টিচার মাঝে মাঝে লাইনটা বলতেন। সেটাকে একটু ঘুরিয়ে ভাবল সে, ‘মেঘ দেখে তুই করিস না ভয়, আড়ালে তার চাঁদ হাসে।’
অফিসস্টাফ ছাড়া সমস্ত কর্মীদের আজ রাত্রে চার ঘণ্টার শিফটে কাজ করার আদেশ দিয়েছেন ক্যাপ্টেন। তাঁর জুনিয়াররা জাহাজের সর্বত্র ছড়িয়ে আছে। নিজের বিছানায় শুতে গিয়ে লোকটার কথা আবার মনে পড়ল। যে সব জিনিস জোগাড় করে কাছে রাখতে বলেছিল লোকটা সেগুলো নিয়ে আসা খুব কঠিন কাজ নয়। কিন্তু ব্যাপারটা জানাজানি হলে তাকে নিয়ে সবাই মজা করবে। ধরা যাক, আজ রাত্রের ঝড়ে জাহাজ ডুবে গেল সমুদ্রে, লাইফ জ্যাকেট, জলের বোতল, শুকনো খাবার আর টর্চ নিয়ে এই গভীর সমুদ্রে সে কতক্ষণ ভেসে থাকতে পারবে? তাদের উদ্ধার করতে যদি কোনও জাহাজ চলে আসে ততক্ষণে তো সে ঢেউ-এর ধাক্কায় অনেক দূরে চলে যাবে। ঠান্ডা জলে শরীর অসাড় হবে। ওই জলের বোতলটাকেই খুব ভারী মনে হবে তখন। হয়তো তাকে উদ্ধার করা হবে তখন যখন শরীরে প্রাণ থাকবে না। নীল ধুত্তেরিকা বলে নিজের বিছানায় শুয়ে পড়ল।
সকালে ঘুম ভাঙার পর চারপাশে তাকিয়ে খুশি হল নীল। না, সে সমুদ্রে ভাসছে না। লোকটার কথা শুনলে এখন বেইজ্জত হতে হত। কিছু কিছু মানুষ আতঙ্ক তৈরি করতে ভালোবাসে। নিজেই একটা জগৎ তৈরি করে তার মধ্যে থেকে যেতে চায় তারা।
স্নান করে ব্রেকফাস্ট সেরে অফিসে চলে এল নীল। আসার সময় ডেকের ওপর একটু দাঁড়িয়ে দেখেছিল আজ সূর্য ওঠেনি। মেঘ আরও ঘন হয়েছে। সমুদ্রের ওপর মরা আলো ছড়ানো। এরকম আলো দেখলে মন খারাপ হয়ে যায়।
অফিস ঘরে ঢুকে নিজের টেবিলে বসার আগে সে লক্ষ করল সিনিয়াররা ইতিমধ্যে কাজ শুরু করে দিয়েছেন। সে গুডমর্নিং বললে ওঁরা ঘাড় নাড়লেন। যেহেতু ওরা অফিসস্টাফ তাই ওদের থাকার ব্যবস্থা আলাদা। ক্যান্টিনও সেখানে আছে। নীলকে যেহেতু জাহাজকর্মী থেকে অফিসের কাজে নিয়ে আসা হয়েছে তাই সে আগের জায়গাতেই থেকে গিয়েছে। তখন বললে নিশ্চয়ই তার থাকার জায়গা বদলে যেত কিন্তু ফারুক সাহেবের সঙ্গ পাবে বলে সে আবেদন করেনি।
কম্পিউটারে ডেটা এন্ট্রি শুরু করল নীল। আধঘণ্টা পরে ডিসিলভা ঘরে ঢুকলেন গম্ভীর মুখে। নীল তাঁকে দেখে উঠে দাঁড়িয়ে বলল, ‘গুডমর্নিং স্যার।’
চিন্তিত ডিসিলভা মাথা নাড়লেন, ‘ইয়েস। কিন্তু আজকের সকালটা শুভ খবর দিচ্ছে না হে। খুব খারাপ খবর বলতে পারো।’
সবাই ডিসিলভার দিকে উদ্বিগ্ন হয়ে তাকাল। নিজের চেয়ারে বসে ডিসিলভা বললেন, ‘হেডঅফিসের সঙ্গে কথা বলে ক্যাপ্টেন জাহাজের মুখ ঘুরিয়ে নিচ্ছেন। কারণ সামনে ভয়ঙ্কর ঝড় এগিয়ে আসছে। ওই ঝড়ের মধ্যে পড়ার আগেই যদি আমরা বেরিয়ে যেতে পারি তাহলে অনেক দূরে চলে যাব বটে কিন্তু দুর্ঘটনা থেকে বেঁচে যাব।’
নীল জিজ্ঞাসা করল, ‘আমরা যদি সোজা যেতাম তাহলে কতক্ষণে ঝড়ের মধ্যে পড়তাম স্যার।’ ঘড়ি দেখলেন ডিসিলভা, ‘নাইনটি মিনিটস।’ আবার উঠে পড়লেন ভদ্রলোক, ‘ক্যাপ্টেন এই ব্যাপারটা এখনই অ্যানাউন্স করতে চাইছেন না। তাতে সবাই আতঙ্কিত হবে, প্রাণ হারাবার ভয় পাবে। যদি জাহাজ দিক পরিবর্তন করে ঝড়টাকে এড়িয়ে যেতে পারে তাহলে কী ঘটতে যাচ্ছিল তা কেউ বুঝতে পারবে না। কোথাও খবরটা কাউকে জানিও না।’
পেছন থেকে একজন প্রশ্ন করল, ‘যদি এড়াতে না পারে—?’
‘আধঘণ্টা আগেই সেটা জানা যাবে। তখন পরিস্থিতি অনুযারী ব্যবস্থা নেওয়ার জন্যে ওই সময়টা যথেষ্ঠ। তোমরা এই একঘণ্টা কাজ করতে পারো। তারপর অ্যানাউন্সমেন্টের জন্যে অপেক্ষা করো।’ ডিসিলভা ঘর থেকে বেরিয়ে গেলেন।
সঙ্গে সঙ্গে ওপাশের ভদ্রলোক ফুঁপিয়ে কেঁদে উঠলেন। তাঁকে তাঁর সহকর্মী জিজ্ঞাসা করলেন, ‘আরে! কাঁদছেন কেন? কিছুই তো এখনও হয়নি।’
কান্না গিলতে গিলতে ভদ্রলোক বললেন, ‘হবে। আমি এখন নিশ্চিত ঝড় এই জাহাজকে ডুবিয়ে দেবে। কিন্তু আমি আমার জন্যে ভাবছি না। আমার একমাত্র মেয়ের বিয়ে ঠিক হয়েছে। দেশে ফিরে গিয়ে তার বিয়ে দেব। কিন্তু সেটা আর হবে না। আমি মরে গেলে মেয়ের বিয়েটা ভেঙে যাবে।’
সহকর্মী বললেন, ‘মরলে তো আপনি একা মরবেন না। আমরাও মরব। শুনলেন তো, ঝড়টাকে এড়িয়ে যাওয়ার চেষ্টা করা হচ্ছে। আপনি এখন থেকেই মড়াকান্না কাঁদতে আরম্ভ করলেন। আরে ভাই, যেদিন জাহাজের চাকরিতে ঢুকেছি সেদিনই জেনেছি জলে ডুবে মৃত্যু হতে পারে।’
যিনি ভেঙে পড়েছিলেন তিনি মুখ বন্ধ করলেও ঘরের আবহাওয়া আর স্বাভাবিক থাকল না। সবাই বারংবার ঘড়ির দিকে তাকাতে লাগল।
ঠিক একঘণ্টা বাদে সাইরেনের বিপদ সংকেত বাজল। এইভাবে সাইরেন কদাচিৎ বেজে থাকে। নীল বাইরে বেরিয়ে এসে দেখল মানুষজন ছুটোছুটি করছে। ক্যাপ্টেনের সহকারীরা চিৎকার করে তাদের শান্ত থাকতে বলছেন। প্রাথমিক ধাক্কা কেটে গেলে বিভিন্ন জায়গায় জড়ো হওয়া মানুষদের বললেন, ‘এত ভয় পাওয়ার কোনও কারণ নেই। একটা ভয়ঙ্কর ঝড় এগিয়ে আসছিল, কিন্তু আমরা সেটাকে প্রায় এড়িয়ে যেতে পেরেছি। কিন্তু তা সত্বেও উত্তাল ঢেউ-এ কিছুক্ষণ জাহাজ থাকবে। তখন আপনারা যাতে সতর্ক থাকেন তাই সাইরেন বাজানো হয়েছে।’
এই সব কথায় কিছুটা কাজ হল। কিন্তু মানুষগুলো যে আগের মতো সহজ হয়ে গেল না সেটা বোঝা গেল।
জাহাজের রেলিং-এ দাঁড়িয়ে সমুদ্রের দিকে তাকিয়ে অবাক হল নীল। জলের রং কালচে। সেটা মেঘের জন্যেও হতে পারে। কিন্তু বেশ জোরে হাওয়া ছুটে আসায় জলে ক্রমাগত ঢেউ তৈরি হচ্ছে। দিনের আলো আরও কমে গিয়েছে, জাহাজ গতি বাড়িয়ে দিয়েছে। এখন আফ্রিকার যেদিকে যাওয়ার কথা ঠিক তার উলটোদিকে ছুটছে জাহাজ। চারধারে একটা অস্বাভাবিক অবস্থা তৈরি হয়ে গিয়েছে। জাহাজের গতিবৃদ্ধির জন্যে স্বাভাবিকভাবে হাঁটা যাচ্ছে না। নীল বুঝতে পারল ক্যাপ্টেন প্রাণপণ চেষ্টা করছেন যাতে ঝড়ের কবলে না পড়তে হয়।
টলতে টলতে নিজের কেবিনের দিকে এগোচ্ছিল নীল। বাঁক ঘুরতেই লোকটাকে দেখতে পেল। চোখ বন্ধ করে দেওয়ালে ঠেস দিয়ে দাঁড়িয়ে রয়েছে। এত দুলুনিতেও লোকটা সোজা হয়ে থাকতে পেরেছে। নীলের মুখ থেকে প্রশ্ন বেরিয়ে এল, ‘আপনি এইভাবে দাঁড়িয়ে আছেন কেন? পড়ে যাবেন যে!’
লোকটা চোখ খুলল। তারপর নীচুস্বরে বলল, ‘বলেছিলাম। এইটা হবে। এখন বিশ্বাস হল তো! আসছে, ঢেউ আসছে। আ:।’
লোকটার গলার স্বর শুনে গায়ে কাঁটা ফুটল নীলের। ওকে এখন মানুষ বলে মনে হচ্ছিল না। সে দ্রুত, যতটা সম্ভব দ্রুত হেঁটে কেবিনে ঢুকল। তার কেবিনসঙ্গীরা তখন যে যার জায়গায় বাঙ্ক আঁকড়ে বসে আছে। একজন জিজ্ঞাসা করল, ‘জাহাজ ডুবে গেলে কেবিনে থাকা ঠিক নয়, না?’
‘না। তখন কেবিন থেকে বের হতে পারবেন না।’ নীল বলল।
‘তাহলে আমরা ওপরে চলে যাই। লাইফজ্যাকেট পরে থাকলে কিছুক্ষণ তো জলে ভাসতে পারব। এই জাহাজ যে বিপদে পড়েছে সেই খবর নিশ্চয়ই উদ্ধারকারী জাহাজগুলো পেয়ে গেছে। অবশ্য যদি ওরা কাছাকাছি থাকে।
এই চল, ওপরের ডেকে চলে যাই।’ লোকটা উঠে দাঁড়াতেই তার সঙ্গ নিল অন্যজন।
বাঙ্কে বসে নীল বুঝতে পারল জাহাজ স্থির হয়ে ছুটছে না। ঢেউ-এর নাচন লেগেছে জাহাজের তলায়, গায়ে। ওই লোকটার কথা কি তাহলে সত্যি হয়ে যাবে। হুড়মুড় করে ভয় ঢুকে গেল মনে। নীলের মনে হল লোকটার উপদেশ মেনে তৈরি হয়ে থাকাই বুদ্ধিমানের কাজ হবে। সঙ্গে জল আর খাবার থাকলে লাইফজ্যাকেট তাকে অন্তত চব্বিশ ঘণ্টা বাঁচিয়ে রাখতে পারে। অবশ্য তার আগেই যদি হাঙরের পেটে চলে যেতে হয় তাহলে অন্য কথা! কিন্তু সেই ভয়ংকর ঢেউ-এর কাছাকাছিও হাঙরের থাকার কথা নয়। ওদেরও প্রাণের ভয় আছে। নীল উঠে দাঁড়াল।
এখন জাহাজে নিয়মশৃঙ্খলা একটু শিথিল। তাই জিনিসগুলো সংগ্রহ করতে খুব বেগ পেতে হল না। শক্ত দড়িতে সেগুলোকে বেঁধে রাখল নীল। একবার ভাবল দড়ির অন্যপ্রান্ত কোমরে বেঁধে রাখবে কিনা। জাহাজের সবাই এখন লাইফজ্যাকেট পরে নিয়েছে। বেশিরভাগই উঠে গিয়েছে জাহাজের ওপরের ডেকে। সহকারী ক্যাপ্টেন এবং অফিসিয়ালরা তাদের নামাতে পারছেন না। বোতল এবং খাওয়ার নিয়ে ওপরে উঠে গেলে সবাই তাকে দেখবে। কাজে লাগবে বুঝে ওরা এইসব সংগ্রহ করতে ছুটবে। নীল ওপরে উঠল না।
ক্রমশ হাওয়ার জোর বাড়তে লাগল। ছোট ঢেউগুলো ফণা তুলল এবং একসময় বিশাল হাতির চেহারা নিয়ে জাহাজের ওপর আছড়ে পড়তে লাগল। জাহাজ দুলছে ভয়ঙ্করভাবে। আচমকা একটা বড় ঢেউ-এর ধাক্কায় জাহাজের মুখ খানিকটা ঘুরে যেতেই চিৎকার এবং কান্না শরু হয়ে গেল। সাইরেন বেজে যাচ্ছিল একটানা। একটা সময় মনে হচ্ছিল সমুদ্রের ঢেউ-এর কাছে জাহাজটা যেন খেলনা হয়ে গিয়েছে। এই ঝড় এবং ঢেউ মূল ঝড়ের পার্শ্বপ্রতিক্রিয়া। মুল ঝড়ের মুখে পড়লে জাহাজ সমুদ্রের গভীর তলে পৌঁছে যেত এতক্ষণে। হঠাৎ বমি করে ফেলল নীল। পেটে মোচড় দিচ্ছে। ডেকে দাঁড়ানো যাচ্ছে না। হিংস্র সাপের মতো ঢেউ উঠে আসছে ওপরে। জল বাইরে বের করার জন্যে পাম্প চালু করা হয়েছে।
নীল কেবিনের দরজা ধরে দাঁড়াল। আচমকা ঢেউ যদি তাকে টেনে নিয়ে যায় তাহলে যেমন কিছু করার থাকবে না, তেমনি কেবিনের ভেতরে থাকলে জলের তলায় দম বন্ধ হয়ে মরতে হবে। সে এইবার দড়ির প্রান্ত কোমরে বেঁধে নিল।
একটু একটু করে ঢেউ-এর দাপট কমছিল। হাওয়ার দোলাও আগের মতো তীব্র ছিল না। কিন্তু জাহাজ স্থির চলতে পারছিল না তখনও। আর সেই সময় ওপরের মানুষগুলো চিৎকার করতে লাগল, ‘জাহাজ, জাহাজ, জাহাজ।’
দুর্যোগ কমে এলেও এই পথে আর একটা জাহাজ কী করে এল? নীলের মনে পড়ল, ঝড় থেকে বাঁচার জন্যে ক্যাপ্টেন এই জাহাজের মুখ ঘুরিয়ে অন্যদিকে চলে এসেছেন। এদিকে যেসব জাহাজের চলার কথা তারাই তো তাদের আগন্তুক ভাবছে। কিন্তু আর একটা জাহাজ মানে আরও মানুষ, আরও প্রাণের সাহচার্য।
নীল কোমরের দড়ি খুলতে লাগল।

ঝড়ের আওয়াজ, জলের শব্দ ছাপিয়ে অনেক মানুষ একসঙ্গে আর্তনাদ করে উঠল, যদিও প্রবল ধাক্কায় জাহাজটা কাত হতে হতে সামলে নিতে পেরেছিল। নীল অবাক হয়ে দেখছিল তাদের জাহাজের গা-ঘেঁষে বেশ কয়েকটা রক্তচোখ জ্বলছে। ওগুলো যে আর একটি জাহাজের আলো তা বুঝতে সময় লাগল। তারপর হুঙ্কার, চিৎকার এবং কান্নার শব্দ কানে এল। ব্যাপারটা কী বোঝার জন্যে রেলিং-এর ধার দিয়ে কয়েক পা এগিয়ে গিয়েও থেমে গেল নীল। জাহাজ এখনও ঝড়ের দাপটে শান্ত হয়নি। সোজা হয়ে হাঁটা দুষ্কর হয়ে যাচ্ছে। কিন্তু তার মনে হল ভয়ংকর কিছু একটা ঘটছে জাহাজে। এই যে হুঙ্কার এবং কান্না স্বাভাবিক অবস্থায় তো শোনা যায় না। ওপাশের দেওয়াল-ঘেঁষা বড় জলের পাইপের পেছনে গিয়ে দাঁড়াল সে। দাঁড়াবার মিনিট খানেকের মধ্যে ঝড় থেমে গেল, জাহাজ সোজা হল। আরে কী আশ্চর্য, যাওয়ার সময় মেঘ বোধ হয় মেঘগুলোকে ওপরের আকাশ থেকে ঝেঁটিয়ে নিয়ে গেল। ফলে তিরতিরে আলোয় সমুদ্র অস্পষ্ট হলেও দেখা যেতে লাগল। নীল মুখ ঘুরিয়ে পাশের জাহাজটাকে দেখল। এই অল্পসময়ের সমুদ্রযাত্রায় সে জেনেছে যে কখনোই দুটো জাহাজ মাঝসমুদ্রে গায়ে গায়ে দাঁড়াবে না। এটা আইনবিরুদ্ধ। পাশের জাহাজটা আকৃতিতে অনেক ছোট।
এই সময় গুলির আওয়াজ কানে এল। ওপর থেকে গুলি ছুড়ছে। নীল একটু কেঁপে উঠল। তার পরই নীচ থেকে টানা গুলির আওয়াজ হতে লাগল। সেইসঙ্গে আর্তনাদ। বোঝা যাচ্ছে নীচ থেকে যারা গুলি ছুড়ছে তাদের অস্ত্র অনেক আধুনিক। এবার জাহাজ কাঁপিয়ে ওপরের তলায় শব্দ হল, আলো ছিটকে সমুদ্রটাকে এক ঝলকের জন্যে দৃশ্যমান করেই নিভে গেল। নীচ থেকে হাতবোমা ছোড়া হচ্ছে। নীল বুঝতে পারল এই জাহাজ আক্রান্ত। নিশ্চয়ই জলদস্যুদের কবলে পড়েছে তারা।
মিনিট তিনেক সব চুপচাপ। তারপরে জাহাজের সাউন্ডসিস্টেমে গলা ভেসে এল। ভাষা বুঝতে পারল না নীল। শুধু শেষদুটো শব্দ ইংরেজিতে বলল লোকটা, ‘ক্যাপ্টেন, টক।’
এখন ক্যাপ্টেনের কণ্ঠস্বর শোনা গেল। চিনতে ভুল হল না। ক্যাপ্টেন বললেন, ‘জাহাজের প্রতিটি কর্মী এবং অফিসারকে আমি দু:খের সঙ্গে জানাতে বাধ্য হচ্ছি এই জাহাজ এখন পাইরেটসদের দখলে। জাহাজের রেডিয়ো এবং কম্পিউটার রুম ভেঙে দেওয়া হয়েছে। আমি প্রতিটি কর্মী এবং অফিসারকে ডেকের ওপর লাইন দিয়ে দাঁড়াতে অনুরোধ করছি। আমাদের অনেকেই হতাহত হয়েছে। তাই অনুরোধ এই সংখ্যাটা আর বাড়াবেন না।’
একটা বড় সার্চ লাইটের আলো ঘুরতে ঘুরতে এদিকে আসছিল। নীল বুঝল জলের পাইপের আড়ালে দাঁড়িয়েও সে নিজেকে সম্পূর্ণ লুকোতে পারবে না। ধীরে ধীরে সে কয়েক পা এগোতেই সার্চ লাইটের আলো তার ওপর এসে পড়ল। সঙ্গে সঙ্গে উল্লাসের চিৎকার। একটা শক্ত কিছু ছুটে এসে তার থাইতে তীব্র আঘাত করলে সে আর্তনাদ করে মেঝের ওপর পড়ে গেল। সঙ্গে সঙ্গে একটা শক্ত হাত তাকে হ্যাঁচকা টানে তুলে ধরে মুখ বিকৃত করে কথা বলতে লাগল। লোকটার গায়ের রং মিশকালো, তার পর তাকে ধাক্কা দিতে দিতে এগিয়ে নিয়ে যেতে লাগল ডেকের দিকে।
প্রচণ্ড যন্ত্রণা হচ্ছিল ডান পায়ে। যেটা ছোড়া হয়েছিল সেটা যদি দুই ইঞ্চি নীচে এসে লাগত তাহলে হাঁটু চুরমার হয়ে যেত। যে লোকটা তাকে ধাক্কা দিয়ে নিয়ে যাচ্ছে তার শরীর সাড়ে-ছয় ফুট এবং তার চেয়ে অনেক শক্তিশালী। পা জখম না হলেও ওর সঙ্গে শক্তিতে পারা সম্ভব হত না।
ডেকে গিয়ে নীল দেখল ইতিমধ্যেই অনেকে লাইনে দাঁড়িয়ে গিয়েছে। ভয়ে সিটিয়ে গিয়েছে বেশির ভাগ কর্মী। সামনে আধুনিক রাইফেল নিয়ে আট জন পাইরেট সমানে চিৎকার করে যাচ্ছে। একজন এগিয়ে এসে রাইফেলের নল দিয়ে প্রথম লোকটিকে আঘাত করতেই সে আর্তনাদ করে উঠল। তাকে কাঁধ ধরে বসিয়ে দিল পাইরেট। তার পর দ্বিতীয় জনের দিকে এগোতেই সে আঘাত এড়াতে বসে পড়ল। নীল দেখল লাইনের সবাই এক এক করে বসে গেল। অতএব তাকেও বসতে হল। এবার ওপর থেকে গরু তাড়াবার মতো কয়েকজনকে নামিয়ে আনল অন্য পাইরেটরা। তাদের বসিয়ে দেওয়ার পর নীল লক্ষ করল অনেকের পোশাকে রক্তের ছাপ, মুখ ফেটে রক্ত গড়াচ্ছে। এই সময় ওপর থেকে পরপর চারবার গুলির আওয়াজ ভেসে এল। তার পর বিশাল চেহারার একটা লোক নীচে নেমে এল, পেছনে কয়েকজন বাডিগার্ড, যাদের হাতে অস্ত্র। লোকটাকে এদের নেতা না ভাবার কোনও কারণ নেই। নীচে নেমে বসে থাকা কর্মচারীদের দেখে গুনতে লাগল আঙুল তুলে। তারপর অজানা ভাষায় হুকুম দিল। সঙ্গে সঙ্গে পাইরেটরা কর্মচারীদের পেছনে মুড়ে বেঁধে ফেলল। তারপর প্রত্যেককে কোমরে দড়ি বেঁধে একজনের সঙ্গে আর একজনকে জুড়ে দিল। নেতা চিৎকার করে হুকুম করতেই দড়ির প্রথমে যে ছিল তাকে আদেশ করল একজন পাইরেট। কথার অর্থ বুঝতে না পারায় লোকটা অবাক হয়ে তাকিয়েছিল। রাইফেলের নল দিয়ে তাকে আঘাত করে এগিয়ে যেতে ইশারা করল পাইরেট। লোকটা এগোতেই পেছনের লোকগুলো অনুমান করতে বাধ্য হল। পায়ে ভয়ংকর যন্ত্রণা সত্বেও খুঁড়িয়ে হাঁটতে বাধ্য হল নীল।
দুটো জাহাজের মাঝখানে একটা চওড়া কাঠের পাটাতন ফেলে আসা-যাওয়ার পথ বানিয়েছে পাইরেটরা। নীলদের জাহাজের রেলিংটার এই জায়গাটা যে খোলা যায় তা পাইরেটদের জানা থাকায় কাজটা সহজ হয়েছে। বন্দিদের ওই পথ দিয়ে পাইরেটদের জাহাজে নিয়ে আসা হল। তার পর একটু এগিয়ে সিঁড়ি বেয়ে নীচে নামানোর পর একটা দরজা খুলে তার ভেতরে সবাইকে ঠেলে ঢুকিয়ে দিল। এই কাজটা করতে প্রচুর চিৎকার করল ওরা, হাত চালাল বারংবার। ওই ঘর থেকে আরও নীচে নামতে হল। স্যাঁতসেতে, অন্ধকার ঘরের দেওয়ালে একটা টিমটিমে আলো জ্বলছে। নিজেদের ভূতের মতো মনে হচ্ছিল। ওদের ওখানে নামিয়ে দিয়ে পাইরেটরা দরজা বন্ধ করে ওপরে চলে গেল। কেউ কেউ যন্ত্রণায় কাতরাচ্ছে, কেউ চেঁচিয়ে কেঁদে উঠল। নীলের পাশে দাঁড়ানো লোকটা, মুখ আবছা, বলল, ‘সব শেষ হয়ে গেল।’
ওপাশের লোকটা বলল, ‘আমাদের বন্দি করে নিয়ে যাচ্ছে। নিশ্চয়ই বিক্রি করবে।’
নীল দেখল কথাগুলো মুখে মুখে ছড়িয়ে যেতে আবার কান্না আর আর্তনাদ শুরু হল। কিন্তু মানুষের এসব করার শক্তি বেশিক্ষণ থাকে না বলে একসময় সবাই চুপ মেরে গেল। নীল পা বাড়িয়ে বাড়িয়ে বুঝতে পারল দেওয়ালের গায়ে বেঞ্চির মতো কিছু রয়েছে। সে বসার চেষ্টা করলে পাশের লোকের কোমরে টান পড়ল, ‘কী করছ?’
মুখ ঘুরিয়ে নীল বলল, ‘আর দাঁড়াতে পারছি না। আপনিও বসুন না!’
‘এখানে বসার জায়গা আছে!’ লোকটা অবাক হল। তার পর চেষ্টা করল বসতে। তার দেখাদেখি অনেকেই বসে পড়ল। বাকিদের জায়গা হল না।
নীলের পাশে যে বসেছিল তার মুখটা স্পষ্ট দেখতে পাচ্ছে না সে। যাদের সঙ্গে ওপরের অফিসে কাজ করত তারা কেউ এখানে ছিল না। এমনকী গলার স্বর শোনার পর থেকে ক্যাপ্টেনের হদিশ পাওয়া যায়নি, এরা কি ওপরে যখন গুলি চালিয়েছিল তখন সবাইকে মেরে ফেলেছে?
এবার পাইরেটদের এই জাহাজ নড়তে লাগল। মাঝে মাঝেই বেশ কেঁপে উঠছে। পাশের লোকটা ফিসফিস করে বলল, ‘লোডিং হচ্ছে।’
‘কী?’ নীল জিজ্ঞাসা করল।
‘আমাদের জাহাজে যত মাল যাচ্ছিল সব এই জাহাজে ঢুকিয়ে ফেলছে। আচ্ছা, ক্যাপ্টেন কী করছেন? এরা ওঁকে মেরে ফেলল নাকি?’
নীল উত্তর দিল না। উত্তরটা তার জানা নেই।
ঘণ্টাদুয়েক বাদে পাইরেটরা জাহাজ ছাড়ল। পাশের লোকটা বলল, ‘এখানে দিনরাত কিছুই বোঝা যাবে না। এই ঘরটা নিশ্চয় জলের নীচে। তোমার নাম কী?’
—’নীল।’
—’ও:, তোমাকে তো অনেকবার দেখেছি। ফারুক সাহেবের বন্ধু?’
—’তুমি ফারুক সাহেবের সঙ্গে পরিচিত?’
‘আরে দোস্ত, জাহাজের সবাই ওঁকে চিনত। যখন শুনলাম মানুষটা বন্দরে নেমে হারিয়ে গিয়েছে, কেউ বলল মারা গিয়েছে, খুব খারাপ লেগেছিল। শেষ পর্যন্ত জানলাম একটা পাইরেট জাহাজে ওকে বন্দি করে নিয়ে যাওয়া হয়েছে। তখন মনে হল তাহলে তো বেঁচে যাওয়ার চান্স আছে। আচ্ছা, ওরকম ভালো মানুষকে পাইরেটরা বন্দি করে নিয়ে গেল কেন?’ লোকটা জিজ্ঞাসা করল।
‘তোমার নাম কী?’ নীল জিজ্ঞাসা করল।
—’মেনন।’
‘মেনন, আমাদের অনেকেই তো খুব সাধারণ মানুষ। তাহলে আমাদের ওরা ধরে নিয়ে যাচ্ছে কেন? ব্যাপারটা একই।’ নীল হাসল।
‘আরে! এই অবস্থাতেও তুমি হাসছ!’ মেনন অবাক হল।
‘দ্যাখো, লোকে ভবিষ্যতে কী হবে তা জানে না। আমরা তো বর্তমানে কী হচ্ছে তাও জানি না। ধরো, আমার এখন বাথরুমে যাওয়ার প্রয়োজন হল, কোথায় কীভাবে যাব জানি না।’ নীল বলল, ‘তাই হাসি এসে গেল।’
‘হুম। একটু পরে জায়গাটা নরক হয়ে যাবে।’ মেনন হতাশ গলায় বলল।
জাহাজ এবার কিছুটা গতি বাড়িয়েছে। ওপরে কী হচ্ছে তা নীচে বসে কেউ টের পাচ্ছে না। মেনন বলল, ‘আমার মনে হচ্ছে এরা সোমালিয়ার পাইরেট।’
—’কেন মনে হচ্ছে?’
—’আমাদের ওখানে চাষিরা চাষের সময় খেতে কাজ করে। যখন চাষ থাকে না তখন শহরে গিয়ে রিকশা চালায়। এরাও শুনেছি অবসর পেলেই পাইরেসি করে। এদের মনে কোনও দয়ামায়া নেই। এই যে আমাদের এখানে ফেলে রেখেছে, দেখবে খাবার দেবে না, জলও দেবে না।
নীল বলল, ‘তাহলে তো সবাই মরে যাবে, বিক্রি করবে কাকে?’
মেনন কোনও কথা বলল না। সম্ভবত তার মাথায় কিছু ঢুকছিল না।
সোমালিয়া। কাগজে সোমালিয়ার জলদস্যুর সম্পর্কে যা পড়েছে তাতেই মনে হয়েছে ওরা মানুষ নয়, ভয়ংকর দানব। তার নমুনা তো ইতিমধ্যেই দেখা গিয়েছে। এদের হাত থেকে কী করে নিষ্কৃতি পাবে তা বুঝতে পারছিল না নীল। একবার যদি ওরা বিক্রি করে দিতে পারে তাহলে বাকি জীবনটা ক্রীতদাস হয়ে থাকতে হবে। এই দুই হাজার চোদ্দো সালেও যে পৃথিবীতে ক্রীতদাস প্রথা চালু আছে তা সভ্যজগতে ক’জন মানুষ জানেন?
এই ঘর জলের তলায়। এর ওপর আরও দুটো তলা আছে। স্বাভাবিকভাবেই এই ঘরে জানলা থাকতে পারে না। কোনও ফাঁক তৈরি করে যদি এখানে জল ঢোকে তাহলে চুপচাপ মরে যেতে হবে। চিৎকার করলেও বাইরের কেউ শুনতে পাবে না। এখানে দিন এবং রাতের পার্থক্য বোঝার কোনও উপায় নেই। হঠাৎ ওপাশের কেউ চিৎকার করে উঠল। তার পায়ে কিছু কামড়েছে। আর্তনাদ করতে লাগল লোকটা। আর তখনই নীলের পায়ের ওপর দিয়ে দ্রুত কিছু চলে গেল। মেনন চেঁচিয়ে উঠল, ‘ইঁদুর, ইঁদুর। খুব বড় সাইজের ইঁদুর। যাকে কামড়েছে তাকে এখনই ইঞ্জেকশন দেওয়া দরকার।’
নীল হেসে ফেলল, ‘ইঞ্জেকশন না দিলে কী হবে?’
মেনন উত্তেজিত হয়ে বলল, ‘মরে যাবে লোকটা।’
‘এমনিতেই তো মরে যাবে। আমরা কেউ কি বেঁচে থাকব?’
এই সময় ওপরে শব্দ হল। ঘটঘটাং করে খুলে গেল লোহার ঢাকনা। সিঁড়ি দিয়ে নেমে এল পাঁচজন লোক। একজনের হাতে বড় ড্রাম। বাকিরা প্লাস্টিকের বাটি সেই ড্রামে চুবিয়ে একের পর এক বন্দির হাতে তুলে দিতে এসে থেমে গেল। তার পর নিজেদের মধ্যে আলোচনা করে পেছনে বেঁধে রাখা হাত খুলে দিল। তার পর প্লাস্টিকের বাটি প্রত্যেকের হাতে তুলে দিয়ে ফিরে গেল ওপরে। ঢাকনা আবার বন্ধ হয়ে গেল।
টিমটিম আলোয় বোঝা গেল বাটির মধ্যে ঘোলজাতীয় তরল পদার্থের মধ্যে কিছু ভাসছে। তার আগেই মেনন চুমুক দিল। ছ্যা ছ্যা বলে মুখ বিকৃত করল। নীল জিজ্ঞাসা করল, ‘কী এটা?’
‘আমার চোদ্দো পুরুষ এর নাম বলতে পারবে না। ঠান্ডা ঝোল, কোনও স্বাদ নেই, তার মধ্যে মাংসের মিনি টুকরো।’ মেনন বলল।
‘খেয়ে নিন। না খেলে শরীর দুর্বল হয়ে যাবে।’ নীল বলল।
‘দুর্বল হলেও মরব, এমনিতেও মারা যাব।’ মেনন বিড়বিড় করল।
নীল চুমুক দিল। এটা ঝোল নয়। সম্ভবত স্যুপ। কিন্তু এরকম বিস্বাদ স্যুপ বানাতেও দক্ষতা লাগে। মাংসের ছোট্ট টুকরোটা দুবার চিবোতেই মিলিয়ে গেল। মেনন জিজ্ঞাসা করল, ‘এটা কীসের মাংস মনে হয়? চিকেন তো নয়ই।’
‘মাটন খুব দামি। আমাদের খাওয়াবে না। হয় গরু নয় শুয়োর।’ নীল বলল।
মেননের ওপাশে যে স্যুপ শেষ করে কথা শুনছিল সে চিৎকার করে উঠল। ‘হায় আল্লা, এটা যেন গরুর মাংস হয়, আমাকে নিষিদ্ধ মাংস খাওয়ার পাপ থেকে উদ্ধার করোক।’
মেনন রেগে গেল, ‘তুমি তো অদ্ভুত লোক। তোমার শুয়োরের মাংস খাওয়া যদি পাপ হয় তাহলে আমার তো গরুর মাংস খেলেও পাপ হবে। তুমি গরুর মাংস চাইছ কেন?’
নীল বলল, ‘বা:, আমরা সবাই এখন যে অবস্থায় আছি সেই অবস্থাতেও ধর্ম যদি চলে যায় সেই ভয়ে চেঁচামেচি করছি। চমৎকার!’
হাত খুলে দেওয়ায় মানুষগুলো সাহসী হল। কোমরের দড়ি খুলে ফেলল ওরা। একটু পরেই শব্দ কানে এল। নীল দেখল এক এক করে কয়েকজন ঘরের একদম কোনায় গিয়ে জলবিয়োগ করে আসছে। সেটা বাইরে বেরিয়ে যেতে পারবে না। একটু পরেই সমস্ত ঘরের মেঝেতে প্রস্রাব ছড়িয়ে পড়বে। দুর্গন্ধে ভরে যাবে, শ্বাস নিতে কষ্ট হবে।
একটু পরে একজন হিন্দিতে চিৎকার করল, ‘জল খাব। খুব তেষ্ঠা পেয়েছে।’
কেউ বলল, ‘এখানে জল পাওয়া যাবে না।’
—’পাওয়া যাবে না বললেই হল! জল না খেলে মরে যাব।’
—’তাহলে সিঁড়ি দিয়ে উঠে ধাক্কা দাও, খুললে জল চেয়ে নাও।’
তৃষ্ণা যার প্রবল হয়ে উঠেছিল সে সিঁড়ির শেষ ধাপে উঠে লোহার ঢাকনায় সমস্ত শক্তি দিয়ে আঘাত করতে লাগল। কিছুক্ষণ পরে হঠাৎ খুলে গেল ঢাকনা। মুখ বাড়িয়ে একজন পাইরেট যেভাবে কথা বলল তা মানুষ রেগে না গেলে বলে না।
লোকটা হকচকিয়ে গিয়েছিল। তার পর সাহস করে বলল, ওয়াটার, থার্স্টি, গিভ মি ওয়াটার।’ সেই সঙ্গে গলায় গ্লাস থেকে জল ঢালার মুদ্রা করল।
এবার পাইরেট হো হো করে হেসে উঠল। উঠে আড়ালে থাকা তার সঙ্গীকে নিজের ভাষায় কিছু বলল। সঙ্গে সঙ্গে লোকটাকে সরিয়ে সঙ্গী পাইরেট গর্তের মুখে চলে এসে প্যান্টের জিপার টেনে সরিয়ে লোকটার মুখের ওপর প্রস্রাব করতে করতে খ্যাক খ্যাক করে হাসতে লাগল।
ধড়মড়িয়ে নীচে নেমে এল লোকটা। ওপরের ঢাকনা বন্ধ হয়ে গেল।
কতক্ষণ চলে গেল নীল বুঝতে পারেনি, কিন্তু জাহাজটা যে গতি কমিয়ে আনছে তা টের পেল। তার পর ইঞ্জিন বন্ধ হয়ে গেল। অর্থাৎ ওরা বন্দরে চলে এসেছে। সভ্যজগতের নিয়ম মানলে এখন বন্দরের কাস্টমস অফিসারদের জাহাজে উঠে আসার কথা। কিন্তু নীল নি:সন্দেহ এদের ক্ষেত্রে সেটা হবে না।
এই ঘর এতক্ষণে নরক হয়ে গেছে। প্রস্রাবের সঙ্গে বমিও করছে কেউ কেউ। হঠাৎ ফারুক সাহেবের কথা মনে এল নীলের। পিরানহা জাহাজে কিডন্যাপ করে ওঁকে নিয়ে যাওয়া হয়েছে। ওই জাহাজেও কি ওঁকে এমন নরকযন্ত্রণা সহ্য করতে হচ্ছে?
মেনন নীচু গলায় জিজ্ঞাসা করল, ‘কী করে এদের হাত থেকে পালানো যায় ভাবো তো। আমি এতক্ষণ ভেবেও কূল পাচ্ছি না।’
ঠিক তখনই ওপরে শব্দ হল। লোহার ঢাকনা খুলে একজন পাইরেট মুখ বারিয়ে চিৎকার করল, ‘আপ, আপ, লাইন, লাইন, কুইক।’

তখন সমুদ্র শান্ত। আকাশ পরিষ্কার। যদিও কিছু টুকরো মেঘ আটার মতো লেগে আছে এখানে-সেখানে। কিন্তু রাত শেষ হয়ে আসায় চারধারে দৃষ্টি যাচ্ছে। হাঁকাহাকি করে, বন্দুকের বাঁট দিয়ে আঘাত করে বন্দিদের লাইন সোজা করল পাইরেটরা। ইতিমধ্যেই দুজন এমন অসুস্থ হয়ে পড়েছে যে সোজা হয়ে দাঁড়াতে পারছিল না। প্রথমে তাদের নিজস্ব ভাষায় খুব ধমকাল দুজন পাইরেট। চুলের মুঠো ধরে সোজা দাঁড় করাতে চেষ্টা করল। কিন্তু লোকটার অবস্থা তখন শোচনীয়। তাদের প্যান্ট ভিজে গেছে নিজেদের প্রস্রাবে। চেষ্টা করেও সোজা হতে না পারায় ধপাস করে বসে পড়ল মেঝের ওপর। এবার বন্দুকের বাঁট দিয়ে তাদের আঘাত করল পাইরেটরা। লোকদুটো ওঠার ভঙ্গি করল, কিন্তু তাদের হাটু কাজ করল না। পাশ ফিরে পড়ে গেল।
একজন পাইরেট চিৎকার করে কাউকে কিছু বলল। বলে যেন আদেশের অপেক্ষায় দাঁড়িয়ে রইল। খানিক বাদে একজন মোটা দীর্ঘদেহী পাইরেট সেখানে এসে লোকদুটোকে দেখল। তারপর জোরে জোরে দুজনের পশ্চাৎদেশে লাথি মারল। ওরা একটু নড়ে উঠল মাত্র, ওঠার শক্তি ওদের ছিল না। এবার দীর্ঘদেহী হাতের ইশারা করল। সঙ্গে সঙ্গে আগের পাইরেট দুটো ওদের টানতে টানতে জাহাজের কিনারে নিয়ে গিয়ে এত জোরে লাথি মারল যে শরীর দুটো রেলিং-এর ফাঁক দিয়ে জলে পড়ে গেল।
ওরা বোবা হয়ে দাঁড়িয়েছিল। শরীরের অক্ষমতার জন্যে দুজন মানুষকে ওরা জীবন্ত অবস্থায় মেরে ফেলল। অত ওপর থেকে জলে পড়লে বেঁচে থাকার কোনও সম্ভাবনা সুস্থ অবস্থাতেই কম থাকে। কারণ শরীরগুলো একক্ষণে জাহাজের নীচে চলে গেছে। বন্দিরা কথা বলার সাহস হারিয়ে ফেলেছিল। নীল দেখল তার সামনে দাঁড়ানো মেনন মাথা ঝুঁকিয়ে রয়েছে।
চটপট আবার ওদের হাত বেঁধে ফেলা হল। দড়ির শেকলে আটকে দেওয়া হল সবাইকে। ভোর হচ্ছে। বাঁ-দিকে তাকাতেই দূরে মাটি দেখতে পেল নীল। জাহাজ সেদিকেই এগোচ্ছে। কিন্তু ওই মাটির ওপর কোনও বাড়িঘর চোখে পড়ল না। ঘন জঙ্গলে ঢাকা ওই জায়গার নাম কী? মেনন ফিসফিস করে বলল, ‘নিশ্চয়ই সোমালিয়া।’
জাহাজের কম্পিউটারে কাজ করতে করতে একদিন গুগল সার্চ করে সোমালিয়া সম্পর্কে কিছু কথা জেনেছিল নীল। আসল নাম ফেডেরাল রিপাবলিক অফ সোমালিয়া। আফ্রিকার উপকূলে এই দেশের পশ্চিমে থিওপিয়া, উত্তর-পশ্চিমে জিবউতি, উত্তরে গাল্ফ অফ অ্যাডেন, পূর্ব দিকে ভারত মহাসাগর। কেনিয়া আছে দক্ষিণ-পশ্চিমে। সোমালিয়ায় মানুষের সংখ্যা দশ মিলিয়ন। তাদের বেশির ভাগই সুন্নি সম্প্রদায়ের মুসলমান। ওদের মূল ভাষা হল সোমালি। কেউ কেউ আরবিও বলেন।
তীর থেকে অনেকটা দূরে থেমে গেল জাহাজ। এখানে কোনও বন্দর নেই। জাহাজ নিয়মিত যে আসে না, তা দেখলেই বোঝা যায়। দ্রুত জলের ওপর পাটাতন নামিয়ে দেওয়া হল। কয়েকজন পাইরেট তার ওপর দিয়ে হেঁটে যেখানে জলে নামল, সেখানে হাঁটুর একটু ওপর পর্যন্ত জলের ঢেউ। এবার চিৎকার করে বন্দিদের চলতে বলা হল। কোনও রেলিং নেই, পায়ের তলায় পাটাতন কাঁপছে, সেই অবস্থায় হাত বাঁধা, কোমর বাঁধা অবস্থায় হেঁটে যাওয়া খুব সমস্যার। একজন বেকায়দায় পা ফেললে অনেককেই সমুদ্রের ভেতর তলিয়ে যেতে হবে। মেননের আগের লোকটা টলমল করছিল। ভয়ে চিৎকার করে উঠল। তাই শুনে পাইরেটরা খ্যাক খ্যাক করে শিয়ালের মতো হাসতে লাগল। মেনন তাকে ধমকাল, ‘মরতে যদি না চাও তাহলে সামলে পা ফেলো।’
শেষ পর্যন্ত ওরা বালির চরে পৌঁছোতে পারল। ইংরেজিতে একটা কথা আছে, ভার্জিন বিচ। নীলের মনে হল এটা সেইরকম। এই বিচে আগে কেউ হেঁটেছে বলে দেখে মনে হচ্ছে না। টুরিস্টরা যেসব বিচে বেড়াতে যান, সেসব বিচের লাল কাঁকড়াগুলো পায়ের আওয়াজ পেলেই দৌড়ে গর্তে ঢুকে যায়। এখানে যেসব কাঁকড়া রয়েছে, তারা বোধহয় আগে কখনও মানুষ দ্যাখেনি। তাই ভয় পাচ্ছে অনেক পরে।
সেই দীর্ঘদেহী পাইরেটের আদেশে ওদের বালির চর থেকে জঙ্গলের মধ্যে নিয়ে যাওয়া হল। মাথার ওপর আকাশ ঢাকা গাছ, তলায় বুনো ঝোপ। একটা ন্যাড়া জায়গায় তাদের বসিয়ে দুজন পাহারায় থাকল, বাকিরা জাহাজের দিকে চলে গেল।
হাঁটু মুড়ে বসেছিল মেনন। নীলের পাশে। নীচু গলায় জিজ্ঞাসা করল, ‘আমাদের নিয়ে ওরা কী করবে তার কিছু আন্দাজ করতে পারছ?’
‘না।’ নীল ঠোঁট নাড়ল।
‘এটা যদি সোমালিয়া হয়, তাহলে আমাদের কোনও আশা নেই।’ মেনন বলল।
‘কেন?’ নীল কিছু বলতে হয়, তাই জিজ্ঞাসা করল।
‘সোমালিয়া খুব ভয়ংকর। কিডন্যাপ করে কোটি কোটি ডলার মুক্তিপণ আদায় না করে ছাড়ে না। খবরের কাগজে পড়োনি? অদ্ভুত লোক এরা। চাষের সময় চাষ করে, চাষ না থাকলে পাইরেসি। এখানকার গভর্নমেন্ট এদের ঘাটাতে সাহস পায় না।’ মেনন বলল।
‘এত টাকা নিয়ে ওরা কী করে?’
‘আমি কি ওদের সঙ্গে থেকেছি যে সব কথা জানব? মুখ বিকৃত করল মেনন, ‘আচ্ছা জ্বালা। সবাই ভেবে নেয় আমি কত কী জেনে বসে আছি।’
নীল হাসল, ‘কথাটা তো ভুল নয়। তুমি অনেক কিছু জানো।’
মেনন হাসল। বোঝা গেল সে খুশি হয়েছে।
সমুদ্রের ধার থেকে চেঁচামেচির আওয়াজ ভেসে আসছিল। বোঝা যাচ্ছিল, ওখানে ওরা খুব উত্তেজিত হয়ে রয়েছে। তার পরেই দুমদুম গুলির শব্দ হল। তারপর আচমকা চুপচাপ। একটু পরে দলটা ফিরে এল। নীল গুনে দেখল বারো জন পাইরেট, প্রত্যেকের হাতে এ কে ফিফটি সেভেন। সাধারণ বন্দুক নয়। ওদের নেতৃত্বে সেই দীর্ঘদেহ, স্বাস্থ্যবান পাইরেট। কাছে এসেই লোকটা চিৎকার করল ‘মুভ মুভ।’ তার মানে ওই লোকটা কিন্তু ইংরেজি শব্দ জানে।
সবাইকে সোজা দাঁড় করাতে সময় লাগল। যে দুর্বলতা দেখাচ্ছিল, তাকে বেধড়ক মারছিল পাইরেটরা। নেতা এবং তিনজন সামনে গেল, বাকি পাইরেটরা পেছনে। ওরা হাঁটা শুরু করতেই জাহাজের শব্দ কানে এল নীলের। জাহাজ তাদের ডাঙায় নামিয়ে আবার সমুদ্রে ভেসে যাচ্ছে।
চাপা গলায় নীল মেননকে বলল, ‘জাহাজটা চলে যাচ্ছে কেন?’
‘আমাদের জাহাজের সমস্ত মাল এখন ওর পেটে খালাস করতে হবে না? তাই ওদের পছন্দমতো বন্দরে চলে যাচ্ছে।’ মেনন নীচু গলায় বলল।
‘ক্যাপ্টেনকে একবারও দেখলাম না।’ নীল কথা চালাল।
‘একটু আগে গুলির শব্দ যেটা হল, সেটা হয়তো ক্যাপ্টেনের জন্যে।’
‘কিন্তু ওরা আমাদের কোথায় নিয়ে যাচ্ছে?’
‘সাইলেন্ট, সাইলেন্ট।’ সামনে থেকে হুঙ্কার ভেসে এল।
ক্রমশ জঙ্গল ঘন হচ্ছে। পায়ের তলায় লতা ছড়িয়ে। পা ফেললেই তাতে জড়িয়ে হোঁচট খেতে হচ্ছে। গাছগুলোর গায়ে আদিমকালের শ্যাওলা; ঝুড়ি নেমেছে কারও কারও। বন্দিরা কেউ স্বচ্ছন্দে হাঁটতে পারছিল না। একজন আছাড় খেলে তার কোমরে বাঁধা দড়ির টানে আরও একজন পড়ছিল। অদ্ভুত মুখের বাঁদর কিচমিচ করছে গাছগুলোতে। নীল বুঝতে পারছিল, ওরা একটু একটু করে ওপরের দিকে উঠছে। ডান বা বাঁ-দিকের কিছুই দেখা যাচ্ছে না, গাছগুলো যেন দেওয়াল হয়ে আড়াল তৈরি করছে।
ঘণ্টা দুয়েক যাওয়ার পরে সামনে থেকে চিৎকার ভেসে এল, ‘হল্ট।’
মানুষের মাথার মাঝখানে যেমন টাক গজায়, তেমনি ঘনজঙ্গলের কোথাও কোথাও গাছ লতাশূন্য হয়ে থাকে। সেরকম একটা জায়গায় তাদের বসতে বলা হল। ইশারায় বুঝিয়ে গোল করে বসাল ওরা বন্দিদের। তারপর দীর্ঘদেহ স্বাস্থ্যবান নেতা বৃত্তের মাঝখানে এসে বক্তৃতা দিতে লাগল। সেই সোমালি ভাষায় বক্তৃতা। আর একজন অনুবাদ করে শোনাচ্ছিল যে ভাষায়, তা কারও বোধগম্য হচ্ছিল না। নীল অনুমান করল, এটা আরবি ভাষা। কানের পর্দায় শব্দগুলো শুধু আঘাত করে চলেছে, বিন্দুবিসর্গ বুঝতে পরছে না, তবু নীল তার মাথা নাড়তে লাগল। কথা বুঝতে পারলে এবং তা ভালো লাগলে মানুষ এইভাবে মাথা নাড়ে।
দীর্ঘদেহ সেটা লক্ষ করে হঠাৎ চিৎকার করল নীলের দিকে তাকিয়ে। যে শব্দ উচ্চারণ করল এবং তা করার সময় মুখের চেহারা যা হল, তা ক্ষিপ্ত হয়ে গালাগালি দেওয়ার সময় মানুষের হয়! নীল সঙ্গে সঙ্গে মাথা ঝোঁকাতে লাগল, যার অর্থ ভুল হয়ে গেছে।
সেটা দেখে শান্ত হল লোকটা, এবার তার ঠোঁটে হাসি ফুটল। হাত তুলল তথাস্তু বলার ভঙ্গি নিয়ে। তারপর আবার মিনিটখানেক বক্তৃতা দিয়ে সোজা হয়ে দাঁড়িয়ে জুতোয় শব্দ তুলল। সঙ্গে সঙ্গে অন্য পাইরেটরা একইভাবে জুতোয় আওয়াজ করল।
ঘাসের ওপর বসার পরেই একজন পাইরেট চেঁচিয়ে কিছু বলতেই অন্যরা যেদিকে তাকাল, সেদিকে নজর গেল নীলের। একটা বড় গাছ থেকে মোটা এবং বেশ লম্বা সাপ নেমে আসছে। নীলের প্রথমে মনে হয়েছিল ওটা আনাকোন্ডা। কিন্তু মেনন বলল, ‘পাইথন। বেশ বড় সাইজের। একটা হরিণ খেয়ে নিতে পারে।’
যেদিক থেকে পাইথন নামছিল, সেদিকে বসে থাকা বন্দিরা প্রাণের ভয়ে চিৎকার করতে করতে একসঙ্গে বৃত্তের এদিকে আসতে চাইলে পাইরেটরা লাথি মরতে লাগল তাদের। আবার আগের জায়গায় বসিয়ে দিল জোর করে। লোকগুলোর মুখে মৃত্যুভয় স্পষ্ট। পাইথন অনেকটা নীচে নেমে এসেছে। লম্বা জিবটা একবার বের করছে, আর- একবার ঢোকাচ্ছে। দীর্ঘদেহ এগিয়ে গেল পাইথনটার দিকে। তারপর কোমরে ঝোলা খাপ থেকে লম্বা ছুরি বের করে দক্ষ হাতে ছুড়ল পাইথনের দিকে। পাইথনটা ততক্ষণে গাছের গুড়ি বেয়ে নীচে নামতে চেষ্টা করছিল। ছুরিটা উড়ে গিয়ে তার গলার মাঝখানে ঢুকে গাছে বিঁধে গেল। পাঁচ সেকেন্ড সময় লাগল। পাইথনের বিশাল শরীরটা পড়ে গেল গাছ থেকে। মাথাটা ছাড়াবার প্রাণপণ চেষ্টা করছে পাইথন, কিন্তু এমন জায়গায় ছুরি আটকেছে যে সে কিছুতেই মুভ করতে পারছিল না। দীর্ঘদেহ কিছু বলতেই দুজন পাইরেট এগিয়ে গিয়ে তাদের ছুরি বের করে পাইথনের মাথাটা কেটে শরীর থেকে বাদ দিয়ে দিল। সঙ্গে সঙ্গে অন্য পাইরেটরা আনন্দে চেঁচিয়ে উঠল।
বৃত্তের মাঝখানে আগুন জ্বালা হয়েছে। তারপর গাছের ডাল কেটে খাঁচা করে পাইথনটাকে সেঁকা হচ্ছে। অন্তত ষোলো ফুট লম্বা সাপটার শরীরের অন্য কোথাও ছুরি বিঁধলে, গুলি না করে তাকে মারা যেত না। পোড়া পাইথনের শরীর থেকে ধোঁয়া এবং পোড়া গন্ধ বের হচ্ছে। মেনন ফিসফিস করে বলল, ‘শালারা সাপ পুড়িয়ে খাবে।’
নীল বলল, ‘চাইনিজরাও সাপ খায়। এক একটা সাপের এক এক রকম স্বাদ।’
‘একেই খালি পেট, তার ওপর এসব দেখে মনে হচ্ছে বমি হয়ে যাবে।’
‘উহুঁ। নিজেকে ঠিক রাখো মেনন।’
সাপটাকে সম্পূর্ণ পোড়ানো হয়ে গেলে ওরা পোড়া ছাল টেনে তুলে দিল। এখন ওর চেহারা কাবাবের মতো দেখাচ্ছে। একটা লোক উঠে দাঁড়িয়ে মাথা গুনল। তারপর বসে সাপটাকে টুকরো করতে লাগল। প্রথম টুকরোটা, যেটা বেশ বড়, দীর্ঘদেহকে দিল লোকটা। একগাল হেসে পরম তৃপ্তিতে দীর্ঘদেহ তাতে কামড় বসাল।
প্রথমে নিজেদের জন্যে অনেকটা রেখে একটা করে টুকরো বন্দিদের হাতে গুঁজে দিয়ে গেল ওরা। দীর্ঘদেহ মাংস চিবোতে চিবোতে চেঁচাল, ‘ইট, ইট।’
মেনন জিজ্ঞাসা করল, ‘তুমি ওটা খাবে?’
‘কখনও তো খাইনি।’
‘আমার একটুও ইচ্ছে হচ্ছে না।’ মেনন বলল।
‘কিন্তু পেটে তো কিছু নেই। এটা না খেলে সারাদিন কিছু খেতে পারব না বলে মনে হচ্ছে। না খেলে হাঁটতেও পারব না। তাই খেতে বাধ্য হচ্ছি।’ নীল বলল।
সে মাংসের টুকরোটায় কামড় দিল। বেশ তুলতুলে মাংস। চর্বি আছে। সিরাজের কাবাব খাচ্ছে বলে মনে হল। যদি একটু লবন মেশানো যেত। খিদে যে পেয়েছিল তা এখন খেতে খেতে আরও ভালো বুঝতে পারল নীল।
দু-দুবার মুখের কাছে নিয়ে গিয়েও খেতে পারল না মেনন। দীর্ঘদেহী সেটা লক্ষ করছিল। হঠাৎ সে চেঁচিয়ে উঠল। আগ্নেয়াস্ত্র তুলে মেননের দিকে তাক করে চেঁচিয়ে কিছু বলতেই নীল বলল, ‘খেয়ে নাও, না খেলে তোমাকে গুলি করে মারবে।’
মৃত্যুভয়ে কোনও মানুষকে কখনও খেতে দ্যাখেনি নীল। মেনন যেরকম গোগ্রাসে মাংসগুলো গলা দিয়ে নামাচ্ছিল তাতে মনে হচ্ছিল যেকোনও সময় তার দমবন্ধ হয়ে যাবে। দীর্ঘদেহ ওর খাওয়া দেখে হাসল। খাওয়া শেষ করে মেনন কোনওমতে বলল, ‘জল, একটু জল।’
‘এখন কেউ জল দেবে না। দেখছ না, কারও কাছে জলের পাত্র নেই।’ নীল বলল।
আবার হাঁটা শুরু হল। একটা খরগোশ অবাক চোখে তাদের দেখে বিপুল বেগে ছুটে পালাল। নীল বুঝতে পারছিল মাংসের টুকরো পেটে না গেলে হাঁটা প্রায় অসম্ভব ছিল। বাঁদরগুলো জোর শোরগোল তুলছে গাছগুলোতে। একজন পাইরেট মাটি থেকে একটা পাথর তুলে তাদের দিকে ছুড়ে দিল। সঙ্গে সঙ্গে ওরা উধাও হয়ে গেল সামনে থেকে। প্রায় ঘণ্টা তিনেক হাঁটার পরে জলের শব্দ কানে এল। দীর্ঘদেহী চিৎকার করল, ‘হল্ট।’
এখানে বসার জন্য ন্যাড়া জায়গা নেই। নীল কান পেতে জলের শব্দ শুনল। বৃষ্টি হচ্ছে না, অথচ প্রবল শব্দে জল পড়ছে কাছাকাছি কোথাও। তাদের সামনে একটা ছোট পাহাড়। পাহাড়টার চুড়োয় পাথর, বাকিটা জঙ্গলে ঢাকা।
‘হল্ট’ চিৎকারটা করা হয়েছে তাদের থামার জন্যে, বসার জন্যে নয়। বসার কোনও জায়গাও নেই। খোঁচা খোঁচা গুল্ম ছড়িয়ে রয়েছে সর্বত্র। এবার চিৎকার ভেসে এল, ‘ডাউন, ডাউন।’
অর্থাৎ নীচের দিকে এগোও। অনেকেই সেটা বুঝতে না পারলেও ফিসফিসিয়ে মেনন জিজ্ঞাসা করল, ‘কী মতলব বলো তো? আমাদের মারতে চাইছে?’
‘মারতে হলে এতদূরে নিয়ে আসবে কেন? সমুদ্রেই তো ডুবিয়ে মারতে পারত।’
‘তা ঠিক। দ্যাখো, আমরা যেমন কষ্ট করছি, ওরাও তেমনি করছে। শুধু ওদের হাত-পা বাঁধা নেই। চলো, নীচে চলো।’
দুপাশে পাহারা দিয়ে ওদের নীচে নামানো হলে নীল অবাক হয়ে গেল। জলপ্রপাতটা বেশ বড়, ভয়ংকর জলের ধারা অনেক ওপর থেকে আছড়ে পড়ছে নীচে। তার আওয়াজে কানে তালা লেগে যাওয়ার উপক্রম হচ্ছে। সেই জল তীব্র স্রোতে নেমে যাচ্ছে নীচের দিকে। নিশ্চয়ই সমুদ্রে গিয়ে শেষ হচ্ছে।
কিন্তু এবার আর একটা দৃশ্য আবছা দেখা যাচ্ছে। আবছা কারণ তা আড়াল করে জলের বিশাল ধারা আছড়ে পড়ছে। প্রহরীরা চিৎকার করছিল জলের ধার ধরে এগিয়ে যেতে। কিছুটা যেতেই মেনন শিরশিরে গলায় জিজ্ঞাসা করল, ‘দেখেছ?’
হ্যাঁ, নীল মাথা নাড়ল। জলপ্রপাতের পেছনে অনেকটা লম্বা একটা অস্থায়ী বাঁশের আস্তানা। সেই আস্তানার মুখেও বন্দুকধারী পাহারাদার দাঁড়িয়ে ওদের দিকে এমনভাবে তাকিয়ে হাসছে, যেন অনেক কাল পরে আফ্রিকার ক্যানিবালরা মানুষের দেখা পেয়েছে।

