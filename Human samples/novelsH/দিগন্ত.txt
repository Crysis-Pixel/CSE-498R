সমস্ত ঘটনাটা ঘটে গেল চোখের নিমেষে। অনেকটা বিনা মেঘে বজ্রাঘাতের মতো।
শংকর বসেছিল হাইওয়ের চণ্ডীতলার মোড়ে, বটতলা ঘেঁষে, দুলালের চায়ের দোকানের বাইরের বেঞ্চিতে। রোজই বিকালে, সূর্যাস্তের আগে সে এখানে এসে বসে, চা খায়, এবং গ্রামের অন্যান্যরা যখন দোকানের ভিতরে বাইরে নানা কথা নিয়ে আসর সরগরম করে তোলে, সে বেঞ্চির এক পাশটিতে বসে, পশ্চিমের দিগন্তবিসারী মাঠের শেষে, দিকচক্রবালের দিকে তাকিয়ে সূর্যাস্ত দেখে। এই সময়টা সে সব ভুলে যায়। কলকাতার কথা, এই দূর গ্রাম-বাসের কথা, প্রতি দিনের নানা ঘটনা, নিজের কাজকর্ম, যা নিয়ে দিনে রাত্রে নানা আলোড়ন সৃষ্টি করে, কোনও কথাই এ সময়ে মনে থাকে না। এমন দিগন্তব্যাপী মাঠ, যা আকাশের গায়ে গিয়ে মিশেছে, এবং যেখানে সূর্য ক্রমে ক্রমে একটি বিশাল লাল টকটকে গোলকের মতে, যেন দিগন্তের ভূমিশয্যার পিছনে আস্তে আস্তে ডুবে যেতে থাকে। আকাশে ছড়িয়ে পড়তে থাকে রক্তের ছটা, আর পাখিরা সেই ছটার রং ডানায় মেখে, জোড়ায়, কঁক বেঁধে অথবা একা নানা দিকে উড়ে যেতে থাকে, শংকর যেন স্পষ্ট বুঝতে পারে, পৃথিবী ক্রমাগত ঘুরে চলেছে। মনে হয়, পৃথিবীর আর কোথাও বসে এমন একটি মহিমময় দৃশ্য দেখা যাবে না। এই সময়টিতে ওর এই আটত্রিশ বছর বয়সের জীবনের যত সুখ-দুঃখ, দ্বিধা-দ্বন্দ্ব, জট-জটিলতার অতীত, এক অনির্বচনীয়তায় ভরে ওঠে।
শংকর আজও সেই রকম চায়ের দোকানের বাইরের বেঞ্চিতে বসে, পশ্চিমের আকাশে তাকিয়ে সূর্যাস্ত দেখছিল। সময়টা মাঘের প্রথম দিক। সকাল থেকেই আকাশের নানা প্রান্তে টুকরো টুকরো মেঘ ছড়িয়ে ছিল। এখন সেই মেঘই যেন বিশাল এক ঝাঁক পাখির মতো, আকাশের মাঝখান থেকে, সারিবদ্ধ ভাবে একটি বিন্দুর আকারে পশ্চিমের রক্তাকাশে উধাও হয়ে চলেছে। আসলে একেই হয়তো কোদালে কুড়ুলে মেঘ বলে, এবং সেই মেঘের গায়ে রক্তের ছটা। শংকরের মনে হয়, অদৃশ্যে থেকে কোনও এক মহান শিল্পী যেন ক্রমান্বয়ে রঙের তুলি বুলিয়ে চলেছে। পাখির দল অন্যান্য দিনের মতোই, নিজেদের নিশানায় উড়ে চলেছে। আজকাল আমন ফসল কাটা হয়ে গেলেও মাঠ খা খা করে না! দিগন্ত জুড়ে রবিশস্যই কেবল না, ভিন্ন জাতের ধানের চারাও অনেক জায়গায় মাথা তুলেছে।
শংকর দেখছিল, ঝুলন্ত লাল গোলকের মতো সূর্যের নীচের অংশের রং যেন কিঞ্চিৎ ছায়াবৃত, ওপরের অংশটি অধিকতর উজ্জ্বল। সীমাহীন আকাশের মাঝখানে, পাখির ঝাকের মতো কোদালে কুড়ুলে মেঘ, প্রতি মুহূর্তে রং বদলাচ্ছে। এই সময়ে দূরে কোথাও থেকে একটা যান্ত্রিক গোঁ গোঁ শব্দ ভেসে আসছিল। সেটা অস্বাভাবিক কিছু না। হাইওয়ের ওপর দিয়ে লরি, ট্রাক, কলকাতার এবং আঞ্চলিক বাস, প্রাইভেট গাড়ির যাতায়াত লেগেই আছে। ও যখন তন্ময় হয়ে সূর্যাস্ত দেখতে থাকে, তখন নানা শব্দে ওর চোখের ওপর দিয়ে গাড়ি চলে গেলেও, ও ফিরে তাকায় না। তাকাবার কথা মনেও পড়ে না, কোনও কৌতূহলও নেই।
কিন্তু আজ শংকরের কী মনে হল, ও বাঁ দিকে মুখ ফিরিয়ে, হাইওয়ের পূর্ব-দক্ষিণের দূরের বাঁকের দিকে তাকাল। একেই কি ষষ্ঠেন্দ্রিয় বলে? কোনও কারণেই ও এ সময়ে অন্য দিকে ফিরে তাকায় না, অনেকটা ধ্যানময়ের মতোই সূর্যাস্ত দেখে। মুখ ফিরিয়ে ও দেখতে পেল, একপাল ছাগল তাড়িয়ে নিয়ে, একটি সাত-আট বছরের ছেলে, রাস্তার উত্তর থেকে দক্ষিণে পার করে নিয়ে চলেছে। দূরে প্রাইভেট গাড়িটা আসছে কম করে সত্তর থেকে আশি কিলোমিটার বেগে, এবং পুব-দক্ষিণে বাঁক নিয়ে পশ্চিম-মুখো হয়েই, আচমকা ছাগলের পাল দেখে গতি কমাবার চেষ্টা করল। কিন্তু তখন দেরি হয়ে গিয়েছে, কেন না, গতির সঙ্গে ব্রেক কষারও একটা সীমা আছে। অন্তত নিজেকে বাঁচাবার জন্য। চালক সমানে হর্ন দিয়ে যাচ্ছিল, যদিও ডাবল হর্নের একটি মাত্র বাজছিল, যার জোর তেমন নেই, এবং সামনের হেডলাইট দুটো জ্বালিয়ে দিয়েছিল। সেটাও অর্থহীন, কারণ হেডলাইট জ্বালিয়ে যাকে সংকেত করা হচ্ছে, সাত-আট বছরের রাখাল ছেলেটি তার কিছুই বোঝে না। সে হতচকিত হয়ে দেখছিল, তার ছাগলগুলি এলোমেলো ছুটোছুটি জুড়ে দিয়েছে, আর হাতের ছোট ছপটিটা নিয়ে অসহায় ভাবে, রাস্তার প্রায় মাঝখানে দাঁড়িয়ে, ছাগলের পালকে রাস্তার দুপাশে সরিয়ে দেবার জন্য হইহই করছে।
শংকর স্থির হয়ে বসে থাকতে পারল না। গাড়িটার গতি যদিও অর্ধেক হয়ে এসেছে, কিন্তু ভয়ংকর দুর্ঘটনা কিছুতেই এড়াতে পারল না। সামান্য ডাইনে বাঁয়ে করবার চেষ্টা করেও, ছেলেটাকে সোজা এসে ধাক্কা দিল। এটা প্রায় অনিবার্য ছিল, কারণ যে কোনও চালকই বাঁকের মুখে গাড়ির গতির তীব্রতা কমাতে বাধ্য। তা সে কমায়নি। চালকের পা বোধ হয় অ্যাকসেলারেটরের ওপর চেপে বসেছিল। গাড়িটা এক বার লাফিয়ে উঠল যেন, এবং একেবারে থেমে গেল।
শংকর দৌড়ে এগিয়ে গেল। আশ্চর্য, ছাগলের পাল ঠিক নিজেদের বাঁচিয়ে, রাস্তার দুপাশের ঢালুতে নেমে ম্যা ম্যা করে চিৎকার জুড়ে দিয়েছিল। ছেলেটাই চাপা পড়েছে। শংকর দৌড়ে যেতে যেতে, অবাক হয়ে দেখল, গাড়িটা হঠাৎ কিছুটা ব্যাক করল, এবং এঞ্জিনের শব্দেই টের পেল চালক পালাবার জন্য, ডান দিকে বাঁক নিয়ে একেবারে ফাস্ট গিয়ারে স্পিড তুলে এগিয়ে আসছে। শংকরের মুখ শক্ত হয়ে উঠল। ও দিকবিদিক জ্ঞানশূন্য হয়ে একেবারে চলন্ত গাড়ির চালকের দরজার ওপরে ঝাঁপিয়ে পড়ে চিৎকার করে উঠল, থামুন, থামুন বলছি।
চালক এমনই বিভ্রান্ত হয়ে পড়েছিল, সে ভাবতেই পারেনি, কেউ এসে তার দরজার ওপর ঝাঁপিয়ে পড়তে পারে। আসলে সে শংকরকে লক্ষই করেনি। হতচকিত হয়ে প্রথমে সে ব্রেক কষে গাড়ি দাঁড় করাল, কিন্তু কোনও চালকের মনে যদি এক বার ভয় আর অপরাধ বোধ যুগপৎ জেগে ওঠে, সে তখন মরিয়া হয়ে পালাবারই চেষ্টা করে। সে ব্রেক কষলেও, গাড়ির স্টার্ট বন্ধ করেনি, বরং সহসা বাধা পেয়ে, সে আরও ভয়ংকর হয়ে উঠল। চকিতে দরজাটা খুলেই, সপাটে এমন ভাবে শংকরের দিকে ঠেলে দিল, দরজার ওপরের দিকটা সজোরে লাগল ওর কপাল আর ভুরুতে। আর একটা পাশ আঘাত করল বা গালে আর চোয়ালে। দরজার নীচের দিকটা আঘাত করল ওর পেটে কোমরে হাঁটুতে। চালক ভেবেছিল, আচমকা দরজার আঘাতেই শংকর ছিটকে পড়বে।
কিন্তু ফল হল উলটো। আঘাত খেয়ে, শংকর আরও নির্মম হয়ে উঠল, দরজাটা না ছেড়ে, রুদ্ধ কঠিন স্বরে বলল, এত বড় সাহস, খুনের ভয় দেখাচ্ছ আমাকে?’ ও হাত বাড়িয়ে চালকের হাত ধরে টানবার চেষ্টা করল। চালক তার মধ্যেই আরও কয়েক বার, ঝটিতি দরজার ধাক্কায় শংকরকে আঘাত করল, এবং যখন বুঝল, শংকরের হাত থেকে নিষ্কৃতি পাওয়া সম্ভব না, তখন গাড়ি স্টার্ট করে দিল। ইতিমধ্যে গাড়ির ভিতরে কারা ছিল, শংকর লক্ষই করেনি, কেবল ভয়ার্ত অস্ফুট কয়েকটি আর্তনাদ শুনতে পাচ্ছিল। গাড়ি স্টার্ট দিতেই, ও মুহূর্তে, প্রায় ঝুলন্ত অবস্থায় স্টিয়ারিঙে হাত দিয়ে আপ্রাণ শক্তিতে বাঁয়ে। মোচড় দিতে লাগল। তখন ওর মুখে কয়েকটা ঘুষি পড়েছে, কিন্তু গাড়ির ভিতর থেকে তীক্ষ্ণ একটা আর্তনাদ শোনা গেল, গাড়ি রাস্তার নীচে পড়ে যাবে।
সেই মুহূর্তেই গাড়িটা একেবারে থেমে গেল। শংকর চালকের বুকের জামা আঁকড়ে ধরে, এক এ্যাচকায় রাস্তায় নামিয়ে নিয়ে এল, এবং ওর চওড়া হাতের মুঠি পাকিয়ে ঘুষি তুলতেই, গাড়ির ভিতর থেকে এক জন মহিলার আর্তনাদ ভেসে এল, মারবেন না, দোহাই, আপনার পায়ে পড়ি।
চালকও তখন দুহাত তুলে মার বাঁচাবার চেষ্টা করছিল। শংকরের আঘাতে উদ্যত হাত নেমে গেল। ইতিমধ্যে চায়ের দোকানে এবং আশেপাশে যারা ছিল, তারা হইহই করে ছুটে এল। শুধু হইহই করে এল না, এল মারমুখী হয়ে। শংকরের হাত থেকে কয়েকজন চালককে ছিনিয়ে নেবার চেষ্টা করল। গাড়ির ভিতর থেকে ততক্ষণে দুজন তরুণী দরজা খুলে বেরিয়ে এসেছে। শংকর মুহূর্তেই বুঝল, ঘটনার গতি অন্য দিকে মোড় নিচ্ছে। ও চালক যুবকটিকে দুহাতে আড়াল করে বলে উঠল, মারধোর এখন নয়, তার সময় অনেক পাওয়া যাবে। তোমরা আগে দেখো, যে ছেলেটি চাপা পড়েছে, তার কী অবস্থা। শিগগির ওকে তুলে নিয়ে এসো।
ভিড়ের মধ্যে থেকে এক জন বলে উঠলো, অই গ মাস্টের তুমার গোটা মুখখানা অক্তে ভেসে যাইচে যে?
সেটা পরে দেখলে হবে, আগে ছেলেটাকে নিয়ে এসো৷’ শংকর বলল।
আধুনিক বেশভূষায় সজ্জিত দুটি তরুণী এবং একটি বছর বারো-তেরো বয়েসের ছেলে তখন গাড়ি থেকে নেমে, শংকরের আড়াল করে রাখা গাড়ির চালকের পিছনে গিয়ে দাঁড়িয়েছে। তাদের চোখে মুখে ভয়ার্ত অসহায়তার ছাপ। চালক যুবকটি যে বেতনভোগী ড্রাইভার না, তার ফ্যাশনদুরস্ত পোশাক-আশাক দেখেই বোঝা যাচ্ছে। ডান হাতের কবজিতে দামি ঘড়ি, মণিরত্নের দুটি আংটি মধ্যমা ও অনামিকায়। অলংকার তরুণী দুটির অঙ্গে সামান্য হলেও যথেষ্ট মূল্যবান। যুবকটি এই মাঘের আসন্ন। সন্ধ্যায় ঘামছে। এখন তার আর মরিয়া ভাব নেই, চোখে মুখে ত্রস্ত ভয়।
ভিড় করে আসা গ্রামবাসীরা চিৎকার করে শাসাচ্ছে, ব্যঙ্গ বিদ্রূপ করছে। কেউ কেউ গাড়ির গায়েই কিল চড় মারছে। ইতিমধ্যে দু-তিনজন গ্রামের বউ-ঝিও হুতোশে ছুটে এসেছে। কার ছেলে, চাপা পড়েছে, সেটাই তাদের আতঙ্কিত অনুসন্ধিৎসা। একটু দূরেই পড়ে থাকা বালকটির দিকে কয়েকজন ছুটে গেল, এবং একজন তাকে দুহাতে তুলে শংকরের সামনে নিয়ে এল। বলল, মাস্টের, এ আমাদের বদি বাউরির বিটা, দেখ্যে মনে লিচ্ছে, ড বেঁচে লাই।
সমস্ত ভিড় অচৈতন্য ছেলেটার দিকে ফিরে তাকাল। কয়েকজন সমস্বরে বলে উঠল, মেরে ফেলাইচে গ্য, ছেলেটার মাথা মুখ অক্তে ভেস্যে যাইচে!
শংকর লক্ষ করে দেখল, কেবল মুখ মাথা না, ধূলি ঝাড়া ছেঁড়া সামান্য বুক খোলা জামাটার ফাঁকে দেখতে পাচ্ছে, কণ্ঠার হাড় ও বুকের এক দিকে ফুলে উঠেছে। বাঁ পা নিশ্চয়ই চাকার তলায় পড়েছিল, থেঁতলে গিয়েছে। চোখ বোজা হাত পা এলানো শরীরটা দেখেই, শংকরের সন্দেহ হল, সত্যি হয় তো বেঁচে নেই! থাকাটাই আশ্চর্য কারণ যে বেগে এসে গাড়িটা ধাক্কা মেরেছে, তাতে যে-কোনও জোয়ানের পক্ষেও বেঁচে থাকা সম্ভব ছিল না। তবু যার কোলে ছেলেটি ছিল, গায়ে শুকনো একটা গামছা জড়ানো, কোমরে জড়ানো নেংটির মতো খাটো ধুতি, গায়ে এখনও মাঠের ধুলা লাগানো, তাকে লক্ষ্য করে বলল, পঞ্চু, তুমি ছেলেটাকে নিয়ে গাড়ির সামনে বসো। আগে আমাদের ব্লক হাসপাতালে নিয়ে চলো, বেঁচে আছে না মরে গেছে, সেটা ডাক্তারবাবু দেখে বলবেন।
কে একটি গ্রামের স্ত্রীলোক হুতোশে চিৎকার করে উঠল, আর তুমারে কে দেখবে গ্য মাস্টের? খুনেটা যে তুমাকেও মেরে ফেলাইচে গ্য!
মেরে না ফেললেও, শংকর মাথায় মুখে যন্ত্রণা বোধ করছিল। ইতিমধ্যেই ওর পাঞ্জাবির বুকে, কপাল থেকে রক্তের ফোঁটা পড়তে আরম্ভ করেছে। কিন্তু শংকর সে কথার কোনও জবাব না দিয়ে, গাড়ির চালক যুবকটিকে গম্ভীর স্বরে নির্দেশ দিল, যান, আপনি স্টিয়ারিঙে গিয়ে বসুন। চালিয়ে নিয়ে যাবেন।
আর আমরা? আমরা কী করব?’ একজন তরুণী আর্তস্বরে বলে উঠল।
শংকর মুখ ফিরিয়ে এই প্রথম তরুণীদের এবং কিশোর ছেলেটির দিকে তাকাল এই মুহূর্তে কারোকেই ভাল করে দেখবার অবকাশ নেই। শংকর কেবল দেখল, আর্তস্বরে কথা বলে ওঠা তরুণীর সিথেয় সিঁদুর। অন্যটির বয়স বোধ হয় সামান্য কম, এবং সিথেয় সিঁদুর নেই। ও বলল, আপনারাও গাড়ির পিছনে বসুন, কিন্তু আপনাদের সঙ্গে
না, এদের সব্বাইকে আমরা ছাড়ব নাই। শংকরের কথায় বাধা দিয়ে এক জন বলে উঠল।
শংকর মুখ ফিরিয়ে দেখল, অঞ্চল-প্রধান গুইরাম পাল কখন এসে দাঁড়িয়েছে। সে আঞ্চলিক ভাষায় কথা বলতে না চাইলেও, পুরোপুরি পারে না। তার কথা শুনে অনেকেই চিৎকার করে প্রতিধ্বনি করে উঠল, না, ইয়াদের সবাইকে আমরা ছাড়ব নাই।
শংকর গুইরামের ধোপদুরস্ত ধুতি পাঞ্জাবি পরা, বছর চল্লিশ বয়সের শক্ত-সমর্থ চেহারার দিকে তাকিয়ে বলল, গুইরামবাবু এসে গেছেন, ভালই হয়েছে। আমি এদের কারোকেই ছাড়ব না, বলতে যাচ্ছিলাম, পেছনে আমাদের লোকও ওদের সঙ্গে দু-একজন যাবেন। আপনি যখন এসে গেছেন, আপনিই চলুন। আগে আমরা হাসপাতালে যাব। তারপরে থানায়। দুটোই কাছাকাছি।
গুইরামের অপ্রস্তুত মুখ দেখে বোঝা গেল, শংকরের এ রকম একটা প্রস্তাব সে আশা করেনি। যারা তার সমর্থনে চিৎকার করে উঠেছিল, সবাই তার মুখের দিকে তাকাল। শংকর সে দিক থেকে মুখ ফিরিয়ে ডাকল, পঞ্চু এসো, তুমি আর আমি বাউরির ছেলেকে নিয়ে সামনে বসি। চলে আসুন গুইরামবাবু, সঙ্গে কারোকে নিতে চান তো নিয়ে নিন, আর দেরি করা উচিত নয়।’ও তরুণীদের দিকে তাকিয়ে তাড়া দিল, নিন নিন উঠে পড়ুন, দেরি করবেন না।
পঞ্চু বদি বাউরির ছেলের রক্তাক্ত অচৈতন্য শরীর নিয়ে শংকরের কাছে এগিয়ে গেল। শংকর গাড়ির সামনের বাঁ দিকের দরজাটা খুলে ধরল, এবং পঞ্চকে সামনের আসনে উঠতে সাহায্য করল। চালক যুবকটি সামনের ভিড় ঠেলে ড্রাইভারের আসনে গিয়ে বসতে যেন ভরসা পাচ্ছিল না, কারণ ক্রুদ্ধ গালাগাল চিৎকার চলছিলই। শংকর ধমকে উঠল, কী হল মশাই, দাঁড়িয়ে রইলেন কেন? পালিয়ে যাবার মতলবে তো খুব সাহস দেখিয়েছিলেন, এখন যে ভয়ে একেবারে জুজু হয়ে গেলেন? যান যান, নিজের জায়গায় বসুন।
গুইরাম পাল তখন কয়েকজনের সঙ্গে কী বলাবলি করছিল। যুবকটি ড্রাইভারের আসনে বসতে গিয়ে, দু-একজনের কনুই আর হাতের ধাক্কা খেল। এক জন চেঁচিয়ে বলল, আমাদের বিটা যদি মরে, ত শালা তুমাকেও আমরা জ্যান্ত যেতে দিব নাই।
ইতিমধ্যে তরুণীরা কিশোরকে নিয়ে পিছনের আসনে জড়সড় হয়ে বসেছে। গুইরাম সকলের দিকে তাকিয়ে বললেন, পাঁচ মিনিটের রাস্তা, তোমরা সবাই চলে এসো। কার্তিক, তুমি আমার সঙ্গে ওঠা।
কার্তিক পঞ্চায়েতের একজন সভ্য। শংকর জানে, হাসপাতালে আর থানার গ্রামবাসীদের ভিড় করার কোনও দরকারই নেই, একমাত্র হইচই হল্লা করা ছাড়া। এখন সবথেকে বড় প্রয়োজন, ছেলেটি বেঁচে থাকলে তার চিকিৎসা শুরু করা, এবং অপরাধীকে পুলিশের হাতে তুলে দেওয়া। গুইরাম একাই সেক্ষেত্রে যথেষ্ট। তবু অঞ্চল-প্রধান হিসাবে গ্রামবাসীদের ডাকাটা বোধ হয় তার কর্তব্যের মধ্যে পড়ে। শংকর সামনের আসনে বসে, বদি বাউরির ছেলেটির মাথা নিজের কোলে তুলে নিল। গুইরাম কার্তিককে নিয়ে পিছনের আসনে চাপাচাপি করে বসল। যুবক গাড়ি স্টার্ট করে আগে ব্যাক করল, তারপরে রাস্তায় উঠে, শংকরের দিকে তাকিয়ে জিজ্ঞেস করল, কোন দিকে যাব?
সোজা। শংকর জবাব দিল।
গাড়িটাকে ঘিরে তখনও লোকের ভিড় আর হই হুল্লা। যুবক হর্ন দিল। ইতিমধ্যে গাড়ির গায়ে দুমদাম ঘুষি পড়ছিল। গাড়ি চলতে আরম্ভ করল। শংকর দেখল, পশ্চিমের আকাশে রক্তিম ইশারা। সন্ধ্যা আসন্ন। গাড়ির পিছনে লোজন হইহই করে ছুটে আসছে।
.
গাড়ি যথেষ্ট আস্তে চললেও, মিনিট তিনেকের মধ্যেই এক কিলোমিটার রাস্তা পেরিয়ে এল। ডান দিকে বি. ডি. ওর অফিস এবং কোয়ার্টার। আরও খানিকটা এগিয়ে থানাও ডান দিকে। মাঝামাঝি বাঁ দিকে ব্লক ডেভলপমেন্ট স্কিমের হাসপাতাল। গেট খোলাই ছিল। তার দিয়ে ঘেরা প্রায় দেড়-দু বিঘা জমির কম্পাউন্ডের মধ্যেই ডাক্তার নার্স এবং অন্যান্য স্টাফদের কোয়ার্টার। জন্মনিয়ন্ত্রণের বড় সাইনবোর্ড ছাড়াও, হাসপাতালের আলাদা বোর্ড রয়েছে। শংকর চিন্তিত ছিল, ডাক্তারকে পাওয়া যাবে কি না। সৌভাগ্যবশত দেখা গেল, ওর থেকেও কয়েক বছরের ছোট ডাক্তার সুজিত রায় সাইকেল নিয়ে হাসপাতালের গেটের দিকে হেঁটে বেরিয়ে আসছে। শংকর গাড়ির ভিতর থেকেই ডাক্তারের দিকে হাত বের করে তুলে দেখাল, এবং চালক যুবককে বলল, গাড়ি ভেতরে ঢুকিয়ে বিল্ডিঙের বারান্দার কাছে নিয়ে চলুন।
যুবক বাঁ দিক স্টিয়ারিং ঘুরিয়ে, গাড়ি ঢোকাল হাসপাতাল কম্পাউন্ডের মধ্যে। মোরাম বিছানো রাস্তা দিয়ে সোজা এগিয়ে গিয়ে দাঁড়াল একতলা বিল্ডিঙের দীর্ঘ বারান্দার সামনের সিঁড়ির কাছে। ডাক্তারও সাইকেল নিয়ে তাড়াতাড়ি ফিরে এল গাড়ির কাছে। শংকর দরজা খুলে আগেই পঞ্চুর সঙ্গে ধরাধরি করে বদি বাউরির ছেলেকে নিয়ে গাড়ি থেকে বাইরে বেরোল। সুজিত ফরসা রোগা লম্বা, গোঁফ দাড়ি কামানো পরিষ্কার বুদ্ধিদীপ্ত মুখ। সাদা ট্রাউজার আর ফুল স্লিভ সাদা শার্টের ওপর বাসন্তী রঙের হাত কাটা সোয়েটার গায়ে। বয়সের তুলনায় তার মুখ যেন বেশি গম্ভীর, বড় চোখ দুটিতে যেন কেমন বিষণ্ণতা, যা আপাত দৃষ্টিতে চোখে পড়ে না। শংকর আর পঞ্চুর হাতে বদি বাউরির ছেলেকে ও গাড়ির ভিতরে চকিতে এক বার চোখ বুলিয়ে নিয়ে জিজ্ঞেস করল, কী ব্যাপার শংকরবাবু?
অ্যাকসিডেন্ট। শংকর জবাব দিল, এবং পঞ্চসহ বদি বাউরির ছেলেকে নিয়ে সিঁড়ি দিয়ে উঠতে উঠতে বলল, অবস্থা বোধ হয় ভাল নয়, তাড়াতাড়ি একটু দেখতে হবে। কিন্তু আলো তো জ্বলছে না দেখছি।
সুজিত বলল, ইলেকট্রিকের কথা বলছেন? সারা দিনে-রাত্রে ঘণ্টা চারেকের বেশি কারেন্ট কোনও দিনই থাকে না।
শংকরও তা জানে, যদিও গ্রামের ভিতরে ওর বাসস্থানে বিদ্যুতের কোনও ব্যবস্থা নেই। সারা গ্রামে মুষ্টিমেয় কয়েকটি বাড়িতে বিদ্যুৎ আছে, এমনকী একটি বাড়িতে টেলিভিশনও আছে। কিন্তু গ্রাম যে অন্ধকারে ছিল, সেই অন্ধকারেই আছে। অধিকাংশ গ্রামবাসীর কাছে বিদ্যুৎ একান্ত বিলাসের বস্তু। যাদের আছে, তাদেরও বিজলি আলো পাখা মৃত গৃহশোভা মাত্র। কিন্তু একটা হাসপাতালের পক্ষে বিদ্যুৎ শোভা বা বিলাস না, আবশ্যিক প্রয়োজন। সারা দেশের দুর্দশার ভাগ তাকেও বহন করতে হয়, তবে তুলনা করলে, এখানে দুর্দশাটা বড় বেশি। রাত্রে কদাচিৎ আলো চোখে পড়ে।
ইতিমধ্যে গুইরাম কার্তিককে নিয়ে গাড়ি থেকে নেমেছে। সুজিত সাইকেলটা বারান্দার গায়ে হেলান দিয়ে রাখতে রাখতে বলল, কিন্তু আপনার অবস্থাও তো ভাল দেখছি না। চলুন, এমারজেন্সি রুমের টেবিলে নিয়ে চলুন।বায়ে কোয়ার্টারের দিকে মুখ ফিরিয়ে গলা তুলে ডাকল, গোলক, গোলক কোথায় গেলে? তাড়াতাড়ি এসো।
এই সময়ে সাড়া পেয়ে, ভিতর থেকে একজন নার্স বেরিয়ে এল। নীল পাড় সাদা শাড়ি, কালো দোহারা চেহারার বছর চব্বিশ-পঁচিশ বছরের একটি মেয়ে। ডাক্তার তাকে দেখেই বলল, সিস্টার, এমারজেন্সি রুমে তাড়াতাড়ি ছোট হ্যাজাকটা নিয়ে আসুন।
নার্স ভিতরে চলে গেল। শংকর বারান্দার বাঁদিকে যেতে যেতে, গাড়ির দিকে ফিরে, চালক যুবকটিকে বলল, আপনি আমাদের সঙ্গে আসুন।
যুবকটি গাড়ির স্টার্ট তখনও বন্ধ করেনি। এক বার পিছনের আসনের দিকে ফিরে তাকাল। সেখানে তখন উৎকণ্ঠা আর চোখের জল মোছামুছি চলছে। যুবক দেখল গুইরাম পাল এবং কার্তিক নামে তোক দুটি গাড়ির কাছেই পঁড়িয়ে আছে। সে গাড়ির স্টার্ট বন্ধ করে দরজা খুলে নামল। দূর থেকে গ্রামবাসীদের চিৎকার চেঁচামেচি ক্রমে এগিয়ে আসছে।
শংকর বারান্দার বাঁ দিকের শেষপ্রান্তে খোলা দরজা দিয়ে, পঞ্চর সঙ্গে বদি বাউরির ছেলেকে নিয়ে ঢুকল। দরজার মাথার ওপরে ইংরেজিতে লেখা, এমারজেন্সি’। ঘরটি প্রায় অন্ধকার, একটিমাত্র জানালা খোলা। এমারজেন্সি রুম বলতে যা বোঝায়, ঘরটিতে সে রকম কিছুই নেই। রুগি শোয়াবার জন্য একটি উঁচু টেবিলের ওপর প্লাস্টিকের কভার। একটি বালিশ। এক পাশে একটি আলমারি। মাথার ওপরে নিশ্চল পাখা, দেওয়ালে দুটি আলোর কাচের ঝিলিক শুধু। শংকর আর পঞ্চ বদি বাউরির ছেলেকে টেবিলের ওপর শুইয়ে দিল। হাসপাতালের ভিতরে যাবার একটি দরজা রয়েছে। সেই দরজা। দিয়ে সুজিত ঢুকল। পিছনে নার্সের সঙ্গে, হাফপ্যান্ট পরা, গায়ে চাদর জড়ানো খালি পা, মাঝবয়সি একজন ছোট একটি হ্যাজাক নিয়ে ঘরে ঢুকল। যুবকটি এসে দাঁড়াল বারান্দার দিকের দরজায়। তার পাশ কাটিয়ে ভিতরে ঢুকল গুইরাম।
সুজিত এগিয়ে এল টেবিলের সামনে, ঝুঁকে দেখল বদি বাউরির ছেলের নিথর শরীর ও রক্তাক্ত মুখের দিকে। আস্তে আস্তে তার দৃষ্টি ছেলেটির মাথা থেকে, সারা গা বুলিয়ে নেমে এল পায়ের দিকে। তার গম্ভীর মুখ থমথমিয়ে উঠল। ছেলেটির একটি হাত তুলে এক বার কব্জিতে স্পর্শ করল। একটি চোখের পাতা খুলে এক বার দেখল, তারপর তাকাল শংকরের দিকে। স্তব্ধ ঘরে কেবল সকলের মৃদু নিশ্বাসের শব্দ। সকলের দৃষ্টি সুজিতের মুখের দিকে। সুজিত চকিতে এক বার বাইরের দরজায় যুবকের দিকে দেখে, আবার শংকরের দিকে তাকিয়ে বলল, ধাক্কা লাগার সঙ্গে সঙ্গেই প্রায় ছেলেটি মারা গেছে। গাড়ি নিশ্চয়ই বেশ স্পিডে আসছিল।
ই কথা আমার পেথমেই মনে হইচিল গ্য! পঞ্চু আর্তস্বরে বলে উঠল, মনে লিইচিল কী, উয়ার শরীলে পেরাণ নাই।
শংকর বলল, আমারও তাই মনে হয়েছিল। ধাক্কা মারার সময় গাড়ির স্পিড মিনিমাম তিরিশ থেকে চল্লিশ কিলোমিটার ছিল। ছেলেটি অনেকটা দূরে ছিটকে পড়েছিল। তারপরেও এই ভদ্রলোক–। কথা শেষ না করে সে দরজার ওপরে যুবকের দিকে তীক্ষ্ণ চোখে তাকাল।
যুবক মুখ নিচু করল। শংকর বলল, সুজিতবাবু, আপনি মৃত্যুর কারণ লিখে একটা সার্টিফিকেট দিন। আমরা গাড়ি নিয়ে থানায় যাচ্ছি।’
আমার যা করবার তা আমি করছি।’সুজিত বলল, থানার অফিসার ঠিক করবেন, ডেডবডি ময়না। তদন্তে পাঠাবেন কি না। কেসের প্রয়োজনে তা করতেই হবে বোধ হয়। কিন্তু আপনার কপাল ভুরু কাটল কেমন করে? বাঁ গালে কালসিটে পড়ে গেছে। কী করে এমন হল?
শংকর এই প্রথম বাঁ গালে আলতো করে নিজের হাতে স্পর্শ করল। অনুভব করল চোখের নীচে হাড়ের ওপর গাল ফুলে উঠেছে। ও আর এক বার দরজার ওপর যুবকের দিকে দেখে নিয়ে, একটু হেসে বলল, অ্যাকসিডেন্ট কেউ ইচ্ছে করে করে না, এটা আমি বিশ্বাস করি। কিন্তু ভয় পেলে মানুষ। কতখানি অপরাধী হয়ে উঠতে পারে, সে অভিজ্ঞতা আমার আগেও ছিল, আজ আর এক বার হল। কিন্তু ও সব কথা থাক। আমার চিকিৎসা পরে করবেন, তার আগে আমার দায়িত্বটা পালন করি। আইনের কাজটা সেরে ফেলি, গাড়ি আর তার চালককে থানায় জমা করে দিয়ে আসি। ও আর এক বার যুবকের দিকে তাকাল।
থানায় আপনি পরে গেলেও হবে।’ সুজিত শংকরের সামনে এগিয়ে এসে তার মুখের আঘাত দেখে বলল, অন্তত ভুরুর ওপরে একটা জায়গায় স্টিচ তো করতেই হবে। অ্যান্টি-টিটেনাস ইনজেকশন একটা, আর দু-একটা ওষুধও এখনই দেওয়া দরকার। সে গুইরামের দিকে মুখ ফিরিয়ে বলল, ওই ভদ্রলোককে আর গাড়ি নিয়ে আপনিই থানায় চলে যান। শংকরবাবুকে আমি দশ মিনিটের মধ্যে ছেড়ে দিচ্ছি।
গুইরাম ব্যস্ত উৎসাহে বলল, া হ্যাঁ, ক্যানে নয়। আমিই নিয়ে যাচ্ছি থানায়। সে দরজার দিকে তাড়াতাড়ি এগিয়ে গেল।
এই সময়ে হাসপাতালের কম্পাউন্ডে বহু লোকের চিৎকার শোনা গেল। শংকর ডাকল, শুনুন গুইরামবাবু।
গুইরাম ফিরে তাকাল। শংকর বলল, কাছে আসুন।
গুইরামের মুখ দেখে বোঝা গেল, শংকরের ডাকাডাকি, কথা শোনা তার তেমন পছন্দ না। তবু এগিয়ে এল। শংকর গলার স্বর নামিয়ে বলল, বাইরে লোকজন ক্ষেপে আছে। গাড়িটা ড্যামেজ করতে পারে, বা ছেলেটিকে মারধোর করতে পারে। আমি জানি, আপনার কথা সবাই শুনবে। মেয়েরাও রয়েছে গাড়ির মধ্যে, ওদের অক্ষত অবস্থায় থানায় জমা করে দিন।
আরে মশাই সে কথা আপনাকে বলতে লাগবে ক্যানে?’ গুইরাম গেরামভারি চালে কথাটা বলে, আবার দরজার দিকে পা বাড়িয়ে বলে গেল, মাস্টেরবাবুরা সবেতেই মাস্টেরি না করে থাকতে পারে না। আইন কি আমরা কম বুঝি?’ সে ঘর থেকে বেরিয়ে গেল।
শংকর আর সুজিত এক বার চোখাচোখি করল। শংকরের ঠোঁটে বিমর্ষ হাসি ফুটল। কিন্তু সুজিতের। মুখ গম্ভীর হল। ও নার্সের দিকে ফিরে বলল, সিস্টার, আপনি স্টিচ ইনজেকশন সব নিয়ে আমার ঘরে যান। হ্যারিকেনের আলোতেই আমি শংকরবাবুকে দেখব। গোলক, তুমি এ ঘরে থাকো আর তোমার। কী নাম যেন?
পঞ্চু। শংকর বলল।
সুজিত বলল, তুমিও একটু থাকো। আসুন শংকরবাবু।
পঞ্চু দীর্ঘশ্বাস ফেলে বলল, থাইকব গ্য বাবু, থাইকব। কিন্তুক বদি বাউরির বউটার, বদি নাই, বেধবা মেয়্যামানুষটার ইটি বড় বিটা ছিল। ধান পান দুটা পয়সা ই বিটাই ওজগার কইরত, এখন কী হবেক গ্য?
গোলক বলল, হুঁ হুঁ পঞ্চু, ই ত কপালের লিখন হে, ই কেউ খণ্ডাতে পারে নাই।
শংকর আর এক বার বদি বাউরির মৃত ছেলেটির রক্তাক্ত মুখের দিকে তাকাল। কিছুক্ষণ আগেও টগবগে জীবন্ত ছেলেটা জাতীয় সড়কের ওপরে, অসহায় হুতোশে বিভ্রান্ত পশুগুলোকে লাঠি তাড়া করে, গাড়ি চাপা পড়া থেকে বাঁচাতে ছুটোছুটি করছিল। কিন্তু বলি হয়েছে ও নিজেই। মানুষ যুক্তিতে বিশ্বাসী, শংকরও। তবু অমোঘ দৈব যেন সব যুক্তিকে ছিন্নভিন্ন করে দিতে চায়। একটা দীর্ঘশ্বাস ফেলে, ও সুজিতকে অনুসরণ করতে করতে শুনতে পায়, বাইরের লোকজনের হইচইয়ের মধ্যে গাড়ির এঞ্জিনের শব্দ। গাড়িটা বেরিয়ে যাচ্ছে গেটের দিকে।
শংকর ভিতরে যাবার দরজা দিয়ে ঢুকল। হাসপাতাল ওর অচেনা না। এমারজেন্সি রুমের বাইরেই এক ফালি সরু করিডর। বাঁ দিকের ঘরটি হাসপাতালের ও-টি। এবং তা নামে মাত্রই। শীতাতপনিয়ন্ত্রিত তো দূরের কথা, অক্সিজেন দেবারও ব্যবস্থা নেই। একটা অক্সিজেন সিলিন্ডার পুরনো হয়ে অনেক দিন পড়ে আছে। অপারেশনের যন্ত্রপাতির অভাব, প্রয়োজনীয় ওষুধও সবসময়ে থাকে না। চার বিছানার একটি ওয়ার্ড, তুলনায় রুগির সংখ্যা অনেক বেশি। মেঝের ওপরেও রুগিদের থাকবার ব্যবস্থা করতেই হয়। কোন রুগি হাসপাতালে জায়গা পাবে না পাবে, সেটাও তাদের ভাগ্যের লিখন। কারণ, দলাদলি।
শংকর ও-টির পরে পাশাপাশি আর একটি দরজা বন্ধ ঘর পেরিয়ে, মুখোমুখি আর একটি ঘরের সম্মুখীন হল, ভিতরে আলো জ্বলছে। সুজিতের ঘর। ডাক্তারের খাস চেম্বার যাকে বলে। সুজিত দাঁড়িয়ে ছিল দরজার পাশেই। ভিতরে ঢুকতে ঢুকতে বলল, আসুন।
শংকর ভিতরে ঢুকল। ডাক্তারের খাস চেম্বার বলতে, একটি সানমাইকার টেবিল, টেবিলের ওপর এক পাশে কিছু কাগজপত্র, কলমদান, টেবিল-ল্যাম্পের শোভা। ডাক্তারের নিজের চেয়ার ছাড়া আরও তিনটে চেয়ার মুখোমুখি। দেওয়ালে একটি ইংরেজি ক্যালেন্ডার। দেওয়ালের গায়ে একটি কাচের পাল্লা দেওয়া দেয়াল আলমারি, তার তাকের ওপর রয়েছে কয়েকটি শিশি বোতল কৌটো। আপাতত টেবিলের ওপর জ্বলছে একটি হ্যারিকেন।
সুজিত না বসে আবার দরজার দিকে যেতে যেতে বলল, বসুন শংকরবাবু। আমি দেখছি, সিস্টার সব নিয়ে আসছে কি না।
সুজিতের কথা শেষ হওয়ার আগেই, করিডরে নার্সের গলা শোনা গেল, আমি এসে গেছি।
শংকর এতক্ষণে অবকাশ পেল, পকেট থেকে, সস্তা ভাজা তামাকের সিগারেটের প্যাকেট আর দেশলাই বের করার। কিন্তু বাধা দিল সুজিত। সে টেবিলের কাছে সরে এসে বলল, সিগারেট পরে ধরাবেন শংকরবাবু, আগে আমার কাজটা করে নিই।
নার্স ঘরে ঢুকল একটা বড় ব্যাগ নিয়ে। টেবিলের ওপরে ব্যাগ রেখে তার মুখ খুলল। সুজিত হ্যারিকেনটা উঁচু করে তুলে ধরল। নার্স একটা বড় ইথারের শিশি আর তুলো বের করে, আগে তুলো ইথারে ভিজিয়ে সুজিতের হাতে দিল। সুজিত হ্যারিকেনটা টেবিলে রেখে, ইথারে ভেজানো তুলো দিয়ে শংকরের কপাল, ভুরুর ওপরের ক্ষতে, আলতো করে রক্ত মুছতে মুছতে বলল, ধাক্কা লাগল ছেলেটির, কিন্তু আপনার এ রকম লাগল কী করে, সে কথাটা কিন্তু পরিষ্কার হল না। বাঁ দিকের ভুরুর ওপরটা তো চামড়া ফেটে গেছে। ডান দিকেরটা ততখানি নয়। কপালের ওপরেও দেড় ইঞ্চির মতো কেটে গেছে।
শংকর কিছু না বলে হাসল। ওর টেবিলের ওপর রাখা হাতে দেশলাই আর সিগারেটের প্যাকেট। ইথারের কয়েক ফোঁটা গড়িয়ে পড়ল ওর উন্নত নাকে আর চিবুকে। চোখ বুজে বলল, বলব পরে।
সুজিত নার্সের দিকে ফিরল। নার্স হাতে স্টিচের নিডলে সুতো পরিয়ে প্রস্তুত। সুজিত নিজের হাতে সেটা নিয়ে বলল, আপনি একটু হ্যারিকেনটা তুলে ধরুন সিস্টার। সে শংকরের মাথাটা চেয়ারের পিছনে ঠেকিয়ে দিয়ে বলল, মাথাটা এ ভাবে রাখুন, একটু লাগবে, সহ্য করতে হবে। পারবেন না?
পারব।’ শংকর বলল।
সুজিত দ্রুত হাতে আগে কপালে এবং পরে বাঁ ভুরুর ওপরে স্টিচ করল! শংকর ঠোঁটে ঠোঁট টিপে রইল। তেমন কিছু যন্ত্রণাবোধ করল না। ছুঁচ ফেঁড় দেবার সময় যা একটু লাগছিল। কিন্তু সুজিতের দুরন্ত হাতে সেলাই হয়ে গেল যেন নিমেষে। সেলাইয়ের পরেই, ক্ষতে ওষুধ লাগিয়ে, তুলো চাপা দিয়ে, ব্যান্ডেজ বেঁধে দিল কপাল থেকে মাথার পিছন থেকে জড়িয়ে। নার্স মেয়েটি এক হাতে হ্যারিকেন ধরে, অন্য হাতে সব জোগাড় দিল। শংকরের চেহারাটা গেল বদলে। ও ব্যান্ডেজের ওপর এক বার হাত দিয়ে দেখে বলল, মাথার পেছনে চুল সুদ্ধ ঢাকা পড়ে গেল। কতদিন এ ব্যান্ডেজ রাখতে হবে?
আপাতত তিন দিন এ ব্যান্ডেজ খোলা চলবে না। সুজিত ইথারে তুলো ভিজিয়ে শংকরের বাঁ দিকের গাল মুছতে মুছতে বলল, আর এ তিন দিন জল লাগানো চলবে না। ইথারের তুলো রেখে সে নার্সের হাত থেকে মারকিউরাক্রমের শিশি নিয়ে, তুলোতে ভিজিয়ে, গালে লাগিয়ে দিল।
শংকর বলল, সর্বনাশ! বলেন কী? তিন দিন চান করতে পারব না?
গা ধুতে পারবেন, মাথায় জল ঢালতে পারবেন না।সুজিত এই প্রথম হাসল, বলল, তবে যদি বোধ করেন, মাথা খুব গরম হয়ে গেছে, তবে ভেজা তোয়ালে বা গামছা দিয়ে, মাথাটা মুছে ফেলবেন।
মাথা আমার খুব গরম নয় ডাক্তারবাবু। শংকর হেসে বলল, রোজ স্নানের অভ্যাস, অস্বস্তি হবে।
তা হবে। সুজিত বলল, কিন্তু উপায় নেই। জল লাগলে সেপটিকের ভয় আছে। তিন দিনের পরও কয়েক দিন যাতে জল না লাগে, তাও দেখতে হবে। তিন দিন পরে ব্যান্ডেজ খুলে নতুন করে ড্রেস করতে হবে। প্রথমে এক দিন অন্তর, তারপরে রোজ কয়েক দিন। ধরে নিন দু সপ্তাহের ধাক্কা। সে নার্সের দিকে ফিরল।
নার্সের হাতে ইনজেকশনের সিরিঞ্জ ধরাই ছিল। সুজিত সিরিঞ্জ নিয়ে বলল, আপনার পাঞ্জাবির হাতটা গোটাতে হবে।
শংকর সিগারেটের প্যাকেট আর দেশলাই টেবিলে রেখে, বাঁ হাতের মোটা কাপড়ের পাঞ্জাবির হাতা গুটিয়ে অনেকখানি তুলে, ডানা এগিয়ে দিল। সুজিত বাঁ হাতে ইথারের তুলো দিয়ে ডানা মুছে, ইনজেকশান দিল। নার্সের দিকে সিরিঞ্জ বাড়িয়ে দিয়ে বলল, আপনি এ বার তুলোটুলোগুলো তুলে সব গুছিয়ে নিয়ে চলে যান। ওষুধ আমি দিচ্ছি, আপনি এক গেলাস জল দিয়ে যাবেন।
নার্স মাথা ঝাঁকিয়ে, নির্দেশ অনুযায়ী সব গুছিয়ে নিয়ে চলে গেল। সুজিত বলল, আপনার শরীরের আর কোথাও লাগেনি তো? ঠিক জানেন?
শংকরের তলপেট এবং ঊরুতে সামান্য ব্যথা করছিল। কিন্তু ও বলল, না সে রকম কিছু লাগেনি।
তা হলে এ বার সিগারেট ধরিয়ে বলুন তো, আপনার মুখে এ রকম চোট লাগল কেমন করে? সুজিত ঘরের দেওয়াল আলমারির কাচের পাল্লা খুলল, কিন্তু মুখ ফেরানো শংকরের দিকে।
শংকর সিগারেট ধরিয়ে, একটি দীর্ঘ টান দিয়ে, ধোঁয়া ছাড়ল।
সুজিত বলল, এক মিনিট, আমি ওষুধগুলো বের করি আগে।
শংকর বলল, আপনাকে তো তখনই বলেছিলাম, দুর্ঘটনার জন্য কে কতটা দায়ী, তা বিবেচ্য কিন্তু দুর্ঘটনার পরে কেউ যদি অপরাধ প্রবণ হয়ে ওঠে, সে যে কী করতে পারে না পারে, সে নিজেও বোধ হয় জানে না।
সুজিত রাংতায় মোড়া কিছু ওষুধ নিয়ে টেবিলের সামনে ওর নিজের চেয়ারে গিয়ে বসল, জিজ্ঞাসু চোখে তাকাল শংকরের দিকে। শংকর সিগারেটে টান দিয়ে, অ্যাকসিডেন্ট এবং তার পরবর্তী ঘটনা সুজিতকে বলল। কথাগুলো শুনতে শুনতে, সুজিতের চোয়াল শক্ত হয়ে উঠল, কিন্তু চোখে উৎকণ্ঠিত বিস্ময়। বলল, তার মানে, আপনি স্টিয়ারিং ঘুরিয়ে দিতে না পারলে, ও হয় তো আপনাকেও চাকার তলায় পিষে দিয়ে যেতে পারত।
তা চলন্ত অবস্থায় আমি যদি ছিটকে পড়তাম, পেছনের চাকার তলায় হয় তো চলে যেতাম।শংকর হাসল।
সুজিত প্রায় ক্রুদ্ধ বিস্ময়ে বলল, আপনি হাসছেন? ভদ্রবেশী লোকটা তো একটা জঘন্য ক্রিমিনাল বলে মনে হচ্ছে। তার হাতে কোনও অস্ত্র থাকলে, তা দিয়েই হয়তো আপনাকে সাবাড় করে দিয়ে গাড়ি নিয়ে পালিয়ে যেত।
তা হয়তো পারত। শংকর ওর স্বভাবসিদ্ধ মৃদু হেসে বলল, অবস্থা বিপাকে, কে যে কী ক্রাইম করতে পারে, ক্রিমিনাল নিজেও তা জানে না।
সুজিত জোরে মাথা নেড়ে বলল, না না শংকরবাবু, এ ক্ষেত্রে আপনার এ রকম সিনিক্যাল দৃষ্টিভঙ্গি আমি মেনে নিতে পারছি না। এ অপরাধ ক্ষমার অযোগ্য। আপনি না বললেও, আমিই থানায় এ ঘটনা বলব।’
কী দরকার ডাক্তারবাবু? শাস্তি তো ওর এমনিতেই হবে। শংকর শান্ত স্বরে বলল।
সুজিত কিছু বলতে যাচ্ছিল। নার্স কাচের গেলাসে জল নিয়ে ঢুকল। গেলাস টেবিলে রেখে, জিজ্ঞেস করল, আর কিছু দিতে হবে?
না, আপনি ওয়ার্ডে যান।সুজিত রাংতার মোড়ক ছিঁড়ে ওষুধ বের করতে করতে বলল।
নার্স চলে যাবার আগে এক বার শংকরের দিকে দেখল। সুজিত দু রকমের তিনটি বড়ি দিয়ে বলল, এগুলো খেয়ে ফেলুন, আর বাকিগুলো নিয়ে যান। আজ রাত্রে শোবার আগে তিনটি বড়ি খাবেন। কাল থেকে দিনে তিন বার এই ওষুধই চলবে। ফুরিয়ে গেলে আর দিতে পারব কি না বলতে পারি না, আপনাকে বিষ্ণুপুর থেকে আনিয়ে নিতে হবে। আমি প্রেসকৃপশন লিখে দেব। আর তিন দিন পরে ইস্কুলে যাবার আগে সকালবেলা আমার এখানে আসবেন, আমিই ড্রেস করে দেব।
শংকর গেলাস তুলে গলায় জল ঢেলে, বড়ি তিনটি মুখে ফেলে একসঙ্গে গিলে ফেলল। বাকি জলটুকুও চুমুক দিয়ে শেষ করল। সুজিত আবার কিছু বলবার উদ্যোগ করতেই, বাইরে থেকে স্ত্রী-স্বরের আর্তকান্না ভেসে এল, অ আমার বুধাই, তোকে কোন যমে খেয়া লিল র‍্যা…অ আমার বুধাই কুথায় গ্য।
বদির বউ এসেছে। শংকর উঠে দাঁড়াল, আমি যাই।
সুজিত চেয়ার ছেড়ে উঠে বলল, চলুন, আমিও যাই। আপনি ওষুধগুলো পকেটে নিন।
শংকর ওষুধ পকেটে পুরে ঘরের বাইরে গেল। এমারজেন্সি রুমের ছোট হ্যাজাকের আলোরই সামান্য রেশ করিডরের অন্ধকার অনেকটা লঘু করে দিয়েছে। শংকর সেই আলোয় এমারজেন্সি রুমে ঢুকে দেখল, বদির বউ টেবিলের ওপর হুমড়ি খেয়ে, দুহাতে বুধাইকে জড়িয়ে ধরে হাউ হাউ করে কাঁদছে। গোলক সান্ত্বনা দেবার চেষ্টা করছে, অই, শুন গ্য বদির বউ, কাদিস নাই।
বুধাইয়ের রক্ত শুকিয়ে যাওয়া মুখে, সারা গায়ে নিজের মুখ ঘষতে ঘষতে বদির বউ কেঁদে বলল, আমি পোড়াকপালি রাড়ি মাগি, বুধাই, আমার বড় বিটা গ্য, উ যে আমার সব ভরসা ছিল গ্য। উয়াকে ক্যানে যম কেড়ে লিল…।’ সে বুধাইয়ের মুখটা বুকের কাছে তুলে চিৎকার করে ডাকল, অ বাপ বুধাই, এক বার চখ মেল্যে দেখবি নাই, নাই কি র‍্যা? মা বুল্যে আর ডাকবি নাই, নাই কি র‍্যা?
শংকর কী বলবে, ভেবে পাচ্ছে না। বদির বউকে সে চেনে। একই গাঁয়ের, দক্ষিণে বাউরিপাড়ার বউ। সারা গায়ে হাতে মাঠের ধুলা, গায়ে শুকনো কাদার দাগ। খবর পেয়ে ছুটে এসেছে। অভাব। অনটনের মধ্যেও, বদির বউয়ের খেটে খাওয়া শরীরে এখনও স্বাস্থ্যের দীপ্তি আছে। ভাসা চোখ বোঁচা নাক মুখে একটা শ্ৰী আছে। বয়সও বেশি না, পঁচিশ-ছাব্বিশ হতে পারে। শংকরের সঙ্গে পথে-ঘাটে দেখা হলে, ছেঁড়া খাটো ময়লা শাড়ির আঁচল টেনে ঘোমটা টানবার অনর্থক চেষ্টা করে, হেসে বলে, গড় করি গ্য মাস্টেরবাবুর। জবাবে শংকরের সামান্য কুশল জিজ্ঞাসা, ভাল আছো?’ বদির বউয়ের জবাব, আমাদিগের আর ভাল মন্দ, চলে যাইচে।’ এ পর্যন্তই। কিন্তু দুর্ঘটনায় সদ্যমৃত পুত্রের মাকে কী বলে সান্ত্বনা দেওয়া যায়, শংকরের তা জানা নেই। তার বুকের কাছে নিশ্বাস আটকে যাচ্ছে, একটা অসহায় কষ্ট ছাড়া আর কোনও অনুভূতি নেই। ও সুজিতের মুখের দিকে তাকাল।
পঞ্চু ডেকে বলল, আই গ বদির বউ, মাস্টেরবাবু আইচেন।
কই কুথায়?’ বদির বউ ছেলের মাথা টেবিলে রেখে মুখ তুলল, আর শংকরকে দেখে, টেবিলের পাশ দিয়ে ছুটে এসে হাঁটু পেতে পায়ের কাছে বসে, দুহাত তুলে হাহা স্বরে কেঁদে উঠল, বলল, অই মাস্টেরবাবু, আমি শুনিচি, তুমি গাড়িঅলাকে ধরেছ। কিন্তু আমার কী হবেক গ মাস্টেরবাবু। গাড়িঅলা কি আমার বুধাইয়ের পেরানটা ফিরাই দিবেক?
পঞ্চু এগিয়ে এসে বলল, অ বদির বউ, শুন ক্যানে।
কী শুনব গ, আঁ, কী শুনব?’ বদির বউ বুক চাপড়ে বলল, বুধাই আমার বড় বিটা, ছোট বিটা বিটি দুটা খালায়েক কুরাগুড়া। বুধাইয়ের মুখ চেয়ে আমি কারুকে সাঙা করি নাই, বাবুদিগের সঙ্গে নাঙিন করি নাই। কত ফোঁসলানি, ফিসফাস গুজগুজ, কুন কথায় কান দিই নাই। ক্যানে? না আমার বুধাই মরদ হচ্ছে, উ সমসার দেখবেক। হা আমার পেত্যয় গ…।’ কান্নায় তার কথা ভেসে গেল। মাথা নিচু করে মেঝেতে ঠুকল।
শংকর অসহায় ব্যাকুল চোখে পঞ্চু আর গোলকের দিকে তাকাল। ও জানে, বদির যুবতী বিধবা একটি কথাও মিথ্যা বলেনি। সাঙা তাকে কেউ কেউ করতে চেয়েছিল। তার ফলে সন্তানদের অযত্ন হবে, সেই ভয়ে বিয়ে করেনি। বাবুদের লোভের হাতছানিতে সে ভোলেনি, নষ্ট হয়নি, একমাত্র বুধাইয়ের বড় হবার ভরসায়। পঞ্চ এগিয়ে এসে বদির বউয়ের মাথাটা চেপে ধরে তাকে তুলে বসাল। এত সহবত জ্ঞান, এখন বুকের কাপড় খসে পড়ে, মায়ের বুক জোড়া উদাস। পঞ্চু বলল, অই গ বদির বউ শুন, এমন করে কপাল ঠুইকলে কি তুমার বুধাইকে ফিরে পাবে? নিজের শরীলটাকে ক্যানে ভাঙচুর কর।
বদির বউয়ের চুল খোলা। মাথাটা ওপর দিকে তুলে, চোখ বুজে ঘাড় নাড়তে লাগল। চোখে জলের ধারা।
সুজিত বলল, ভাবছ কেন, যে চাপা দিয়েছে, সে তো ধরা পড়েছে। বিচার একটা হবেই।
আর কী বিচার হবেক গ বাবু। বদির বউ উঠে দাঁড়িয়ে বুক ঢাকল, টেবিলের উপর শোওয়ানো বুধাইয়ের গায়ে হাত রেখে, মুখের দিকে তাকিয়ে বলল, ভগবানের বিচার হেথা শুয়ে রইচে। আ…! কী তুমার বিচার গ, বুইতে লারলাম। বুধাই র‍্যা!’ সে বুধাইয়ের বুকে মুখ রাখল।
শংকর সুজিতের মুখের দিকে এক বার দেখে, মাথা নিচু করে ঘরের বাইরে এল। হাসপাতালের বারান্দা থেকে নেমে, খোলা আকাশের নীচে এসে দাঁড়াল। বাইরে বেশ ঠাণ্ডা। এ সময়ে শংকরের বাইরে থাকবার কথা না। সূর্যাস্তের পরেই ও প্রতিদিনের মতো ফিরে যেত নিজের ঘরে। গায়ের চাদরটা জড়িয়ে আবার বেরিয়ে পড়ত পশ্চিমপাড়ায়, ছাত্র পড়াতে। ছাত্র পড়ানোটা তার রুজির কারণে না, একা হাতে ঘরকন্না করতে সে অসমর্থ। ইস্কুলের শিক্ষক হিসাবে, সময় ওর হাতে থাকে, কিন্তু জীবনে একটা কাজ ওর দ্বারা কখনও সম্ভব হয়নি। নিজের হাতে রান্না করে খাওয়া। সবাই সব পারে না। খুঁজলে, রান্নার লোক হয়তো গ্রামে খুঁজে পাওয়া যেত। তার ঝামেলাও কম না। ওর মতো একলা মানুষের পক্ষে ঝাড়া হাত পা হওয়া যায় না। সেটাও এক রকমের সংসার পেতে বসার মতো। এক জনের ওপর সব দায়িত্ব দিয়েও নিশ্চিন্ত হওয়া যায় না। গ্রামে শহরের মতো হোটেল কেউ আশা করতে পারে না। সেই কারণেই, সকালে রাত্রে, দুটি বাড়িতে ও ছাত্র পড়ায়, প্রতিদানে, নগদ মূল্যের বদলে, দুপুরে রাত্রে আহারের ব্যবস্থা। গ্রামে এ রকম সুযোগ পাওয়াও এক রকম ভাগ্যের কথা। যদিও ভাগ্যের দরজাটা সহজে খোলেনি, কারণ গ্রামীণ জীবনের ক্ষেত্রে এ রকম ব্যবস্থার প্রচলন, বলতে গেলে কোথাও বিশেষ দেখা যায় না। এবং যে কোনও দিনই এ ভাগ্যের শিকে ছিঁড়ে পড়তেও পারে। বাইরে থেকে গ্রামের জীবনযাত্রাকে যতটা সহজ দেখায়, আদৌ তেমন সহজ না।
যাই হোক, শংকর বাইরে বেরিয়ে এই মুহূর্তে একটি মাত্র জামা গায়ে থাকলেও শীত বোধ করছে না। সেটা ওর আটত্রিশ বছর বয়সের উত্তাপ বা ঋজু দীর্ঘ শরীরের জন্য না। দুর্ঘটনার আকস্মিকতা ও বুধাইয়ের মৃত্যুর আঘাত ও সহজ ভাবে নেবার চেষ্টা করলেও, বদির বউয়ের কান্না ওকে জীবনের নতুন। জিজ্ঞাসার মুখোমুখি দাঁড় করিয়ে দিল। বিশেষ করে, বুধাইয়ের মৃতদেহের দিকে তাকিয়ে তার শেষ কথাটা ওর মস্তিষ্কের কোষে কোষে বাজছে, ভগমানের বিচার হেথা শুয়ে রইচে! আ…কী তুমার বিচার গ, বুইতে পারলাম।’…তা ছাড়াও দুর্ভাগা বাউরি বিধবাটি যে কয়টি কথা বলেছে, তার মধ্যে ফুটে উঠেছে, একটি অসহায় রমণীর নির্মম জীবনের সারাৎসার। তার জীবনের এই পরিপ্রেক্ষিতে, কে কোন অভয়বাণী শোনাতে পারে?
শংকর ওর কপালে ব্যান্ডেজ বাঁধা মুখটা আকাশের দিকে তুলল। কুয়াশা নেই, ইতিমধ্যেই অজস্র তারার বিন্দু ঝিকমিক করছে। সেই ঝিকিমিকি তারায় তারায় কেবল একটা রহস্যের হাসি, এই পৃথিবী নামক গ্রহের, কোনও এক বিধবা বাউরি বউয়ের জিজ্ঞাসার কোনও জবাব নেই। যেন চিরকাল ধরেই সীমাহীন বিশ্বব্রহ্মাণ্ডে ঘুরপাক খেতে খেতে, একই নির্বাক রহস্যের হাসি হেসে চলেছে। তথাপি মানুষ নক্ষত্রের দিকে তাকিয়ে কোনও জবাবের প্রত্যাশা করে না, তার নিজের জীবন থেকেই সে জবাব খুঁজে নিতে চায়। হয়তো বদির বিধবাও নিজের জিজ্ঞাসার জবাব নিজেই খুঁজে নেবে। সংসারের এটাই নিয়ম।
.
শংকরের গায়ের ওপর টর্চের আলো পড়ল। সুজিতের গলা শোনা গেল, শংকরবাবু? আমি ভাবলাম, আমার দেরি দেখে, আপনি বোধ হয় থানায় চলে গেছেন।
না যাইনি, আপনার জন্যই অপেক্ষা করছিলাম। শংকর মুখ ফিরিয়ে জবাব দিল। সুজিতের হাতের টর্চের আলো সাইকেলের সামনে বেতের ঝুড়িতে পড়ল, কিছু দেখল। তারপর টর্চের আলো নীচে নামিয়ে, সাইকেল নিয়ে এগিয়ে আসতে আসতে বলল, টর্চ আর হসপিটালের লেটার প্যাডটা আনতে গিয়ে একটু দেরি হয়ে গেল। চলুন।
শংকর টর্চের আলোয় সুজিতের পাশাপাশি চলতে চলতে হেসে বলল, ডাক্তারবাবু, আমার কথা শুনে তখন বলছিলেন, আমার সিনিক্যাল দৃষ্টিভঙ্গি আপনি মেনে নিতে পারছেন না। বদুর বউ আপনার বিচারের জবাবে মরা ছেলেকে দেখিয়ে বলল, ভগবানের বিচার তার সামনে পড়ে রয়েছে। তার কী জবাব দেবেন?
সুজিত বলল, শংকরবাবু, আপনি সমস্ত ব্যাপারকে এক রকমের দার্শনিক দৃষ্টিতে দেখছেন। হয়তো বদির বউয়ের কথা খুবই সত্যি। ছেলেই যখন মরে গেল, তখন আর কীসের বিচার? কিন্তু এই দৃষ্টিভঙ্গি নিয়ে কি আমরা চলতে পারি? আমরা চাই অপরাধের বিচার হবে, অপরাধী শাস্তি পাবে। আপনিও কি তাই চান না?
নিশ্চয়ই চাই৷ শংকর বলল, অপরাধ, বিচার, শাস্তি, এ সব তো আমাদের জীবন ধারণের আবশ্যিক ব্যাপার। তার ওপরেও বোধ হয় কিছু আছে, যেখানে আমরা অসহায়। অবিশ্যি তা বলে আমি হাত পা গুটিয়ে থাকতে বলছি না।
সুজিত বলল, আমিও সে কথাই বলছি। আমি মশাই ডাক্তারি করি। যদি ধরে নিই, ধন্বন্তরি ওঝা বলে কেউ সত্যি ছিল, তাকেও কিন্তু বস্তুর সাহায্য নিতেই হয়েছিল। মন্ত্রে তন্ত্রে ব্যাধি সারে না। তেমনি সভ্য সমাজে বাস করতে গেলে, আমরা যে কোনও ব্যাপারেই একটা ব্যবস্থা না নিয়ে পারি না। সে ব্যবস্থার ফলাফল যা-ই হোক। অবিশ্যি কথাগুলো আপনাকে বলার কোনও মানে হয় না, নিজেরই কানে। কেমন বক্তৃতার মতো লাগছে।
আপনার সঙ্গে আমার মতবিরোধ কিছু নেই।শংকর হাসল, বলল,’কোনও কারণেই আমরা নিশ্চেষ্ট হয়ে বসে থাকতে পারি না। ওটা তো আমাদের স্বভাবের মধ্যেই রয়েছে। তবু আপনার কথাটাই আপনাকে শোনাচ্ছি, কোনও ব্যবস্থার ফলাফল সম্পর্কে আমরা নিশ্চিত নই।
হাসপাতালের গেটের বাইরে বড় রাস্তায় এসে দাঁড়াতেই পশ্চিমের দূর থেকে হেডলাইটের আলো পড়ল ওদের গায়ে। শংকর আর সুজিত দুজনেই দাঁড়াল। আলো দুটো দেখলেই বোঝা যায়, ট্রাক অথবা। বাস আসছে। বাস হলে থানার কাছাকাছি দাঁড়াবে। সুজিত বলল, আপনার কথা আমি বুঝেছি। তবু। বলি, একজন রুগিকে যখন চিকিৎসা করি, তখন কিন্তু বাঁচিয়ে বা সারিয়ে তোলার ফলাফলেই বিশ্বাস করি।
তা নইলে তো আপনার চিকিৎসা করাই চলে না। শংকর বলল, হয় তো আমার কথাও বক্তৃতার মতো শোনাবে, তবু বলছি, আশা না থাকলে, কীসের জোরেই বা কোনও কাজ করা যায়? মানুষ তো নিয়তির হাতের খেলার পুতুল নয়।
সুজিত ওর বাঁ পাশে শংকরের মুখের দিকে তাকাল। শংকরের মুখে, ক্রমাগত এগিয়ে আসা গাড়ির হেডলাইটের আলো। ওর ঠোঁটের কোণে ক্ষীণ হাসির রেখা। সুজিতের চোখে কেমন সংশয় ও সন্দেহ জাগল। শংকর মুখ ফিরিয়ে সুজিতের মুখের দিকে দেখল। সুজিতের চোখে সন্দেহের ছায়া দেখতে পেল। কিছু বলল না, কেবল ঠোঁটের কোণে ক্ষীণ হাসিটুকু গোপন করার চেষ্টা করল। অন্ধকার ভেদ করে হেডলাইট দুটো দ্রুত এগিয়ে এল, এবং থানার সামনে না পঁড়িয়ে, ঝড়ের বেগে শংকর সুজিতের গায়ে বাতাসের ঝাপটা দিয়ে চলে গেল। অন্ধকার গাঢ়তর হয়ে উঠল। সুজিত হাতের টর্চলাইট জ্বালল। মাঘের ঝরা শুকনো পাতার খড়খড় আওয়াজ। টর্চের আলো পিচের রাস্তার ওপর পড়ল। দুজনেই বড় রাস্তায় উঠে, পশ্চিম দিকে এগিয়ে চলল। একটু দুরেই ডান দিকে থানার ঘরে হ্যাজাকের আলোর রেশ বাইরে দেখা যাচ্ছে। সুজিত যেন আপন মনে উচ্চারণ করল, আপনার শেষের কথাটা মনের মধ্যে কেমন একটা খটকা ধরিয়ে দিল।
কীসের খটকা?
তা বলতে পারিনে। আপনি কি নিজে সত্যি বিশ্বাস করেন, মানুষ নিয়তির হাতের খেলার পুতুল নয়?
এখন শংকরের মুখে আলো নেই। ওর ঠোঁটে আবার হাসি ফুটল। ওর মনে হয়েছিল, সুজিত এ রকম কিছু জিজ্ঞেস করবে। সুজিতের চোখে সন্দেহের ছায়া দেখেই কথাটা মনে হয়েছিল। ও বলল, বিশ্বাস করতে চেষ্টা করি। তা নইলে কোন তাগিদে কলকাতা ছেড়ে এই গ্রামে এসে পড়ে আছি, বলুন!
সুজিত বলল, তাই কি শংকরবাবু? আমার তো ধারণা, আপনি এখানে স্বেচ্ছা নির্বাসন নিয়ে পড়ে আছেন।
আর আপনি কি এখানে অনিচ্ছায় নির্বাসিত হয়ে পড়ে আছেন?’ শংকর হেসে জিজ্ঞেস করল।
সুজিত দাঁড়িয়ে পড়ে, শংকরের গলার কাছে টর্চের আলো ফেলল। ওর মুখ স্পষ্ট দেখা গেল। ওর ঠোঁটে হাসি। এখন টর্চের আলোয় চোখ দুটো লাল দেখাচ্ছে। শংকরও সুজিতের মুখ অস্পষ্ট দেখতে পাচ্ছে। বেশ কয়েক মুহূর্ত দুজন দুজনের দিকে তাকিয়ে দেখল, তারপরে দুজনেই একসঙ্গে হেসে উঠল। সুজিত টর্চের আলো নিচু করল, বলল, শংকরবাবু, আপনাকে এক বছরের ওপর দেখছি, কিন্তু সত্যি বলছি, আপনাকে আমি বুঝে উঠতে পারি না।
সে কী! আপনি কি আমাকে পাচোয়াড় লোক ভাবছেন নাকি?
মোটেই না! পাচোয়াড় তোক চিনতে আমার অসুবিধে হয় না। এখানে এসে দুবছরে অনেক অভিজ্ঞতা হয়েছে। কলকাতা থেকে এখানে যখন বদলি হয়ে এসেছিলাম, তখন একটা আশা নিয়ে এসেছিলাম গ্রামের মানুষের সেবা করার সুযোগ পেয়ে, বেশ একটা আনন্দ পেয়েছিলাম, ভারী উৎসাহ ছিল মনে। কিন্তু ছ’মাসের মধ্যেই আমার সমস্ত মোহ ঘুচে গেছে। পাচোয়াড় কাকে বলে, আমি জানি। আপনাকে আমি কখনও সেই চোখে দেখিনি। সে দিক থেকে দেখলে, আপনাকে আমি শ্রদ্ধাই করি।
শ্রদ্ধা?’ শংকর হেসে বলে উঠল, না না ডাক্তারবাবু, শ্রদ্ধাট্রদ্ধা বলবেন না। আপনি আমাকে প্রীতির চোখে দেখেন, সেটা জানি, আর সেটাই আমার ভাগ্য। পাচোয়াড় কথাটা আমি ঠাট্টা করে বলেছি। আমি জানি, আপনি আমাকে সেই চোখে দেখেন না। তবে আপনি একটা কথা ঠিকই বলেছেন, স্বেচ্ছা নির্বাসন না হলেও, আমি গ্রামে থাকাটাই বেছে নিয়েছি, আর তার জন্য মনকে প্রস্তুত রাখার চেষ্টা করি। কিন্তু আপনি মুখে না বললেও, এখান থেকে চলে যেতে চান, সেটা আমি বুঝি। তাই ও কথা বললাম।
সুজিতের আরও কিছু বলার ইচ্ছা ছিল, কিন্তু দুজনেই তখন থানার গেটের সামনে এসে পড়েছে। থানার বারান্দায় দুদিকে দুটো হ্যারিকেন জ্বলছে। সামনের ঘরে হ্যাজাকের জোরালো আলোটা বাইরে থেকে দেখা যায় না, কিন্তু তার রেশ বাইরে এসে পড়েছে। দুপাশের ঘরেও আলো জ্বলছে। দেখা গেল, থানার প্রাঙ্গণে, এক পাশে একটি জিপ, অন্য পাশে বুধাইকে চাপা দেওয়া সেই গাড়িটি। গ্রামের লোকেরা ভিড় করে আছে থানার প্রাঙ্গণে, বারান্দার ওপরে। এক জন মাত্র সেপাই সামনের ঘরের দরজায় দাঁড়িয়ে। লোকজনের মধ্যে কে বলে উঠল, অই, শংকর মাস্টের আর ডাক্তারবাবু আইচেস গ।

সুজিত বারান্দার গায়ে সাইকেল ঠেকিয়ে রাখল। শংকর সামনের অফিস ঘরে ঢুকল। মাঝবয়সি ও সি বসে ছিলেন টেবিলের উলটো দিকে। তার মুখোমুখি চেয়ারগুলোতে গুইরাম পাল, কার্তিক, গাড়ির চালক সেই যুবক, এবং গ্রামের আরও দুজন মাতব্বর স্থানীয় লোক। শংকর দুজনকেই চেনে। একজন গ্রামের মাধ্যমিক স্কুলের কমিটি মেম্বার, শরৎ বেরা, শংকর যে স্কুলের শিক্ষক। অন্যজন গুইরামের রাজনৈতিক দলের একজন নেতা, পাশের গ্রামের অধিবাসী শিবু চক্রবর্তী। বোধ হয় কোনও কারণে এদিকে এসেছিল, এবং খবর পেয়ে থানায় এসেছে।
ও সি চেয়ারে বসেই আপ্যায়ন করলেন, এই যে শংকরবাবু, আসুন। কিন্তু আপনার কপালে ব্যান্ডেজ বাঁধা কেন? গালেও দেখছি ওষুধ মাখানো?
ও কিছু নয়। শংকর তাচ্ছিল্যের সুরে বলল। কিন্তু ও অবাক হল, অফিস রুমের পরিস্থিতি আর পরিবেশ দেখে। সকলেই প্রায় সিগারেট টানছে, এবং চা পান চলছে।
ইতিমধ্যে সুজিত ঢুকল। ও সি এ বার দাঁড়িয়ে বললেন, এই তো ডাক্তারবাবুও এসে গেছেন। আসুন আসুন।মুখ তুলে ডাকলেন, ভজন কোথায় গেলে? ছোটবাবুর ঘর থেকে দুটো চেয়ার এনে দাও তো। আরও দুকাপ চা-ও দিতে বলো।
ডান দিকের ঘরের খোলা দরজা দিয়ে একজন সেপাই দুটো চেয়ার এনে, সামনে জায়গা না পেয়ে, ও সি-র দিকে একপাশে রাখল। শংকর ইতিমধ্যে বাঁ দিকের ঘরের খোলা দরজা দিয়ে দেখতে পেল, বেঞ্চের ওপর বসে আছে, গাড়ির সেই দুই তরুণী এবং কিশোর। তাদের হাতেও চায়ের কাপ। সুজিতও সমস্ত ব্যাপারটা লক্ষ করল। বাকিরা মুখ ফিরিয়ে দুজনকেই দেখছিল। সুজিত আগে এগিয়ে গেল। চেয়ারের দিকে। তার হাতে হাসপাতালের রিপোর্টিং প্যাড। শংকরও টেবিলের অন্য দিকে যেতে যেতে লক্ষ করল, গাড়ির চালক সেই যুবকটি উঠে দাঁড়াল। তার চোখ শংকরের দিকে।
ও সি চেয়ারে বসে, শংকরের দিকে তাকিয়ে, হাত দিয়ে যুবককে দেখিয়ে বললেন, শংকরবাবু, এ ভদ্রলোক তো আপনার বন্ধুর ভাই, আপনি চিনতে পারেননি?
শংকর থমকে দাঁড়িয়ে যুবকের দিকে তাকাল। এখন আর যুবকের মুখে বা চোখে কোনও ভয়ের ছায়া নেই। সে যেন অনেকটা সহজ আর সাবলীল হয়ে উঠেছে। কিন্তু শংকরের দিকে তাকিয়ে হাসতে গিয়ে তাকে কিছুটা অপ্রস্তুত দেখাল, এবং কিছুটা লজ্জিতও। শংকর এই প্রথম যুবকটির মুখের দিকে ভাল করে তাকিয়ে দেখল, ওর চোখে জিজ্ঞাসু অনুসন্ধিৎসা।
যুবক বলল, আমাকে আপনি অনেক বার দেখেছেন, আমাদের কলকাতার বাড়িতে। আমার দাদার নাম প্রিয়ব্রত বিশ্বাস, আপনার বন্ধু–কথাটা শেষ না করে সে চুপ করে গেল।
শংকরের ভুরু কুঁচকে উঠল। চোখের সামনে ভেসে উঠল একটি মুখ, মধ্য কলকাতায় একটি বড়
আপনি না শংকরদা, তুমি।’ যুবক বলল, আমাকে আপনি নাম ধরেই ডাকতেন। আমার নাম সুব্রত।
শংকর মাথা ঝাঁকিয়ে অল্প হেসে বলল, চিনতে পেরেছি তবে তোমার চেহারা অনেক বদলে গেছে।
সুব্রত নামে যুবক বলল, আপনি আমাকে ক্ষমা করুন শংকরদা, আপনাকে আমি চিনতে পারিনি, মানে, ভাবতেই পারিনি, আপনি এ রকম কোনও জায়গায় থাকতে পারেন।
তাই একেবারে খুনির মতো মরিয়া হয়ে উঠেছিলেন, আর মারাত্মক ভাবে–কথাটা শেষ না করে সুজিত সুব্রতর দিকে তাকাল। ওর চোয়াল আর চোখের দৃষ্টি শক্ত হয়ে উঠেছে।
শংকর সুজিতের দিকে তাকিয়ে চোখের দৃষ্টিতে তাকে নিরস্ত থাকতে অনুরোধ করল। সুব্রতর দিকে তাকিয়ে হেসে বলল, আমি কোথায় থাকি না থাকি, তোমার অবিশ্যি জানবার কথা নয়। দাঁড়ালে কেন, বোসো৷
সুব্রত তথাপি না বসে বলল, শংকরদা, আমার অপরাধের তুলনা নেই। আপনি আমাকে ক্ষমা করুন। দাদা যখন সব কথা শুনবে, আমাকে বোধ হয় মেরেই বসবে।
সুজিত ছাড়া, সুব্রতর কথায় সবাই হেসে উঠল। শংকর বুঝতে পারল, সুব্রতর প্রতি কারোই আর। তেমন বিদ্বেষ বা রাগ নেই। সকলেই মোটামুটি প্রসন্ন। ইতিমধ্যে এখানে কী কথাবার্তা হয়েছে বা ঘটেছে, কিছুই বোঝা যাচ্ছে না। কেবল এটা অনুমান করা যায়, থানার ও সি এবং মাতব্বর ব্যক্তিদের সুব্রত যেভাবেই হোক, নিজের আয়ত্তে আনতে পেরেছে। শংকর স্বস্তিবোধ করলে। ওর আশঙ্কা ছিল, পরিস্থিতি আরও জটিল হয়ে উঠবে, একটা দুর্ঘটনাকে কেন্দ্র করে, নতুন দুর্ঘটনার সূত্রপাত হতে পারে। এখন বোঝা যাচ্ছে, পরিস্থিতি অন্য দিকে মোড় নিয়েছে। কোন দিকে, কে জানে। শংকরের মনে অতীতের অনেক ঘটনা ছবির মতো ভেসে উঠতে লাগল, কিন্তু সে বলল, ক্ষমা করার কী আছে। তোমার অনুশোচনাই যথেষ্ট। অন্যায় করা এক কথা, অন্যায়ের বোধ আর এক কথা। তা ছাড়া, অ্যাকসিডেন্ট ইজ অ্যাকসিডেন্ট।
ঠিক, ঠিক বলেছেন শংকরবাবু৷’ ও সি বললেন, পুলিশের লোক হয়েও আমিও কথাটা মানি, অ্যাকসিডেন্ট ইজ অ্যাকসিডেন্ট। তিনি অন্যান্যদের দিকে সমর্থনের প্রত্যাশায় হেসে তাকালেন।
গুইরাম বলল, তা তো বটেই। অ্যাকসিডেন্টের উপর তো কারু কোন কথা চলে নাই।
দৈব বলে কথা! শরৎ বেরা মাথা ঝাঁকিয়ে সায় দিল, উয়াতে কারু হাত নাই।
শংকরের কাছে, গুইরাম আর শরৎ বেরার আচরণ কেমন অভাবিত মনে হল। তাদের এতটা যুক্তিবাদী আর উদার কখনও দেখা যায়নি। কেবল সুজিতের মুখটা ক্রমেই কঠিন হয়ে উঠছিল, চোখে সন্দেহ। সুব্রত বাঁয়ের খোলা দরজার দিকে মুখ ফিরিয়ে ডাকল, করবী এদিকে এসো এক বার।
বাঁ দিকের ঘর থেকে যে-তরুণী বেরিয়ে এল, তার সিথেয় সিঁদুর। তার উৎকণ্ঠিত উদভ্রান্ত চোখে মুখে এখন অনেকটা স্বস্তির ছাপ লক্ষণীয়। সে প্রথমেই তাকাল শংকরের দিকে। সুব্রত বলল, তোমাকে বলেছিলাম, উনি আমার চেনা। আমি প্রথমটায় একেবারে চিনতে পারিনি। শংকরদা আমাদের মেজদার। বন্ধু। সে শংকরের দিকে তাকিয়ে বলল, আমার স্ত্রী করবী।
শংকর কিছু বলবার আগেই করবী দ্রুত শংকরের কাছে এসে, একেবারে ওর পায়ে হাত দিয়ে প্রণাম করল। শংকর বিব্রত শশব্যস্ত হয়ে দু’হাত কপালে ঠেকিয়ে বলল, আহা, করেন কী, করেন কী?
শরৎ বেরা বলে উঠল, আহা আপনি হলেন ওঁয়ার ভাসুরের বন্ধু, পেন্নাম করবেন নাই ক্যানে?
করবীর চোখ ছলছলিয়ে উঠল, ভেজা গলায় বলল, ওর মাথার ঠিক ছিল না, ওকে আপনি ক্ষমা করুন।
আরে, ক্ষমা-টমার কথা আসছে কেন?’ শংকর হেসে বিকৃত স্বরে বলল, আমি জানি, সুব্রতর মনের অবস্থা তখন কেমন ছিল। আপনি বসুন।
করবী তবু বলল, আমি জানি, ও খুব অন্যায় করেছে, আপনি রাগ করবেন না।
আপনি নিশ্চিন্ত হন, আমার কোনও রাগ নেই। শংকর প্রসঙ্গটা চাপা দিতে চাইল।
সুব্রত বলে উঠল, ওকে আপনি বলবেন না শংকরদা৷
বটে কথা, বটে কথা। গুইরাম শরৎ বেরা একসঙ্গে বলে উঠল।
সুব্রত আবার বলল, মেজদা তো এখন আমেরিকায় আছে, জানেন বোধ হয়। গত বছর আমার বিয়ের সময় এসেছিল। আপনার খোঁজ করছিল। আপনাদের কাসারিপাড়ার বাড়িতে গিয়ে দেখা গেল, সেখানে অন্য এক ফ্যামিলি। আপনার মা ভাই।
ও বাড়ি বদলানো হয়েছে তিন বছর।’ শংকর বাধা দিয়ে বলল, মা এখন যাদবপুরে আছেন। একটু দ্বিধা করে করবীকে বলল, তুমি ও ঘরে গিয়ে বসো।
সুব্রত বলল, করবী, ওদের ডেকে দিলে না?
না না, থাক। ওদের আবার ডাকাডাকি কেন?’ শংকর বলল।
করবী ফিরে গেল বাঁ দিকের ঘরে। সুব্রত আবার বলল, ওরা আমার শালি আর শ্যালক। যাচ্ছিলাম বাঁকুড়ায়, শ্বশুরবাড়িতে। কার মুখ দেখে যে যাত্রা করেছিলাম।
উ সব ভেবে আর কী হবেক মশাই। শরৎ বেরা বলল, সবই কপালের লিখন।
শংকর সুজিতের পাশের চেয়ারে বসল। ও সি বললে, এ বার তা হলে কাজের কথা হোক। শংকরবাবু আর ডাক্তারবাবু এসে গেছেন। বদি বাউরির বিধবা বউ না কে, সে কোথায় গেল?
সে হাসপাতালে রয়েছে। শংকর বলল।
ও. সি. বলল, তাকে ডাকতে হয়। সে-ই আসল লোক।
গুইরাম উঠে দাঁড়িয়ে বলল, বদির বউকে আমি ডাকা করাচ্ছি।’ সে বাইরে গেল।
ও সি বললেন, যাকেই পাঠান, সঙ্গে একজন সেপাইও যাক।’ তিনি গলা তুলে ডাকলেন, বচন সিং।
হ সাব। বাইরে থেকে জবাব এল, এবং তারপরেই একজন অবাঙালি সেপাই ডান দিকের ঘরের খোলা দরজা দিয়ে ঢুকল।
ও সি বললেন, তুমি গুইরামবাবুর লোকের সঙ্গে হাসপাতালে যাও। সুজিতের দিকে ফিরে বললেন, ডেডবডি এখানে আনার কোনও দরকার নেই। যা ব্যবস্থা করার ওখান থেকেই হবে।
গুইরাম আবার ঘরে ঢুকে বলল, শরৎবাবু আপনি এক বারটি হাসপাতালে যান, বদির বউয়ের সাথে কথাবত্তা করেন যেইয়া।
হা হা। শরৎ বেরা চেয়ার ছেড়ে উঠে ঘরের বাইরে চলে গেল।
গুইরাম ঘরে ঢুকে নিজের চেয়ারে বসল। সুজিত ও সি-কে জিজ্ঞেস করল, ডেডবডি কি সদরে চালান দেবেন?
ময়না তদন্তের দরকার না হলে, সদরে পাঠাবার দরকার কী?’ ও সি তাকালেন গুইরামের দিকে, আপনারা যা ভেবেছেন, সে কথা এঁদের বলুন।
গুইরাম গলা খাঁকারি দিয়ে এক বার শিবু চক্রবর্তীর সঙ্গে দৃষ্টি বিনিময় করল, তারপর শংকর আর সুজিতের দিকে তাকিয়ে বলল, আমরা ভেবে দেখলাম, কেস-টেসের হাঙ্গামায় যেয়্যে কুন লাভ হবে নাই। মামলা মুকদ্দমা হল্যে বিস্তর ল্যাটা। বদির বউয়ের সময় কোথা, কোট-কাঁচারি করবে। মামলার
কী ফল হবে তাই বা কে জানে।
কেস তো করবে পুলিশ।সুজিত বলল, সাক্ষী থাকব আমরা আপনারা। বদির বউ তো কেস করবে না।’
গুইরাম বলল, তা করবে না। পুলিশ কেস করলেও বদির বউয়ের লাভটা কী হবে বলেন।
সুজিত ও সি-কে জিজ্ঞেস করল, এফ আই আর হয়নি?
না।’ ও সি বললেন, গুইরামবাবুরা মিটমাটের পক্ষপাতী। সুব্রতবাবু বদির বউকে ক্ষতিপূরণ স্বরূপ দু হাজার টাকা দেবেন বলছেন। বদির বউ রাজি হলে, টাকাটা তিনি এখনই দিতে পারেন।
শংকরের সঙ্গে সুজিতের চোখাচোখি হল। শংকর মনে মনে অবাক হচ্ছিল, গুইরামের মতো লোক এত সহজে মিটমাটের পক্ষপাতী হল কেমন করে? এফ. আই. আর. না করার অর্থ, ও সি-ও মিটমাটের পক্ষপাতী। এত অল্প সময়ের মধ্যে ঘটনার গতি এমন একটা মোড় নিয়েছে, মনের মধ্যে কেমন একটা খটকা লাগছে। অথচ করার কিছু আছে বলেও মনে হয় না।
সুজিত বলল, কিন্তু আমাকে তো একটা রিপোর্ট দিতেই হবে।
তা দেবেন না কেন?’ ও সি হেসে বললেন, কিন্তু আপনি তো সুব্রতবাবুর বিরুদ্ধে হোমিসাইডাল রিপোর্ট দিতে পারবেন না, আর ব্যাপারটাও তা নয়। অ্যাকসিডেন্টাল ডেথ।
গুইরাম বলল, মামলার ফলাফল কার দিকে যাবে, তা কেউ বলতে পারে নাই। গরিব বউটা যদি দু হাজার টাকা পায়, কিছুটা সুরাহা হয়। কী বলেন শংকরবাবু?
শংকর ভাবল, অঞ্চল-প্রধান সহৃদয় হতে পারে, বদির বউয়ের সাশ্রয়ের আশায়। পুলিশের এমন সহৃদয় পক্ষপাতিত্ব একটা অভাবিত ব্যাপার। ওর সন্দেহ বাতিক নেই, কিন্তু নিজের অভিজ্ঞতাকে একেবারে তুচ্ছ করতে পারে না। ওর মন বলছে, কোথায় যেন কী কলকাঠি নাড়া হয়ে গিয়েছে, যার গভীরে মিথা হাতড়ে বেড়ানো ছাড়া আর কিছু করার নেই। অঞ্চল-প্রধান গুইরাম শংকরকে পছন্দ করে না, কারণ ও এ গ্রামে বাস করে, ইস্কুলে মাস্টারি করেও, তার কথায় সবসময় সায় দিতে পারে না। সেও শংকরের সমর্থন চেয়ে মতামত জিজ্ঞেস করছে। থানার বড়বাবুর আচরণের মতো, এটাও অবাক করার মতো ব্যাপার। আবার অন্য দিক থেকে বিষয়টিকে দেখতে গেলে, বদির বউয়ের করবারই বা কী আছে? একমাত্র দর কষাকষি করে, বদির বউয়ের টাকা আরও কিছু বাড়ানো যায়। সেটাও শংকরের পক্ষে সম্ভব না। গুইরামদের পক্ষেই সম্ভব ছিল। কিন্তু স্বয়ং গুইরাম, পঞ্চায়েত সভ্য কার্তিক, শরৎ বেরার মতো সঙ্গতিপন্ন গ্রামের মাতব্বর আর প্রভাবশালী রাজনৈতিক দলের নেতা শিবু যেখানে এক মত হয়েছে, আর বোধ হয় তার ওপর কোনও কথা চলবে না। নিঃসন্দেহে সুব্রত যথেষ্ট বুদ্ধিমান ও চালাক ছেলে। শংকরের চোখে যারা অতি কঠিন মানুষ, তাদের সে বশ করতে পেরেছে। কী দিয়ে? সে প্রশ্নও অবান্তর। যে পথ চলতে এক কথায় দু হাজার টাকা বের করে দিতে পারে, সে আরও ক’ হাজার টাকা ব্যয় করতে পারে, কে জানে। শংকর গম্ভীর মুখে বলল, আমি আর কী বলব। মনে হচ্ছে, আপনারা এর মধ্যেই আলোচনা করে একটা নিষ্পত্তির কথা ভেবেছেন।
সেটা আপনার মনের মতো হয়েছে কি না, সেটাই আসল কথা।’ ও সি বললেন, মামলা হলে আপনিই হবেন প্রধান সাক্ষী, সেজন্যে আপনার মতামতটা জানা দরকার। আপনার কি মনে হয়, মামলা হলে বদির বউয়ের বিশেষ কোনও সুবিধে হবে?
শংকর বিষণ্ন হেসে বলল, হয় তো এক্ষেত্রে যে আসামি তার সাজা হয়ে যেতে পারে, কিন্তু বদির বউ তার ছেলে বুধাইকে কোনও দিনই ফিরে পাবে না।
কার্তিক বলে উঠল, অই, উ কথাটাই আমরাও বুলছিলাম। তার চেয়ে বউটা যদি কিছু টাকা পায়, উটি অনেক কাজ দিবে।
আমার অবিশ্যি ভিন্ন মত। সুজিত বলল, অ্যাকসিডেন্টে মৃত্যু হয়েছে, কোনও সন্দেহ নেই, কিন্তু সুব্রতবাবু ছেলেটাকে চাপা দিয়ে পালাবার চেষ্টা করেছিলেন, আর সে চেষ্টা, করতে গিয়ে তিনি সুজিত কথা শেষ না করে শংকরের দিকে তাকাল।
শংকর সুজিতের দিকে তাকিয়ে ছিল। সুজিত বলল, যাই হোক, আমি আমার রিপোর্ট দিয়ে দিচ্ছি। হাসপাতালেও একটা রেকর্ড রাখতে হবে। ডি এম ও-কেও আমি রিপোর্ট পাঠিয়ে দেব।
তা তো আপনি নিশ্চয়ই দেবেন।’ ও সি বললেন, আপনার ডিউটি আপনি করবেন। তবে বদির বউয়ের ব্যাপারটাই যখন আসল ফ্যাকটর, আপনার কি মনে হয় না ডাক্তারবাবু, ডিসিশনটা ঠিকই নেওয়া হয়েছে?
সুজিতের মুখ কঠিন। বলল, এ বিষয়ে আমি আর কিছু বলতে চাইনে। বলার মধ্যে একটাই কথা, বুধাইকে চাপা দেবার থেকেও গর্হিত অপরাধের কাজ করেছেন সুব্রতবাবু। কিন্তু শংকরবাবু যখন ওঁকে ক্ষমা করছেন, আমার আর কী বলার থাকতে পারে। সে হাঁটুর ওপর হাসপাতালের ছাপানো প্যাড। রেখে, পকেট থেকে কলম বের করে খসখস করে বুধাইয়ের মৃত্যুর কারণ লিখতে লাগল।
সুব্রত তাকিয়ে ছিল শংকরের দিকে। শংকর দ্বিধাগ্রস্ত, অথচ কিছুটা অসহায়। গুইরাম, কার্তিক, শিবু। তিনজনেই সুজিতের দিকে স্পষ্ট চোখে তাকাল। ইতিমধ্যে একজন ভৃত্য শ্রেণীর লোক দুটো কাচের গেলাসে চা এনে শংকর আর সুজিতের সামনে টেবিলে রাখল। এই সময়েই বাইরে একটা গুঞ্জন শোনা গেল, সেই সঙ্গে কান্নার ফোঁস ফোঁস শব্দ। শরৎ বেরার গলা শোনা গেল, আ, অই শুন ক্যানে বদির বউ, কাদিস না, বিটাটাকে ছাড়, অফিস ঘরকে ঢুকবি চল। মড়া আগুল্যে বস্যে থাকলে কি উ জ্যান্ত হবেক? চল চল।
গোলকের গলা শোনা গেল, তুমরা সব জায়গা ছাড় দি নি, টেচারটা রাখতে দ্যাও ক্যানে।
টেচার নিশ্চয়ই স্ট্রেচার। বুধাইয়ের মৃতদেহ সম্ভবত স্ট্রেচারে বারান্দায় তুলে রাখা হচ্ছে। শরৎ বেরা এক রকম ঠেলতে ঠেলতেই বদির বউকে অফিস ঘরে ঢোকাল। বাঁ দিকের ঘর থেকে করবী বেরিয়ে এসে বদির বউয়ের সামনে দাঁড়াল। সুব্রত উঠে দাঁড়াল। শরৎ বেরা বলল, চখ মেল্যে দ্যাখ ক্যানে, এঁয়ারা কি তোর বিটাকে ইচ্ছা করে মেরে ফেলাইচে?
উ কথা আমি বুঝি নাই গ বাবু। বদির বউ কান্না ভাঙা স্বরে বলল, আমি স্যায়না বয়সে ভাতার খাইচি, বড় বিটা খাইলম, আমার ক্যানে মরণ হয় নাই গ।
শংকর দেখল, সুব্রত আর করবী দৃষ্টিবিনিময় করল। সুব্রত মাথা নিচু করল। গুইরাম চেয়ারে ঘুরে বসে বলল, অই বদির বউ, কেউ কারুকে খায় না, তু ক্যানে সোয়ামি বিটা খাবি? দৈবের কথা কে বুলতে পারে? তু মরলে চলবে ক্যানে। তোর আরও দুটো কাঁচাগুড়া রইচে, উয়াদের মানুষ করতে হবেক নাই?
হ, আর দুটো প্যাটের শব্দুর রইচে, উয়াদের লেগ্যে আমি মইত্তেও পারব নাই। বদির বউ বলল, কথা বাবু ঠিক বুল্যেচ। তা দৈব আমাকে লিলে, উ দুটোকে দৈব অক্ষে কইরবে।
গুইরাম বলল, উ সব কথা এখন রাখ বদির বউ, কাজের কথা শুন। তু কি চাস মামলা লড়বি?
মামলা মুকদ্দমার আমি কী বুঝি গ বাবু। আপনারা যা ভাল বুঝ, কর।’ বদির বউ দেওয়ালে হেলান দিয়ে, ঘাড় কাত করে দাঁড়াল, আমার বুধাইকে ত কেউ ফিরাই দিতে লারবে।
হ, ত তোর ক্ষেতি পূরণের লেগ্যে ই মাঠান আর বাবু তোকে দু হাজার টাকা দিবেন। শরৎ বেরা বলল, এবং করবী ও সুব্রতর দিকে তাকিয়ে গদগদ মুখে হাসল।
বদির বউ লাল ফোলা চোখ দুটো বড় করে, যেন ভয় পেয়ে বলল, দু হাজার টাকা। চখে দেখি নাই কখুনও, অত্ত ট্যাকা লিয়ে আমি কী করব গ? রাখব কুথা? উয়াতে আমার দরকার নাই।
বদির বউয়ের কথায় গুইরামের দল হেসে উঠল। হাসবার কথা বটে। টাকা নিতে ভয় পায়, তাও। যেচে দেওয়া টাকা, এমন মানুষ হাসির পাত্র ছাড়া আর কী হতে পারে? এই সময়েই সুজিত একটি কাগজ ও সি-র দিকে বাড়িয়ে দিয়ে বলল, এফ. আই. আর. হয়নি, হোমিসাইড কেস নয়, ব্যাপারটা মিটমাট হচ্ছে অন্য ভাবে, আমার রিপোর্টের মূল্য কিছু নেই, তবু আমি আমার ডিউটি করলাম।
ও সি কাগজটা নিয়ে তাড়াতাড়ি এক বার চোখ বুলিয়ে নিয়ে, একটা মোটা খাতা টেনে নিয়ে পাতা মেলে কাগজটি রেখে, দ্রুত কিছু লিখলেন, বললেন, আমি সই করেছি, আপনি এখানে একটা সই করে দিন ডাক্তারবাবু।
সুজিত ঝুঁকে পড়ে সই করে বলল, শংকরবাবু, আপনি ওষুধগুলো খেতে ভুলবেন না। জ্বর হলে কালই এক বার খবর দেবেন, আর তিন দিন বাদে হাসপাতালে ড্রেসিংয়ের জন্য আসবেন। সে দরজার দিকে এগিয়ে গেল।
শংকর উঠে দাঁড়িয়ে বলল, চলুন, আমিও আপনার সঙ্গে যাই।
অই গ মাস্টেরবাবু, আপুনি হেথাকে রইচ? আমি দেখি নাই গা’ বদির বউ শংকরের দিকে তাকিয়ে বলল, আপুনি টুকুস থাক, ইয়াদের কথা আমি বুইতে লারছি।
শংকরের সঙ্গে সুজিতের চোখাচোখি হল, সুজিত বলল, আপনি থাকুন, আমি এখন বালিকান্দা গাঁয়ে একটি রুগি দেখতে যাব। সে ঘর থেকে বেরিয়ে গেল।
সকলেই চুপচাপ ডাক্তারের চলে যাওয়া লক্ষ করল। গুইরামের ঠোঁট জোড়া বেঁকে উঠল, এবং কার্তিক আর শিবুর সঙ্গে দৃষ্টি বিনিময় করল। শরৎ বেরা বলেই উঠল, আমাদিগের ডাক্তারবাবুটির বয়স অল্প, মেজাজটি বড় গরম।
থাক, আপনাকে আর ডাক্তারবাবুর সমালোচনা করতে হবেনা।ও সি প্রায় ধমকের সুরে বললেন, উনি যা করেছেন, ঠিকই করেছেন।
শিবু চক্রবর্তী এই প্রথম কথা বলল, তা হয় তো করেছেন, তবে ডাক্তারবাবু এমন একটা ভাব করলেন, যেন আমরা অন্যায় কিছু করেছি।
তা কেন? ’ও সি বললেন, উনি খুশি হন নি, তা না হতেই পারেন। আপনি তো আর জোর করে সবাইকে সব কিছু মানাতে পারেন না।
শিবু চকিতে এক বার শংকরের দিকে দেখল। মুখ শক্ত করে চুপ করে রইল। শংকর বদির বউকে বলল, শোনো বদির বউ, বোঝাবুঝির তো কিছু নেই। এঁরা সবাই ঠিক করেছেন, মামলা মোকদ্দমায় না গিয়ে, একটা মিটমাট করে নেওয়া। তাই তোমাকে দু হাজার টাকা দেওয়া হচ্ছে।
বদির বউ বলল, কিন্তু ট্যাকা লিয়ে আমি কী করব মাস্টেরবাবু? রাখব কুথা?
কোথায় আবার রাখবে, ডাকঘরে রাখবে। ও সি বললেন, টাকা দিয়ে কী করতে হয়, তুমি বোঝ না? ডাকঘরে টাকাটা থাকলে, সুদ জমবে। আপদে বিপদে খরচ করতে পারবে।
মাঝবয়সি দশাসয়ী চেহারার বড়বাবুর কাঠখোট্টা কথা শুনে, বদির বউ একটা দীর্ঘশ্বাস ফেলল। তাকাল শংকরের দিকে। ও সি চারদিকে চোখ বুলিয়ে বিরক্ত স্বরে বললেন, মেজোবাবুর ছোটবাবুর ফিরতে কত দেরি কে জানে। তিনি নিজেই খাতা টেনে কিছু লিখতে লাগলেন, আর লিখতে লিখতেই বললেন, গুইরামবাবু, কাগজ কলমটা নিয়ে একটা খতপত্র লিখে, বউটির টিপ ছাপ নিয়ে নিন। খতের বয়ান যেন ঠিক থাকে। মুখ তুলে সুব্রতকে বললেন, আপনি টাকাটা বের করুন।বলে আবার লিখতে লাগলেন।
সুব্রত করবীর দিকে তাকাল। দুজনেই পাশের ঘরে গেল, এবং দরজাটা ভেজিয়ে দিল। গুইরাম বলল, শরতদা, তুমি খতটা লিখ, তুমি উসব ভাল বুঝ।
ইসটাম্পো পেপার ছাড়া কি খত লিখা হবে?’ শরৎ বেরা জিজ্ঞেস করল।
ও সি মুখ তুলে বিরক্ত স্বরে বলল, আরে মশাই এ কি জমি বাড়ির দলির বেচাকেনা হচ্ছে নাকি? সুব্রতবাবুর নাম ঠিকানা বাড়ির নম্বর ইত্যাদি লিখে, ওঁর কাছ থেকে টাকা নেওয়ার কথা লিখে দিন। দুটো কাগজে লিখুন, একটা থানায় থাকবে, আর একটা সুব্রতবাবুকে দেওয়া হবে। আসল কাজ আমার এখানেই হচ্ছে। তিনি বদির বউয়ের দিকে মুখ তুলে ডাকলেন, এসো এদিকে এসো একবার। রাবার। স্ট্যাম্পের কালির প্যাডের ঢাকনা খুললেন।
বদির বউ এগিয়ে গেল। ও সি তার বাঁ হাত টেনে নিয়ে, বুড়ো আঙুলটা কালির প্যাডে চেপে। দিলেন, তারপরে টিপ ছাপ নিয়ে নিলেন খোলা পাতার এক পাশে। শংকরের দিকে ফিরে বললেন, শংকরবাবু এটা একটা নিয়মমাফিক মামুলি ব্যাপার। কেস তুলে নেওয়ার একটা রিপোর্ট। থানার রেকর্ড। কোনও কাজে লাগবে না তবু রেখে দেওয়া ভাল। আপনি আর গুইরামবাবু সই করে দিন, আমি সই করেছি।
শংকর হেসে বলল, আমাকে আর ও সবের মধ্যে টানবেন না। আপনারা যারা মিটমাট করার ব্যবস্থা করেছেন, তাঁরাই সই সাবুদ করুন। শুধু এটুকু জেনে রাখুন, আমার কারও বিরুদ্ধে কোনও অভিযোগ নেই।
অভিযোগ নেই, সেটা প্রমাণ করার জন্যই সাক্ষী থাকুন না৷ শিবু বলল।
শংকর জানে, শিবু বালিকান্দা গ্রামের ছেলে হলেও, রবীন্দ্র ভারতী থেকে এম. এ. পাশ করেছে। তার কথায় গ্রামীণ আঞ্চলিকতা নেই। সম্ভবত সে সেজন্য গর্বিত। তা ছাড়া শিবু বর্তমান শাসক রাজনৈতিক দলের আঞ্চলিক নেতা। আগামী নির্বাচনে এখন থেকেই স্থির হয়ে আছে, সে এম. এল. এর টিকিট পাবে। পাটির বর্তমান এম. এল. এ রাখাল রায়ের থেকেও তার কর্তৃত্ব আর গলার জোর বেশি। রাখাল রায়ও শংকরের ইস্কুলের একজন মধ্যবয়স্ক শিক্ষক, গ্রামীণ মধ্যবিত্ত পরিবারের সন্তান, শিবু তাঁকে কুলাক’ বলতেও দ্বিধা করে না। যদিও সে নিজেও সেই শ্রেণীরই সন্তান, কিন্তু মিলিট্যান্ট, কলকাতার নেতাদের সঙ্গে তার সম্পর্ক রাখালবাবুর থেকে বেশি। শংকর হেসেই জবাব দিল, সাক্ষী না থেকেও সেটা প্রমাণ করা যায়। অভিযোগ করলে তো সুব্রতর বিরুদ্ধে আমি আলাদা কেস করতে পারতাম। ও সব কিছুই আমি করছি না।
ঠিক আছে, আপনাকে আমি এ নিয়ে চাপ দেব না।’ ও সি বললেন, গুইরামবাবু আর কার্তিকবাবু সই করলেই হবে। তবে আমি জানি, অ্যাকসিডেন্টের সময় আপনি সেখানে না থাকলে, ঘটনা অন্য রকম ঘটত।
এই সময়ে বাঁ দিকের ঘরের ভেজানো দরজা খুলে করবী আর সুব্রত বেরিয়ে এল। করবীর হাতে একগোছা একশো টাকার নোট। সে বদির বউয়ের সামনে এসে নোটের গোছ এগিয়ে দিয়ে বলল, নাও। তুমি আমাদের ক্ষমা করো।
অই যা গ আমি কাকে ক্ষ্যামা করবক। বদির বউ ত্রস্ত হয়ে দু পা পেছিয়ে গিয়ে বলল, উ ট্যাকা আমি কুত্থাকে লিয়ে যাব। আপনি মাস্টেরবাবুকে দিয়া কর।
শংকর বলল, না না, ও টাকা এখন থানার বড়বাবুর হেপাজতেই থাক। রাত বিরেতে এতগুলো টাকা নিয়ে বাইরে কারোর না যাওয়াই ভাল। কাল পোস্টঅফিস খুললে, এঁরা কেউ তোমাকে নিয়ে গিয়ে টাকাটা জমা দিয়ে দেবেন।
তবু টাকাটা তুমি নিজের হাতে আগে নাও।ও সি বদির বউকে বললেন।
বদির বউ এক বার শংকরের দিকে তাকাল, তারপর করবীর দিকে। এখন বদির বউয়ের লাল ফোলা চোখ দুটো শুকনো, দৃষ্টি বিভ্রান্ত। দুর্ঘটনায় নিহত ছেলে ঘরের বাইরে। শহরের আধুনিক ধনী পরিবারের তরুণী বধূ টাকার গোছা নিয়ে তার সামনে দাঁড়িয়ে। শংকর বুঝতে পারছে, বদির বউয়ের এ বিভ্রান্তি লোভ না, তার শোকসন্তপ্ত প্রাণ এক অভাবিত পরিস্থিতির মুখোমুখি দাঁড়িয়ে বিমূঢ় হয়ে উঠেছে। ঘটনার গতি প্রকৃতি সবই তার অগম্য। করবী বদির বউয়ের ডান হাতটি টেনে নিয়ে নোটের গোছা তুলে দিল। বদির বউ চোখ বুজল, আবার জলের ধারা নামল চোখের কোলে, যেন বড় কষ্টে, রুদ্ধস্বরে উচ্চারণ করল, অই, গা! আমি কী লিচ্ছি গ?
শংকর মুখ ফিরিয়ে দরজার দিকে এগিয়ে গেল। সুব্রত ত্রস্ত হয়ে এগিয়ে এল, চলে যাচ্ছেন শংকরদা?’
হ্যাঁ ভাই৷’ শংকর দরজার সামনে দাঁড়িয়ে বলল, আর কী, সব তো মিটেই গেল।কথাটা বলে ও করবীর দিকে এক বার তাকাল। বুঝল, সামান্য সামাজিকতার কথাটা ও ভুলে যাচ্ছিল। করবীও ওর দিকে তাকিয়ে ছিল। ও বলল, যাচ্ছি ভাই।
করবী এগিয়ে এল, শংকরকে প্রণাম করবার জন্য নত হল। শংকর একটু সরে গিয়ে ব্যস্ত ভাবে বলল, থাক না। তোমরা সাবধানে যেয়ো।
করবী শংকরের কথার মধ্যেই প্রণাম সেরে নিল। বলল, আপনার কথা আমি দু-একবার শুনেছি। বাঁকুড়া থেকে ফেরার পথে, আপনার সঙ্গে দেখা করে যাব।
শংকর কিছু বলতে গিয়েও থেমে গেল। ঘরের সকলের মুখের দিকে দ্রুত এক বার চোখ বুলিয়ে, করবীর কথার কোনও জবাব না দিয়ে, একটু হেসে ঘরের বাইরে গেল। হ্যারিকেনের আলোয় দেখল, বারান্দার ওপর স্ট্রেচারে শোয়ানো বুধাইয়ের মৃতদেহ একটি সাদা কাপড়ে আপাদমস্তক ঢাকা। পঞ্চু, গোলক এবং আরও প্রায় জনা দশ বারো, বারান্দার ওপরে নীচে দাঁড়িয়ে বা বসে আছে। এখানকার কাজ মিটিয়ে শ্মশানযাত্রা। গ্রামের পূর্ব দক্ষিণ প্রান্তে, অনামী এক শীর্ণকায়া নদীর ধারে তিনটি শ্মশান। একটি ব্রাহ্মণদের, অন্যটি অব্রাহ্মণ, কিন্তু যাদের জল চল আছে, এমন শূদ্র শ্ৰেণীদের জন্য, তৃতীয়টি অন্তজদের, বাউরি বাগদি হাঁড়ি ডোম যাদের বলে। তবু পশ্চিমবঙ্গের মানুষের বড় গলার ঘোষণা, এ দেশে জাত-পাতের সমস্যা নাকি, বলতে গেলে নেই। এক সময়ে শংকরও তাই বিশ্বাস করত।
শংকর বুধাইয়ের মৃতদেহ থেকে মুখ ফিরিয়ে বারান্দা থেকে নেমে গেটের দিকে এগোল। পিছন থেকে সুব্রত ডাকল, শংকরদা–
সুব্রত! তুমি আবার এলে কেন?’ শংকর থমকে দাঁড়াল।
সুব্রত বলল, না এসে পারলাম না। জীবনে এই আমার প্রথম এ রকম একটা ফ্যাটাল অ্যাকসিডেন্ট। কিন্তু আপনাকে আমি
আবার ও কথা কেন সুব্রত?’ শংকর বলল, আমাকে নিয়ে তোমাকে ভাবতে হবে না। তোমরা আজ একটু সাবধানে যেয়ো। সামনে বড় একটা শালবনের ভিতর দিয়ে যেতে হবে। তোমার মা বড়দা বোনেরা সব ভাল তো?
সুব্রত বলল, হ্যাঁ, মোটামুটি। আমি মেজদাকে সব ঘটনা লিখে, আমেরিকায় চিঠি দেব। আপনার ঠিকানাটা আমাকে বলুন, মেজদাকে লিখে দেব। মেজদা আপনাকে চিঠি দেবে।
অন্ধকারে শংকরের মুখে বিষণ্ণ হাসি ফুটল, বলল, প্রিয়ব্রতকে কেন আর এ সব নিয়ে ব্যস্ত করা। থাক না। কিছু মনে কোরো না, আমি কারোর সঙ্গেই আর যোগাযোগ রাখিনে, কলকাতার বাড়ির সঙ্গেও না। আর রাখবই বা কার সঙ্গে। মা বাবা মারা গেছেন, বোনদের বিয়ে হয়ে গেছে। ভাইয়েরা যে-যার সংসার নিয়ে আছে। আমি এখানে এক কোণে ভালই আছি।
আপনি বিয়ে করেননি?’ সুব্রত অবাক স্বরে জিজ্ঞেস করল। শংকর হেসে বলল, না, ওটা আর এ জীবনে হল না, হবেও না। আর একটা কথা, তোমার স্ত্রী বলল, ফেরার পথে দেখা করবে। আমি বরং বলি, তোমরা অন্য পথে কলকাতায় ফিরে যেয়ো। এ পথে আর না-ই ফিরলে।
সুব্রত অন্ধকারে শংকরের মুখ দেখবার চেষ্টা করল, তারপরে বলল, কথাটা আপনি বোধ হয় ঠিকই বলেছেন শংকরদা। টাকা দিয়ে মিটমাট হয় তো হল, কিন্ত এখানকার পরিবেশ–মানে, কেমন যেন ভাল লাগছে না। সব কথা আপনাকে বলতে পারছি নে’
থাক, বলার কী দরকার?’ শংকর বাধা দিয়ে বলল, থানার ঘরের দিকে এক বার দেখল, বলল, তাড়াতাড়ি কাজ মিটিয়ে চলে যাও। আমি চলি, কাজ আছে।
সুব্রত হঠাৎ নিচু হয়ে শংকরের পায়ে হাত দিল। শংকর চকিত হয়ে বলল, তুমি আবার এ সব ছেলেমানুষি করছ কেন? যাও, কাজ মিটিয়ে নাও গিয়ে। ও গেটের বাইরে গিয়ে, পুবদিকে হাঁটতে লাগল।
অন্ধকার গাঢ়। আকাশ ভরা তারা। দূর থেকে মাইকে হিন্দি গান ভেসে আসছে। পশ্চিমে হাট বাজারের দিক থেকে ভেসে আসছে। এই শালচিতি গ্রামের উপান্তে, হাটের কাছে বড় বড় দোকানপাট। একটা সিনেমা হলও আছে। আছে কোল্ড স্টোরেজ বিল্ডিং। ব্যবসা কেন্দ্র হিসাবে শালচিতির নাম আছে। কেবল এই ঘন অন্ধকার, দুপাশে দিগন্তবিসারী মাঠের মাঝখানে, মাইকের ভেসে-আসা গান কেমন অদ্ভুত শোনাচ্ছে।
শংকর এখন শীত বোধ করছে। ও দু হাত পাঞ্জাবির পকেটে ঢুকিয়ে দ্রুত হাঁটতে লাগল। কিছুটা যেতেই, পিছনে মাস্টেরবাবু’ ডাক শুনে থমকে দাঁড়াল, পিছন ফিরে জিজ্ঞেস করল, কে?
আমি লেত্য বটি মাস্টেরবাবু’–অন্ধকারে মিশে থাকা লোকটি বলল।
শংকরের চোখে এখন অন্ধকার কিছুটা সয়ে এসেছে। বাউরিপাড়ার নেত্যকে চিনতে ওর ভুল হল না। ও জিজ্ঞেস করল, তুমি আবার কোথা থেকে এলে?
এঁজ্ঞে, থানা থেকে। নেত্য দৌড়ে এসে হাঁপাতে হাঁপাতে বলল, উ কলকাতার বাবু বদির বউকে কত টাকা দিল্যে গ মাস্টেরবাবু?
শংকর গম্ভীর হয়ে পা বাড়িয়ে বলল, দু হাজার টাকা।
দু হাজার!’ নেত্য শংকরের সঙ্গে চলতে চলতে বলল, শালা, কততো ট্যাকা! অই ভগমান! আমার কপালে ক্যানে জুটল নাই?
শংকর বলল, তোমার ছেলে তো মরে নি।
মইল্য না ক্যানে গ মাস্টেরবাবু?’ নেত্য বলল, শালা ঘরে আমার সাত-সাতটা কাঁচা গুড়া, খেত্যে পত্যে দিতে পারি নাই, এ্যাটটা গাড়ি চাপা পল্যে–
শংকর ওর অস্বভাববাচিত গর্জনে ফুঁসে উঠল, চুপ করবে?’ বলেই থমকে দাঁড়াল, প্রায় চিৎকার করে উঠল, চলে যাও, চলে যাও আমার সামনে থেকে।
নেত্য বাউরিও থমকে দাঁড়াল। শংকরকে সে কোনও দিন এমন ক্ষ্যাপা রাগে চিৎকার করতে শোনেনি। সে ভয় পেয়ে প্রথমে দু পা পেছিয়ে গেল তারপর হাত জোড় করে বলল, হঁ যাইচি গ মাস্টেরবাবু, যাইচি।’ বলেই পিছন ফিরে প্রায় দৌড়ে অন্ধকারে অদৃশ্য হয়ে গেল।
শংকর আবার মুখ ফিরিয়ে চলতে আরম্ভ করল। ওর ব্যান্ডেজ বাঁধা ক্ষতগুলো আর মাথাটা যেন যন্ত্রণা করে উঠল, আর বুকের মধ্যে একটা কষ্টের অনুভূতি তীব্র হয়ে উঠল। ও বুকের ওপর দু’ হাত চেপে চলতে লাগল।
.
শংকর এই শালচিতি গ্রামের উচ্চ মাধ্যমিক ইস্কুলে মাস্টারি নিয়ে এসেছে, তিন বছর আগে। তিন বছর পূর্ণ হয়ে গিয়েছে, গত ইংরাজি মাসের জানুয়ারিতে। তার আগে ছিল কলকাতার উত্তর উপকণ্ঠে এক ইস্কুলে। কিন্তু শৈশব থেকে কৈশোর এবং প্রথম যৌবন পা দিয়ে কখনও ভাবেনি, ও একজন ইস্কুল মাস্টার হবে। ওর উচ্চাশা ছিল তীব্র, লক্ষ্য ছিল বিশ্বের পশ্চিম জগতের দিকে, ভাবত এমন একটা কিছু করবে, তাক লাগিয়ে দেবে পৃথিবীকে। ষাটের দশকের একেবারে গোড়ায়, রক্তে তখন আরবি ঘোড়ার টগবগে ছটফটে ভাব, ছুটে বেরিয়ে পড়ার অপেক্ষা মাত্র। তখন ও ইংরেজিতে অনার্স নিয়ে কলকাতার নাম করা কলেজের ছাত্র। দেশ কাল মানুষের প্রতি কেমন একটা কৃপা ও করুণার চোখে তাকিয়ে ঠোঁটের কোণে হাসত। নিজের চিন্তার সেই বৈশিষ্ট্যতাকে ও দেমাক দেখিয়ে জাহির করে বেড়াত না, মনে মনে রাখত। অথচ পৃথিবীকে তাক লাগিয়ে দেবার মতো, কাজের ধারা আর যাত্রা পথটা ওর কাছে স্পষ্ট ছিল না। ভালই ছাত্র ছিল সে। খেলাধুলায় ছিল চৌকস। চেহারাটা ছিল ছ’ ফুটের মতো লম্বা, নাক চোখ মুখ সব মিলিয়ে যাকে বলে, কান্তিমান। যে কোনও বিষয়ে কলেজের ডিবেটে অংশ নিয়ে, প্রতিপক্ষকে ধরাশায়ী করত অনায়াসে। অধ্যাপকেরা মুগ্ধ ছিলেন। ভক্ত ছাত্র-ছাত্রীরা ওকে ঘিরে থাকত! সবসময় ওকে তুলনা দিত সেই সময়ের নাম করা খেলোয়াড় বা ফিল্মের টপ হিরোদের সঙ্গে। ও হাত ঝেড়ে সব নস্যাৎ করে দিত, আর মনে মনে ভাবত, খেলোয়াড় হতে হলে বিশ্বের সেরা। খেলোয়াড়দের সঙ্গে পাল্লা দিতে যাব অলিম্পিকের ক্রীড়াঙ্গনে। ফিল্মের জন্য তো হলিউড আছে। কিন্তু ও সব ঘেঁদো ব্যাপার। তার চেয়েও বড় কিছু হবার স্বপ্ন দেখত ও। কিন্তু সেই বড়ত্বের কোন আসনটা ওর জন্য কোথায় পাতা ছিল, সেটাই ভেবে উঠতে পারেনি। তবে অনার্স পাশ করে, ও যে বিলেত চলে যাবে, সেটা এক রকম ঠিক করেই রেখেছিল। কলকাতা দিল্লি বোম্বাইকে ও পাত্তা দিতে রাজি ছিল না।
সব কিছুরই একটা পশ্চাদপট থাকে। শংকরের তখন সেটা মনে রাখবার কথা না, কারণ সেই বয়েসে ওর মতো কোনও ছেলেই সেদিকটার কথা ভাববার প্রয়োজন বোধ করে না। দরকার হয় না। ওর বাবা ছিলেন ইঙ্গো আমেরিকান এক নামকরা বিজ্ঞাপন অফিসের অ্যাসিস্টান্ট জেনারেল ম্যানেজার। আমেরিকা ইয়োরোপ ঘুরে এসেছিলেন বার দুয়েক। পুরনো আলিপুরে সাহেবদের ছেড়ে যাওয়া বাগান ঘেরা বাংলো বাড়িতে ছিল বাস। ভাড়া গুনত কোম্পানি। গাড়ি ড্রাইভারের খরচাও পেতেন। বাড়িতে ঝি-চাকরের অভাব ছিল না। পার্টি লেগে থাকত প্রায়ই। অভাব বিষয়টি, শংকর কোনও দিক থেকেই তখন জানতে পারেনি। বছরে দু বার দেশের দূরাঞ্চলে পারিবারিক ভ্রমণ ছিল বাঁধা। আধুনিক সঙ্গতিপন্ন পরিবারের যা কিছু থাকা উচিত সবই ছিল।
শংকরের বাবা ভবনাথ মিত্রকে সেলফ-মেড ম্যান বলা যায়। ওর ঠাকুরদা ছিলেন সিটি কোর্টের জাজ। বাবারা তিন ভাই তিন দিকে উন্নতি করেছিলেন, এবং কোনও বিবাদ বিসম্বাদ না করেই, তিনজনে আলাদা সংসার করেছিলেন। বাবা বিয়ে করেছিলেন মাত্র চব্বিশ বছর বয়সে। শংকর যখন বি. এ. পড়ছিল, ওর বড়দা তখন এম. এ. পাশ করে, বাবার অফিসে চাকরি নিয়েছে। বড়দার পরেই দু। বোন ছিল। একজনের বিয়ে হয়ে গিয়েছিল। শংকরের পরে ছিল এক বোন, তারপরে এক ভাই।
এই যখন অবস্থা, শংকর অনার্স ডিগ্রি কোর্সের ফার্স্ট পার্ট পাশ করেছে, আর দুনিয়াকে তাক লাগানোর মতো দুর্দান্ত কিছু ভাবছে, তখনই একটি পিনের খোঁচার মতো, ওর রঙিন বেলুনটা ফেটে গিয়েছিল। বাবার স্ট্রোক হয়েছিল অফিসের টেবিলে, এবং হাসপাতালে নিয়ে যাবার পথেই মারা গিয়েছিলেন। অথচ বাবা ছিলেন কর্মঠ শক্ত মানুষ, অসুখের কোনও লক্ষণই তখনও দেখা যায়নি। এমনকী উচ্চ রক্তচাপের ব্যাধিও ছিল না।
শংকরের রঙিন বেলুন ফেটে যাওয়ার থেকেও, সব থেকে সর্বনাশ যেটা ঘটেছিল, সেটা ছিল গোটা পরিবারের। একটা আলো ঝলমলে ঘরে হঠাৎ অন্ধকার নেমে এলে সবাই যেমন হতচকিত স্তব্ধ হয়ে যায়, ভবনাথের আকস্মিক মৃত্যুতে সেই রকম ঘটেছিল। নিচ্ছিদ্র অন্ধকারে, সবাই যেন একটা দম বন্ধ ঘরে আটকা পড়ে গিয়েছিল। কোথায় যাবে, কী করবে, কিছু স্থির করা যাচ্ছিল না। পরিবারের লোকের কান্নাটা অনেকটা ভয়ার্ত আর্তনাদের মতো শুনিয়েছিল। যদিও ভবনাথের অফিসের এবং অন্যান্য বন্ধুরা শোকসন্তপ্ত পরিবারকে সান্ত্বনা দেবার জন্য এসেছিলেন। এসেছিলেন তার দুই প্রতিষ্ঠিত দাদা এবং ভাই। কিন্তু একটি মৃত্যু একটি পরিবারের পতনকে কোথায় তলিয়ে দিতে পারে, সে বিষয়ে সকলে অবহিত থাকলেও, সামাল দেবার ব্যবস্থা কেউই কিছু করতে পারেনি। কোম্পানির গাড়ি কোম্পানিতে ফিরে গিয়েছিল। রাজকীয় বাংলোটি ত্যাগ করার নোটিস এসেছিল তিন মাসের মধ্যে।
ভবনাথের প্রভিডেন্ট ফান্ড এবং লাইফ ইনসিয়োরেন্সের টাকার অঙ্কটা কিছু কম ছিল না। কিন্তু টাকা, টাকা আনতে পারে, সে সব চিন্তা ভাবনা কৌশল, ভবনাথের স্ত্রী বা ছেলেদের কারোর ছিল না। ভবনাথ মিত্রের ওপরেই ছিল পরিবারের যা কিছু ভরসা। টাকা পাওয়া গেলেও, তার শূন্যতা কোনও দিক থেকেই পূরণ করা যায়নি। পরিবারটির পতনের মধ্যেও, তার পুরনো জীবনযাপনটা সহসা অপসারিত হতে পারেনি। শংকরের বড় ভগ্নিপতি কিছু কিছু উপদেশ দিয়েছিল। তার মধ্যে একটি, শংকরের পিঠোপিঠি ছোট বোন প্রতিমার বিয়েটা আগে দেওয়া। মা সেই একটা কাজ যথার্থ বুদ্ধিমতীর মতো সেরে ফেলেছিলেন, বাংলোর তিন মাসের মেয়াদের মধ্যেই। পিতার পারলৌকিক কারণে, শাস্ত্র মতে ছেলেদের বিয়ে বৎসর কালের মধ্যে আটকালেও, কন্যাদায় থেকে মুক্ত হতে বাধা ছিল না। বলতে গেলে, বাবার মৃত্যুর ছ’ মাস পরেই, বেশ সাড়ম্বরে প্রতিমার বিয়ে দেওয়া হয়েছিল। শংকরের বড়দা পিনাকীর মোটেই ইচ্ছা ছিল না, ওই রকম সাড়ম্বরে খরচ-খরচা করে প্রতিমার বিয়ে দেওয়া হয়। কিন্তু মায়ের একটি কথাই ছিল, ও যে ভাবে ছোট মেয়ের বিয়ে দিতে চেয়েছিল, আমি তাই দেব। ’ও’ অর্থাৎ শংকরের বাবা।
শংকরও বুঝেছিল, মায়ের ওটা সেন্টিমেন্টের কথা। অবস্থার চাপে পড়ে মানুষকে অনেক কিছুই। বদলাতে হয়। মা তা করেননি। মায়ের কাছে সেটা মোটেই সেন্টিমেন্টাল ব্যাপার ছিল না। তাঁর স্বামীর ইচ্ছাকে রূপ দেওয়াটাই ছিল তার একান্ত কাম্য। অবস্থার কথা বিবেচ্য ছিল না। আসলে, কেউ বুঝতেই পারেনি, বাবার আকস্মিক মৃত্যুর পরেই, মায়ের ভিতরে কতখানি ক্ষয় ধরেছিল। প্রতিমার বিয়ের পরেই, সেটা বোঝা গিয়েছিল। চাকুরে বলতে ছিল দাদা পিনাকী। শংকরের বি. এ. পাশ করতে তখনও এক বছর বাকি পিনাকী চেষ্টা করেছিল, শংকর যদি বাবার অফিসেই একটা চাকরি পায়। ফার্ম রাজি হয়নি, কারণ সেই সময়ে ফার্মেও নানা রকম ঝামেলা চলছিল। বিপদই বোধ হয় আরও বিপদকে টেনে আনে। অন্তত সময় বিশেষে তাই দেখা যায়। ইঙ্গো-আমেরিকান প্রচার ও বিজ্ঞাপন ফার্মটিও তখন তার অস্তিত্বের সংকটে পড়েছিল।
প্রতিমার বিয়ের খরচকে কেন্দ্র করে মায়ের সঙ্গে দাদার বিরোধ দানা বেঁধে উঠেছিল। শংকর প্রথমে ঠিক বুঝেউঠতে পারেনি। বিরোধটাকে এক পক্ষের বলাই ভাল। দাদার বিরোধ। দাদা, এমনকী মায়ের কাছে টাকা পয়সার হিসাবও চেয়েছিল, এবং বাকি টাকাটা কী ভাবে ভবিষ্যতের জন্য কাজে লাগানো যায়, তা মায়ের সঙ্গে নানা রকম কথাবার্তাও বলত। অথচ দৈনন্দিন সংসার চালানোর বিষয়ে দাদারও যথার্থ কোনও অভিজ্ঞতা ছিল না। সে-ই তখন সংসারের একমাত্র উপার্জনশীল ব্যক্তি, কিন্তু বাবার আয়ের তুলনায়, দাদার আয় ছিল তুচ্ছ। মায়ের কাছে গচ্ছিত টাকা জলের মতোই খরচ হয়েছিল।
আলিপুরের বাংলো থেকে, ভবানীপুরের কাঁসারিটোলার দূরত্ব হয় তো তেমন ছিল না। ভবনাথ মিত্রের পরিবারের কাছে সে দূরত্ব অসীম, এক জগৎ থেকে আর এক অচেনা জগতে প্রবেশের মতো। মায়ের শরীর ভাঙছিল দুরন্ত গতিতে। তার শোক বোঝবার মতো মনের অবস্থা বোধ হয় কারোরই ছিল। না। মানুষ অনভিজ্ঞ হলেও, পক্ষী পতঙ্গ যেমন প্রাকৃতিক দুর্যোগের পদধ্বনি শুনতে পায়, শংকর সেই রকম একটা কিছু অনুভব করেছিল। ওর মতো উচ্চাশার অস্পষ্ট ধ্যান-ধারণা ছিল, বি. এ. পাশ করবার আগেই, সে সব যেন কোথায় তলিয়ে যেতে আরম্ভ করেছিল। এর নাম পশ্চাদপট, যার কথা ওর আগে কখনও মনে হয়নি। কসারিটোলার বাড়িতে বাস করতে এসে, ধ্যান-ধারণাগুলো হারিয়ে যাচ্ছিল। মা ক্রমাগত রুগ্ন হয়ে পড়ছিলেন। মাকে গ্রাস করেছিল স্বামীর শোক, বাকিদের গ্রাস করেছিল হতাশা।
সন্তান হয়ে ভাবতে হয়তো সেই সময়ে ভাল লাগেনি, আসলে শংকরদের মনে হয়নি, স্বামী বিহীন বিশ্বসংসার মায়ের কাছে অর্থহীন বিবর্ণ হয়ে গিয়েছিল। তিনি বিদায় চাইছিলেন, পেয়েও ছিলেন। শংকর কোনও রকমে অনার্স বজায় রেখে পাশ করার, তিন মাসের মুখে মা মারা গিয়েছিলেন। অর্থাৎ পনেরো মাসের মধ্যেই, শংকরদের তিন ভাইকে দুবার কাছা গলায় নিতে হয়েছিল। খোঁজ খবর নিয়ে। জানা গিয়েছিল, মায়ের নামে ব্যাঙ্কে মাত্র আর হাজার দশেক টাকা পড়ে ছিল। মায়ের অবর্তমানে টাকাটা তোলার ব্যবস্থা ছিল দাদার নামে। দুই ভগ্নিপতি ও কাকা জ্যাঠাদের উপস্থিতিতে, শ্রাদ্ধ শান্তি নমঃ নমঃ। করে মেটাতেও, দশ হাজার টাকার বিশেষ কিছু বাঁচানো যায়নি। তারপরে কসারিটোলার তিন ভাইয়ের সংসার, পিনাকী, শংকর আর বিজিত। মায়ের মৃত্যুর সময়ে বিজিত সবে হায়ার সেকেন্ডারি পাশ করেছিল।
নতুনতর সমস্যার শুরু সেই থেকে। পিনাকীর একার আয়ে বাড়ি ভাড়া দিয়ে সংসার চালিয়ে শংকর। আর বিজিতকে পড়ানো সম্ভব ছিল না। অগ্রজ হিসাবেও পিনাকীর সে মেজাজ বা চরিত্র ছিল না। মা বেঁচে থাকতে, শংকরের ন্যূনতম হাত-খরচাটা জুটত। তা বন্ধ হয়েছিল। দাদার কাছে হাত পাতার কথা ভাবতেই পারেনি শংকর। অতএব, দুরন্ত স্বপ্নচারী কোনও রকমে জুটিয়ে নিয়েছিল দুটো টুইশানি। বিজিত কলেজে ভরতি হয়েছিল, কিন্তু ও হয়ে উঠেছিল এক ধরনের অবিনীত আর রাগী। শংকরকে তেমন পাত্তাই দিত না। দাদা যে নিতান্ত কর্তব্যের খাতিরেই ওকে পড়াচ্ছিল, এবং ও একটা বোঝা, তা বুঝতে পারছিল।
শংকর এখন বুঝতে পারে, উচ্চাকাঙ্ক্ষা থাকলে, দাপিয়ে ঝাঁপিয়ে, কলকাতার বুকে একটা স্থান করে নেওয়া যায়, কিন্তু ওর মধ্যে সেই শক্তির অভাব ছিল। অথবা বলা যায়, অল্প সময়ের মধ্যেই, ভাগ্য বিপর্যয় ওকে হতমান করেছিল। দাদার ব্যবহার ওকে কষ্ট দিত, মুখ ফুটে কোনও দিন বলতে পারেনি। অগ্রজের প্রতি কনিষ্ঠের কোনও দাবি থাকতে পারে, সেটা দাদা গোড়া থেকেই যেন মেনে নিতে চায়। নি। বিজিতের জন্য ওর মন খারাপ হত। অথচ ওকে সব দিক দিয়ে আগলে রাখার যোগ্যতা শংকরের ছিল না। দিদি মমতা বা বোন প্রতিমার অবস্থা খারাপ ছিল না। যদিও কলকাতাবাসী কেউ ছিল না। পত্রে কুশল জিজ্ঞাসা ছাড়া কোনও সম্পর্ক ছিল না তাদের সঙ্গে।
শংকরের বন্ধুবান্ধবদের সঙ্গে যোগাযোগ ছিল, কিন্তু কাজের কাজ কিছু হয়নি। যে যার নিজেকে নিয়ে ব্যস্ত ছিল। সেটাই স্বাভাবিক। নিজেদের তিন ভাইয়ের সংসারের দিকে তাকিয়েই তা বোঝা যাচ্ছিল সংসার বড় কঠিন ঠাই, শংকরের এই বোধ জন্মেছিল। হতাশা কাটিয়ে ও নানা ভাবে উঠে পড়ে লেগেছিল। কিন্তু জীবন এক বার একটা দিকে মোড় নিলে, সহজে তার গতিরোধ করা যায় না। খবরের কাগজের ওয়ান্টেড কলাম দেখে বিস্তর দরখাস্ত পাঠাতে পাঠাতে, ও সাময়িক ভাবে একটা ইস্কুলে চাকরি নিয়েছিল। ইস্কুলের চাকরিটাও খুব সহজ ব্যাপার না। শহরের বুকে কয়েকটা ইস্কুলে কাজ করতে করতে, ও গিয়েছিল কলকাতার উপকণ্ঠে। সেখানে চাকরি করতে করতেই, বি. টি. পাশ করেছিল।
ইতিমধ্যে জল গড়িয়ে গিয়েছিল অনেক। বিজিত কলেজে ঢুকেই রাজনীতি নিয়ে মেতেছিল। লেখাপড়ার থেকে, ক্রমে সেদিকেই ও যেন একটা আক্রোশ নিয়ে ঝাঁপিয়ে পড়েছিল। আক্রোশ নিয়ে? হ্যাঁ, শংকরের তো সেই রকমই মনে হয়েছিল। আক্রোশ নিয়ে কোনও কিছুতে ঝাঁপিয়ে পড়ার অর্থই তো, নিজের মনের মতো কিছু না পেয়ে একটা কিছুর ওপর ঝাঁপিয়ে পড়া। ফলে দাদার সঙ্গে বিবাদ। দাদাও দেখছিল, বয়স হয়ে যাচ্ছে। বিয়ে ও একটি ছোট সংসারের স্বপ্ন দেখাটা তার পক্ষে দোষের ছিল না। দাদা প্রস্তুত হচ্ছিল। শংকর প্রত্যক্ষ রাজনীতি না করলেও, রাজনীতির ছোঁয়া বাঁচিয়ে চলা সম্ভব ছিল না। বিশেষ করে, ইস্কুলের শিক্ষকতার জীবনে, রাজনীতি ওকে রেহাই দিত না, এবং সেই রাজনীতির আবহাওয়াটা ওর মনকে বিমর্ষ করত, উৎসাহিত করত না। ও নিজে কলেজ জীবনে রাজনীতি নিয়ে মাতেনি, কিন্তু গতি প্রকৃতি সম্পর্কে একেবারে অনবহিত ছিল না। খবরের কাগজ পড়ত নিয়মিত। বুঝেছিল, বিজিত রাজনীতিকে গ্রহণ করেছে একেবারে রক্তে মাংসে। অথচ শংকর বুঝতে পেরেছিল, সেখানে ও বেমানান। বরং ওর মনে একটা সংশয়ের জিজ্ঞাসা জাগত, নৈরাশ্যই কি শেষ পথ হিসাবে রাজনীতির দিকে ঠেলে দেয়?
তা যদি হত, শংকরকেও দিতে পারত। তা দেয়নি। এমন না যে, নানা দলে নানা রাজনীতি করে এমন বন্ধু ওর ছিল না। রাজনীতি নিয়ে কথাবার্তা হত না এমনও না। কিন্তু একটা প্রগাঢ় অনীহা ছিল। বিশ্বাস একটা বড় কথা। তত্ত্বগত দিক থেকে, কোনও মহাপুরুষের লেখাই ওর পড়া ছিল না। সেই হিসেবে ও তাত্ত্বিক হয়েও উঠতে পারেনি। কিন্তু সময় ও সমাজ সম্পর্কে ও নির্বিকার ও অচেতন না। ন্যায় অন্যায় বোধ সম্পর্কে ও অন্ধ ও অনুভূতিহীন না, আর এই সময় সমাজ ন্যায়-অন্যায় বোধের কাছে এসেই, রাজনীতি নিয়ে কেমন বিভ্রান্তি বোধ করেছে। দল ছাড়া রাজনীতি করা যায় না, সেটা রাজনীতির হাটে বিকোয় না, ঘরে বসে শৌখিন মজদুরি করা হতে পারে। চারপাশের জীবন, আর রাজনৈতিক দলগুলোর কর্মসূচি, কাজের ধারাকে ও কিছুতেই মেশাতে পারেনি। সেটা যে ওরই অক্ষমতা, এটা ওকে প্রথম প্রায় চ্যালেঞ্জ করে বলেছিল, ওর অল্প বয়সের বন্ধু প্রিয়ব্রত বিশ্বাস। প্রিয়ব্রতর সঙ্গে কলেজ থেকে ছাড়াছাড়ি হয়েছিল। শংকর জানত, প্রিয় বিত্তবান পরিবারের ছেলে। কলেজ ছেড়ে আসার পরেও, প্রিয়র সঙ্গে কয়েক বার দেখা হয়েছে, কিন্তু রাজনীতি করতে দেখেনি। বরং পরিবারের বিদেশ চালানের ব্যবসায়ে কিছু কিঞ্চিৎ কাজ করত, আগের মতোই গাড়ি হাঁকিয়ে বন্ধুবান্ধব নিয়ে হইচই করে বেড়াত।
সেই প্রিয়, যার ভাই সুব্রত এই শালচিতি গ্রামে দুর্ঘটনা ঘটাল, একদিন রাত্রে শংকরের কাছে এসে আশ্রয় চেয়েছিল। সময়টা শংকরের ভাল যাচ্ছিল না। বিজিত ঘর ছাড়া। দাদা বিয়ে করে সংসার পেতেছে। আটষট্টির শেষ, উনসত্তরের শুরু। প্রিয় তখন আন্ডারগ্রাউন্ড পলিটিক্যাল কর্মী, সেই জন্যই আশ্রয়। দাদা প্রিয়কে চিনত না, কিন্তু বাড়িতে শংকরের ঘরে একজন আশ্রয় নিয়েছে, ব্যাপারটা মোটেই ভাল চোখে দেখেনি। একদিন শংকরকে ডেকে পরিষ্কার জিজ্ঞেস করেছিল, তোর ওই বন্ধু কি নকশাল করে? যদি করে তাড়াতাড়ি ও সব ঝামেলা বাড়ি থেকে হটা। নইলে, এ বাড়িতে তুই থাক, আমি চলে যাচ্ছি।
কাঁসারিটোলার পুরো একটা পাঁচ কামরার দোতলা বাড়ির প্রয়োজন ছিল না। শংকরকেও দাদা পালন করত না। অতএব, ছাড়াছাড়ি হলেও ক্ষতি তেমন ছিল না। শংকরকে অবিশ্যি বাড়িটা ছাড়তেই হত। সেই সময়ে চারশো টাকা ভাড়া দিয়ে, সেই বাড়িতে একলা থাকার কোনও অর্থই ছিল না। কিন্তু দাদা মিথ্যে বলেনি। প্রিয়ব্রত তখন নকশাল আন্দোলনে জড়িয়ে পড়েছিল। জড়িয়ে পড়েছিল বললে ভুল বলা হয়। আন্তরিক বিশ্বাস নিয়েই সে নকশাল আন্দোলনে ঝাঁপিয়ে পড়েছিল। প্রিয়ব্রতর সে-চেহারা আলাদা। কথাবার্তা, চোখ মুখের চেহারা। এক কথায় আগুন।
শংকর কেবল অবাক হয়নি, প্রিয়র কাছে ওর নিজেকে কেমন নিষ্প্রভ তুচ্ছ মনে হয়েছিল। স্বপ্নচূড়ার থেকেও অধিক, প্রিয় একেবারে বাস্তব, ও ঐশ্বর্যের মিনার চূড়া থেকে নেমে এসেছিল। ওর রাজনৈতিক তত্ত্বে গভীর বিশ্বাস ছিল, তথ্য প্রমাণ ছিল ওর বিস্তর। সেই সময়েই শংকরের জীবন ও ধ্যান-ধারণা শুনে ও বলেছিল, তুই অন্ধ। বুর্জোয়া আর মেকি বিপ্লবীদের দেখে আর তাদের ধাপ্পাগুলো শুনে, তোর সব গোলমাল হয়ে গেছে। তোকে অবিশ্যি তার জন্য দোষ দিই না। ধাপ্পাতে অনেকেই ভুলে আছে, যেমন আছে তোর ভাই বিজিত। কিন্তু আমাকে দেখে তো তোর আর দল বেছে নিতে ভুল হবার কথা নয়। আমরা দফাওয়ারি কর্মসূচির কথা বলে ভোলাই না, কারণ তার আগে আমরা সশস্ত্র বিপ্লবের মধ্য দিয়ে ক্ষমতা দখল করতে চাই। বুর্জোয়া পার্লামেন্ট আর সংবিধান আমরা ভেঙে ফেলব, তারপরেই আমাদের কর্মসূচি গ্রহণ করতে পারব। চিন আর ভিয়েতনাম আমাদের পথ দেখিয়েছে।…
সেই সময়ে কথাগুলো শংকরের কাছে নতুন ছিল না। নানা ভাবেই, দেওয়ালের পোস্টার থেকে, বিভিন্ন কাগজপত্রের মাধ্যমে, পার্লামেন্ট শুয়োরের খোঁয়াড়’ চিনের চেয়ারম্যান আমাদের চেয়ারম্যান লিন পিয়াওয়ের পথ আমাদের পথ’ হো-চি-মিন যুগ যুগ জিয়ো’ ইত্যাদি সবই নানা ভাবে জানা ও শোনা ছিল। কিন্তু প্রিয়ব্রতর মুখ থেকে শোনার ইমপ্যাক্ট আলাদা। শংকরের দ্বিধা দ্বন্দ্ব কেটে গিয়েছিল, ওর বুকে প্রিয়র আগুনের আঁচ লেগেছিল। দল নিয়ে যে ওর মনের মধ্যে নানা রকমের সংশয় ছিল, সেই দলই যেন ও খুঁজে পেয়েছিল। প্রিয়ব্রত আদর্শহীন না, আদর্শের জন্য সে নিরাপদ জীবনের সুখ ঐশ্বর্য সব কিছু ছেড়ে এসেছিল। প্রিয় যদি তা পারে, শংকরের কীসের সংশয়? ওর নিজের ভাই বিজিত হতাশা থেকে রাজনীতির আশ্রয় নিয়েছিল। প্রিয়র জীবনে কোনও হতাশা ছিল না। আদর্শে উদ্বুদ্ধ হয়ে, মরণ যজ্ঞে ঝাঁপ দিয়েছিল, এবং তার ব্যাখ্যা ও নীতির মধ্যেই ছিল যুক্তি। অন্যান্য দলগুলির প্রতি অবিশ্বাস থেকেই তো অনীহা এসেছিল শংকরের মনে। দলবাজির গ্লানি ছিল না প্রিয়দের মধ্যে। কোনও কূটকচালি ছিল না। সবই স্পষ্ট আর খাঁটি। জনগণকে মিথ্যা আশ্বাসের, পাইয়ে দেবার সুড়সুড়ির কথা ছিল না। সোজা কথা, সোজা কাজ। খতম ও ক্ষমতা দখল, তরপরে নতুন রাষ্ট্র গঠন।
চিনের চেয়ারম্যানই তো সারা বিশ্বের চেয়ারম্যান হবার যোগ্য। তাঁর পথ ছাড়া পৃথিবীর সর্বহারাদের মুক্তির পথ আর কী ছিল?
কিন্তু বাড়ির আবহাওয়া ক্রমেই খারাপ হচ্ছিল। দাদা আর বউদি ক্রমেই অস্থির হয়ে উঠেছিল, অথচ যেন একটা অলৌকিক ভয়ে তারা বাড়ির মধ্যে মুহ্যমান হয়ে থাকত। শংকর পরিষ্কার জানিয়ে দিয়েছিল, আমার বন্ধু সময় হলেই এ বাড়ি ছেড়ে চলে যাবে। ও কোনও ক্ষতি করছে না। কিন্তু ওর ক্ষতি কেউ করতে চাইলে, তার পরিণাম হবে মারাত্মক!
শংকর কথাগুলো এমন ভাবে বলেছিল, পিনাকী আশা করেনি। পিনাকী শংকরকেই ভয় পেতে আরম্ভ করেছিল, আর অন্য একটা বাড়ির সন্ধানে তৎপর হয়ে উঠেছিল। ইতিমধ্যে, প্রিয়ব্রতর সঙ্গে, শংকরের মারফত বাইরে পার্টির যোগাযোগ হয়েছিল। নিজেকে ও একজন কর্মী ভাবতে পেরে, গর্ব অনুভব করেছিল। ওর আটাশ বছর বয়সটা ফিরে পেয়েছিল আঠারোর আগুন। কিন্তু প্রিয়ব্রতর কঠিন নির্দেশ ছিল, শংকর যেন কোনও রকমেই, আচরণে, কথাবার্তায় আইডেন্টিফায়েড হয়ে না যায়। ও যেমন সাতে-পাঁচে না থাকা ইস্কুল মাস্টারের জীবনযাপন করছিল, ঠিক তাই করে যাবে, তার এক চুলও এদিক ওদিক না হয়। তা না হলে সব পণ্ড হয়ে যাবে। এমনকী ও যদি কোনও দিন কোনও কারণে ধরাও পড়ে যায়, তা হলে যেন সব বেমালুম অস্বীকার করে। মেরে ফেললেও একটি কথাও স্বীকার করা চলবে না। সামান্য সূত্র থেকে অসামান্য ক্ষতি হয়ে যেতে পারে।
শংকর ওর নেতার নির্দেশ অক্ষরে অক্ষরে পালন করে চলেছিল। কিন্তু, মাসখানেক পরেই, একদিন একটা দমকা ঝড়ে যেন সব ছত্রাখান হয়ে গিয়েছিল। বিজিত ঘর ছাড়া মানে এই ছিল না, ও চিরদিনের জন্য গৃহত্যাগ করেছিল। ও ওর বড়দা মেজদার ঘাড়ের বোঝা হতে চায়নি, এই ছিল ওর স্পষ্ট কথা। সেইজন্যই নিয়মিত বাড়িতে থাকত না। কিন্তু দমকা বাতাসের মতো দু-চার মাসে হঠাৎ হঠাৎ ওর আবির্ভাব ঘটত। বড় জোর একটা বেলা, বা এক রাত থেকেই চলে যেত। প্রিয়ব্রতর মতো ওরও ছিল এক মুখ গোঁফ-দাড়ি, শক্ত মুখে কঠিন দৃষ্টি। সামান্য দু-চারটি কথা, যা একান্ত না বললে নয়, তাই বলত। বড়দার সঙ্গে আদৌ কথা বলত না। বউদি তো ওর কাছে একজন অচেনা মহিলা ছাড়া আর কিছুই ছিল না। শংকরই ওকে বাড়িতে থাকতে বলত। সে অধিকারও ওর ছিল। কারণ ও সংসারের কিছু খরচ বহন করত। কিন্তু বিজিতের পরিষ্কার জবাব ছিল, আমার জায়গা আমি বেছে নিয়েছি, তোদের সঙ্গে আমার থাকার কোনও প্রশ্নই নেই মেজদা। আমার জগৎ আলাদা। তবু এদিকে এলে, তোদের কাছে এক বার না এসে পারি না। এখানে কী আছে? বড়দা চাকরিতে উন্নতি করার চেষ্টায় আছে। তুই একটা নেহাত ইস্কুল মাস্টারের জীবন কাটাচ্ছিস। আমি আমাদের পার্টি সংগঠনের কাজে ঘুরে বেড়াই। আমাদের যুক্তফ্রন্টের আঁতাতটা মার খাচ্ছে, কিন্তু চিরদিন এ রকম থাকবে না, চলবে না। বিশ্বাসঘাতকগুলোর মুখোশ একদিন খুলবেই, মানুষকে চিরকাল ধাপ্পা দেওয়া যায় না। আমি একস্ট্রিমিস্ট নই, দক্ষিণপন্থী আপসবাদীও নই। খাঁটি নীতি যদি কিছু থাকে, আমাদেরই আছে।…তুই আমার জন্য ভাবিসনে মেজদা, আমি আমার জায়গা খুঁজে নিয়েছি। তোদের সঙ্গে আমার কোথাও মিল নেই। তবে হ্যাঁ, কিছু মনে করিস না মেজদা, আই পিটি ইউ। তুই কী ছিলি, কী হয়ে যাচ্ছিস।
শংকর নিজেকে একেবারে জানত না, তা না। সবই তো সেই পশ্চাদপট, চালচিত্র সরে যাওয়ার পরেই, ন্যাড়া প্রতিমাগুলোর দুর্ভাগা চেহারা বেরিয়ে পড়েছিল। বিসর্জনের আগের ছবি। সেই ভাঙনটা তো দেখা দিয়েছিল সব দিক থেকেই। বিজিত শংকরকে করুণা করতে পারে, ওর পরিণতিও সেই ভাঙন থেকেই। ভবনাথ মিত্রের তিন বংশধর, তিন দিকে ভেসেছিল। কিন্তু বিজিতের দাবি ছিল, ও ঠিক পথ বেছে নিয়েছে। শংকর প্রতিবাদ করেনি। পিনাকী তো কেবল দায়মুক্ত হতেই চেয়েছিল। তথাপি শংকর তিন ভাইকে নিয়ে একটা সংসার গড়ে তোলবার স্বপ্ন দেখত, যা ছিল অসম্ভব। সে কারণে ও দাদা বউদির সঙ্গেও সহজে জীবনযাপন করতে চেয়েছিল। ও একেবারে বিচ্ছিন্ন হতে চায়নি।
কিন্তু সেই বিচ্ছিন্নতাই অনিবার্য করে তুলেছিল প্রিয়ব্রতর আগমন। ও যখন নতুন ভাবে জীবনকে দেখতে আরম্ভ করেছিল, তখনই হঠাৎ একদিন বিজিতের আবির্ভাব হয়েছিল। একটা কথা প্রিয় প্রায়ই বলত, শংকর, তোর আশ্ৰয়টা আমার কাছে সবদিক থেকেই নিরাপদ। তোর দাদা বউদিকে ভয় পাই নে, ওদের তুই ম্যানেজ করেছিস। কিন্তু বিজিত কোনও দিন এসে পড়লে, জানতে পারলেই সব গোলমাল হয়ে যাবে।
শংকরের আশা ছিল বিজিত এলেও, প্রিয়ব্রতকে ও আড়াল করে রাখতে পারবে। পারে নি। হঠাৎ এক রবিবারের সন্ধ্যায় বিজিত বাড়ি এসে উপস্থিত হয়েছিল। প্রিয় দিনের অধিকাংশ সময় দোতলার একটা ঘরে থাকত। রাত্রের অন্ধকারে চিলেকোঠায় আর ছাদে যেত। বাড়িতে সর্বক্ষণের কাজের লোক বলতে এক জনই ছিল। বাবার আমলের একজন পুরনো বয়স্ক লোক, সে প্রায় শংকরদের সবাইকেই বড় হতে দেখেছে। সে-ই একমাত্র পুরনো বেতনে, খাওয়া পরা নিয়ে, এ বাড়ির আশ্রয় ছেড়ে যায়নি। তার নিজের কেউ ছিল না। মিত্র পরিবারের ছেলেদের ওপর কিছু টানও ছিল। বিজিতকে দরজাটা খুলে দিয়েছিল সে-ই। বিজিত কেবল জিজ্ঞাসা করেছিল, ভাল আছ বেচন চাচা?’ জবাব শোনারও অপেক্ষা করেনি। দাদা বউদি গিয়েছিল সিনেমায়। শংকর আর প্রিয়ব্রত তখন দোতলার ঘর থেকে সিঁড়ি দিয়ে ওপরে উঠতে যাচ্ছিল। কাঁধে ব্যাগ, বিজিত এসে দাঁড়িয়েছিল সামনে।
আকস্মিকতার চমকটা মুখে ফুটে উঠেছিল শংকর আর প্রিয়ব্রতরই বেশি। বিজিতের চোখে ছিল বিস্ময় ও সন্দেহ। শংকর তাড়াতাড়ি নিজেকে সামলে বলেছিল, বিজু? কখন এলি?
বিজিত তখন প্রিয়ব্রতর মুখের দিকে তাকিয়ে ছিল। না চেনার কথা না। আলিপুরের বাড়িতেই অনেক বার দেখেছে। তবু অনেকগুলো বছর কেটেছিল। প্রিয়ব্রতর মুখে ছিল গোঁফ দাড়ির জঙ্গল। তবু ঠিক চিনে নিয়েছিল, বলেছিল, প্রিয়দা না?
প্রিয়ব্রত সহজ হতে পারেনি, কেমন যেন অপ্রস্তুত হয়ে বলেছিল, হ্যাঁ। তুমি তো বিজিত?
চিনতে পেরেছেন দেখছি। বিজিতের চোখে তখনও সন্দিগ্ধ জিজ্ঞাসা, আপনিও দেখছি গোঁফ দাড়ি রেখেছেন।
শংকর হেসে বলেছিল, প্রিয়র ওটা শখ। আজ বিকেলে হঠাৎ আমার কথা এর মনে পড়েছে, তাই দেখা করতে এসেছে। তুই আজ থাকবি তো?
হ্যাঁ, রাতটা থাকব বলেই তো এসেছি৷’ বিজিত বলেছিল, কিন্তু ওর চোখের সন্দিগ্ধ জিজ্ঞাসা জেগেই ছিল, জিজ্ঞেস করেছিল, বাড়ির কর্তাগিন্নি কোথায়? দেখলাম না তো?
শংকর বলেছিল, দাদা বউদির কথা বলছিস? সিনেমায় গেছে। চা-টা কিছু খাবি না কি? বেচনচাচাকে তা হলে বলে দে।
খেলেও চলে, না হলেও চলে। বিজিত পাশের ঘরের দিকে পা বাড়িয়ে জিজ্ঞেস করেছিল, তোরা কি কোথাও যাচ্ছিলি?
শংকর বলেছিল, ছাদে বলে গল্প করব ভাবছিলুম। তুই আসবি নাকি?
বিজিত মুখ তুলে প্রিয়ব্রতর দিকে তাকিয়েছিল। গোঁফের ফাঁকে একটু হেসে বলেছিল, প্রিয়দা যেন আমাকে ভূত দেখার মতো দেখছেন। তোদের বোধ হয় কোনও গোপন কথা আছে। তোরা যা। ও অন্য ঘরে ঢুকে আলো জ্বালিয়েছিল, দরজা বন্ধ করে দিয়েছিল।
এক সময়ে ও ঘরটা বিজিতেরই ছিল, এখনও আছে। নীচের তলাটা পুরো দাদা বউদির দখলে। শংকর আর প্রিয়ব্রতর মুখে উদ্বেগ, সন্দেহ, কিন্তু চোয়াল দুটো শক্ত হয়ে উঠেছিল। শংকর চোখের ইশারায় ওকে শান্ত আর স্বাভাবিক হতে বলেছিল। জবাবে প্রিয়ব্রত বলেছিল, থাক ছাদে আর যাব না, ঘরে বসেই গল্প করি।
প্রিয়ব্রত দ্রুত ঘরে ঢুকেছিল। শংকরও। প্রিয় ঘরের কোণে সরে গিয়েছিল, ফিসফিস করে জিজ্ঞেস করেছিল, কী মনে হয় তোর শংকর? ও কি এমনি এসেছে, না কোনও খবর পেয়ে?
আমার মনে হয় এমনি, যেমন হঠাৎ এসে পড়ে। শংকর জবাব দিয়েছিল, ও তোকে দেখে খুব অবাক হয়েছে।
প্রিয় বলেছিল, ও একটা কিছু সন্দেহ করেছে। আমাকে এ ভাবে দেখবে, ভাবেনি। ওর চোখের চাউনিটা মোটেই ভাল নয়। আমাকে আজ রাত্রেই এ বাড়ি ছাড়তে হবে।
তা কেন?
তা ছাড়া? আমাকে কাল সকালে দেখতে পেলেই সব বুঝে ফেলবে।
আমি তোকে চিলেকোঠায় লুকিয়ে রাখব।
তোর দাদা বউদি কি বেচনচাচা বলে দিতে পারে।
ওদের সঙ্গে বিজু কোনও কথাই বলবে না।
প্রিয়ব্রত খানিকক্ষণ চুপ করে ভেবেছিল, তারপরে দৃঢ় ভাবে মাথা নেড়ে নিচু স্বরে বলেছিল, না শংকর, আর চাপাচাপি সম্ভব নয়। বিজিত আমাকে চিনতে পেরেছে, সন্দেহ করেছে, আমি আজকাল কী করছি না করছি, খবর পাবেই।
শংকর হঠাৎ কোনও জবাব দিতে পারেনি। কারণ প্রিয়ব্রতর সন্দেহটাও একেবারে উড়িয়ে দিতে পারেনি। ও নিজেও বুঝেছিল, এক মুখ গোঁফদাড়িসুদ্ধ প্রিয়ব্রতকে এ বাড়িতে দেখে বিজিত কিছু একটা সন্দেহ করেছে, সহজ ভাবে নিতে পারেনি। ছোট ভাই হলেও, শংকরের কাছে বিজিত সেই সময়ে অনেকটাই অচেনা। বিজিতকে বুঝে ওঠা ওর পক্ষে মুশকিল ছিল।
প্রিয়ব্রত আবার বলেছিল, তোর বা আমার কারোরই কোনও বিপদের ঝুঁকি নেওয়া উচিত হবে না। পার্টির ক্ষতি হয়ে যাবার চান্স আছে। তুই যেমন বলেছিস, আমি বিকালে তোর সঙ্গে দেখা করতে এসেছি, সেই রকম ভাবেই আমি চলে যাব। আমি বরং তাড়াতাড়ি তৈরি হয়ে নিই। জামাকাপড় তো আমার তেমন কিছুই নেই। তার আগে কাগজপত্র যা আছে, সব খুঁটিয়ে দেখে ব্যাগে ভরে ফেলতে হবে।
কিন্তু, হঠাৎ কোথায় যাবি?’ শংকর উৎকণ্ঠিত হয়ে জিজ্ঞেস করেছিল, একটা জায়গা ঠিক না করে কি হঠাৎ এ ভাবে বেরিয়ে পড়া উচিত হবে?
হবে। কোথায় যাব, আমি ঠিক করে ফেলেছি। তুইও আমার সঙ্গে যাবি। তারপরেই তোর কাজ হবে, ইস্কুলে যে কমরেড রোজ তোর সঙ্গে দেখা করে, তাকে আমার ঠিকানাটা জানিয়ে দেওয়া।
আর আমি কী করব?
তোকে ঠিক সময়ে নির্দেশ দেওয়া হবে। আর দেরি নয়, গোছগাছ শুরু করে দেওয়া যাক।
শংকরের মনে হয়েছিল, প্রিয়ব্রত খানিকটা ভয়ও পেয়েছে। সেটাই হয় তো স্বাভাবিক। দরজা বন্ধ করে ওরা দুজনেই ঘর তন্ন তন্ন করে যত কাগজপত্র ছিল সব ব্যাগের মধ্যে তুলে ফেলেছিল। প্রিয়র সামান্য জামাকাপড় ঠেসে ভরা হয়েছিল ব্যাগের মধ্যে। দুজনে যখন নিশ্চিন্ত হয়েছিল, ঘরের মধ্যে সন্দেহজনক কোনও কিছুই আর নেই, দুজনেই ঘর থেকে বেরিয়ে পড়েছিল। বেরোবার মুখেই বিজিত ওর ঘরের দরজা খুলেছিল। তখনও ওর চোখে সন্দেহ। শংকর বলেছিল, বিজু তুই আছিস তো? আমি প্রিয়কে একটু এগিয়ে দিয়ে আসছি।
বাড়ির বাইরে কিন্তু প্রিয়দার গাড়ি দেখতে পাইনি। বিজিত বলেছিল, আপনি গাড়ি ছাড়াই এসেছেন?
প্রিয়ব্রত বলেছিল, হ্যাঁ, সবসময় তো আর হাতের কাছে গাড়ি পাই নে৷ চলি৷ বিজিত কথা না বলে ঘাড় কাত করেছিল। কিন্তু ওর চোখে সেই একই সন্দিগ্ধ জিজ্ঞাসা। শংকর প্রিয়ব্রতকে নিয়ে নীচে নেমে এসে, বেচনচাচাকে জিজ্ঞেস করেছিল, বিজিত কিছু জিজ্ঞেস করেছিল কি না। বেচন সাদা ঝোলা গোঁফে ফোকলা দাতে হেসে মাথা নেড়েছিল, বিজু বেটা তো কোনও কথাই বলে না।
শংকর বলতে চেয়েছিল, বিজিত প্রিয়ব্রত সম্পর্কে কিছু জানতে চাইলে যেন কোনও কথা না বলে। প্রিয়ব্রত ইশারায় বাধা দিয়েছিল, এবং বাড়ির বাইরে বেরিয়ে বলেছিল, কোনও লাভ নেই শংকর। আমি বলেছি, বিজিত ব্যাপারটা জানবেই। এরপর তোকেই সব থেকে বেশি সাবধান থাকতে হবে।
শংকর প্রিয়ব্রতকে ট্যাক্সিতে গড়িয়ায় এক বাড়িতে পৌঁছে দিয়ে ফিরে এসেছিল। দাদা বউদির খাওয়া হয়ে গিয়েছিল। বেচন জানিয়েছিল বিজিত খেয়ে নিয়েছে। শংকরকে একলা দেখে সে জানতে চেয়েছিল, তার বন্ধু কোথায়? শংকর বলেছিল, ওর বন্ধু আর আসবে না, এবং জিজ্ঞেস করেছিল, বিজিত ওর বন্ধু সম্পর্কে কিছু জানতে চেয়েছে কি না? বেচন সরল ভাবেই বলেছিল, হ্যাঁ, এবং সে বলেছে, শংকরের বন্ধু এক মাস ধরে এ বাড়িতেই আছে। শংকরের বুকের মধ্যে ধড়াস করে উঠেছিল। প্রিয়ব্রতর কথা শোনা ওর উচিত হয়নি। বেচনকে বারণ করাই উচিত ছিল। ও বুঝতে পারছিল না, বিজিত কী ক্ষতি করতে পারে। কোনও রকমে মুখে দুটো খুঁজে ও ওপরে উঠেছিল। বিজিত ওর জন্যই ঘরের বারান্দায় অপেক্ষা করছিল। ওকে দেখেই হেসে বলেছিল, প্রিয়া আমাকে দেখেই সরে পড়লেন?
সরে পড়ার কী আছে?’ শংকর বলেছিল, ওর দরকার পড়েছে, তাই চলে গেছে।
বিজিত তবু হেসেছিল, আমি অবিশ্যি প্রথমেই সন্দেহ করেছিলাম। তবু তুই বললি আজ বিকেলে প্রিয়া তোর কাছে এসেছে। বেচনচাচার মুখে শুনলাম, প্রিয়দা মাসখানেক এ বাড়িতে আছে। তার মানে, আন্ডারগ্রাউন্ড শেলটার নিয়েছিল তোর কাছে। শেষপর্যন্ত প্রিয়দাও নকসু?
নকসু মানে?
নক্সভমিকা–ওষুধের নাম শুনিস নি? তুইও কি ওই চিকিৎসায় আছিস নাকি?
শংকর সহসা রাগে না, কিন্তু বিজিতের কথায় ওর কেমন জ্বালা ধরে গিয়েছিল, বলেছিল, তোর সঙ্গে আমি ও সব নিয়ে কোনও কথা বলতে চাই না।
তা না বললি, কিন্তু সত্যি মেজদা, তুই, প্রিয়দা, তোদের আমি বুঝতে পারি নে। অনেক নকশাল ছেলেকে বুঝতে পারি, তারা কেন হঠকারি রাজনীতির পথে গেছে। কিন্তু তুই বা প্রিয়দা, তোরা কেন এ পথ নিয়েছিস?
কারা হঠকারি আর কারা নয়, এক সময়ে প্রমাণ হয়ে যাবে।
তা তো যাবেই। তবে তুই ভুল করেছিস। আসলে এটাও এক রকমের রোমান্টিক ঝোঁক, হঠাৎ মাথায় বিপ্লবের পোকার কিলবিলোনি। খুব বাজে ব্যাপার। বিপদে পড়ে যাবি।
কীসের বিপদ? তুই ধরিয়ে দিবি আমাকে?
না, আমি তোকে ধরাব না, তোরাই হয় তো এ বার আমার পেছনে লাগবি। প্রিয়দা হয় তো আমার পেছনে তোকেই লাগিয়ে দেবে। আমি অবিশ্যি আর এ বাড়ি আসব না, আমাকে খুঁজে পাবি না। তবে কে বলতে পারে, ইন ফিউচার, তোতে আমাতেই হয়তো লড়াই লাগবে। তোদের সঙ্গে কোনও দিনই। আপস সম্ভব নয়।
তোদের দলকেও তো চিনি, নামে বামপন্থী, আসলে দক্ষিণপন্থী রিভিশনিস্ট। আমরাও কি তোদের সঙ্গে আপস করব ভেবেছিস?
বিজিত হেসে বলেছিল, সত্যি মেজদা, তোর মুখে রাজনীতির কথা শুনতে হচ্ছে, ভাবা যায় না। এর পরে কোন দিন পিনাকী মিত্তিরও (বড়দা) রাজনীতির কথা বলবে।
তুই ভেবেছিলি, রাজনীতিটা এ বাড়ির ছেলেদের মধ্যে তোর একচেটিয়া।
কিন্তু আমি আমার দল চিনে নিয়েছি, সব রকমের সুবিধাবাদের বিরুদ্ধেই আমরা লড়ব।
বিজিতের চোখ দুটো এক মুহূর্তের জন্য জ্বলে উঠেছিল, তারপরে আবার হেসে বলেছিল, ঠিক আছে, ভবিষ্যতে তোর সঙ্গে মোকাবিলা হবে। তবে তোকে একটা কথা বলে রাখি, তোর আর প্রিয়দার বিষয়ে আমি কারোকে কিছু বলব না, অবিশ্যি যদি বুঝি, তোরা আমার পেছনে লাগিসনি।
শংকর বিজিতের সঙ্গে কথাবার্তার বিষয় সবই সেই রাত্রে নোট করেছিল। পরের দিন ইস্কুলে ওর। সঙ্গে যোগাযোগ রক্ষী দূতের মারফত প্রিয়ব্রতকে নোট পাঠিয়ে দিয়েছিল। বিজিতের সঙ্গে ওর অনেক কাল আর দেখা হয়নি। কিন্তু প্রিয়ব্রতর সঙ্গেও আর কখনওই দেখা হয়নি। পার্টির সাংগঠনিক নীতি, আদর্শ, কার্যক্রম, সবই ও জেনেছিল কাগজের লেখায়, প্রিয়ব্রতর মুখে, কিন্তু আন্ডারগ্রাউন্ড পার্টির দু-তিনজন কমরেডের সঙ্গে যোগাযোগ ও দূতের কাজ করা ছাড়া, আভ্যন্তরীণ কার্যকলাপের সঙ্গে ওর যোগাযোগ ছিল না। অথচ ও জানত, একদিন ওর ডাক আসবে, ওর প্রতি নির্দেশ আসবে, ইস্কুলের চাকরি ছেড়ে দিয়ে, ওকেও চলে যেতে হবে আন্ডারগ্রাউন্ডে। সেই দিনটির জন্য ও মনে মনে অধীর ভাবে প্রতীক্ষা করেছিল। প্রিয়ব্রত এ রকম একটা ধারণা ওকে দিয়েছিল, যে কোনও সময়েই পার্টির নির্দেশে ওকে চলে যেতে হতে পারে কোনও দূরের গ্রামে। বন্দুক হাতে করতে হতে পারে, শত্রুর বিরুদ্ধে অ্যাকশনে নামতে হতে পারে। প্রাণ নিতে হবে, প্রাণ দেবার জন্যও প্রস্তুত থাকতে হবে।
শংকর নিজেকে সবকিছুর জন্যই প্রস্তুত করেছিল। কারণ ও সশস্ত্র বিপ্লবে বিশ্বাস করেছিল, নিজের পার্টিকেই একমাত্র খাঁটি বিপ্লবী পার্টি বলে গ্রহণ করেছিল। বাকিগুলো সবই সুবিধাবাদী, বুর্জোয়া সাংবিধানিক আওতায় থেকে, জনসাধারণকে ধোঁকা দেবার দল। কিছু করবার জন্য ওর বুকের মধ্যে দপদপ করছিল, আগুন লেগেছিল প্রাণে। কিন্তু কোনও ডাক আসেনি ওর কাছে, নির্দেশও আসেনি। যাদের সঙ্গে ওর যোগাযোগ ছিল, আস্তে আস্তে তারা কোথায় হারিয়ে গিয়েছিল। বিচ্ছিন্নতার যন্ত্রণা বোধ করছিল। শেষ পর্যন্ত থাকতে না পেরে একদিন গড়িয়ায় চলে গিয়েছিল প্রিয়ব্রতর সঙ্গে দেখা করতে। রাত্রের অন্ধকারে প্রিয়ব্রতকে পৌঁছে দিলেও বাড়িটা চিনতে ওর ভুল হয়নি। কিন্তু ও অবাক হয়ে দেখেছিল, সে বাড়ির বাসিন্দা আলাদা। প্রিয়ব্রতকে রাখতে গিয়ে যে দু-একজনের মুখ দেখেছিল, তারা কেউ ছিল না, বরং অচেনা শংকরকে দেখে, সেই বাড়ির লোকেরা অবাক সন্দেহে ওর দিকে তাকিয়েছিল। শংকর প্রিয়ব্রতর নাম উচ্চারণ করতে পারেনি, কিন্তু প্রিয়ব্রতকে পৌঁছে দেবার দিন যাঁর সঙ্গে পরিচয় হয়েছিল, সেই ধীরেশদার নামটা বলেছিল। জবাব পেয়েছিল, কয়েকদিন আগেই ধীরেশবাবুরা বাসা বদল করে চলে গেছেন। কোথায় গেছেন, নতুন ভাড়াটেরা বলতে পারেনি।
আশ্চর্য! প্রায় দেড় মাসের জীবনটাকে একটা ভৌতিক বলে মনে হয়েছিল। যেন আদৌ ওর সঙ্গে পার্টির কোনও যোগাযোগই হয়নি! অথচ যোগাযোগ করা যায় কেমন করে, তা ওর জানা ছিল না। ও তীক্ষ্ণ চোখে রাস্তাঘাটে লোকের মুখের দিকে তাকিয়ে দেখত। সেই দু-তিনজন কমরেড বা প্রিয়ব্রতকে যদি হঠাৎ দেখতে পায়। প্রিয়ব্রতদের বালিগঞ্জের বাড়িতেও যাওয়া ওর নিষেধ ছিল। পার্টির কোনও নিষেধ ও কখনও অমান্য করেনি। ও বোকা ছিল না। আস্তে আস্তে বুঝতে আরম্ভ করেছিল, পার্টি ওকে ত্যাগ করেছে। কিন্তু কেন, তার কোনও জবাব কোনও কালেই পায়নি।
ইতিমধ্যে, সত্তর সালের মাঝামাঝি দাদা পিনাকী আলাদা বাসা ভাড়া করে বউদিকে নিয়ে চলে গিয়েছিল। শংকরকে আগেই তা জানানো হয়েছিল। ও কলকাতার উত্তরের উপকণ্ঠে, ওর ইস্কুলের এক মধ্যবয়স্ক অঙ্কের মাস্টারমশাই মহিমবাবুর বাড়িতে পেয়িং-গেস্ট হিসাবে থাকা খাওয়ার ব্যবস্থা করে নিয়েছিল। মহিমবাবু গরিব, তবে বাড়িটা ছিল পৈতৃক, তিন ভাইয়ের শরিকানায় ভাগাভাগি। বাইরের ঘরের পার্টিশন করা এক ফালিতে ও স্বচ্ছন্দেই বাস করত। বাথরুম যাওয়া বা খাবার জন্য বাড়ির ভিতরে যেতে হত। আসন পেতে মাটিতে কাঁসার থালায় খাওয়া, মহিমবাবুর স্ত্রী তিন সন্তানের জননী হাসিখুশি সরল মহিলা, ছেলেমেয়েদের খেলাধুলা, মাস্টারমশায়ের দেশ কাল শাসন শিক্ষা নিয়ে সবসময় নানান কথা, সব মিলিয়ে, সেই পরিবেশে শংকর নিজেকে ভালই মানিয়ে নিয়েছিল। অথবা বলা যায়, মানিয়ে নেবার কথা ওর আদৌ মনেই আসেনি। জীবনধারণ করতে হবে, করছিল।
কিন্তু ভিতরে ভিতরে সবদিক থেকে বিচ্ছিন্নতা ওকে যেন কুরে কুরে খাচ্ছিল। সপ্তাহে এক দিন দাদার সঙ্গে দেখা করতে যেত। আগের তুলনায় দাদা বউদির আচরণ কিছুটা আন্তরিক হয়েছিল। বিজিতের কথাও মনে পড়ত, আর পড়লেই, ওকে প্রিয়ব্রতর এবং পার্টির বিনা নোটিসে ত্যাগ করার যন্ত্রণাটা বেশি তীব্র হয়ে বাজত। প্রায়ই রাজনৈতিক খুনোখুনির সংবাদ কাগজে বেরোত। উত্তরের উপকণ্ঠেও ঘটনা ঘটত। ওর চোখের সামনে প্রিয়ব্রত এবং সেই দু-তিনজন কমরেডের মুখ ভেসে উঠত।
সেই সময়টা সত্তরের শেষ দিক। টিফিনের সময় একদিন এক ভদ্রলোক, দরকারি কথা আছে বলে, শংকরকে ইস্কুলের বাইরে ডেকে নিয়ে গিয়েছিল। ও নিতান্ত কৌতূহলবশত গিয়েছিল। মনে মনে একটা সন্দেহও ছিল, পার্টির কেউ কি না। বাইরে একটা জিপ অপেক্ষা করছিল। লোকটি ওকে জিপে উঠতে বলেছিল। ও আপত্তি করেছিল, কারণ লোকটিকে চেনে না, ইস্কুলও তখন শেষ হয়নি। কিন্তু ওকে চমকিয়ে দিয়ে, লোকটার সঙ্গের আর একজন হঠাৎ ঝাঁপিয়ে পড়ে, ওকে জিপে তুলে নিয়েছিল। জিপ গিয়েছিল থানায়। প্রথমে হাজতে। সন্ধ্যার পরে জিজ্ঞাসাবাদ। শংকর সাবধান হয়েছিল। যদিও গোলমালটা কোথা থেকে কী ঘটেছে, প্রথমে বুঝতে পারেনি। নাম-ধাম পরিচয়, কোনও কথাই অস্বীকার করেনি। এমনকী প্রিয়ব্রত বিশ্বাস যে ওর বন্ধু, একসঙ্গে পড়েছে, সব কথাই বলেছিল। তারপরেই অস্বীকারের পালা। প্রিয়ব্রতকে আপনি শেলটার দিয়েছিলেন? পার্টির সঙ্গে যোগাযোগ কত দিন? ছ’জনের নাম জিজ্ঞেস করেছিল, যার মধ্যে তিনজনকে শংকর চিনত। এখন কার কার সঙ্গে যোগাযোগ আছে?
শংকরের সবগুলো জবাবই ছিল, নেই। দিইনি। চিনি না। তিন দিন জিজ্ঞাসাবাদ চলেছিল। ওরা এ কথাও বলেছিল, শংকর সম্পর্কে ওদের বিশ্বাস আছে, ও পার্টি করে না, কিন্তু যোগাযোগ থাকলে স্বীকার করা উচিত। শংকরের জবাবের কোনও হেরফের হয়নি। ওরা বলেছিল, প্রিয়ব্রতর মুখেই ওরা শংকরের কথা শুনেছে। প্রিয়ব্রত পার্টি ছেড়ে দিয়েছে, সপ্তাহ খানেকের মধ্যেই ভারতবর্ষের বাইরে চলে যাবে। বলা বাহুল্য, শংকর কোনও কথাই বিশ্বাস করেনি। তৃতীয় দিনে ওর ওপর দৈহিক নির্যাতন চালানো হয়েছিল। গলা থেকে মাথা বাদ দিয়ে, প্রায় সারা গায়ে, খালি হাতে আর মোটা রুল দিয়ে পিটিয়েছিল। দুই উরুতের মাঝখানে লাথি মেরেছিল। মুখে থুথু দিয়েছিল। সেই দিনই রাত্রি এগারোটার সময় আবার হাজতের বাইরে এনেছিল। সারা গায়ে তখন অসহ্য ব্যথা, জ্বরের ঘোরের একটা আচ্ছন্নতা। ও দেখেছিল, অফিসের একটা ঘরে প্রিয়ব্রত বসে আছে। গোঁফ দাড়ি কামানো পরিষ্কার মুখ, গায়ে আগের মতোই ফিটফাট পোশাক। বলেছিল, শংকর, আমি পার্টি ছেড়ে দিয়েছি। তুই তো আমার জন্যই পার্টিতে এসেছিলি, তুইও ছেড়ে দে। এখন বুঝেছি, আমরা ভুল পথে চলেছিলাম। সতু, মদন, সুহাসের সঙ্গে তোর যোগাযোগ থাকলে বলে দে। আমার সঙ্গে আর নেই। তারপরে বন্ড দিয়ে বেরিয়ে যা। আসলে আমি বলতে চাইছি, এ সব তোর আমার জন্য নয়।
শংকর লাল ঘোলা চোখে প্রিয়ব্রতর দিকে তাকিয়েছিল। ও অবাক হয়নি বললে মিথ্যা বলা হয়। কিন্তু তার থেকে বেশি, ও মনে মনে হিংস্র হয়ে উঠেছিল। সেই প্রথম ওর হিংস্রতার অনুভূতি, এবং ঘৃণা। না, ও প্রিয়ব্রতর ওপর ঝাঁপিয়ে পড়েনি, বরং শান্ত ভাবে বলেছিল, কী সব আবোল তাবোল বকছিস। কীসের পার্টি, তোর সঙ্গে কীসেরই বা যোগাযোগ? ও সব যাদের নাম বললি, কখনও শুনিনি, চিনিও না।
প্রিয়ব্রত অবাক হেসেছিল, তুই দেখছি একেবারে লাইনে কথা বলছিস। শোন, এরা (পুলিশ) জানে, তোর কোনও অ্যাকটিভ রোল নেই, অ্যাকশনের মধ্যে নেই, কিন্তু কুরিয়রের কাজ হয় তো চালিয়ে যাচ্ছিস। আমার একটা দায়িত্ব আছে, আমি তোকে পার্টিতে এনেছিলাম। সেই জন্যই বলছি, যোগাযোগ থাকলে বলে দে। নইলে এরা তোকে ছাড়বে না। আমি তোকে অনুরোধ করছি। সময়টা খুব খারাপ, এক কথায় ডেঞ্জারাস। মুখ না খুললে ভয়ংকর কিছু ঘটে যেতে পারে–মানে তোর লাইফ।
তোর সঙ্গে আমার আর কথা বলতে ইচ্ছা করছে না। শংকর বলেছিল, আমি তোর কথার এক বর্ণও বুঝতে পারছি না। তার সঙ্গে কলেজে পড়েছি, এই পর্যন্ত। বাদ বাকি এ সব কী কথা, কী ঘটছে আমি কিছুই জানি না।
ঘরের মধ্যে দুজন সাদা পোশাকের অফিসার ছিল। প্রিয়ব্রত তাদের দিকে অসহায় চোখে তাকিয়েছিল। একজন অফিসার বলেছিল, বুঝেছি। মিঃ বিশ্বাস, আপনার যা কাজ ছিল, তা হয়ে গেছে। আপনি চলে যান।
প্রিয়ব্রত তবু দ্বিধা করেছিল, ডেকেছিল, শংকর।
শংকর মুখ তোলেনি, তাকায়নি। প্রিয়ব্রতর মুখে ওর থুথু দিতে ইচ্ছা করছিল। প্রিয়ব্রত বেরিয়ে গিয়েছিল, অফিসার দুজনও। কয়েক মিনিট পরেই সেই গাড়ি চলে যাবার শব্দ শোনা গিয়েছিল। অফিসার দুজন আবার ঘরে ঢুকেছিল। সঙ্গে আর একজন, ধুতি আর শার্ট পরা, মাথায় ছোট চুল, চওড়া গোঁফ, বেঁটে খাটো শক্ত শরীর। সে প্রথমেই শংকরকে চেয়ার সুদ্ধ লাথি মেরে মেঝেয় ফেলে। দিয়েছিল। শংকর ছিটকে পড়েছিল। লম্বা শরীরটা গুটিয়ে গিয়েছিল। তারপরে কেবল লাথি। গোটা ঘরের মধ্যে, লাথি মেরে মেরে, ঘরের এক পাশ থেকে আর এক পাশে। নিশ্বাস বন্ধ হয়ে আসছিল। মুখ মাথাও বাঁচানো যায়নি। লোকটার খালি পায়ে শক্তি ছিল। কতক্ষণ বাদে জ্ঞান হারিয়েছিল, শংকর মনে করতে পারে না।
তারপরেও তিন দিন জিজ্ঞাসাবাদ চলেছিল। সতু, মদন, সুহাস কোথায়? জানি না। আবার থার্ড ডিগ্রি মেথড প্রয়োগ। শংকর জ্ঞান হারাবার আগে পর্যন্ত ভাবত, কোথায় আছে ওরা? সতু, মদন, সুহাস? ঠিক জায়গায় গা ঢাকা দিয়ে আছে তো? ওরা কি জানে প্রিয়ব্রত বিশ্বাসঘাতক? ওরা কি শংকরের খবর রাখে? না রাখলেও ক্ষতি নেই। ওরা ঠিক থাকলেই হল।
শংকর ধরেই নিয়েছিল, ওকে খুন করা হবে। কিন্তু হয়নি। ওকে পরের পাঁচ দিন আর জিজ্ঞাসাবাদ করা হয়নি, মারাও হয়নি। ওকে নিয়ে যাওয়া হয়েছিল হাসপাতালে। চব্বিশ ঘণ্টা পুলিশের নজরবন্দি অবস্থায় চিকিৎসা করা হয়েছিল। হাসপাতাল থেকে শেয়ালদা কোর্টে ম্যাজিস্ট্রেটের সামনে। অভিযোগ, পুলিশের ওপর সশস্ত্র হামলা, বোমাবাজি। একটা পাইপগান প্রডিউস করা হয়েছিল, শংকর অপরাধ অস্বীকার করেছিল। কোর্টে দাদা পিনাকী এসেছিল, উকিল দিয়েছিল। জামিন মেলেনি, তিন মাস পরে তারিখ পড়েছিল। কোর্ট থেকে আলিপুর জেলে। জেলে বিচারাধীন বন্দিদের মধ্যে কেউ ওর পরিচিত ছিল না। বন্দিদের নিজেদের তিনটি দল ছিল। প্রায় সবাই ওকে সন্দেহ করত কেউ বিশ্বাস করত না, কেউ কথাও বলত না। যারা কথা বলত, মিশতে আসত, ও তাদের প্রাণ ধরে বিশ্বাস করতে পারত না। ও বুঝেছিল, জেলেও ওর ওপর নজর রাখা হয়। তবুও যাদের সঙ্গে ওর কথা হত, তাদের ও জানিয়ে দিয়েছিল, একটা মিথ্যা মামলায় ওকে ধরা হয়েছে। কেউই প্রায় বিশ্বাস করত না। অনেকেই শক্ত মুখে। ঠোঁট বাঁকিয়ে হাসত। কেউ কেউ মুখের সামনেই বিদ্রূপ করত। মিথ্যা মামলার আসামি। নিজস্ব সংবাদদাতা।…
নিজস্ব সংবাদদাতা’র অর্থ পুলিশের গুপ্তচর। শংকরও হাসত, কিন্তু একটা কষ্ট হত মনে, অথচ মুখ ফুটে প্রতিবাদ করত না। এক বছরের মধ্যে তিন বার ওকে কোর্টে হাজির করানো হয়েছিল। এই সময়ের মধ্যে অনেকের, ওর প্রতি বিশ্বাস জন্মেছিল। অনেক শক্ত মুখের বাঁকানো হাসি নরম হয়েছিল। তবু ওকে ঘিরে কৌতূহলিত জিজ্ঞাসার কোনও জবাবও দিতে পারত না। কারণ পার্টির আইডেন্টিটি বলে কিছু ছিল না ওর। ফলে বন্দিরা ধরেই নিয়েছিল, ওকে ভুল করে ধরে আনা হয়েছে। যদিও সতু, মদন, সুহাসের কথা ও কখনও উচ্চারণ করেনি।
বাহাত্তরের নির্বাচন শেষ হতেই, ওকে আর এক বার কোর্টে হাজির করা হয়েছিল। ম্যাজিস্ট্রেট ওকে অভিযোগ প্রমাণের অভাবে নিঃশর্ত মুক্তি দিয়েছিলেন। পিনাকীর দেওয়া উকিলের যে কী ভূমিকা ছিল, ও কিছুই বুঝত না। এক বছর কয়েক মাসের মধ্যে, যত বার কোর্টে হাজির হয়েছিল, উকিলের একমাত্র আবেদন ছিল, জামিন মঞ্জুর করা হোক। মুক্তির পর উকিল পুলিশের সঙ্গে কথা বলেছিল। তারপরেই খুশি আর উত্তেজনায় শংকরের হাত ধরে টেনে নিয়ে গিয়ে বলেছিল, চলুন, আপনার দাদাকে এখুনি। অফিসে একটা টেলিফোন করি। গলা নামিয়ে বলেছিল, ভেবেছিলাম, পুলিশ আপনাকে আবার অ্যারেস্ট করে, নতুন কোনও মামলা তৈরি করবে; কিন্তু তা আর করবে না।
শংকর বলেছিল, আপনি দাদাকে টেলিফোন করুন। আমাকে বরং দু-চারটে টাকা দিন, আমি আগে আমার ইস্কুলে যাই। চাকরিটা আছে কি না, দেখতে হবে। দাদাকে বলবেন, পরে দেখা করব।
শংকর সোজা কলকাতার নিকট উপকণ্ঠে ওর ইস্কুলে গিয়েছিল। হেডমাস্টারের ঘরে ওকে ঘিরে মাস্টারমশাইদের রীতিমতো সভা বসে গিয়েছিল। ও পরিষ্কার বলেছিল, অকারণ সন্দেহবশত পুলিশ ওকে গ্রেপ্তার করে নিয়ে গিয়েছিল। জেনেছিল, মহিমবাবুর বাড়িতে খানাতল্লাশি হয়েছিল। কিছু পাওয়া যায়নি। তবু পুলিশ মহিমবাবুকেও জিজ্ঞাসাবাদ করেছিল। হেডমাস্টার বলেছিলেন, ইস্কুল কমিটিই ঠিক করবে, শংকরকে রাখা হবে কি না। তবে মহিমবাবু, ওকে আগের মতোই থাকতে দিয়েছিলেন।
ইস্কুল কমিটি সিদ্ধান্ত নিয়েছিল, আগামী ছ’ মাসের মধ্যে পুলিশের কাছ থেকে নতুন কোনও অভিযোগ না এলে, শংকরের চাকরি স্থায়ী হবে। সেই ছ’ মাস কাজ চালিয়ে যাবার সিদ্ধান্তও নেওয়া হয়েছিল। শংকরকে অবাক করেছিলেন মহিমবাবু আর তাঁর স্ত্রী। তারা ভয় পাননি। তাঁদের সংসারে অর্থাভাব ছিল। কিন্তু শংকরের অর্থের জন্যই তারা লালায়িত ছিলেন, এমন না। তাঁদের দুজনেরই শংকরকে ভাল লেগেছিল। জেল থেকে ফেরার পরে, শংকর মহিমবাবুর স্ত্রীর দিকে ভাল করে তাকিয়ে দেখেছিল। সরল হাসিখুশি সংসারগত প্রাণ। স্বামী সেবা, ছেলেমেয়েদের পরিচর্যা, তার মধ্যেও গান বাজনা নাটক সিনেমা, সব দিকে তাল দেওয়া, যাকে বলে দৌড়ঝাঁপ করে জীবন কাটানো। শংকর বউদি বলে ডাকতে আরম্ভ করেছিল। বছর পঁয়ত্রিশের মহিলা, প্রথম সম্বোধনের দিনটিতে অবাক খুশিতে বলেই উঠেছিলেন, যাক, এত দিনে তবু বউদি বলে ডাকতে পারলেন। আমি ভাবতাম, মুখচোরা লাজুক ছেলেটা আমাকে কিছু বলেই ডাকে না কেন? একটা কিছু বলে ডাকবে তো?’ বউদি খুব হেসেছিলেন।
মহিমবাবু শুনে বলেছিলেন, তা হলে আমাকে আর বাবু বলা কেন ভায়া? আমাকেও দাদা বলেই ডেকো।
মহিমবাবুর বয়স তখন পঁয়তাল্লিশের মতো, ফরসা, খাটো, বড় চোখ, চোখা নাক, মাথায় টাক, নিরহংকারী, কথায় আচরণে কিছুটা সাবেকি চাল। বউদি প্রীতিলতা, শ্যামলা রং, চোখ-মুখ সাধারণ, স্বাস্থ্যটি ভাল। সন্তানের মধ্যে বড়টি মেয়ে, বয়স তখন দশ-এগারো, বাকি ছেলে দুটি ছোট, আট-পাঁচের। মধ্যে। বউদি অনায়াসেই একদিন শংকরকে বলেছিলেন, অপারেশন করে মা ষষ্ঠীকে বিদায় দিয়েছি ভাই। মানুষ করব কী করে? বলেই লজ্জা পেয়ে হেসে তাড়াতাড়ি কাছ থেকে চলে গিয়েছিলেন।
শংকরের নিজের দাদা বউদির কথা মনে পড়েছিল। একটা দীর্ঘশ্বাস বুকের কাছে আটকে ছিল। না, দোষ কারোকেই দেওয়া যায় না। মানুষ তো কেউ ছকে বাঁধা না। ও মহিমবাবুর সংসারের একজন হয়ে উঠেছিল। অবিশ্যি নিজের দাদা বউদির কাছে ও যেত। বউদির তখন একটি মেয়ে হয়েছিল। বিজিতের সঙ্গেও দেখা হয়েছিল। বিজিত তর্ক করতে চেয়েছিল। শংকর তর্ক করেনি, হেসে বলেছিল, বিজু, পার্টি হয় তো আমার কোনও কালেই করা হবে না। প্রিয় ভয়ে পালিয়েছে। আমার পালাবারও দরকার নেই। তবে আমার বিশ্বাসকে কেউ টলাতে পারবে না। সংবিধান নির্বাচন, এ সবই এ দেশে মিথ্যা, চরিত্রহীনদের দল বাড়ায়। বিদ্যাসাগর বলতেন, এ দেশের সাত প্রস্থ মাটি উৎখাত করে ফেলে দিলে, প্রকৃত রূপটা দেখা যাবে। কথাটা সত্যি। সাত প্রস্থ মাটি উপড়ে ফেলা মানে, সশস্ত্র বিপ্লব। কবে হবে জানি না, কিন্তু হবে। কোটি কোটি মানুষ বহু বছরের সব অন্যায়কে উপড়ে ফেলে দেবে। নেতৃত্ব দেবে ওরাই, আমরা না। মাঝখানে আর যা সব ঘটবে, তা হল পাপের ভরাডুবিকে তাড়াতাড়ি এগিয়ে আনা। দেখতেই পাচ্ছি।
বিজিত বিদ্রূপ করে হেসে বলেছিল, সত্য যুগ আসবে, না? জ্যোতিষী করছিস নাকি আজকাল?
শংকর হেসে বলেছিল, বিশ্বাসের কথা বললাম। তুই যা খুশি বলতে পারিস।
কিছুই বলব না, তুই অবসেশনে ভুগছিস, এটাই দেখছি।
তা হলে এই অবশেসন নিয়েই মরব।
ছ’ মাসের মধ্যে পুলিশের কাছ থেকে কোনও অভিযোগ আসেনি। অতএব শংকরের স্থায়ী চাকরিতে কোনও ছেদ পড়েনি। জেলে থাকাকালীন বেতন পায়নি, বিনা বেতনে ছুটি রেকর্ড করা হয়েছিল।
শংকর সেই সময়েই বি.টি. পাশ করেছিল। মহিমা আর বউদি এত খুশি হয়েছিল, যেন কৃতিত্বটা তাদেরই, এক দিক থেকে তাই। বউদি প্রীতিলতার সহায়তা না পেলে, পড়ে পাশ করা সম্ভব ছিল না। ইস্কুলেও শংকরের খাতির বেড়েছিল। ইস্কুল কমিটি বদলে ছিল, এবং কমিটি শংকরের ওপর প্রসন্ন। ছিল। ইস্কুল কমিটি মানেই, বিশেষ রাজনৈতিক দলের প্রতিনিধিত্ব। দলীয় ক্ষমতার সঙ্গে সব কিছুই। বদলায়। কমিটির প্রসন্নতার হাত এত দূর অগ্রসর হয়েছিল, কয়েকজনকে ডিঙিয়ে শংকরকে হেডমাস্টার করার প্রস্তাব উঠেছিল। প্রতিদানে শংকরকেও কমিটি তাদের নিজেদের দলে টানতে চেয়েছিল।

সময়টা ভাল ছিল না। পঁচাত্তরের এমারজেন্সির সময়। ইস্কুলে রাজনীতির চক্র গড়ে উঠেছিল। ক্ষমতাশালী দল কোনও নীতি নিয়ম মানতে রাজি ছিল না। যোগ্য শিক্ষকদের অসম্মান করা হচ্ছিল। অযোগ্যদের আস্ফালন বেড়ে উঠেছিল। নোংরা রেষারেষি আর প্রতিযোগিতায় ইস্কুলের আবহাওয়া বিষিয়ে উঠেছিল। রাজনৈতিক দলের বেপরোয়া বহিরাগতরা ইস্কুলের ব্যাপারে মাথা গলাচ্ছিল। যারা ভাল করে বাংলা বলতে শেখেনি, ইস্কুলে ঢুকে তারা মাতব্বরি করছিল। শংকরের অবস্থা হয়েছিল সবথেকে অস্বস্তিকর, কারণ সেই সব মাতব্বরেরা ওকে তাদের নিজেদের লোক বলে চালাতে চাইছিল।
শংকর প্রধান শিক্ষক হতে অস্বীকার করেছিল। শিক্ষক প্রতিনিধি হিসাবে কমিটি মেম্বার হতেও আপত্তি জানিয়েছিল। ওকে নিয়ে দ্রুকুটি সন্দেহ আর বিস্ময় দেখা দিয়েছিল। সুযোগ সুবিধা চায় না, নিজের অবস্থা গুছিয়ে নিতে চায় না, ক্ষমতা প্রতিপত্তি চায় না। এমন লোক তো সুবিধার নয়। এ লোক তো বিপজ্জনক! মহিমা বউদিও শংকরকে সমর্থন করতে পারেননি। তাঁরা ওকে বোঝাতেও চেয়েছিলেন। শুধু তো শংকরের ভাল না, তাদেরও যে মঙ্গল হবে, উপকার হবে।
শংকর বিষণ্ণ হেসেছিল। মহিমা বউদির মঙ্গল করার জন্য, অমঙ্গলের সঙ্গে হাত মেলানো ওর পক্ষে সম্ভব ছিল না। অথচ সে কথা তাদের মুখ ফুটে বলার মতো স্পষ্টবাদিতা ওর ছিল না। জীবনকে দেখার একটা নীতি ও নিয়ম ও মেনে নিয়েছিল। ও শান্তিপ্রিয় বটে, তা আপসের দ্বারা সম্ভব ছিল না। সোচ্চার প্রতিবাদে ইস্কুলের পরিস্থিতিকে বদলাতে না পারার জন্য ওকে পলাতক বলা যেতে পারে। কিন্তু ও জানত পরিস্থিতি বদলানো যাবে না, অশুভ পরিবেশকে ডেকে আনা হবে। প্রতিবাদের একমাত্র পথ ছিল, সেই ইস্কুল থেকে চলে যাওয়া।
শংকর তাই করেছিল। খবরের কাগজে, শালচিতি নামে এক প্রাচীন গ্রামের উচ্চমাধ্যমিক ইস্কুলের বিজ্ঞাপন দেখে দরখাস্ত করেছিল। ডাক পেতে দেরি হয়নি। ইংরেজি শিক্ষক হিসেবে চাকরিও পেয়েছিল। আগের ইস্কুলে ইস্তফা দিয়ে ও চলে এসেছিল এই শালচিতি গ্রামে। সেক্রেটারি দেবতোষ চট্টোপাধ্যায় ধনী ব্যক্তি, বয়স প্রায় শংকরের মতোই। সামান্য দু-চার বছরের বড় হতে পারে। শংকরকে তার খুব ভাল লেগে গিয়েছিল। সেই গ্রামের মধ্যে এক মুখুজ্জে ব্রাহ্মণের বাড়ির একটি দোতলা খড়ের চাল মাটির ঘর ভাড়ার বন্দোবস্ত করে দিয়েছিল। নিজের দাদার ছেলেমেয়েদের পড়ানো এবং রাত্রে খাওয়া, অন্য এক কায়স্থ বাড়িতে সকালে ছেলেমেয়ের পড়ানোর পরিবর্তে দুপুরে খাওয়া, সবই তার ব্যবস্থানুযায়ী হয়েছিল।
শংকর বুঝেছিল, দেবতোষ কেবল প্রাচীন জমিদার বাড়ির সন্তান না, শাসকদলের একজন হোমরা-চোমরা নেতৃস্থানীয় ব্যক্তি। গ্রামে তার চ্যালাচামুণ্ডাদেরই প্রতিপত্তি। সান্ত্বনা ছিল এই, ইস্কুলের আবহাওয়া খারাপ ছিল না। শংকর যার স্থলাভিষিক্ত হয়েছিল, তিনিও স্থানীয় লোক ছিলেন না। নিতান্ত বার্ধক্যবশত চাকরি ছেড়ে গিয়েছিলেন। ইস্কুলের সব শিক্ষকরা শংকরকে খুশি মনে নিয়েছিল, এমন না। তবে অনেকেই নিয়েছিল। তার মধ্যে রাখালবাবু একজন, যিনি এখন এম. এল. এ.। তিনি একজন বিশেষ দলের নেতা বটে, কিন্তু এমন সাদাসিধে সর্বজনমান্য লোক, একটা বিরল ঘটনা। দেবতোষের মতো বিরুদ্ধ দলের লোকও তার প্রতি শ্রদ্ধা পোষণ করে। ক্ষমতায় যখন ছিল তখনও করত, এখনও করে।
যাই হোক, ছিয়াত্তরের পর এই উনআশির প্রথম মাসে, অনেক পরিবর্তন ঘটে গিয়েছে। সেই পরিবর্তনের ঝাপটা শংকরের গায়েও লেগেছে। অনেক সময় মনে হয়েছে, হয়তো ওকে শালচিতি ছেড়ে চলে যেতে হবে। হয়নি। এখনও টিকে আছে। পরিস্থিতি সব দিক থেকে অনুকূল না হলেও, হয়তো থাকতে পারবে, শংকরের আশা।
.
গ্রামের ভিতরে ঢোকার প্রধান দুটি সড়ক, বেশ চওড়া। ঘনবসতি গ্রামের ভিতর দিয়ে সড়ক দুটি এক জায়গায় গিয়ে মিলেছে, উত্তরের প্রান্তে। উত্তরের প্রান্তে একটি আঁকাবাঁকা ছোট নদী, নাম চিতি। চিতির ধারে ধারে এক সময়ে বড় বড় গাছের ঘন বন ছিল। আস্তে আস্তে অনেক ফাঁকা হয়ে গিয়েছে। বন বিভাগ গাছ-চোরদের কোনও কালেই কোথাও সামলাতে পারে না। চিতির ধারেই ফারাকে ফারাকে তিনটি শ্মশান। সড়ক দুটি মিলেছে চিতির ধারে, গ্রামের পূর্ব সীমান্তে। গোরুর গাড়ি, জিপ অনায়াসেই সড়কের ওপর দিয়ে চলে। অঘ্রাণ পৌষ মাঘ ফায়ূন চৈত্র, বর্ষার আগে পর্যন্ত, এমনকী লরিও চলে, এবং নদী পেরিয়ে কাঁচা চওড়া সড়কের ওপর দিয়ে পুবে চলে যায় হুগলি জেলার ভিতরে।
জাতীয় সড়ক থেকে একটি বড় রাস্তা গ্রামে ঢুকেছে, চণ্ডীতলার মোড় দিয়ে, যে চণ্ডীতলার মোড়ে দুলালের চায়ের দোকানে শংকর বিকালে চা খাচ্ছিল। আর একটা বড় রাস্তা ঢুকেছে, চণ্ডীতলা থেকে পশ্চিমে এগিয়ে। শংকরের পক্ষে গ্রামে ঢোকার সেটাই আপাতত কাছের রাস্তা। গন্তব্য পশ্চিমপাড়ায় যাবারও এটা সংক্ষিপ্ত রাস্তা। এই মোড়েও চায়ের দোকান, মুদিখানা ও একটি ছোট মিষ্টি আর তেলেভাজার দোকান আছে। প্রত্যেক দোকানেই হ্যারিকেন জ্বলছে। চাদর মুড়ি দেওয়া ছায়ামূর্তিরা সব গায়ে গায়ে বসে দোকানগুলোতে কথাবার্তা বলছে। গাঁজাচ্ছে বললেই ঠিক হয়। শালচিতিতে আজ। সন্ধ্যারাত্রে সকলের আলোচ্য বিষয় একটাই। বুধাইয়ের মৃত্যুর থেকেও, বদির বউয়ের টাকা পাওয়া। এ সব খবর হাওয়ার আগে ওড়ে।
শংকর অন্ধকারে অনায়াসেই পশ্চিমপাড়ায় চাটুয্যে বাড়ির সামনে এসে দাঁড়াল। পুরনো প্রাচীন দোতলা বাড়িটার চৌহদ্দি অনেকখানি। অন্ধকারে থামওয়ালা বাড়িটার দরজা জানালা সবই প্রায় বন্ধ, একটা অস্পষ্ট অবয়ব নিয়ে দাঁড়িয়ে আছে। তার দক্ষিণে দুটি মন্দিরের চূড়া, নিবিড় ঘন গাছপালার মাথা ছাড়িয়ে উঠেছে, এবং তারা ভরা আকাশের গায়ে তা স্পষ্ট দেখা যাচ্ছে। চাটুয্যেদের সাতপুরুষ আগে প্রতিষ্ঠিত সর্বাণীদেবী ও মহাকালীর মন্দির। গ্রাম্য দেবী ও সিদ্ধেশ্বরীর মন্দির আরও পুবের ভিতরে।
চাটুয্যেদের প্রাচীন থামওয়ালা চক মেলানো বাড়ির পাশেই হাল আমলের নতুন দোতলা বাড়ি। তার অধিকাংশ দরজা জানালা বন্ধ থাকলেও, নীচের বাইরের ঘরের কাচের জানালায় আলো দেখা যাচ্ছে। বিদ্যুৎ থাকলে লোহার গ্রিলের গেটের মাথায় আলো থাকত। বাগান, গ্যারেজ, সামনের ছাদ আঁটা বারান্দা সবই দেখা যেত। এখনও যে একেবারে কিছুই দেখা যাচ্ছে না, এমন না। শংকরের অন্ধকার সয়ে যাওয়া চোখে সবই অস্পষ্ট ভাসছে। পুরনো জমিদার বাড়ি বলতে যেটিকে বোঝায়, সেখানে এখন দেবতোষ চট্টোপাধ্যায়ের জ্যেঠামশাই সপরিবারে থাকেন। পিতৃহীন দেবতোষ আর তার দাদা মনতোষ, সাবেক বাড়ির প্রায় গায়েই নতুন বাড়ি করেছে।
জমিদারি অনেক কাল গত। কিন্তু জ্যাঠামশাই হরতোষ চাটুয্যে পুরনো বাড়িতে এখনও সাবেক চালচলন বজায় রাখার চেষ্টা করেন। যদিও তা সম্ভব না। দেবতোষের নতুন বাড়ির মতো, গাড়ি, টিভি, টেলিফোন না ঢুকলেও, ছেলেমেয়ে বউ নাতি-নাতনিদের চালচলন বদলে গিয়েছে। চাটুয্যেরা এখন। বলতে গেলে বড় জোতদার। একান্নবর্তী পরিবারে ভাঙন ধরেছে অনেক কাল আগেই। এখন জমি বাঁচাতে সকলেই ভিন্ন। এমনকী দেবতোষ মনতোষ দুই ভাইও ভিন্ন, অন্যথায় মাথা পিছু যে জমি প্রাপ্য তা রাখা যায় না। অবিশ্যি এ দুভাইয়ের আলাদা সংসারের নলচে আড়ালে যে একান্নবর্তী পরিবার বিরাজ করছে, তা বাইরে থেকে প্রমাণ করা কঠিন। তা ছাড়া আছে সর্বাণী ও মহাকালীর দেবোত্তর ভূমি ও সম্পত্তি। মন্দিরের বিগ্রহেরা সোনারুপোর অলংকার সাজতে পারে। সম্পত্তি ভোগ করতে পারে না। এ সত্যটা সবাই জানে। কিন্তু ধর্মের দাবিটা মেনে নিতে হয়েছে সব দলের শাসকদেরই। তবে সাম্প্রতিক ভূমি রাজস্বের নিয়মানুযায়ী, চাটুয্যেরা প্রাইভেট দেবোত্তরের একত্রিশ বিঘার বেশি রাখেনি। রাখতে গেলে এস্টেটের বিষয় এসে পড়ে, সিকিউরিটি জমা দিতে হয়, একজন ম্যানেজারের তত্ত্বাবধানে এস্টেট চালাতে হয়, তাকে বেতনও দিতে হয়। অথচ ভূমির পরিমাণ, একত্রিশ বিঘার বদলে মাত্র একান্ন বিঘা বরাদ্দ। বাড়তি কুড়ি বিঘার জন্য চাটুয্যেরা এস্টেট, সিকিউরিটি, একজন আইনজীবী ম্যানেজার, ইত্যাদির ঝামেলা পোয়াতে চায়নি। তার পরিবর্তে বেনামি জমি নিয়ে বিভিন্ন ব্যক্তি আর গোষ্ঠীর সঙ্গে চোরাই কারবারের লুকোচুরি খেলা, বিবাদ বচসা সংঘর্ষেই সবাই যেন বেশ স্বাভাবিক। সোনা রুপো টাকা লুকিয়ে রাখা যায়, বেনামিতে জমি কেমন করে লুকিয়ে রাখা যায়, শংকর কোনও দিন ভেবে কূলকিনারা পায়নি। দেবতোষ হেসে বলেছে, সরষের মধ্যে যদি ভূত থাকতে পারে, বেনামিতে জমি থাকতে পারবে না কেন? ও সব নিয়ে মাথা ঘামিয়ে মাথা খারাপ করবেন না।
শংকর মাথা ঘামায়নি, কেন না ওটা ওর কাছে অনাবশ্যক। ও গ্রিলের গেটের ছিটকিনি খুলতেই, মনে হল নীচের বাইরের ঘরের বন্ধ কাচের জানালায় কারোর ছায়া দেখা গেল। ও গেটের ভিতরে ঢুকে, ছিটকিনি বন্ধ করতেই বাইরের ঘরের দরজা খোলার শব্দ শোনা গেল। ফিরে তাকিয়ে দেখল, ঘরের আলো বাইরে এসে পড়েছে। দুধারে বাগানের মাঝখানে কাঁকর বিছানো চওড়া রাস্তা দিয়ে কয়েক পা এগোতেই, দুটি মূর্তি ছুটে এল। মনতোষের বছর দশেকের ছেলে আর আট বছরের মেয়ে। চাদু আর বেবি। সঁদুরই উদ্বিগ্ন গলা প্রথম শোনা গেল, মাস্টারকাকা, আপনাকে নাকি গাড়ি চাপা দিয়েছে?
বেবি ইতিমধ্যে শংকরের কাছে এসে ওর হাত চেপে ধরেছে, হ্যাঁ, মাস্টারকাকার মাথায় ব্যান্ডেজ বাঁধা!
শংকর দুজনেরই হাত ধরে বাইরের ঘরে ঢুকতে ঢুকতে বলল, আমাকে গাড়ি চাপা দেয়নি, এমনি একটু লেগেছে। গাড়ি চাপা পড়েছে বাউরিপাড়ার বদি বাউরির ছেলে বুধাই।
সে খবর আমরা আগেই পেয়েছি। বাইরের ঘর থেকে, ডান দিকে ভিতরে ঘরে যাবার দরজায় দাঁড়িয়ে মল্লিকা, দেবতোষের স্ত্রী, তার চোখে মুখে উদ্বেগ, গলার স্বরে উদ্বেগ। কিন্তু আপনার লাগাটা তো সামান্য মনে হচ্ছে না। ভেতরে আসুন।
শংকর চোখ তুলে তাকাল। মল্লিকা দরজার পাশে সরে দাঁড়াল। লাল পাড়ের চওড়া তাঁতের শাড়ি, মাথার মাঝখান পর্যন্ত ঘোমটা টানা, আটপৌরে ধরনে পরা। গায়ের জামাটা সবুজ গরম কাপড়ের। পড়ার ঘরটা পাশের ডান দিকেই। বাইরের ঘরে হ্যাজাকের আলো জ্বলছে, মাঝখানে রাখা একটা উঁচু টেবিলের ওপরে। পাশের ঘরের হ্যারিকেনের আলো সেই তুলনায় স্তিমিত। শংকর চাঁদু আর বেবিকে নিয়ে পাশের ঘরে গেল। মল্লিকা সরে গেল ঘরের এক প্রান্তে। শংকর বাগানের বন্ধ জানালা ঘেঁষে পড়ার টেবিলের দিকে এগিয়ে যেতে যেতে বলল, তা একটু লেগেছে। হাসপাতালের ডাক্তারবাবু আমাকে দেখেছেন। আসলে ছেলেটাকে বাঁচাবার জন্যই আমার একটু লেগেছে। কিন্তু ছেলেটাকে বাঁচানো গেল না।
সে খবর গোটা গাঁয়ের লোক জেনে গেছে।মল্লিকা বলল, আপনার সঙ্গে সেজদার দেখা হয়নি? সেজদা হলেন দেবতোষের দাদা মনতোষ। পুরনো বাড়ির জ্যাঠামশাইয়ের বয়োজ্যেষ্ঠ পুত্রদের হিসাবে, মনতোষ চাটুয্যে বাড়ির সেজদা। সাবেকি ভাসুরঠাকুর সম্বোধন, ঘোমটার আড়াল, ইত্যাদি বর্তমান চাটুয্যে বাড়িতে অচল। শংকর অবাক হয়ে বলল, মনতোষবাবু আবার আমার খোঁজে গেছেন নাকি? কোথায় গেলেন?
চাঁদু বলল, থানায়।
শংকর বিব্রত অস্বস্তিতে বলল, কী দরকার ছিল? জানিনে কোন পথে গেছেন, দেখা হলে ভালই হত। কারোকে পাঠিয়ে এখনই ওঁকে ডেকে আনা উচিত। অকারণ আমার জন্য ওঁর থানায় ছোটার কোনও দরকার ছিল না।
সেজোবাবুর জন্য আপনি এত ভাবছেন কেন? ভিতরের দালানে যাবার দরজায় এসে দাঁড়াল মনতোষের স্ত্রী আরতি, উনি আপনাকে থানায় না দেখতে পেলে বাড়ি চলে আসবেন। আপনি বসুন। বরং চদু বেবি এখন ভেতরে যাক।
শংকরের ব্যান্ডেজের বাইরে দুচোখে অবাক জিজ্ঞাসা, বলল, ওরা ভেতরে যাবে কেন? পড়তে বসবে না?
শংকরের থেকে অধিকতর বিস্ময় মল্লিকা আর আরতির চোখে। দুজনে পরস্পরের দিকে দেখল। বিস্ময় চাদু আর বেবির চোখেও। চাঁদু বলে উঠল, মাস্টারকাকা আজও পড়াবেন?
কেন, আজ কী হয়েছে?’ শংকর হেসে বলল, কাল কি তোমাদের ইস্কুলে পড়া নেই?
মল্লিকা গম্ভীর স্বরে বলল, ইস্কুলের পড়া ওরা আজ নিজেরাই পড়ে নেবে, আপনাকে পড়াতে হবে না। আপনি বসুন।
এমন তো নয় যে রাত পোহালেই পরীক্ষা?’ আরতি বলল, এই শরীর নিয়ে পড়াতেই হবে, এমন কোনও কথা নেই।
শংকর খানিকটা অসহায় অস্বস্তিতে হেসে মল্লিকা আর আরতির দিকে দেখল। এগিয়ে গিয়ে বসল, চেয়ারে। চাঁদু আর বেবিকে বলল, তা হলে আজ মা কাকিমার কথাই থাক। পড়ার বইপত্র নিয়ে তোমরা ভেতরে যাও।
বেবি তখনও শংকরের হাত ধরে ছিল। চাঁদুরও এখনই এ ঘর ছেড়ে যাবার ইচ্ছা ছিল না। কিন্তু মা কাকিমা এবং স্বয়ং মাস্টারকাকার কথায় ওদের বই খাতা নিয়ে চলে যেতেই হল। শংকরের কাছে এই মুহূর্তের পরিবেশ অস্বস্তিকর। ও বুঝতে পারছে, চাঁদু বেবিকে সরিয়ে দেওয়াটা দুই জায়ের ইচ্ছাকৃত ব্যাপার।
মল্লিকার মতো আরতিরও নীল পাড় তাঁতের শাড়ি পরা। শাড়ির ওপরে জড়ানো একটি লাল রঙের মোটা সুতোর চাদর, যার এক অংশ মাথায় ঘোমটার মতো তোলা। নিতান্তই ঘরে ব্যবহারের জন্য, এবং বুকের দুপাশে ছড়ানো। মল্লিকার বয়স যদি তিরিশ হয়, আরতির পঁয়ত্রিশ। মল্লিকা উজ্জ্বল শ্যাম, টানা। চোখ, টিকোলো নাক, মেদহীন দীর্ঘ শরীরে ঔদ্ধত্য নেই। নম্র লাবণ্যের একটি স্নিগ্ধ ঢল যেন সর্বাঙ্গে উপছানো। সে নিঃসন্তান। সেই তুলনায় তিন সন্তানের জননী, আরতি দীর্ঘাঙ্গী না, অথচ ছিপছিপে। রং ফরসা, স্বাস্থ্যের দীপ্তিতে এমন একটা অনমনীয়তা, বয়স তাকে কোথাও যেন স্পর্শ করতে পারেনি। স্নিগ্ধতার থেকে রূপের ঝলকটাই বেশি। তার আয়ত কালো চোখ, ঠোঁট, নাক, সবই যেন, তীক্ষ্ণ, কাটা কাটা। মল্লিকাকে দেখলে মনে হয়, কোথায় একটা বিষাদের ছায়া ওকে ঘিরে আছে। আরতির আরক্ত ঠোঁটে, কালো চোখের তারায় স্ফুরিত হাসি যেন রুদ্ধ হয়ে আছে। অবকাশ পেলেই ঝিলিক হানবে। রূপের আঁচ ঝাঁঝ ঝলক, সবকিছুতেই যৌবনের ঝংকার। কিন্তু রূপ নিয়ে তার অহংকার বা বাঁচালতা নেই। সে বুদ্ধিমতী, গ্রামীণ সহজ সাবলীলতা তার কথায় ও আচরণে। সেই হিসাবে, মল্লিকার কথাবার্তা আচরণে কিছুটা গাম্ভীর্য, শহুরে শিক্ষার ছাপ স্পষ্ট।
শংকরদা, যে লোকটি গাড়ি চাপা দিয়েছে, সে নাকি আপনার কলকাতার বন্ধুর ভাই?’ মল্লিকা জিজ্ঞেস করল।
শংকর মুখ ফিরিয়ে মল্লিকার দিকে তাকাল, তারপরে আরতির দিকে। বলল, হ্যাঁ, এক রকম তাই বলা যায়।
আমি কি আপনার সে বন্ধুকে চিনি?’ মল্লিকা জিজ্ঞেস করল।
শংকর বলল, জানি নে। তুমি কি কখনও প্রিয়ব্রতকে আমাদের আলিপুরের বাড়িতে দেখেছো?
মল্লিকার ভাসা চোখে অন্যমনস্কতা। এক বার আরতির দিকে তাকাল, তারপরে মাথা নেড়ে বলল, মনে করতে পারছি নে।
শংকর বলল, তুমি বোধ হয় প্রিয়ব্রতকে চেনো না।
আপনি বন্ধুর ভাইকে বাঁচাবার জন্য, টাকা দিয়ে সব মিটমাট করিয়েছেন?’ মল্লিকার মুখ গম্ভীর।
শংকর অবাক চোখে তাকাল, তারপরে হেসে বলল, টাকা দিয়ে মিটমাটের কথা আমি কিছুই জানিনে। গ্রামের মাতব্বররাই থানায় বসে সে ব্যবস্থা করেছে। ও আরতির দিকে তাকিয়ে বলল, বউদি, আপনি আমাকে একটু চা দিন।
আরতি তাড়াতাড়ি বাড়ির ভিতরে পা বাড়িয়ে বলল, এখুনি নিয়ে আসছি।
শংকর এক বার মল্লিকার দিকে দেখল। মল্লিকা ওর দিকেই তাকিয়ে ছিল, বলল, হরি তা হলে মিথ্যা সংবাদ নিয়ে এসেছে।
হরি ও বাড়ির ভৃত্যদের প্রধান। শংকর বলল, হরিকে কেউ মিথ্যে বলেছে।
এই সময়ে বাইরের ঘরের দরজায় কড়া বেজে উঠল। মল্লিকা তাড়াতাড়ি এগিয়ে গেল। এই মল্লিকা শংকরের ছোট বোন প্রতিমার বন্ধু ছিল, একসঙ্গে পড়ত, এক সময়ে আলিপুরের বাড়ি যাতায়াত করত। শংকরের সঙ্গে পরিচয় ছিল সামান্য। বৈশিষ্ট্য কিছু ছিল না, ছোট বোনের আর দশটা বন্ধুর মতোই, মল্লিকার দিকে বিশেষ চোখে কখনও তাকাবার দরকার হয়নি। দেবতোষের সঙ্গে এ বাড়িতে এসে, প্রথম জানতে পেরেছিল, সেই সামান্য পরিচিতা, ছোট বোনের বন্ধু মল্লিকা চাটুয্যে বাড়ির ন’ বউ। শংকরকে শংকরদা বলে ডাকবার নির্দেশ বা অনুমতি মল্লিকাকে দিয়েছে তার স্বামী স্বয়ং দেবতোষ।
.
মনতোষ হন্তদন্ত হয়ে বাইরের ঘর থেকে কথা বলতে বলতেই ভিতরের ঘরে এসে ঢুকলেন। ওঁর বাইরের চেহারাটি খুবই সাদাসিধে। প্রায় পঁয়তাল্লিশ বছর বয়স হিসাবে, অনেকটাই প্রৌঢ় মনে হয়। ছোট করে ছাটা মাথার চুলে বেশ পাক ধরেছে। গোঁফ জোড়াতেও। দীর্ঘ মেদহীন শরীর, খড়ঙ্গ নাসা বলতে যা বোঝায়, তাই। মোটা ভুরুর নীচে, চোখের কোলে ও কোণে ভাজ না পড়লে দেখা যেত, ওঁর চোখ দুটি বড়ই। রংও ফরসাই বলা যায়, গ্রামের রৌদ্র জলে কিছুটা তামাটে। ধুতি পাঞ্জাবি গায়ের পশমি আলোয়ান আর পায়ের পাম শু জাতীয় পাদুকায় সম্পন্নতার ছাপ স্পষ্ট, কিন্তু পোশাকে ঔজ্জ্বল্যের অভাব, এবং একটা গ্রামীণ ছাপ স্পষ্ট। এমনিতে ওঁর চোখের দিকে তাকালে মনে হয়, একজন গ্রাম্য চাষির সরলতা, আসলে দৃষ্টি তীক্ষ্ণ, সর্বদাই অনুসন্ধিৎসু, সময়ে অতি শাণিত। আসলে মানুষটি ধূর্ত ও চালাক, দূরদৃষ্টিসম্পন্ন, এ সবই তার বাইরের জীবনযাপনের, প্রকাশ্য অপ্রকাশ্য বিষয় সম্পত্তির রক্ষণাবেক্ষণের, গ্রামীণ জীবনের বৈশিষ্ট্য। সংসারে, পিতা, স্বামী, ভাসুর, দাদা হিসাবে তাঁর ভূমিকা অত্যন্ত সহৃদয়, স্নেহপ্রবণ, কর্তব্যপরায়ণ।
মনতোষের ব্যস্ত গলা বাইরের ঘর থেকেই এগিয়ে এল, বলে আইবে? কী করে এল?’ বলতে বলতে পাশের ঘরে ঢুকে বললেন, কুন রাস্তা দিয়ে এল্যে মাস্টার? থানার রাস্তা তো একটাই।
মনতোষ আঞ্চলিক গ্রামীণ ভাষা থেকে মুক্ত হতে চেষ্টা করলেও, পুরোপুরি পেরে ওঠেন না। শংকর পশ্চিমের যে মোড় দিয়ে ঢুকেছে, সেই মোড়ের নাম সর্বাণীতলার মোড়। গ্রামের লোকেরা বলে, দেবীর মোড়। শংকর উঠে দাঁড়িয়ে বলল, আমি দেবীর মোড় দিয়ে এসেছি। আপনি কোথা দিয়ে গেলেন, আর গেলেনই বা কেন?
মনতোষ ভ্রুকুটি অবাক চোখে, পিছন ফিরে মল্লিকার দিকে তাকালেন, শুনেছ নবউমা, তোমার শংকরদার কথা শুনছ কি বটে, অ্যাঁ? গটা শালচিতি তোলাপাড়া হয়ে গেল, শংকর মাস্টার আর বদি বাউরির ব্যাটা গাড়ি চাপা পড়ে হাসপাতালে, তারপরে মাথায় মুখে ব্যান্ডেজ বেঁধে মাস্টার থানায়। ই খবর শুন্যে আমি ঘরকে বস্যে থাকতে পারি?’ তিনি আবার তাকালেন শংকরের দিকে।
মল্লিকা শংকরের দিকে তাকিয়ে হেসে মুখে আঁচল চাপা দিল। শংকর বলল, আপনি বসুন মনতোষবাবু?
তুমি বস। বলে মনতোষই শংকরের মুখোমুখি একটা চেয়ারে বসলেন, বিত্তান্ত যা শোনবার, আমি সবই শুন্যে আইচি। ও, আমি দেবীর মোড় দিয়ে যাই নাই, গেছি চণ্ডীতলার মোড় দিয়ে। দুলালের মুখে শুনলাম, গাড়ি চালাচ্ছিল যে ছোঁড়া, উয়ার সঙ্গে তোমার মারপিট হইচে। উতেই তুমি জখম হয়েছ। তার আগেই বদির ব্যাটাটা গাড়ির তলায় চিড়ে চ্যাপটা?
শংকর স্বভাবসিদ্ধ হেসে বলল, তা একরকম ঠিকই শুনেছেন। আর ওই দুলালের সঙ্গে কথা বলতেই আপনার সময় লেগেছিল, সেইজন্যই পথে আপনার সঙ্গে আমার দেখা হয়নি।
তা কী করব? মনতোষ দু হাত তুলে বললেন, দুলাল ব্যাটা যেভাবে সেজবাবু সেজবাবু বলে চেঁচাতে লাগলে, উয়ার কথা না শুন্যে যেতে পারছিলাম নাই।
মল্লিকা বলল, তার আগে হরি সব খবরই নিয়ে এসেছে। যে লোক গাড়ি চাপা দিয়েছে, সে নাকি শংকরদার বন্ধুর ভাই।
অই, সে কথা তুমি আমাকে কী বলবে গ ন বউমা? মনতোষ এক বার ভিতর দরজার কাছে মল্লিকাকে দেখে নিলেন। তোমার শংকরদার বন্ধুর ভাই, ভাইয়ের বউ, সব্বাইকে দেখ্যে এলাম। আর ওই উয়াদের পার্টির বাস্তু ঘুঘুগুলানকেও দেখে এলাম। থানার বড়বাবুর সঙ্গে সব্বাই আসর করে বসেছে। উদিকে বদির মরা ব্যাটাটাকে শ্মশানে নিয়ে যাবার তোড়জোড় চলছে। তবে একটা কাজ তুমি ভাল কর নাই শংকর।
মনতোষ শংকরকে কখনও মাস্টার বলে ডাকেন, কখনও শংকর। শংকর এ বার চেয়ারে বসে। জিজ্ঞেস করল, আমি আবার কী মন্দ কাজ করলাম?
মনতোষ কিছু বলবার আগেই আরতি ধোঁয়া ওঠা গরম চায়ের কাপ নিয়ে ঢুকল। এগিয়ে এসে শংকরের সামনে টেবিলের ওপরে রাখল। মনতোষ আরতি, চায়ের কাপ, তারপর শংকরের দিকে তাকিয়ে, আবার আরতির দিকে ফিরে বললেন, গরম চা তো দিলে, কিন্তু লোকটার গায়ে একটা জামা ছাড়া আর তো কিছু নাই। আমার বা দেবুর একটা শাল চাদর যা-হক এন্যে দাও ক্যানে সেজো বউ।
শংকর বলল, না না, আমার তেমন শীত করছে না।
আমি নিয়ে আসছি। মল্লিকা দ্রুত পায়ে বাড়ির ভিতরে চলে গেল।
ইতিমধ্যে বাবার গলার শব্দ পেয়ে, চাদু আর বেবিও এসে দরজায় উঁকি দিচ্ছিল।
শংকর জিজ্ঞেস করল, আমি কী মন্দ কাজ করেছি, বললেন না?
অই, ই, আমি শুনলাম, তোমার বন্ধুর ভাই বলে, তুমি নাকি টাকা পয়সা দিয়ে সব মিটমাট করাই দিয়েছ? মনতোষ সন্দিগ্ধ চোখে তাকালেন, বড়বাবুকে ঘুসঘাস খাইয়ে, বেশ মোটা টাকার লেনদেন করে বদির বিধবাকে দু হাজার টাকা দিয়ে, কী সব মুচলেকার টিপ মারা করাইছ?
শংকর হেসে চায়ের কাপ তুলে চুমুক দিল, হরি এসে বাড়িতে আগেই এ রকম কথা বলেছে, আমি সেজো বউদি আর মল্লিকার মুখে শুনেছি।
তা হলেই বুঝ ক্যানে, গটা গাঁয়ে কথাটি কেমন রাষ্ট্র হয়েছে?’ মনতোষের চোখে মুখে অসন্তোষের ছায়া, তুমি কানে ই সবের মধ্যে জড়াতে গেলে?
শংকর হেসে বলল, এইটুকু সময়ের মধ্যে কথাটা কে বা কারা রটাল, আমি অবিশ্যি জানি না। তবে আপনাকে এটুকু বলতে পারি, আমার বন্ধুর ভাইয়ের সঙ্গে থানায় বসে টাকাপয়সা দিয়ে যখন সব মিটমাটের ব্যবস্থা হচ্ছিল, আমি তখন হাসপাতালে ছিলাম।
আঁ, অই, কী বলছে হে মাস্টার?’ মনতোষের চোখের চারপাশ কুঁচকে উঠল, দৃষ্টি তীক্ষ্ণ হল।
শংকর বলল, হ্যাঁ। হাসপাতালের ডাক্তার তখন আমার কপালে সেলাই করে ওষুধ ইনজেকশন দিচ্ছিল। দুজনে একসঙ্গে থানায় গিয়ে শুনলাম, বদির বউকে দু হাজার টাকা দেবার কথা হয়েছে। ঘুসঘাসের কথা অবিশ্যি কিছু শুনিনি। সে ব্যবস্থার কথা শুনে ডাক্তার তো ক্ষেপেই লাল। থানার ওসির সঙ্গে কিছু কথা কাটাকাটিও হল। নিজের রিপোর্ট দিয়ে, সদরেও রিপোর্ট পাঠাবে বলে, গটগট করে বেরিয়ে চলে গেল।
হু, হু, ইবারে বুঝেছি।মনতোষ শক্ত মুখে মাথা ঝাঁকালেন, অর্থাৎ কিনা, তুমি আর ডাক্তার আসার আগেই ওই বাস্তু ঘুঘুগুলান–অই যাদের দেখলাম, থানায় বসে রইচে, গুইরাম, কার্তিক, শরৎ বেরা, তার উপরে আর শিবে চক্কোত্তিও, পার্টির নিডারবাবু।
মনতোষের কথা শেষ হবার আগেই শংকর হেসে উঠল। মনতোষ শক্ত মুখে ভুরু কুঁচকে তাকালেন, হাসছ ক্যানে? ইয়াতে হাসির কথা কী আছে?
আপনার বাস্তুঘুঘু শুনে হাসি পেল।’ শংকর আরতির দিকে তাকাল।
আরতিও তার কালো চোখের তারায় ও নাকছাবির হিরেতে ঝিলিক দিয়ে হাসছিল। মনতোষ চড়া স্বরে বেঁজে উঠলেন, ক্যানে বলব নাই বল। উয়াদের কি আমি চিনি না? উপোসি ছারপোকারা এখন নিজেদের সরকার করেছে, আর দুহাতে লুটেপুটে খাইচে। তোমাকে আমি বাজি রেখ্যে বলতে পারি, তোমার বন্ধুর ভাইয়ের কাছ থেকে, থানার বড়বাবুটি আর গুইরামের দলও টাকা খেয়েছে।
সে তো আপনার–’ শংকর কথা শেষ না করে চায়ের কাপে চুমুক দিল, আর ওর স্বভাবসিদ্ধ হাসি মুখে, কিঞ্চিৎ সংকোচের সঙ্গে বলল, যাদের দল যখন সরকার গড়ে, ক্ষমতায় থাকে, তারাই ও সব করে থাকে। ওটা তো নতুন কিছু না। অবিশ্যি আমি জানিনে গুইরাম, শিবু চক্রবর্তীরাও টাকা খেয়েছে কি না। তবে দারোগার কথা বলতে পারিনে। সেটা আপনিও ভাল জানেন, যখন যারা সরকার চালায়, পুলিশ তখন তার মন জুগিয়ে চলে।
শংকরের কথার মাঝখানেই, মনতোষ ঘাড় ঝাঁকিয়ে হাত তুলে কিছু বলতে চাইছিলেন। কিন্তু বলতে পারছিলেন না। তিনি বিব্রত রুষ্ট মুখে এক বার আরতির দিকে দেখলেন। শংকরের কথার মাঝখানেই মল্লিকা একটি পশমি শাল এনে ওর কাঁধের ওপর ছড়িয়ে দিল। মনতোষ বললেন, অই অই মাস্টার তোমার সেই এক কথা। যে যায় লঙ্কায় সেই হয় রাবণ। কথাটা আমি মানি হে, ত তুমি আমাদের দেবুকে কখনও অমন কাজ করতে দেখেছ? বল, তুমিই বল, দেবুকে তো তুমি ভাল চিন, উ কখনও গাঁয়ের লোককে ঠকাইছে?
শংকরের কথার মধ্যে কখনও কেউ জেদ বা ঝাঁজ দেখেনি। রাজনৈতিক বিষয়ে বা গ্রামের কোনও ঘটনায়, ও কখনও বক্তৃতাও করেনি। ওর বিশ্বাসের কথা ও হেসেই বলে। দেবতোষ যখন এম. এল. এ. ছিল, ইস্কুলের সেক্রেটারি ছিল, সেই তখন শংকরকে চাকরি দিয়েছিল। একজন চালচুলোহীন যুবককে গ্রামে বাস করার মতো সবরকম সুযোগ সুবিধা করে দিয়েছিল। তার পিছনে মল্লিকার হাতও ছিল অনেকখানি। শংকর চাকরি নিয়ে এখানে আসার পরেই, মল্লিকা ওকে চিনতে পেরেছিল। কিন্তু শংকর কখনওই দেবতোষের দলীয় রাজনীতিকে, আদর্শকে, কার্যকলাপকে সমর্থন করেনি। মুখোমুখি প্রতিবাদও করেনি। ভিতরে ভিতরে আপসহীন মনোভাব পোষণ করেছে। কখনও-সখনও কোনও কারণে দেবতোষের কাজে কর্মে ওর মতামত চাইলে, ও হেসে অনায়াসেই বলেছে, গরিব জনসাধারণের উপকার তো সবাই করতে চায়। স্বাধীনতা পাওয়ার পর থেকে নানা দলের রেষারেষি। কমপিটিশানও কম দেখলাম না। কিছু মনে করবেন না দেবতোষবাবু, প্রাণ যায় উলুখাগড়াদেরই। আপনাদের রাজনীতিতে আমি নেই। আমার ভুল হলে, ক্ষমা করবেন। আপনারা বা আপনাদের যারা বিরোধী, তাদের কারোর মধ্যেই আমি বিশেষ তফাত কিছু দেখতে পাইনে। শহরেই বলুন আর গ্রামেই বলুন, নেতা আর দলগুলোর চ্যালাচামুণ্ডাদের শ্রেণী আর চরিত্র একই রকম। সকলেই গণতন্ত্রের কথা বলে, সকলেই সমাজতন্ত্রের কথা বলে, কিন্তু গরিবরা আরও গরিব হচ্ছে, বড়লোকেরা আরও বড়লোক হচ্ছে। আমি দেখি, লক্ষ লক্ষ গরিব রাজনীতি বোঝে না, তারা বড় অসহায়। আপনি ধরে নিতে পারেন, আমিও সেই রকম একজন অসহায়।
দেবতোষ হেসে বলেছে, আপনি এভাবে কথা বললে তো ভাই আপনার সঙ্গে কোনও কথাই চলে না। সত্যি কি আপনার কোনও রাজনৈতিক মতবাদ নেই? আমি অবিশ্যি আমার স্ত্রীর কাছে শুনেছি, এককালে আপনাদের অবস্থা খুব ভাল ছিল, আপনি ব্রিলিয়ান্ট ছাত্র ছিলেন, কিন্তু ও নাকি আপনাকে কখনও রাজনীতি করতে দেখেনি। তবু একটা মতবাদের প্রতি সমর্থন সকলেরই থাকে। আপনার কি সে রকমও কিছু নেই? কেননা, রাজনীতিকে বাদ দিয়ে এ যুগে কেউ চলতে পারে বলে আমার মনে হয় না।
শংকর হেসে বলেছে, আপনাদের গ্রামের গরিবদের মধ্যে কি বিশেষ কোনও রাজনৈতিক মতবাদ আছে? না কি, তারা দলের ব্যাপার-স্যাপার কিছু বোঝে? দুমুঠো খাবার আর নিশ্চিন্ত জীবনের জন্য তারা আপনাদের পেছনে পেছনে ঘোরে, আপনারা যা আশা দেন, তারা বিশ্বাস করে, ফল যে কী, তা আপনি আমি, আমরা সবাই দেখেছি। তবে, তবু যদি আপনি আমার মতামতের কথা জিজ্ঞেস করেন, তা হলে বলতে পারি, যাদের উপকারের জন্য শহরের আর গ্রামের আপনার মতো লোকেরা লড়াই করছেন, এটা শেষ কথা না। গরিবরা নিজেরাই একদিন হয়তো লড়বে, নেতাও হয়তো তাদের মধ্য থেকেই জন্মাবে। সেইদিন সবকিছুর চেহারা বদলে যাবে।
শংকরের মুখে কথাগুলো শুনে, দেবতোষের ফরসা মুখ লাল হয়ে উঠেছিল। সে কলকাতা বিশ্ববিদ্যালয়ের পড়া শিক্ষিত ছেলে। কলকাতায় তাদের বাড়ি আছে। সে কলকাতা আর শালচিতি যাতায়াত করে। চাটুয্যে বংশে সে-ই একমাত্র রাজনীতি করে। কলকাতা তার প্রধান বিচরণভূমি, শালচিতিতেও সে বিরোধী দলের কথা বাদ দিলে কম জনপ্রিয় না। কলকাতার কলেজে পড়ার সময় থেকেই সে গ্রামের রাজনীতিতে হাত পাকিয়েছে। সেই সময়ে গ্রামে আরও একজন নেতা ছিলেন। গান্ধীবাদী নেতা, বয়স্ক, রাধানাথ বসু! স্বাধীনতার পরে, প্রথম সাধারণ নির্বাচনে রাধানাথ শালচিতির এম. এল. এ. নির্বাচিত হয়েছিলেন। দেবতোষ নিজেই বলেছে, কলকাতায় কলেজে পড়ার সময় সে বামপন্থী রাজনীতিতেই বিশ্বাসী ছিল। পরে তার সে বিশ্বাস ভেঙে যায়, সে হয়ে পড়েছিল রাধানাথের শিষ্য। শংকর বুঝতে পারে, শালচিতির জমিদার চাটুয্যে বংশের ছেলের পক্ষে সেটাই হয়তো ছিল অনিবার্য। একে সুবিধাবাদ বলা যায় কি না, শংকর জানে না, ওর ধারণা অনুযায়ী মনে জিজ্ঞাসা জাগে, একে কি শ্রেণী চরিত্রের লক্ষণ বলে?
যাই হোক, শংকরের হাসতে হাসতে বলা কথাগুলো শুনে, দেবতোষ মনে মনে নিশ্চয়ই উত্তেজিত হয়েছিল, অবাক হয়েছিল। তার রাজনৈতিক অভিজ্ঞতা কিছু কম ছিল না। বলেছিল, আপনি তো সাংঘাতিক কথা বললেন। অথচ বলছেন, আপনার কোনও রাজনৈতিক মতবাদ নেই? আপনার রাজনৈতিক মতবাদ ততো স্পষ্ট। আপনি কি কখনও কমিউনিস্ট পার্টি করেছেন নাকি? তা হলে তো দেখছি, আমি খাল কেটে ঘরে কুমির ঢুকিয়েছি। কথাটা বলে দেবতোষ হেসে উঠেছিল।
শংকর মাথা নেড়ে বলেছিল, না, আমি কখনও কমিউনিস্ট পার্টি করিনি। আপনাদের পার্টিও করিনি। কিন্তু জীবনের চারপাশেই তো রাজনীতি। মনে তার কোনও রি-অ্যাকশন হবে না, তা কখনও সম্ভব নয়। ভারত স্বাধীন হবার পর থেকে, রাজনৈতিক দলগুলোর কাণ্ডকারখানা দেখে, আমার এ রকম কথা মনে হয়েছে। মহাভারতে যদুবংশের কথাই ধরুন। আমি বলছি না, যদুবংশ ছিল সর্বহারা একটা শ্ৰেণী। কিন্তু সম্রাট জরাসন্ধ থেকে আর তার অনুচর রাজন্যবৃন্দ, কী ভাবে মথুরা থেকে যদুবংশকে তাড়িয়েছিল। বা ধরুন যদুবংশ ভয়েই পালিয়েছিল, প্রাণের তাগিদে। তাদের রক্ষা করার জন্য কিন্তু কেউ এগিয়ে আসেনি, তাদেরই এক জন, কৃষ্ণ যদুবংশের উত্থান ঘটিয়েছিলেন। সেই হিসাবেই আমি বলছি, গরিবদের নেতা হয়তো গরিবদের মধ্য থেকেই একদিন জন্ম নেবে। তাদের উত্থান ঘটবে। তবে একটা কথা আমি বিশ্বাস করি, আমাদের এই সময়ে, সব দলের সব নেতাই যে গরিবদের নিয়ে কেবল নিজের আখের গুছিয়ে নিচ্ছেন, তা পুরোপুরি বিশ্বাস করিনে। ভাল লোকও নিশ্চয়ই আছেন। কিন্তু তাদের ক্ষমতাই বা কতটুকু?’ শংকর একটু থেমে বিব্রত হেসে বলেছিল, অবিশ্যি এ সব কথা আপনাকে বলার কোনও মানে হয় না, অনেকটা মায়ের কাছে মাসির গল্পের মতো শোনাচ্ছে।
না না, আপনি বলুন, আমি শুনছি। দেবতোষও সহজ হেসেই বলেছিল, আমি ধরেই নিচ্ছি, এ সব আপনার অভিজ্ঞতার কথা।
শংকর বলেছিল, এক জন অতি সাধারণ মানুষের অভিজ্ঞতার কথা।
সেটা হয় তো ঠিক নয়’, দেবতোষ হেসে বলেছিল, সাধারণ মানুষের অভিজ্ঞতা থেকে আপনার অভিজ্ঞতার ভাবনা চিন্তা আলাদা।
শংকর হেসেছিল, আপনি যা ভাবেন। আমাদের সরকারি আমলা, পুলিশ, এদের চরিত্র আপনার অজানা নয়। যাদের নিয়েই আপনারা রাজত্ব চালাবার চেষ্টা করুন, এদের তো বাদ দিতে পারবেন না। এদের সংশোধন করা কি সম্ভব? আপনারা যে, যে-দলেরই নেতা হন, আপনাদের পার্টিগুলো কি এমন সংহত, যে আপনাদের ক্যাডারদের দিয়ে আমলা পুলিশের জায়গা পূরণ করা যাবে? কিছু মনে করবেন না, আমি নিজেই বুঝি, আমার ভাবনা চিন্তা খুব স্পষ্ট নয়, হয়তো বাস্তবও নয়। কিন্তু বর্তমান অবস্থা দেখে, আমি কোনও আশাও দেখতে পাইনে।
এতটাই যখন ভাবতে পারেন তখন রাজনীতিতে নামতে চান না কেন?’ দেবতোষ জিজ্ঞেস করেছিল।
শংকর বলেছিল, ভাবা এক কথা, করা আর এক কথা। আমি অযোগ্য।
আপনি আমূল সংস্কারের কথা ভাবেন। দেবতোষ বলেছিল, যা বোধ হয় খুব সহজ নয়।
শংকর হেসে বলেছিল, না, আমূল সংস্কার নয়, আমি আমূল পরিবর্তনের কল্পনা করি। সহজ তো দূরের কথা, কবে হবে জানিনে।
তার মানে বিপ্লব?’ দেবতোষ ঘাড় বাঁকিয়ে তীক্ষ্ণ চোখে তাকিয়েছিল।
শংকর নিজের মতোই হেসে বলেছিল, কথাটা তো এখন মুখে মুখে ঘোরে। কেমন যেন হাস্যকর শোনায়। আজকাল তো এরও অনেক ব্যাখ্যা শুনি, আসল সংজ্ঞাটা কী, তাই বোঝা যায় না। দেশের কোটি কোটি গরিব মানুষ কজন বিপ্লব বোঝে, বলুন? আমিও সেই রকম একজন অবুঝ।
দেবতোষের সঙ্গে এ ধরনের কথাবার্তা এক দিনে হয়নি। নানা সময়ে নানা ভাবে হয়েছে। কিন্তু কোনও তিক্ততার সৃষ্টি কখনও হয়নি। একজন বিশেষ দলীয় নেতার কাছে, শংকরের কথা নিশ্চয়ই ভাল লাগবার কথা নয়। তাও সেই দলীয় নেতার বিরুদ্ধ-বিশ্বাস ধারণার কথা। সম্ভবত শংকরের কথাবার্তা আচার আচরণ, সর্বোপরি ওর রাজনীতি না করাই, কোনও তিক্ততার সৃষ্টি করেনি। এবং দেবতোষের সঙ্গে রাজনীতি বিষয়ে কথাবার্তার সময়ে মনতোষ, মল্লিকা আরতিও অনেক সময় উপস্থিত থেকেছে। অতএব ও যে দেবতোষের রাজনীতির আদৌ সমর্থক না, তা সকলেই জানে। এমনকী কথাবার্তায় শংকর, দেবতোষের প্রশ্নের জবাবে হাসতে হাসতেই বলেছে, আপনাদের সম্বন্ধে আমাকে যদি কিছু জিজ্ঞেস করেন, তা হলে বলতে হয়, গ্রামীণ জীবনে আপনারাই সবথেকে সুবিধাভোগী শ্রেণী অর্থাৎ আপনাদের মতো গ্রামীণ সুবিধাভোগী শ্রেণী সকলেই এক।
দেবতোষ জিজ্ঞেস করেছে, তা হলে আমাদের রাখালদা সম্পর্কে আপনি কী বলবেন? রাখালদাদের অবস্থা আমাদের থেকে খুব খারাপ নয়।
রাখাল রায়, বর্তমানে যিনি এম. এল. এ., তাঁর কথাই জিজ্ঞেস করেছে। শংকর বলেছে, শ্রেণীর দিক থেকে আপনারা দুজনেই আমার কাছে সমান। আপনাদের দল আলাদা। কিন্তু আজকাল তো সব দলের শ্লোগানই প্রায় এক রকম। তবে রাখালবাবুকে ব্যক্তিগত দিক থেকে আমি ভাল মনে করি। ওঁর সহনশীলতা, ভদ্রতা, দলের বিরুদ্ধ-লোকের কথাও শোনা বা যুক্তি দিয়ে বিবেচনা করা, এ সবই ওঁর গুণ, সেইজন্যই হয়তো উনি দলের নেতা হয়েও, দলের অনেকের কাছে অপ্রিয়।
মনতোষ ফোড়ন কেটেছেন, ইয়ার মানে কী হে মাস্টার, নেতা হিসেবে আমার ভাইটি মন্দ লোক?
শংকর জানে, মনতোষ হলেন জমিজমা সম্পত্তি বিষয়ে অত্যন্ত আসক্ত সতর্ক ব্যক্তি। চাটুয্যেদের কোথায় কতখানি বেনামি জমি আছে, কোথায় কী ভাবে তার ব্যবস্থা করা আছে, সে সব দেবতোষের থেকে তিনিই ভাল জানেন। দেবতোষও দাদার সেই চরিত্র জানে, এবং জেনে নিশ্চিন্ত আছে। সে হেসে বলেছে, আপনার ভাইকে মন্দ লোক বলিনি। তবে রাখালদার থেকে বয়সটা অল্প তো৷ ওঁর ঝাঁজ আঁচ একটু বেশি। তবে একজন সাক্ষাৎ ভদ্রলোক তো বটেই। দলের চ্যালাচামুণ্ডাদের আর একটু সামলে রাখতে পারলে, লোকে খুশি হয়।
দেবতোষ হা হা করে হেসে উঠেছে, বেশ বলেছেন শংকরবাবু। কিন্তু রাখালদা কি তাঁর দলের ক্যাডারদের সামলে রাখতে পারছেন?
সেটা তো খুবই দুঃখের কথা।’ শংকর হেসে বলেছে, তবে সেটা আমাদের চোখে। দলের লোকের সঙ্গে ওঁর কী রকম আন্ডারস্ট্যান্ডিং আছে, তা আর আমরা জানছি কী করে?
দেবতোষ হেসে বলেছে, কথাটা বেশ ঘুরিয়ে নিলেন শংকরবাবু, সোজাসুজি কোনও মতামত দিলেন না। তবে রাখালদার বিষয়ে আপনাকে আমিই বলছি, আমার বিরোধী দলের হলেও, রাখালদার মতো সৎ লোক পাওয়া কঠিন, আপনার কথাই ঠিক, বড় ভাল মানুষ। তবে রাজনীতিতে ভাল মানুষের জায়গা আছে কি না, আপনি আমার থেকে বেশি জানেন।
শংকর ঠাট্টার সুরে হেসে বলেছে, তা হলে আপনাকে ভাল মানুষ বলব না?
এ কথা শুনে সবাই হেসে উঠেছে। দেবতোষ বলেছে, আপনার কথা শুনলে, আমাদের মধ্যে বনিবনা হওয়া সম্ভব নয়, কিন্তু আপনার কথায় রাগ-ঝাল-খোঁচা নেই, বিষ নেই, ঝগড়া করা যায় না। তবে আপনি মশাই সাংঘাতিক লোক যাই বলুন। নবউ আপনাকে মোটেই চেনে না।
নবউ হল দেবতোষের স্ত্রী মল্লিকা। মল্লিকার জবাব, শংকরদাকে আমি যতটা দেখেছি, ও সব তোমাদের পলিটিকস কোনও দিন করতে দেখিনি। এ শংকরদাকেও আমি চিনিনে। শান্ত, ঠাণ্ডা, চুপচাপ, এমন তত ছিলেন না। হাসিখুশি টগবগে ছেলে, খেলাধুলো, ডিবেট, কত কী নিয়ে থাকতেন। শুনতাম বিলেত যাবেন, বিরাট কিছু করবেন। সবসময়ে ব্যস্ত। এমনকী শুনতাম ফিল্মের হিরোও হবেন।
শংকর হো হো করে হেসে উঠেছে, এবং হাসতে গিয়ে নিজের সেই অর্থহীন স্বপ্নের দিনগুলো বুকের মধ্যে ব্যঙ্গ-বিদ্রুপের খোঁচায় বিদ্ধ করেছে। দেবতোষ হেসে বলেছে, যাকে বলে একেবারে রোমান্টিক হিরো। তোমাদের দিকে ফিরে তাকাবার অবকাশ ছিল না।
মল্লিকার সহজ স্বীকারোক্তি, তা সত্যি। প্রতিমার সঙ্গে ওদের বাড়ি অনেক বার গেছি, শংকরদা আমাদের পাত্তাই দিতেন না।
শংকর বিব্রত লজ্জায় বলেছে, না না, তা নয়। তখনকার আমি যে কেমন ছিলাম, নিজেই এখন আর তা বুঝতে পারিনে।
যাই হোক শংকরের মনোভাব, এ বাড়ির সকলেরই জানা। বিশেষ করে রাজনৈতিক দলগুলোর সম্পর্কে ওর ধারণা দেবতোষের এবং এ বাড়ির বিষয়ে ওর দৃষ্টিভঙ্গি, কারোরই অজানা না। তথাপি কোনও তিক্ততার সৃষ্টি হয়নি। বরং শংকর জানে, যে হেতু ক্ষমতাসীন দেবতোষের আমলে ওর চাকরি হয়েছিল, দেবতোষের দাদার ছেলেমেয়েদের ও পড়ায়, রাত্রে খায়, এবং দেবতোষেরই ব্যবস্থায় এ গ্রামে ওর জীবনযাপন মোটামুটি একটা ধারায় চলেছে, দেবতোষের বিরোধী দলের কারোরই তা পছন্দ না। তার থেকেও বেশি, সকলের এমন একটা ধারণা, ও যেন দেবতোষেরই দলের লোক। অতএব কিছুটা বিদ্বেষ মনোভাবও আছে। অথচ শংকরের কিছু করার নেই। রাজনৈতিক পট পরিবর্তনের সঙ্গে সঙ্গে ওরও পরিবর্তন হবে–অর্থাৎ দেবতোষের সঙ্গে সব সম্পর্ক ছিন্ন করে বিরোধীদের সঙ্গে তাল মিলিয়ে চলবে, এটাই সকলের ইচ্ছা। কিন্তু শংকরের পক্ষে তা সম্ভব নয়, তার কোনও মৌলিক কারণও। নেই। চালুনি এবং ছুঁচের, উভয়েরই ছিদ্র আছে। ওর কাছে সবাই সমান। এ মনোভাব অনেকের কাছে বিতর্কের বিষয় হতে পারে, ওর কাছে নয়। ও নিজেকে চেনে, বাকিদেরও বোঝে। ছাড়তে হলে, এ গ্রাম ছেড়ে, চাকরি ছেড়েই ওকে চলে যেতে হয়। তথাপি দেবতোষের সঙ্গে সম্পর্কচ্ছেদ করার কোনও কারণ বা ঘটনা এখনও কিছু ঘটেনি। তেমন করে ছাড়তে হলে তো বনে গিয়েও আজ আর বাস করা সম্ভব না।
সম্পর্কচ্ছেদের প্রশ্ন কি এখানেই সীমাবদ্ধ? শংকর নিজেকে অতিমানব ভাবে না। দেবতোষের প্রতি ওর কিছুটা কৃতজ্ঞতাবোধও আছে। অতি দুঃসময়ে সে শংকরকে শালচিতিতে চাকরি, জীবনযাপনের ব্যবস্থা করে দিয়েছিল। তার মধ্যে কোনও আরোপিত শর্ত ছিল না। যাকে বলা যায়, দলীয় সমর্থনের শর্ত। তা ছাড়া, অস্বীকার করার উপায় নেই, এই পরিবারটির সঙ্গে ওর একটি প্রীতির সম্পর্ক গড়ে উঠেছে। চাঁদু বেবি ওর স্নেহ কেড়েছে। সত্যি কথা, যে মল্লিকার দিকে অতীতে একদা ওর ফিরে তাকাবার অবকাশ ছিল না, আজ সেই মল্লিকা কেমন করে যেন ওর দৃষ্টিকে কোন এক অদৃশ্য থেকে আকর্ষণ করে রেখেছে। এ চিন্তাটা ওর মনে একটা বিব্রত বিষণ্ণতা ও অশান্তির সৃষ্টি করে। শংকরের। আজ এই বয়সে, শালচিতির চাটুয্যেবাড়ির অন্দরে, মনটা হঠাৎ বিষঃ বিস্ময়ে পিছন ফিরে তাকায়। মনে হয়, কী যেন ওর বুকের খাঁচায় অনাহুত ঘুরে ফিরে গিয়েছে, ও দেখতে পায়নি বা চায়নি। আজ বারে বারে সেই অনাহুতের দিকে তাকিয়ে মনটা বিমর্ষতায় ভরে ওঠে। কোন রাজনীতি আর সামাজিকতা দিয়ে, এই মানসিক অবস্থার বিচার হবে? আরতির হাসিখুশি প্রীতি ভরা বন্ধুত্বের ব্যবহার ওর মনে স্নিগ্ধতা এনে দেয়। মনতোষ জানেন, শংকর তাঁদের পরিবারের ক্ষতিকারক লোক না, সম্ভবত সেইজন্যই মনে মনে কিছুটা স্নেহ পোষণ করেন। সর্বোপরি, শংকর লোকের উপকারের জন্য কোনও আদর্শ নিয়ে দাঁড়িয়ে নেই, অতএব সমালোচকের ভূমিকা বলতে ওর কিছু থাকা উচিত না। তোমার ওপর নাই ভুবনের ভার’ গানটির মতোই, এই পরিবারের বা গ্রামের কোনও কিছুকেই ও পরিবর্তন। করতে পারে না। যদিও ও নিজেকে জীবনের যতটা অসহায় ও নির্বিকার দর্শক বলতে চায়, তা সম্ভব না। প্রতিক্রিয়া অবিশ্যিই ঘটে, তবু নির্বিকার থাকতে হয়।
শংকর চায়ের কাপে শেষ চুমুক দিয়ে বলল, সেজদা, আমি কখনও বলিনি, দেবতোষবাবু গাঁয়ের লোকদের ঠকিয়েছেন। তবে মোদ্দা কথাটা তো আপনিও মানেন, যে যায় লঙ্কায়, সেই হয় রাবণ। আমি জানিনে, গুইরামের দল আমার বন্ধুর ভাইয়ের কাছ থেকে টাকা খেয়েছে কি না, তবে দারোগার কথা আমি বলতে পারিনে।
দারোগা ত নিশ্চয় টাকা খেয়েছে। মনতোষ জোর দিয়ে বললেন, আমি হলপ করে বলতে পারি, ওই গুইরামের দলও টাকা খেয়েছে। তা না হলে তোমার বন্ধুর ভাইয়ের রেহাই ছিল না। বলেছি তো, উয়ারা হল্য উপোসি ছারপোকা। গুইরামের সাজগোজের বহরটা দেখেছ? ব্যাটা এই সিদিনেও দু বেলা ভাল করে খেতে পেত্য নাই, এখন কেমন চেকনাই মারছে। শিবে চক্কোত্তি গাঁ কাঁপিয়ে মোটর সাইকেল ফটফটিয়ে বেড়াচ্ছে। ই সব কোথা থেক্যে হচ্ছে, আমরা জানি নাই? বান বন্যায় যায় যাতির খয়রাতিতে পঞ্চায়েত আর অঞ্চল-প্রধানের হাতে লাখ লাখ টাকা, হিসাবের মা বাপ নাই। ইস্তক বি. ডি. ও., ওভারসিয়ার, দারোগা, সব টাকা খেয়ে ঢোল হচ্ছে, লোকে কি কিছু দেখছে নাই? আমরা কি কানা?
শংকর হেসে বলল, তা না হলে আর পোড়া দেশের লোকেরা কী জন্য রাজনীতি করবে, বলুন?
অই, তুমি কী বলতে চাও হে মাস্টার?’ মনতোষ ঝাঁঝিয়ে উঠলেন, আমাদের দেবু কি উয়াদের মতন সরকারি টাকা খেয়েচ্যে?
শংকর হেসে আরতির দিকে তাকাল, তারপর মল্লিকার দিকে। শংকর কিছু বলবার আগেই আরতি মুখ ঝামটা দিয়ে বলল, হঁ, মাস্টার ঠাকুরপো কি সে কথা বল্যেছে?ন’ ঠাকুরপোর দলের লোকেরা কি সব সাধু নাকি? তুমি জান নাই?
মনতোষ স্ত্রীর কথায় থমকে গেলেন। এমনিতে তাঁর যতই হাঁকডাক থাক, আরতি সচরাচর তার মধ্যে কোনও কথা বলে না। কিন্তু এক বার বললে, মনতোষ কেমন যেন অপ্রস্তুত আর নরম হয়ে যান। তিনি আরতির দিকে এক বার দেখে, টেবিলে চাপড় মেরে বললেন, তবে আমি বলে দিলাম মাস্টার, তোমার দুর্নাম কেউ রুখতে পারবে নাই। আমি উয়াদের চিনি। থানায় টাকা পয়সা লেনদেনের সব ব্যাপার উয়ারা তোমার ঘাড়ে চাপাবে। চাপাবে কী, এখন থেকেই রটাতে শুরু করেছে। ইয়ার পরে শুনবে, বন্ধুর ভাইকে বাঁচাতে তুমিই টাকা খেয়েছ।
শংকর বলল, সেজদা, কপালে যদি মিথ্যে কলঙ্ক থেকে থাকে, তবে তাই হবে। কিন্তু আমি তো জানি, কথাটা মিথ্যা।
তোমার জানা সব জানা নয় হে মাস্টার।মনতোষ উঠে দাঁড়ালেন, গাঁয়ের লোকের জানাজানি অন্য রকম। ক’ বছরে সেটা খানিক বুঝেছ, ইবারে আরও বুঝবে। আমি যাই, সন্ধে আহ্নিক কিছুই হয় নাই। তোমরা মাস্টারকে খাইয়ে দাও, আজ আর রাত কর নাই।
আরতি বলল, মাস্টার ঠাকুরপো ত বলছিল ছেলেমেয়েদের পড়াবে।
মনতোষ সন্দিগ্ধ অবাক চোখে আরতির দিকে তাকালেন, তারপরে মল্লিকার দিকে। মল্লিকা ঠোঁট টিপে হাসছিল। আরতির নাকের হিরায় ঝিলিক দিচ্ছিল। মনতোষ এক বার দেখলেন শংকরের দিকে। মুখ ফিরিয়ে বাড়ির ভিতরে যাবার দরজার দিকে পা বাড়িয়ে বললেন, ই সব লেখাপড়া জানা পাগলদের আমি বুঝতে পারি নাই বাপু।
আরতি খিলখিল করে হেসে উঠল। মল্লিকা মুখে শাড়ির আঁচল চাপা দিল। শংকরও বিব্রত মুখে হাসল, বলল, সেজো বউদি, আমি বরং আজ যাই। আমার খিদে-টিদে তেমন নেই।
আরতি চকিতে এক বার ঘাড় ফিরিয়ে মল্লিকাকে দেখে নিয়ে বলল, কেন? জ্বর-টর এসেছে নাকি?
মল্লিকার চোখে উদ্বেগ। শংকর বলল, বোধ হয় না। তবে ডাক্তার বলছিল, জ্বর-টর একটু হতে পারে। সেইজন্যে না, আমার খেতে ইচ্ছে করছে না।
কী রে ন’ তুই কী বুঝিস?’ আরতি মল্লিকার দিকে ব্যগ্র চোখে তাকাল।
মল্লিকা বলল, সে রকম বুঝলে, ভাত না হয় না খেলেন। দু-চারটে রুটি বা লুচি খান।
শংকর কিছু বলবার আগেই আরতি বলে উঠল, সেই ভাল। এ শরীরে আজ আর ভাত খেয়ে দরকার নাই, শরীর রসস্থ হবে। আমি যাই, বরং খান কয়েক লুচি ভাজি গিয়ে।
শংকর বলল, না সেজো বউদি, লুচি না। বরং খান দুই রুটি করে দিন।
আরতি তাকাল মল্লিকার দিকে। যেন মল্লিকার সম্মতিরই অপেক্ষা। মল্লিকা বলল, বলছেন যখন, তাই হোক। সেজদি থাকো, আমি যাচ্ছি।
না না, আমি যাচ্ছি, তুই থাক।আরতি দ্রুত বাড়ির ভিতরে চলে গেল।
.
শংকর টেবিলের দিকে মুখ নিচু করে দেখল, তারপরে মল্লিকার দিকে। মল্লিকা অপলক চোখে শংকরের দিকে তাকিয়ে ছিল। শংকরের কাছে, এমন মুহূর্তগুলো একটা বোবায় পাওয়া অসহায় অবস্থার মতো। শংকরের সামনে, এ রকম একাকী মল্লিকাও যেন কেমন হয়ে যায়। ওর চোখে মুখে একটা আবেগ ফুটে উঠতে থাকে, অথচ কথা বলতে পারে না। দুজনেই যেন একটা ঘোরের মধ্যে হারিয়ে যায়। শেষপর্যন্ত শংকরকেই, এই অস্বাভাবিক পরিস্থিতির মধ্যে কথা খুঁজে বের করতে হয়, এবং হেসে কথা বলার উদ্যোগ করে। তথাপি হঠাৎ কোনও কথা জোগায় না। নির্বাক নৈঃশব্দের মধ্যেই যেন অনেক কথা বলা হয়ে যেতে থাকে, এবং আস্তে আস্তে মল্লিকার কালো ডাগর চোখে ও মুখে একটা বিষণ্ণ হাসি ফোটে। শংকরও হাসতে পেয়ে যেন কিঞ্চিৎ স্বস্তি বোধ করে। ও জিজ্ঞেস করল, দেবতোষবাবুর তো আজ কলকাতা থেকে ফেরার কথা ছিল, তাই না?
মল্লিকা বলল, বুঝতে পারি, আপনার আর এখানে থাকতে ইচ্ছে নেই।
এটা আমার কথার জবাব হল না।’শংকর হাসল, তোমাকে তো অনেক বার বলেছি, আমার নিয়তি আমাকে এই শালচিতিতে নিয়ে আসছে।
শংকরের কথা শেষ হবার আগেই, মল্লিকার বিষণ্ণ হাসি চোখের কোণে জল চিকচিক করে ওঠে।
মল্লিকার চোখের কোণে জলের বিন্দু চিকচিক করে উঠতেই, শংকরের অস্বস্তি গম্ভীর হয়ে ওঠে। উদ্বিগ্ন স্বরে জিজ্ঞেস করে, কী হল? আমি তো নতুন কোনও কথা বলে, তোমাকে কষ্ট দিতে চাইনি।
মল্লিকা দু হাতে দুই চোখের কোণ মুছল। মুখে বিষণ্ণ হাসি লেগেই ছিল। বলল, জানি, নতুন কথা বলেননি, কষ্টও দিতে চাননি। তবে আপনার মুখে নিয়তির কথা শুনলে, আমার কথাটাই সত্যি প্রমাণ হয়ে যায়। নিয়তি আপনাকে এই শালচিতি গ্রামে, বিশেষ করে এ বাড়িতে টেনে এনেছে। নিজের ইচ্ছেয় আপনি আসেননি। উপায় থাকলে আসতেনও না।
শংকরের বিব্রত হাসিতেও বিষণ্ণতার স্পর্শ লেগে আছে। সে বলল, আবার সেই পুরনো কথাটাই তোমাকে বলছি মল্লিকা। তুমি, আমি, আমরা, সংসারের অনেক মানুষকে দেখলেই মনে হয়, সবাই যে যার নিজের ইচ্ছেয় চলেছে। আসলে কথাটা তো সত্যি নয়, কত পরাক্রমশালী বড় বড় মানুষকে দেখে আমরা ধারণা করি, তার নিজের ইচ্ছে মতোই সে সব কিছু করে বেড়াচ্ছে। এ কথাটা আমি মন থেকে আজকাল আর মেনে নিতে পারিনে। এ কথাও বলিনে, আমার কথাই সবাইকে মানতে হবে। আমার চোখে, সবাই অবস্থা আর পরিবেশের দাস। যে মানুষ হাতে দণ্ড নিয়ে হুংকার করছে, আর যে মানুষ হায় হায় করে কাঁদছে, তারা সকলেই তাদের জীবনের ক্ষেত্রে অসহায়।শংকর কথা থামিয়ে শব্দ করে একটু হাসল, যাক গে, এ সব বড় জট পাকানো জটিল কথা, এক ধরনের প্রলাপ বলতে পার। তুমি নিজেই ভেবে দ্যাখো না, কখনও কি তুমি ভেবেছিলে, এই শালচিতির চাটুয্যে বাড়ির ন’ বউ হয়ে আসবে?’
না, তা কখনও ভাবিনি। মল্লিকা বলল, যখন এসেছিলাম, তখন আপনার মতোই আমি নিয়তির কথা ভেবেছিলাম। এখনও ভাবি। আপনিও ভাবেন, নিয়তিই আপনাকে এই শালচিতি গ্রামে নিয়ে এসেছে। কিন্তু আমার জীবনের নিয়তির বিধানকে, আজ আমার কাছে অনেকটা আশীর্বাদের মতো মনে হয়, তা নইলে এমন অদ্ভুত ঘটনা কেমন করে ঘটল, শালচিতির চাটুয্যে বাড়িতে আপনি আমার সামনে বসে আছেন? অথচ আপনার নিয়তি আপনাকে আশীর্বাদ তো করেই নি, বরং দুঃখ আর যন্ত্রণার মধ্যে এনে ফেলেছে।
শংকর মল্লিকার মুখের দিকে তাকিয়ে কথাগুলো শুনছিল। আস্তে আস্তে মাথা নেড়ে বলল, মল্লিকা, তোমার এ কথার জবাবও আমি অনেক বার দিয়েছি। আদর্শের কথা বলব না, কিন্তু জীবনে আমার কোনও বিশ্বাস নেই, তা নয়। আমি যদি রাজনীতি করতাম, তা হলে আজ এ বাড়িতে তোমার সামনে বসে থাকার কথা নয়, কারণ দেবতোষবাবুর রাজনীতির প্রতি আমার বিন্দুমাত্র বিশ্বাস বা আস্থা নেই। রাজনীতি করিনে বলেই, এ বাড়িতে আমার ঠাই হয়েছে। দেবতোষবাবুও আমার ওপরে তেমন কোনও শর্ত আরোপ করেননি। আমি কাজ করি, খাঁটি, খাই। এ কথা কে বলতে পারে, যে যেখানে কাজ করে, খেটে খায়, সেখানে তার মনের মতো আদর্শ জায়গা হবে, বা মনের মতো মালিক হবে। সে দিক থেকে সেজো বউদির ছেলে মেয়েকে পড়িয়ে এ বাড়ির অন্নগ্রহণে আমার মনে কোনও গ্লানি নেই। কিন্তু তা ছাড়াও আর একটা কথা তোমাকে বলছি, সুখের কথা জানিনে, তোমাকে এ বাড়িতে দেখে, আমার অতীতটাই যেন একটা অবাক পরিবর্তনের সামনে দাঁড় করিয়ে দিয়েছে। প্রতিমার বন্ধু হিসাবে তোমার দিকে কখনও তাকিয়ে দেখবার অবকাশ হয়নি। আজ তোমাকে এখানে দেখে, নিজের জীবনের মিথ্যে রোমান্টিকতা আমাকে বিদ্রূপ করে। আমার দুঃখ আর যন্ত্রণাটা তোমার কল্পনা মাত্র, তোমার সান্নিধ্যে এসে আমি আবার নিজেকে নতুন করে দেখতে শিখেছি। কিন্তু দোহাই, আমাকে ভুল বুঝো না যেন, এই দেখতে শেখার ব্যাপারটা, আসলে আমার ভেতরের সামান্যতা, নিতান্ত সাধারণ মানুষটাকে জানা।
ভয় নেই শংকরদা, আমার দ্বারা আপনার সম্মান কখনও নষ্ট হবে না। মল্লিকা বিষঃ হেসে কথাগুলো বললেও, ওর স্বরে বাষ্পেচ্ছাসের রুদ্ধতা গোপন রইল না। এক মুহূর্ত দাঁত দিয়ে নীচের ঠোঁট চেপে চুপ করে, নিজেকে সামলে নিয়ে বলল, তবে আমার মনের কথা তো আমার নিজেরই। মেয়েদেরও নিজের মনের চিন্তার স্বাধীনতা আছে। সে কথা বলে আপনাকে ব্যস্ত বিরক্তও করতে চাইনে। অনেক সময়ে, অনেক রকমে যে কথাটা বলতে চেয়েছি, আমার সে কথাটা রাখবেন। যত যাই। ঘটুক, এ বাড়ির সঙ্গে সম্পর্ক ত্যাগ করবেন না, এটা আমার-মল্লিকার রুদ্ধ স্বর বুকের গভীরে ডুবে গেল।
শংকরের মুখে অসহায় বিষণ্ণ হাসি। ও কোনও জবাব দেবার আগেই, বড় ঝকঝকে কাঁসার থালা হাতে নিয়ে, আরতি ভিতর বাড়ির দরজা দিয়ে ঢুকল। সে মল্লিকার দিকে চকিতে এক বার দেখল। তার হিরের নাকছাবির ঝলকে, ঠোঁটের কোণের হাসিটি অসম্পূর্ণ হলেও, খুব স্বাভাবিক ভাবেই শংকরের সামনে টেবিলের ওপর থালা বসিয়ে দিল। তার পিছনে পিছনেই এক গলা ঘোমটা টেনে, বাড়ির এক দাসী এক হাতে মিষ্টির বাটি আর এক হাতে জলের গেলাস নিয়ে দরজায় এসে দাঁড়াল। আরতি পিছন ফিরে দরজার দিকে যেতে যেতে শংকরকে বলল, নিন, গরম গরম খেতে শুরু করুন মাস্টার ঠাকুরপো। দরজার কাছে গিয়ে দাসীর হাত থেকে মিষ্টির বাটি আর জলের গেলাস এনে থালার দু পাশে রাখল। বিরাট বগি থালার ওপরে রাখা ডাল আর মাছের ঝোলের বাটিও নামিয়ে দিল। তা ছাড়াও রয়েছে থালার একপাশে বেগুন ভাজা। লুচির সংখ্যা কম করে এক ডজন, এবং তা থেকে খাঁটি গব্য। ঘৃতের গন্ধ ঘরের মধ্যে ছড়িয়ে পড়ছে।
শংকর অবাক চোখে তাকিয়ে সবই দেখছিল। বলল, কিন্তু সেজো বউদি, আমি তো আপনাকে খান। দুয়েক শুকনো রুটি সেঁকে দিতে বলেছিলাম। আপনি লুচি করতে গেলেন কেন?
ভেবে দেখলাম, ঘা শুকোবার জন্য আপনার এখন লুচি খাওয়াই দরকার। আরতি বলল।
আরতির চোখে ঠোঁটে নাকছাবিতে একসঙ্গেই ঝিলিক দিল। চোখ ঘুরিয়ে এক বার দেখল মল্লিকার দিকে, জানেন তো, মেয়েদের ছেলে হবার পরে, তাদের ঘি খেতে দেওয়া হয়। আমি সময় তো বেশি নিইনি।
মল্লিকা ইতিমধ্যে নিজেকে সামলে নিয়েছে। শংকর তার দিকে এক বার তাকিয়ে হেসে বলল, কিন্তু সেজো বউদি, আমি তো সদ্য প্রসূতি নই। আর শরীর ভাল থাকলেও, এতগুলো লুচি কখনও খেতে পারিনে। আপনি আর যাই করুন, খান চারেক লুচি রেখে বাকি সব তুলে নিন। আমার সত্যি খিদে নেই। আর এত মাছ মিষ্টিও আমি খেতে পারব না।
আরতি জিজ্ঞাসু চোখে মল্লিকার দিকে তাকাল। মল্লিকা ভুরু কুঁচকে বলল, তোমার মাস্টার ঠাকুরপোর সব ব্যাপারে কি আমাকে জবাব দিতে হবে নাকি? খেতে দিয়েছ তুমি, খাবেন উনি, যা করবার তোমরাই করো। আমি তো শংকরদার কথা মতো তোমাকে রুটি করতেই বলেছিলাম। তুমি নিজের ইচ্ছেয় লুচি করে এনেছ, আর নিজের ইচ্ছে মতো খাওয়াতে পারছ না?
তা আর পারছি কোথায় রে ন’?’ আরতি হুশ করে একটি কপট নিশ্বাস ফেলে বলল, মাস্টার ঠাকুরপোটি আমার মনের মতো মানুষ বটে, আমি তো তার মনের মতো নই। সে যা করবেন, সবই তোর মুখের দিকে তাকিয়ে করবেন। তোদের ভাত পুরনো চালের মতো বাড়ে, আমি নতুন চালের মতো গলে ধসে যাই। আমার কথায় কি কাজ হবে?
শংকর হা হা করে হেসে উঠতে গিয়ে, তাড়াতাড়ি কপালে হাত রাখল। খেয়াল ছিল না, কপালে। ক্ষতে সদ্য সেলাইয়ের যন্ত্রণাটা এখনও টনটন করছে। আরতি ঝটিতি শংকরের কপালে হাত ছোঁয়াতে গিয়েও, না ছুঁইয়ে, উদ্বিগ্ন হয়ে জিজ্ঞেস করল, কী হল মাস্টার ঠাকুরপো, লাগল?
হ্যাঁ, হাসতে গিয়ে কপাল ব্যথা যাকে বলে। শংকর বলল।
মল্লিকা আরতির দিকে তাকিয়ে হাসি চেপে বলল, সত্যি তোমার মুখে কোনও কথাই আটকায় না সেজদি। তোমার মনের মতো মাস্টার ঠাকুরপো আর তোমার মাঝখানে তো আমি বাধা হয়ে দাঁড়িয়ে নেই। তোমাদের যেমন ইচ্ছে, তেমনি চললেই পার।
কথাটা কি বুকে হাত দিয়ে বললি না?’ আরতি তার নিজের বুকে হাত ঠেকিয়ে, চোখের কোণে তাকিয়ে হেসে বলল, আঁতের কথা না দাঁতের কথা, সেটুকুনি বুঝি। সত্যি সত্যি যিদিনে কেড়ে নেব, সিদিনে বুঝতে পারবি। তখন সেজদির রক্ত দিয়ে পায়ে আলতা পরবি। ঠোঁট টিপে তাকাল শংকরের দিকে।
শংকরের মুখে বিব্রত অস্বস্তির হাসি। জানে, সেজো বউদির কথার মধ্যে আদৌ কোনও সত্যি নেই, ঈর্ষা-বিষের বিন্দুও নেই, সবটাই ঠাট্টা। তবে সে নিজে একজন সংসার পটিয়সী নারী। মল্লিকার মন তার একেবারে অজানা না। এবং এটাও জানে, শংকর মল্লিকার সম্পর্কের মধ্যে পাপ বাসা বাঁধেনি। বরং শংকরকে কেন্দ্র করে, মল্লিকার প্রতি তার একটি সস্নেহ প্রশ্রয়ই আছে, যা শংকরের কাছে অতি অস্বস্তিকর। শংকর অনুমান করতে পারে না, আরতি নিজে কতটা সুখী। অসুখী হলেও, হাসির ছটায়, চোখের ঝিলিকে, স্বাস্থ্যের তারুণ্যের তরঙ্গে, সংসারে সে সর্বদাই চঞ্চল হয়ে ঘুরে বেড়াচ্ছে। ইঙ্গিতবাচক ঠাট্টার কথায় সে কোনও সীমারেখা টানতে জানে না।
মল্লিকা বলল, কার কাছ থেকে কাকে কেড়ে নেবে সেজদি? তুমি কি আমার সতীন, যে তোমার রক্তে পায়ে আলতা পরব?
আরতি কিছু বলবার উদ্যোগ করতেই, শংকর তাড়াতাড়ি হাত জোড় করে বলল, সেজো বউদি, দোহাই চুপ করুন। আপনারা কে আমাকে কার কাছ থেকে কাড়বেন? আমি তো আপনাদের সকলের ভালবাসার আশ্রয়েই আছি৷’ আরতি ঠোঁট টিপে হেসে, শংকরের থালা থেকে খান কয়েক লুচি তুলে নিয়ে, চলে যেতে যেতে বলল, সকলের ভালবাসাটা ফাঁকির কথা। জোড়ায় পিরিত, জোড়ায় কিরিত, আমি তো তাই জানি। দরজা দিয়ে অদৃশ্য হবার আগে, তার রুদ্ধ হাসির ঝংকার শোনা গেল।
শংকর ভিতর দরজার দিকে তাকিয়ে ছিল। আরতি অদৃশ্য হয়ে যাবার পরে, মুখ ফিরিয়ে তাকাল মল্লিকার দিকে।
মল্লিকা হেসে বলল, কী হল? খান।
হ্যাঁ, খাব তো নিশ্চয়ই। শংকর ফুলকো লুচিতে আঙুলের চাপ দিল, সেজো বউদির কথাগুলো এক এক সময় আমার মাথার মধ্যে কেমন ঝলমলিয়ে ওঠে। ওঁকে আমি এখনও বুঝতে পারিনে।
মল্লিকা বলল, সেজদিকে বোঝার কিছু নেই। তার মন আর মুখে আলাদা কিছু নেই, তা হলে ও রকম করে কেউ বলতে পারে না।
শংকর মুখে খাবার না তুলে আবার মল্লিকার দিকে তাকাল। মল্লিকাও তাকিয়ে ছিল। শংকর বলল, হয়তো তাই সত্যি, কিন্তু আমার অস্বস্তি হল, যার কোনও ভিত্তি নেই, সেই ব্যাপারটাকেই সেজো বউদি বড় বেশি স্পষ্ট আর প্রখর করে তুলতে চান।
মল্লিকার বিষণ্ণ আয়ত চোখের তারা দুটো এক মুহূর্তের জন্য দীপ্ত হয়ে উঠল। ঠোঁট টিপে তাকিয়ে রইল শংকরের দিকে। আস্তে আস্তে আবার ওর চোখে মুখে নম্র বিষণ্ণতার ছায়া নেমে এল। মুখ। ফিরিয়ে, ভিতর দরজার দিকে যেতে যেতে বলল, সত্যি, কোনও ভিত্তি যে নেই, এ কথা সেজদি কেন যে বুঝতে পারে না জানিনে। এ বার থেকে আমিই বলে দেব, সেজদি যেন এমন ভুল আর না করে।
মল্লিকা! শংকর অস্বস্তিকর অবাক স্বরে ডেকে উঠল, আমার কথাটা তুমি হয়তো বুঝতে পারনি। আমি কি বলতে চেয়েছি।
আপনি বলতে চেয়েছেন, যার কোনও ভিত্তি নেই। মল্লিকা ভিতরে যাবার দরজার সামনে দাঁড়িয়ে মুখ ফিরিয়ে বলল, কিন্তু কোনও ভিত্তি যে নেই, এ কথাটা আমারও জানা ছিল না শংকরদা।কথায় শেষের দিকে ওর স্বর ঝাপসা হয়ে এল।
শংকর কিছুটা ত্রস্ত ব্যগ্র স্বরে ডাকল, মল্লিকা!
মল্লিকা গম্ভীর মুখে, আয়ত চোখ তুলে তাকাল। শংকর বলল, আমি কথাটা হয় তো ঠিক বুঝিয়ে বলতে পারিনি, অথচ ভেঙে বলতেও অস্বস্তি হয়। আমি ভিত্তির কার্যকারিতার কথাই বলতে চেয়েছিলাম। কথাটাকে জটিল করে তোলার কোনও কারণ নেই। আমার শরীরটাও ভাল লাগছে না, এত কথাও আমার বলতে ইচ্ছে করছে না। খিদে আমার নেই, আগেই বলেছিলাম, আমি বরং এখন যাই। সে চেয়ার ছেড়ে ওঠার উদ্যোগ করল।
দোহাই শংকরদা। মল্লিকা দ্রুত পায়ে টেবিলের সামনে এসে দাঁড়াল, আমি সহজ কথাটাই হয় তো সবসময়ে সহজে বুঝে উঠতে পারিনে। আমাকে ক্ষমা করুন। আপনি না খেয়ে চলে গেলে, আমার লজ্জা সব থেকে বেশি।
শংকর চেয়ার ছেড়ে উঠতে গিয়েও আবার বসল। ইতিমধ্যেই মনটা ওর নিজের প্রতি বিরূপ হয়ে উঠেছে। কারণ, ও জানে, অনুভূতিসম্পন্ন মল্লিকা ওর কথাটা বুঝতে ভুল করেনি। এবং ভুল কথাটা বেরিয়েছে ওর মুখ থেকেই। আসলে নিজেকে কৃতজ্ঞ আর বিশ্বাসী ভাবতে গিয়ে, মনের গভীরের সত্যটাকেই ও অস্বীকার করতে চেয়েছে। কার্যকারিতা’ কথাটা নেহাতই জোড়াতালি দেওয়া। মল্লিকা আর ওর সম্পর্কের কোনও ভিত্তি নেই, এ কথাটা একেবারে অস্বীকার করার মতো মিথ্যা আর কিছু নেই। কিন্তু সে সম্পর্ক নিষ্ফল এক কষ্টকে নিরন্তর বাড়িয়ে তোলা ছাড়া, অন্য কোনও গতি নেই। শংকর ওর অতীত জীবনের কথা ভেবে, নিজেকে বিদ্রূপ করেই একটু হাসল, বলল, ক্ষমাটা আমারই চাওয়া উচিত, লজ্জা তোমাকে আমি কোনও রকমেই দিতে পারিনে।’ বলে সে খেতে আরম্ভ করল। খেতে খেতেই ও পুরনো প্রসঙ্গে ফিরে গেল, তোমাকে তখন জিজ্ঞেস করছিলাম, দেবতোষবাবুর কথা। আজ তো ওঁর ফেরবার কথা ছিল।
ছিল, কিন্তু দুপুরে টেলিফোন করে জানিয়েছে, ফিরতে আরও দু দিন দেরি হবে। মল্লিকা বলল, ওর কাজের ব্যাপার-স্যাপার তো আমি কিছু বুঝিনে। দিল্লি থেকে নাকি কোন নেতা আসবে, তার সঙ্গে কথা বলবার জন্য দু দিন ফেরা হবে না।
শংকর খেতে খেতে কথাগুলো শুনল। মনে পড়ল, কেন্দ্রের সরকারি পাঁচমিশেলি দলে নানা বিতর্ক আর জটিলতার সৃষ্টি হয়েছে। নেতাদের মধ্যে পরস্পরের দোষারোপ শুরু হয়ে গিয়েছে। এটাই হয়তো স্বাভাবিক ছিল। নেতৃত্ব নিয়ে নিজেদের মধ্যে নির্লজ্জ নগ্ন দ্বন্দ্ব আর সম্পদ নিয়ে কাড়াকাড়ি, আত্মকেন্দ্রিকতা আর গোষ্ঠী পুষ্টিকরণ, কোনও কিছুতেই রাখ ঢাক নেই। দিল্লির বর্তমান চিত্র আদৌ শুভ না। কোনওকালেই কি ছিল? শংকর মনে মনে মাথা নেড়ে ভাবল, রাজনীতির বর্তমান গতিবিধি দেবতোষবাবুর দলের পক্ষে সৌভাগ্যের বিষয়।
শংকর সামান্য খেয়ে উঠে পড়ল। মল্লিকা উদ্বিগ্ন স্বরে বলল, কিছুই যে খেলেন না?
আর পারছিনে। জলের গেলাস হাতে শংকর উঠে দাঁড়াল। ঘরের এক কোণে জাল দিয়ে ঘেরা নালি মুখের কাছে গিয়ে, হাত ধুয়ে, গেলাসে চুমুক দিয়ে জল খেল। ফিরে এসে টেবিলে গেলাস রেখে বলল, চলি।
মল্লিকা বলল, কাল সকালে হরিকে পাঠিয়ে খবর নেব, কেমন আছেন।
ভালই থাকব, এমন আর কী হয়েছে। শংকর হেসে বলল।
আরতি ঢুকল হাতে একটি টর্চ লাইট নিয়ে। এটা নিয়ে যান। ভাল যে কেমন আছেন, তা চোখ-মুখ দেখেই বুঝতে পারছি।’টর্চ লাইটটা শংকরের দিকে বাড়িয়ে দিল। খাবারের থালার দিকে তাকিয়ে, মুখ গম্ভীর করে বলল, খাবার রান্না করাই সার। তার ওপরে আবার দায়িত্ব দিয়ে গেছিন’য়ের ওপর। যেমন খাবার তেমনি পড়ে আছে।
মল্লিকা বলল, আমি কী করব? খেতে তো বললাম।
শুধু বলে কি আর খাওয়ানো যায়? আরতির চোখে ঝিলিক হানল, খাওয়াতে জানতে হয়।
শংকর হাসতে হাসতে বাইরের ঘরের দিকে এগিয়ে গেল।

শংকরের টর্চের আলো প্রথমে পড়ল ডান দিকের একটি ডোবার দিকে। শালচিতির লোকেরা এ রকম ডোবাকে গড়াও বলে। ডোবা পেরিয়েই, ডান দিকে বাইরের বাড়ির উঠোন, অন্ধকারে যার সবখানি দেখা যায় না। পুব মুখে একটি আটচালা। শংকরের বাড়িওয়ালা মুখুজ্জেদের এই আটচালাতেই। পূজা পার্বণ হয়। তবে নামেই আটচালা। খড়ের চালের মাঝখানে খড় নেই, বড় বড় ফাঁক। মাটি দিয়ে ইটের গাঁথনির থাম যতগুলো থাকার কথা, তা নেই। বাঁশ দিয়ে কোনও রকমে ঠেকো দিয়ে রাখা হয়েছে। আটচালাটা আসলে পূজাপার্বণের স্থান না। তার পাশেই একটি উঁচু ছাওয়া চারচাল মাটির ঘর আছে। সেটিকেই ঠাকুর দালান বলা হয়। সব কিছুরই পড়ো পড়ো অবস্থা। কারণ মুখুজ্জেদের নিজেদের অবস্থাই পড়তি। এক সময়ে নাকি দোল দুর্গোৎসব হত। শংকর এসে অবধি সে সব কিছুই দেখেনি। বিশেষ বিশেষ পার্বণে বাড়ির বউয়েরা উপোস করে, ঘট পূজা করে। নৈবেদ্যের পাত্রগুলো দেখলেই দারিদ্রের ছবিটা আর অস্পষ্ট থাকে না।
বাইরের উঠোনের বাঁ দিকে একটি বড় জামরুল গাছ। আটচালার পাশ দিয়েই, ভিতর বাড়িতে ঢোকার মুখে, শংকরের মাটির দোতলার ঘর। বাড়ির ভিতরেও সামনে পিছনে দুটো উঠোন, চারপাশে যখন যেমন প্রয়োজন ঘর তোলা হয়েছে। সবই শরিকানায় ভাগাভাগি। ভিতর বাড়িতে ঢোকার একটি হঁটের পাঁচিলের গায়ে একটা দরজা ছিল। বাড়ি ঘিরেও ছিল ইঁটের পাঁচিল, যদিও ঘর সবই মাটির আর খড়ের চালের। কিন্তু ইটের পাঁচিল এখন নানা জায়গায় ভেঙে পড়েছে। দরজার কাঠের পাল্লা দুটো নেই।
শংকরের একটাই সৌভাগ্য, তাকে ভিতরে বাড়িতে ঢুকতে হয় না। তার ঘরে ঢোকার দরজা বাইরের উঠোনের দিকে। আসলে আটচালা সংলগ্ন, শংকরের বর্তমান মাটির দোতলাটি আগে মুখুজ্জেদের বৈঠকখানা ছিল। নীচের ঘরে বাড়ির কর্তা বৈঠক করতেন, বিশ্রামের সময় ওপরে যেতেন। কিন্তু সে কর্তাও নেই। সে দিনকালও নেই। দোতলা বৈঠকখানা ঘরটি এখন মুখুজ্জেদের তিন শরিকের সম্পত্তি। শংকর পনেরো টাকা ভাড়া দেয়। কিন্তু তিন শরিককে আলাদা আলাদা পাঁচ টাকা করে দিতে হয়। দেবতোষই ব্যবস্থা করে দিয়েছিল। তাও, প্রথমে শংকরকে ভাড়া দিতে আপত্তি ছিল, কারণ সে কায়স্থ, শালচিতির ব্রাহ্মণদের ভাষায় শুদ্দুর। আপত্তির কারণটা অবিশ্যি, গ্রাম সমাজের ভয়। দিনকালের আধুনিকতা, জাতপাতের বড় বড় যত কথাই হোক, গ্রামের বাইরের চেহারার পরিবর্তন। হলেও, ভিতরের চেহারার পরিবর্তন উনিশ-বিশ। তবে, প্রস্তাবক ছিল স্বয়ং দেবতোষ চাটুয্যে, গ্রামের একজন মাতব্বর, জমিদার বাড়ির ছেলে। শংকর যুবক হলেও, সে যে একজন শিক্ষিত মানুষ, এটা সে বোঝাতে পেরেছিল। তা ছাড়া, পনেরোটা টাকাও কম না।
শংকরের সেই প্রথম গ্রামের অভিজ্ঞতা। মাটির ঘরের দোতলা হতে পারে, তাও ওর জানা ছিল না। মাটির সিঁড়ি, বারো ধাপে তিনটি বাঁক। এমনকী জানালাও আছে। খুব ছোট দুটো জানালা। কিন্তু আলো আসে, বাতাসও আসে। দরজা বন্ধ করে দিলে নীচের সঙ্গে কোনও সম্পর্ক থাকে না। এমনকী, ঘরের এক কোণে ছোটখাটো প্রাকৃতিক কর্মের জায়গাও আছে। কিন্তু শংকর রাতবিরেতেও কখনও সেই প্রাকৃতিক আগারটি ব্যবহার করতে পারে না। কেন না ওটার কোনও আড়াল নেই, যাকে বলা যায় অ্যাটাচড ইউরিনাল। সে রকম প্রয়োজন হলে, ও দরজা খুলে বাইরেই যায়। যদিও গ্রীষ্মকাল ছাড়া, ওপরের ঘরে ও কখনওই রাত্রি বাস করে না। বর্ষাকালে খড়ের চাল দিয়ে জল চুঁইয়ে পড়ে। নীচের ঘরে তা পড়ে না। তবে, বাথরুম পায়খানা বলতে যা বোঝায়, তার কোনও অস্তিত্বই নেই।
শংকর প্রথম যখন এসেছিল, রীতিমতো সংকটে পড়ে গিয়েছিল। বাড়ির কাছে পিঠেই দুটো ডোবা ও বাঁশঝাড় আর আঁকুড় গাছের ঝোঁপ ঝাড়। মেয়ে পুরুষরা ভাগাভাগি করে, প্রাতঃকৃত্যাদির জন্য সেখানে যাতায়াত করে। শংকরের পক্ষে সেটা ছিল অসম্ভব। সত্তরের দশকেও গ্রামে ওই রকম প্রিমিটিভ ব্যবস্থা থাকতে পারে, কলকাতার কৈশোরের ও যৌবনের প্রারম্ভে নিজেকে গ্যারিবন্ডি স্বপ্নে দেখা, যুবকটি ভাবতে পারেনি। সে সংকট থেকে উদ্ধারের পথটা ও নিজে আবিষ্কার করতে পারেনি। এ মুখুজ্জে বাড়িরই বড় তরফের সেজো ছেলে গজানন ওকে পথ বাতলে দিয়েছিল, শুনেন ক্যানে মাস্টারবাবু, উ সব গড়া ডোবার ধারে আপনি যেতে পারবেন নাই। আপনি উত্তর বাগে চিতির ধারে জঙ্গলে চল্যে যান। টুকুস হাঁটতে হবে বটে, তবে শান্তিতে কাজ সারতে পারবেন।
গজাননের উপদেশ খুবই কাজে লেগেছিল। কেবল প্রাকৃতিক কাজ না, জায়গা বুঝে, চিতির বিস্তার যেখানে চওড়া, জল কিছু গভীর, শংকর সেখানে একেবারে স্নান সেরে ফিরে আসে। প্রাতঃভ্রমণ থেকে শুরু করে, স্নান, এখন বেশ ভালই লাগে। গ্রাম জীবনের এ অভিজ্ঞতাটা এখন খারাপ লাগে না। আটত্রিশ বছরের জীবনে, অনেক পরিবর্তনের মধ্যে, এ পরিবর্তনটা এখন আর ওকে বিচলিত করে না। কেবল মানিয়ে নেওয়া না, বরং ভালই লাগে।
মল্লিকার কাছে পরিচয় পেয়ে, দেবতোষ শংকরকে অনুরোধ করেছিল, তাদের বাড়িতে থাকতে। শংকর বিনয়ের সঙ্গে তা অস্বীকার করেছে। বলেছে, দেবতোষবাবু, চাকরির ব্যাপারে আপনি আমাকে যাচাই করে নিয়েছেন, আমার নিজেকেও একটু যাচাই করতে দিন। এতকাল কেবল গ্রামের কথা শুনেই এসেছি, আর অনেক বড় বড় কথা বলেছি। দেখি না, আমিও আর দশজন গ্রামের বাঙালির মতো জীবনটাকে কাটাতে পারি কি না। আপনি মল্লিকাকেও একটু বুঝিয়ে বলবেন।
দেবতোষ তথাপি নানা কথা বলেছিল। মল্লিকার মুখে শংকরের অতীত জীবনযাপনের কথা শুনে, সহজে ছাড়তে চায়নি। তথাপি ছাড়তে হয়েছিল। শংকরের স্বভাবসিদ্ধ হাসি ও নম্রতার মধ্যে একটা দৃঢ়তা ছিল। দেবতোষ আর মল্লিকা, দুজনেই তা বুঝেছিল।
শংকর টর্চ লাইট জ্বেলে, নিজের ঘরের দিকে যেতে যেতেই, ভিতর বাড়ির মেয়ে পুরুষ শিশুদের নানা স্বর শুনতে পেল। এ সময়ে বাড়ির পুরুষেরা অধিকাংশই বাউরিপাড়া থেকে একটু মেজাজ শরিফ করে ফিরে আসে। কেউ কেউ দেরিতেও ফেরে। ঝগড়াঝাঁটি, হাসি, মাতালের প্রলাপ, শিশুর কান্না, সব মিলিয়ে এই সময়টা বাড়ির ভিতর মোটামুটি বেশ সরগরম থাকে। তবে বেশিক্ষণ না। আর ঘণ্টাখানেকের মধ্যেই, অর্থাৎ রাত্রি নটা বাজার আগেই, গোটা বাড়ি নিঝুম হয়ে যাবে।
শংকর অন্যান্য দিন যখন ফেরে, রাত্রি ন’টার পরে ফেরে। বাড়ির ভিতরটা তখন নিশ্ৰুপ থাকে। কারণ বেশিক্ষণ বাতি জ্বালিয়ে রাখার মতো বিলাসিতা প্রায় কোনও শরিকেরই নেই। ভোরের অন্ধকারেই আবার সবাই জেগে ওঠে। শংকর আটচালার পাশ দিয়ে, ভিতর বাড়ির দরজার পাশেই, ওর নিজের ঘরের দাওয়ায় টর্চের আলো ফেলল। তার আগেই ওর চোখে পড়েছে, দাওয়ার ওপরে ঘরের দরজার কাছে, টিম টিম করে একটা চৌকো লণ্ঠন জ্বলছে। লণ্ঠনের পাশে, প্রায় কাঁথার মতো মোটা কিছু গায়ে জড়িয়ে যে মূর্তিটি বসে ছিল, টর্চের আলোয় তাকেও চিনতে পারল। টর্চের আলো না থাকলেও, গজাননকে চিনতে অসুবিধা হবার কথা না। এ সময়ে গজানন রোজই তার ঘরের দরজার সামনে বসে থাকে। শংকর নিজে কোনও দিন ঘরে তালা লাগাবার কথা না ভাবলেও, গজানন ছাড়বার পাত্র না। তার এক কথা, আপনার কি মাথা খারাপ হঁইচে মাস্টারবাবু, ঘর খোলা রেখ্যে বাইরে যাবেন?
শংকর হেসে বলেছিল, আমার আর চুরি যাবার ভয় কী আছে গজানন। জামাকাপড়?
জামাকাপড়?’ গজানন তার তিরিশ-বত্রিশ বছরের অকাল বার্ধক্যের কালো মুখ কুঁচকে বলেছিল, মায় গামছাটা পর্যন্ত শালারা লিয়ে লিবেক, একটা ছুঁচো ইঁদুরকেও বিশ্বাস নাই। তা ছাড়া, টাকা পয়সা কুথা রাখবেন? টাকে বেঁধে লিয়ে তো ঘুরবেন নাই? আপনার উ বাসো ভেঙে সব লিয়ে যাবেকগা।
শংকরের সে ভাবনাটা নেই, কারণ ইস্কুলের মাইনে পাবার পরে, সব টাকাটা পোস্ট অফিসে জমা থাকে। নিজের খরচের জন্য যৎসামান্য টাকা ওর নিজের কাছেই থাকে। খরচের মধ্যে সকালবেলার চা মুড়ি। সস্তা দামের দু-তিন প্যাকেট সিগারেট আর দেশলাই, বাকি টুকটাক সামান্য খরচ। যেমন স্বয়ং এই গজাননের জন্যই দৈনিক চার-আট আনা বরাদ্দ আছে। যে বাউরি বুড়ি রুকুদিদি ঘর দরজা আঁটপাট দিয়ে মোছে, তার মাস মাইনে আট টাকা ছাড়াও, মাঝে মধ্যে দু-এক টাকা দিতে হয়। সংসারে কারোরই। যেমন প্রয়োজনের শেষ নেই, রুকুদিদিরই বা থাকবে কেন?
তবে খাবার জলটা গজানন নিজেই এনে দেয়। শংকর হলই বা কায়স্থের ছেলে, তা বলে বাউরির হাতের জল তো খাওয়া চলে না। অতএব শুদুর’ শংকরের খাবার জলটা গজানন মুখুজ্জে নিজেই টিউবওয়েল থেকে এনে দেয়। প্রথম দিকে শংকরকে ব্রাহ্মণ বাড়িতে ঘর ভাড়া দিতে যে প্রতিরোধটা ছিল, সেটা নিতান্তই গ্রামের মুখরক্ষার জন্য। এখন এই মুখুজ্জে বাড়ির সব শরিকই মোটামুটি শংকরের প্রতি প্রসন্ন। জাতপাতের কথাটাও কেউ তোলে না।
কিন্তু গজানন যে কেমন করে প্রথম থেকেই শংকরের এক রকমের অভিভাবক হয়ে উঠেছিল, শংকর নিজেও খেয়াল করেনি। রুকুবুড়ির ঘর সাফ করা হয়ে গেলেই, আর সব দায়দায়িত্ব গজাননের হাতে। এমনকী ঘরের তালার চাবিও গজানন নিজের কাছে রাখে, এবং শংকরকে কোনও দিনই ঘরে ঢুকতে অসুবিধা ভোগ করতে হয়নি।
কী করে যে গজাননের সংসার চলে, শংকর ভেবে উঠতে পারে না। শরিকি ভাগাভাগি তো আছেই, তা ছাড়াও নিজেদের ভাইয়ে ভাইয়ে আলাদা। গজাননের মুখেই শুনেছে, তার ভাগে পৌনে চার বিঘা জমি আছে। কিন্তু পরিবারটি তার এ বয়সেই, ছেলেমেয়ে নিয়ে আধ ডজনে দাঁড়িয়েছে। পৌনে বিঘায় একটি গোটা পরিবারের সারা বছর কেমন করে চলে, শংকর ভেবে উঠতে না পারলেও, চোখের সামনেই দেখছে। তাও গজানন বলে, মাস্টারবাবু, মা সিদ্ধেশ্বরীর কী কিরপা গ, ভাগ্যে শালা জমি আমি বর্গা দেই নাই। দিলে, ই বারে ল্যাংটা হয়ে, মাথা চাপড়ে মরতে হতো। মজুরি দিয়ে চাষ করাই, নিজেও খাঁটি, তাই রক্ষা।
শংকর জানে, তা ছাড়াও গজানন বসে থাকার লোক না। হাটে বাটে নানা রকমের কেনাবেচা করে। অবিশ্যি নিজের কোনও ব্যবসা নেই, পরের হয়ে খাটে। তাতে কিছু জোটে। আর শংকরের কাছ থেকে। চার আনা আট আনা পায়, সেটা খরচ হয় বাউরিপাড়াতেই। আধপেটা, এমনকী উপবাসেও চলতে পারে, ওই দ্রব্যটি না হলে চলে না। শংকর লক্ষ করেছে, এটা প্রায় ঘরে ঘরেই চলে। বিশেষ করে, জাতপাত বাদ দিয়ে দরিদ্রদের মধ্যে মদের ওপর ঝোঁকটা বেশি। এটা কেবল গ্রামে না, শংকর শহরের শিল্পাঞ্চলেও একই চিত্র দেখেছে। হতাশা, অসহায়তা হয়তো এর মূল কারণ। গজাননের ভাষায়, ওই দ্রব্যটি খিদেও মেটায়, উ সব আপনি বুঝতে লারবেন। তবে চোলা মূলার থেকে, হাড়িয়া ভাল। লঙ্কা পুড়িয়ে নুন মাখিয়ে, এক পাত্তর খেলে, একটা বেলা পেটে দম থাকে।
অবিশ্যি গজাননকে পয়সা দেওয়াটাও শংকরের একটা সংকটের বিষয়। কারণ প্রায়ই তার বউ এসে দাবি করে, পয়সাটা গজাননকে না দিয়ে তার হাতে দেওয়াই উচিত। এ উচিত অনুচিতের বিচার করা শংকরের পক্ষে অসম্ভব। মাঝখান থেকে গজাননের বউও একজন দাবিদার হয়ে উঠেছে। ফলাফলটা ভাল হয়নি। কারণ মুখুজ্জে বাড়ির সকলেরই এমন একটা মনোভাব আছে, শংকরের কাছে হাত পাতলে কিছু পাওয়া যাবে। শংকর সে রকম গৌরীসেনের ভূমিকা নিতে পারে না। অতএব, মুখুজ্জে বাড়ির সকলের কাছে তার সমান কদর নেই।
শংকর গজাননের ওপর থেকে টর্চের আলো সরিয়ে জিজ্ঞেস করল, কতক্ষণ গজানন?
অনেকক্ষণ গ মাস্টারবাবু। গজাননের স্বর বেশ জড়ানো, এক বার থানার দিকে গেইছিলাম, আপনাকে দেখতে পাই নাই। বুইতে পারলাম, আপনি তালে চাটুয্যে বাড়িতে পড়তে চলে গেইচেন, একেবারে খাওয়া সেরে ফিরবেন।
না, আজ আর পড়ানো হয়নি, খেয়েই এসেছি। শংকর দাওয়ায় উঠল।
গজানন লণ্ঠনটার সলতে একটু বাড়াল। কিন্তু অন্ধকার তেমন সরল না। সে দাঁড়িয়ে লণ্ঠনটা তুলে, শংকরের দিকে আধবোজা লাল চোখ মেলে বলল, আপনার নাকি খুব চোট লেগেছে শুনলাম?
গজানন বাঁ হাতে লণ্ঠন নিয়ে, ডান হাতে জামার পকেট থেকে চাবি বের করে তালা খুলে দিল। সে জানে, শীতের সময় শংকর নীচের ঘরেই শোবে। শংকর টর্চ লাইট জ্বালিয়ে ঘরের মধ্যে ফেলল। গজানন আগে ঘরে ঢুকল। মোটা কাঁথার ঢাকার নীচে জামার পকেট থেকে দেশলাই বের করার শব্দ হল। কোথায় হ্যারিকেন থাকে, গজাননের তা জানা। সে দেশলাইয়ের কাঠি জ্বালিয়ে, হ্যারিকেন জ্বালাল। তারপরে শংকরের দিকে তাকাল, বলল, ই বাবা, ই যে দেখছি কপালে মাথায় ব্যান্ডেজ বাঁধা? আর আপনি বলছেন, কিছুই হয় নাই?
শংকরের সামান্য একটি আলনা, একটি খাঁটিয়া, একটি সুটকেস আর টিনের তোরঙ্গ, আসবাব বলতে এই আছে। জলের কুঁজো, গেলাস, দুই-একটি থালা বাটি গেলাস, চা চিনি মুড়ির কৌটাবাটা। সে গজাননের কথার কোনও জবাব না দিয়ে, টর্চটা খাঁটিয়ার ওপর রেখে, গায়ের চাদরটা খুলে আগে আলনায় রাখল। তারপরে বলল, গজানন, আজ আর কথাবার্তা বলতে ভাল লাগছে না, এখন আমি শুয়ে পড়ব। তুমি এখন যাও, কাল কথা হবে।
গজানন বলল, তা হবেক, কিন্তুক বিস্তর কথা শুন্যে এলাম মাস্টারবাবু। সে সব কথা আমার পেটের মধ্যে গজগজ করছে।
শংকর জানে, কী কথা। বদির বউকে টাকা পাইয়ে দেওয়া ইত্যাদি বিষয় ছাড়া, আজ আর কোনও কথা থাকতে পারে না। শংকর বলল, পেটের গজগজানিটা আজ কোনও রকমে সামলাও, কাল সব দেখা হবে।’
এমন সময় বাইরের দাওয়ায় কার পায়ের শব্দ শোনা গেল। শংকর মুখ ফিরিয়ে দেখল, গজাননের স্ত্রী। কিন্তু সে একা না, তার পিছনে গজাননের বড় দাদার একুশ-বাইশ বছরের অবিবাহিতা মেয়ে ললিতার মুখও অস্পষ্ট দেখা গেল। গজাননের স্ত্রী চণ্ডীকে নিয়ে শংকরের তেমন দুশ্চিন্তা নেই, কিন্তু ললিতাকে দেখে ও মনে মনে বিরক্ত হয়ে উঠল। বলল, গজানন, এখন সবাইকে যেতে বলল, আমি দরজা বন্ধ করে শুয়ে পড়ব।
গজানন কিছু বলবার আগেই, চণ্ডীকে পেরিয়ে ললিতা ঘরের ভিতর এক পা বাড়িয়ে দিল, বলল, তাড়িয়ে দিচ্ছেন ক্যানে মাস্টারবাবু, একটু দেখে যাই। খবরটা শোনা ইস্তক ছটফট করছিলাম।
ললিতার কথাবার্তার ধরনই এ রকম। একটা বিদ্রোহের ভাব আছে, এবং কথা তার চোখে মুখে। শংকরের জন্য তার মাথাব্যথাও একটু বেশি, আর সে মাথাব্যথা সে কারোকে লুকিয়ে দেখায় না। আবার বলল, বড়লোক চাটুয্যে বাড়িতে সেবাটা না হয় ভালই ইচে, আমরা কি একেবারে পর? একটু দেখতেও আসব নাই? কী বলো গো খুড়ি?
খুড়ি চণ্ডী কেবল বলল, দুশ্চিন্তা হয়।
গজানন বলল, ওই গ ললি, মাস্টারবাবুকে ইবারে শুত্যে দে, কাল যা দেখবার দেখিস।’ কিন্তু ললিতার নড়বার লক্ষণ দেখা গেল না।
.
শংকর জানে, ললিতা এক বার যখন ঘরের ভিতর পা বাড়িয়েছে, সে সহজে নড়বে না। দেখতে সে রূপসী না, কিন্তু কালো রঙের দীর্ঘ শরীরে, স্বাস্থ্যের দীপ্তিতে একটা ঔদ্ধত্য আছে। চোখ দুটি তেমন বড় না, উজ্জ্বল কালো চোখের তারায় এক রকমের খরতা আছে। সেই খরতা কেবল বিদ্রোহ বিবাদে না, বিদ্রুপে হাসি ঠাট্টায় এবং এমনকী লাস্যেও রীতিমতো ঝলক দেয়। চোখা নাক, ঈষৎ পুষ্ট ঠোঁট, সব মিলিয়ে মুখে একটা চটক আছে। সেই চটকের সঙ্গে আছে একটা প্রখর্য, যা ওর শরীরের ঔদ্ধত্যের সঙ্গে মানিয়ে গিয়েছে। হাসলে খারাপ দেখায় না, রাগলে উগ্রচণ্ডী। এমনিতে সহজে রাগে না। ওর কথাবার্তাই একটু ধারালো। পাড়ার মেয়ে বউয়েরা ওকে সহজে ঘাঁটায় না। কোনও কারণে রেগে গেলে, ললিতা ওর বাবা মা দাদাকেও মানে না। মুখে যা আসে, তা বলে দেয়। তবে বাবা মায়ের ভাষাও, কন্যার সঙ্গে বিবাদের পক্ষে আদৌ ভব্যতার ধার ধারে না। ওর বড় দাদাটির ভাষা আরও খারাপ। নিজের বোনকে বাউরি মাগি’ বলতে তার মুখে আটকায় না। তবে, ললিতা ছাড়বার পাত্রী না। দাদার মুখে ও রকম গালাগালির জবাবে, হাতে ওর খাড়ার বদলে বঁটি ওঠে। শংকর সে-মূর্তি দু-একবার দেখেছে।
দাদার বয়স গজাননের কাছাকাছি। বিয়ে করেছে, এবং ইতিমধ্যেই তিনটি সন্তানের জনক। নিজের বোনকে মুখে কোনও খারাপ কথা বলতে যেমন আটকায় না, তেমনি ভয়ও আছে। ললিতাকে সে মনে প্রাণে ভয় করে। ললিতা যখন বঁটি হাতে এগিয়ে আসে, তখন সে বাড়ি থেকে ছুটে পালায়। শংকর মুখুজ্জে বাড়ির অন্দরমহলে কখনও না ঢুকলেও, এটা বুঝতে পারে, ললিতার বউদি এমনিতে চুপচাপ থাকলেও, যুবতী ননদের বিরুদ্ধে স্বামীকে তাতানোর ব্যাপারে তার হাত আছে।
ললিতার এক দিদির বিয়ে হয়ে গিয়েছে। আরও দুটি দাদা আছে। তাদের সঙ্গে ললিতার তেমন ঝগড়া-বিবাদ নেই। কারণটা বোধ হয়, তারা এখনও বিয়ে করেনি। বরং তাদের নিজেদের মধ্যে বিবাদ আছে। সেই বিবাদের পিছনে রয়েছে, গ্রামের সাম্প্রতিক রাজনৈতিক দলাদলি। দুই দাদা দুই দিকে।
সেই হিসাবে বিচার করতে গেলে, মুখুজ্জে বাড়িতে ঝগড়া-বিবাদ রোজকার ঘটনা। কখন কোন ঘরে, বা কোন শরিকে, কী কারণে ঝগড়া লাগবে, কেউ বলতে পারে না। ঝগড়া-বিবাদের সময় তারা নিজেরা চিৎকার করে এঁকে, ই কি বাউরি বাড়ি পাইচিস, যা মুখে আসবে, তাই বুলবি?’…যত মন্দ, সবই বাউরিদের। অথচ বাউরিপাড়ায় যারা ঝগড়া-বিবাদ করে, তারা গ্রামের মাতালের দল। এ মুখুজ্জে বাড়ির পুরুষরাও তা থেকে বাদ যায় না। সারা দিন বাউরিপাড়ায় একটা লোক খুঁজে পাওয়া যায় না। সকলেই যে যার কাজে, হাটে বাজারে মাঠে পেটের দায়ে দৌড় ঝাঁপ করে বেড়ায়। সন্ধ্যার পরে তাদের ঘর সংসারের কাজ। শরীরও থাকে অবসাদগ্রস্ত। তবু ঝগড়াঝাটি হয় না, এমন না। তাদের ঝগড়া তাদের মতোই হয়। কিন্তু ভদ্রলোক বলে যারা পরিচয় দেয়, তাদের ঝগড়ার ভাষা বাউরিদের থেকে নিকৃষ্ট। তবুও বাউরিদের তুলনাটা না দিয়ে পারে না।
ললিতার বিবাদের ভাষা সেই রকম নিকৃষ্ট না। কিন্তু হাসি বা রাগের, যে কোনও কথার ধার বড় বেশি। পাড়ার মেয়ে বউরা সহজে তাকে ঘাঁটায় না, বরং কিছুটা ভয়ে-ভক্তিতে মানিয়ে গুনিয়ে চলে। অনেকের সঙ্গে ভাব ভালবাসা, সই মিতেনি চোখের বালি পাতানোও আছে। তথাপি, সবাই সমান না। কখনও কখনও কারও সঙ্গে লেগে গেলে আর রক্ষা নেই। ললিতার প্রতি শংকরের আকর্ষণ, বিকর্ষণ কোনওটাই নেই। কিন্তু পাড়ার কারও সঙ্গে বিবাদের সময় ওর মনে হয়েছে ললিতা পা বাড়িয়ে ঝগড়া করতে যায় না। সাপের ল্যাজে পা দিলে, সাপ যেমন ফোঁস করে ওঠে, ঘটনা ঘটে সেই রকম। কারণটাও বুঝতে অসুবিধা হয় না। ললিতার রূপ না থাক, একটা চটক আর স্বাস্থ্য আছে। নম্রতা তার আচার আচরণে কোথাও নেই, বরং হেসে দাপিয়ে রঙ্গিণী হতে পারে। অতএব, তার দেমাকটাই চোখে পড়ে। যাদের মাথায় এক বার বিধে গিয়েছে, ললিতা দেমাকি, তাদের সঙ্গে বিবাদ লেগেই আছে।
শংকর আরও অনুমান করতে পারে, ললিতাকে নিয়ে ঘরের বিবাদের কারণটা, ওর বয়স আর পাত্রস্থ না করতে পারার পারিবারিক সংকট ও উদ্বেগ। এর মূল সূত্র দারিদ্র ও অর্থাভাব, কোনও সন্দেহ নেই। একুশ বছর বয়সটাকে এখন আর অরক্ষণীয়া বলা চলে না, কিন্তু শহরে বা গ্রামে, সর্বত্রই। বিবাহযোগ্যা মেয়ে, মধ্যবিত্ত পরিবারে চিরকালই গলার কাঁটা। ললিতার এটাও একটা অপরাধ, এখনও কেন ওর বিয়ে হচ্ছে না। এত গরিবের ঘরের মেয়ের বিয়ে হচ্ছে, ললিতার কেন হয় না? অতএব, ললিতার নিজের দুর্ভাগ্যই বেশি দায়ী। এ কথা ওর বাবা মা দাদা, কেউ বলতে কসুর করে না। অথচ এ দুর্ভাগ্যের দায় ললিতা স্বীকার করতে চায় না। ও জানে দায়টা বাবা মা দাদারই।
ললিতা যদি ভীরু শান্তশিষ্ট মেয়ে হত, তা হলে হয়তো ঘরের কোণে বসে কাঁদত। নিজের ভাগ্যের জন্য নিজেকে দায়ী করে মৃত্যু কামনা করত। কিন্তু যে সব কটুক্তি আর অপমানকর কথা ওকে শুনতে হয়, চুপচাপ সে সব হজম করার পাত্রী ও না। মধ্যবিত্তের দারিদ্র যখন তার চরিত্রকে নিম্নগামী করে, সে যে কোনও পঙ্কে নামতে পারে। ললিতার প্রতি ওর বাবা মা দাদার কটুক্তির মধ্যে এমন ইঙ্গিতবাচক কথাও থাকে, এত বড় ধিঙ্গি মেয়ে তার নিজের পথ নিজেই দেখে নেয় না কেন। ইঙ্গিতবাচক কথাগুলোর ভাষা অবিশ্যি শেষ পর্যন্ত আর ইঙ্গিতবাচক পর্যায়ে থাকে না। অশ্লীল আর কদর্য হয়ে ওঠে। ললিতা বুনো ওলের বাঘা তেঁতুলের মতো সে সব কথার জবাব দেয়।
শংকরের ললিতার প্রতি আকর্ষণ-বিকর্ষণ কিছু না থাকলেও, ও যে চুপ করে অপমান সহ্য করে না। এতে ওর পূর্ণ সমর্থন আছে। এবং সেই সঙ্গেই, আপাত চোখে মুখরা দজ্জাল মেয়েটির প্রতি একটা করুণা বোধও ওর মনে আছে। হয় তো তা থাকত না, ললিতার চরিত্রের মধ্যে যদি কোনও মালিন্য বা হীনমন্যতা থাকত। ও নষ্ট চরিত্রের মেয়ে না, অথচ নষ্ট হবার সুযোগ রয়েছে ওর চারপাশে। সেই দিক থেকে দেখতে গেলে, ললিতা ঘরে বাইরে এক বিরুদ্ধ পরিস্থিতির সঙ্গে লড়াই করে বেঁচে আছে।
শংকরের একমাত্র অস্বস্তি, ওকে নিয়ে ললিতার মাথাব্যথা। পারলে, গজাননের দায়িত্বটা ললিতা নিজের হাতেই নিত। কিন্তু না নিয়েও, ওর ছোট খুড়ো গজাননের ওপর যথেষ্ট প্রতিপত্তি আছে। প্রয়োজনে, গজাননের বিশেষ কোনও কাজ পড়ে গেলে, শংকরের ঘরের চাবি ললিতাকে দিয়ে যায়। কারণ নিজের স্ত্রী চণ্ডীর থেকেও, ভাইঝি ললিতার ওপর তার আস্থা বেশি। চাবির জন্য ললিতাকে খুঁজতে যেতে হয় না। গজাননের মতোই সে শংকরের অপেক্ষায় থাকে। কিন্তু শংকরের অস্বস্তি বাড়ে। সে কথাটা খুড়ো-ভাইঝি কেউ বুঝতে চায় না।
ললিতাকে দায়িত্ব দেওয়া না থাকলেও রুকুবুড়ির কাজের দেখাশোনাটা ও নিজে থেকেই নিয়েছে। এমনিতেও সকালে বিকালে, ইস্কুলের ছুটির দিনে, অন্যান্য সময়ে, ললিতা শংকরের ঘরের আশেপাশে ঘুরে বেড়ায়। নিজের মুখ ফুটেই সে জানিয়েছে, শংকরের সকালবেলার চা নিজের হাতে তৈরি করে দিতে চায়। শংকর কোনও দিনই তা দেয়নি। মুখুজ্জে বাড়ির শরিকদের ভয় তো আছেই। তা ছাড়া, নিজের হাতে চা তৈরি করে খেতে সে ভালবাসে। কিন্তু ললিতা ছাড়বার পাত্রী না, বলে, চা বানাইতে দিবেন নাই ত, আপনার হাতের চা খাওয়াতে হবে।
শংকরের না দিয়ে উপায় থাকে না। তা ছাড়া, প্রায় রোজই ললিতা শংকরের কাছে পয়সা চেয়ে নিয়ে, দেবীর মোড়ের তেলেভাজা দোকান থেকে তেলেভাজা কিনে নিয়ে আসে। শংকরকে দেয়। নিজেও ভাগ বসায়। যেমন ভাগ বসায় চা মুড়িতে। শংকরের সকালের খাবারে, বিলাসিতার মধ্যে ডিমভাজা থাকে। ললিতা তাতে ভাগ বসায় না। শংকর বোঝে, ললিতার চায়ের লোভটা আসল না, এক বার না এসে পারে না। ওদের ঘরে চা খাওয়া হয় অনেক সকালে।
শংকর তার অস্বস্তির কথা ললিতাকে বলেছে। ললিতার জবাব, ক্যানে, চুরি করে তো আপনার সঙ্গে ভাব জমাতে আসি নাই। আপনার অসোয়াস্তির কী আছে। একটা নিপাট ভালমানুষের কাছে আসতে ইচ্ছা করে, তাই আসি। লোকে যা খুশি তা বলুক, উয়াতে আমার কিছু যায় আসে না।
শংকর ললিতার সঙ্গে কথায় পারে না। হাল ছেড়ে দিয়েছে। যথাসম্ভব নির্বিকার থাকলেও ললিতা ওর নিজের মতোই যাওয়া-আসা করে। তবে, সময় কম, এবং দিনের বেলাতেই যা একটু যাতায়াত করে। রাত্রে কখনও আসে না। আজকের ঘটনাটা অবিশ্যি আলাদা, গজাননের স্ত্রীর সঙ্গে পরামর্শ করে, বোধ হয় আগে থাকতেই আসবার জন্যে প্রস্তুত হয়েছিল। ললিতার কথাবার্তার মধ্যে এমনিতে কোনও তিক্ততা নেই। কিন্তু চাটুয্যে বাড়ির সম্পর্কে, শংকরকে খোঁচা না দিয়ে পারে না। শংকরের কাছে এখন সেটা, গা-সওয়া হয়ে গিয়েছে।
গজাননের কথা শুনেও, ললিতা ঘরের মধ্যে ঢুকে বলল, মাস্টারবাবুকে জেগ্যে বসে থাকতে হবে নাই, ই ত আর বাসর ঘর লয় ওঁকে শুতে দিব নাই? একটা মন্দ কথা শুনলাম, সবাই বলা কওয়া করছে, আমাদের বাড়ি মানুষটা থাকে, একটা খবর লিব নাই? কী বল গো ছোট খুড়ি?
গজাননের স্ত্রী চণ্ডী বলল, নিজেদের লোকের মন্দ খবর শুনলে, মন ঠিক রাখা যায় নাই।
শংকর বলল, তা বেশ তো, খবর যা পাবার তা তো আগেই পেয়েছ। এখন আর কী দরকার?
মাস্টারবাবু আমাদের উপর রেগ্যেই আছে৷’ ললিতা বলল, একটা খবর লিতে এল্যে কি তাড়িয়ে দিতে হয়? আমাদের কি জানতে ইচ্ছা করে নাই?’ বলে এক বার পিছনে চণ্ডীর দিকে দেখে নিয়ে আবার বলল, তায় আবার যখন কানে এল্য, গাড়িঅলা লোকটা নাকি মাস্টারবাবুর বন্ধুর ভাই, কলকাতার চেনা মানুষ। সে কী কর্যে মাস্টারবাবুকে ধরে মারল্যে?
শংকর একটা সিগারেট ধরিয়ে ভুরু কুঁচকে তাকিয়ে বলল, কী করে জানলে, আমাকে সে মেরেছে?
ক্যানে, খবর শুনে আমি চণ্ডীতলার মোড়ে গেইচিলাম নাই?’ ললিতা শংকরের দিকে তাকিয়ে বলল, চায়ের দোকানি দুলাল নিজে আমাকে বুলল্যে, গাড়িঅলাটা গাড়ির দরজার ধাক্কা দিয়ে আপনাকে মেরেছে। আপনার গাল কপাল মাথা ফাটিয়ে দিইচে।
শংকর জানল, দুলাল ঘটনাটা ঠিকই দেখেছে, ললিতাও মিথ্যা শোনেনি। কপালের আর গালের সঙ্গে মাথাটাও জুড়ে দিয়েছে। শংকর বলল, তা দিয়েছে। তখন আমার বন্ধুর ভাই আমাকে চিনতে পারেনি। আর আমি তখন না আটকালে, লোকটা পালিয়ে যেত।
তা বুল্যে আপনি নিজের জীবনটা খোয়াইত্যে গেইচেলেন? ললিতার স্বরে উদ্বেগ, লোকটা যদি আপনাকে মেরে ফেলত্য?
চণ্ডী বলে উঠল, কী সব্বনেশে কথা গ বাবা! শংকর বলল, মেরে ফেলা কি এত সহজ? তবে হ্যাঁ, বদির ছেলেটাকে আমি বাঁচাতে পারলাম না।
আর সেই লোককে কিনা আপনি পুলিশের হাত থেকে বাঁচিয়ে দিলেন? ললিতার খর চোখের তারা দুটো বড় হয়ে উঠল।
গজানন বলল, আর বুল্যে কী, জানচিস রে ললি, মাস্টারবাবু নিকি গাড়িঅলার কাছ থেকে টাকা খেয়্যেচে।
উ কথা আমি মরে গেইল্যেও বিশ্বাস করব নাই ছোট খুড়ো৷ ললিতা ওর স্বভাবসিদ্ধ ঝাঁজালো গলায় বলল, যারা রটাইচে, উ ডেঙরগুলানকে আমি চিনি। কিন্তু আমি অবাক হই, মাস্টারবাবু উ গাড়িঅলাকে বাঁচাত্যে গেলেন ক্যানে? শুনলাম নাকি উয়ার সঙ্গে দুই রোপসী মেয়ে ছিল! ললিতার চোখে সন্দেহের ছায়া।
শংকর হাসল। যার যেমন মন, সে সে-দিকটাই আগে ভাবে। ললিতার ধারণা রূপসীদের মুখ দেখে, সে অপরাধীকে ছেড়ে দিয়েছে। ও বলল, যারা ছিল তারা রূপসী কিনা, ভাল করে তাকিয়ে দেখিনি। তবে পুলিশের সঙ্গে ব্যবস্থা আমি করিনি। তুমি ওই ডেঙর না কী বললে, তারাই করেছে। আমি তখন থানায় ছিলাম না।
অই, শুনচ্য গ ছোট খুড়ো? ললিতার চোখ দপদপিয়ে উঠল, আর হাড়-হাভাতে শয়তানগুলান মাস্টারবাবুর নামে কী সব রটাইচ্যে।’
গজাননের হঠাৎ বীরত্ব জেগে উঠল, সে চিৎকার করে বলল, উ শালারা আমার সামনে কিছু বুলত্যে এল্যে উয়াদের জিভ ছিঁড়ে লিব।
শংকর হেসে বলল, ওদের জিব ছেঁড়া এত সহজ নয় গজানন, তা তুমি ভালই জানো। বেশি কিছু বলতে গেলে, ওরাই তোমার জিব ছিঁড়ে নেবে। তুমি ও সব কথার মধ্যে থাকতে যেয়ো না।
চণ্ডী মুখ ঝামটা দিল, ই, তুমি সব করবে। চুপ কর দি’নি?
ললিতা শংকরের দিকে দু পা এগিয়ে উৎকণ্ঠিত স্বরে বলল, কিন্তু এই যে মুখ মাথা ফাটিয়ে এলেন, এখন কী হবে?
কী আর হবে। শংকর হেসে বলল, হাসপাতালের ডাক্তার সেলাই করে ওষুধ-বিষুধ দিয়ে দিয়েছে। বেশি জ্বালা যন্ত্রণা হলে বা জ্বর-টর এলে, দু-একদিন ইস্কুলে যাওয়া হবে না, এই যা মুশকিল।
ললিতা বলল, মুশকিলের আবার কী আছে? দুটো দিন ঘরে শুয়ে থাকবেন। এমনও লয় দেখবার কেউ নাই। তবে হুঁ, ইয়ার মধ্যে একটা কথা আছে। আপনি অসুখ হয়ে ঘরে শুয়ে আছেন শুনলে, চাটুয্যে বাড়ির মোটরগাড়ি এসে আপনাকে উয়াদের ঘরে লিয়ে যাবে।’
কেন, এ রকম কখনও দেখেছ নাকি, আমার শরীর খারাপ হলে, বা ছুটিতে ঘরে থাকলে, চাটুয্যেদের গাড়ি এসে আমাকে তাদের ঘরে নিয়ে যায়?’ শংকর হেসে বলল।
ললিতা বলল, এ যাবত দেখি নাই, তবে উয়াদের সেবা আপনার ভাল লাগে, লিয়ে গেলেই বা কে কী বুলতে পারে?
এ বিষয়ে ললিতাকে বুঝিয়ে বলে কোনও লাভ নেই। চাটুয্যে বাড়ি সম্পর্কে বরাবরই ওর একটা বিরোধী মনোভাব আছে। সেটা কতখানি গরিব-বড়লোকের কারণে, তা আজও স্পষ্ট করে বোঝা যায়নি। এমনকী, মল্লিকা যে তার পুরনো পরিচিতা কলকাতার মেয়ে ললিতা তা জানে না। জানলে। চাটুয্যে বাড়ির ক্ষেত্রে, শংকরের সম্পর্ককে সে অনিবার্য ভাবেই একটা অন্য রূপ দিত। সে রূপটা মোটেই সুরূপ হত না, বরং একটা কলঙ্কের বোঝা চাপিয়ে দিত। এমনিতেই শংকর অনুমান করতে পারে, চাটুয্যেরা বড়লোক বলে, ললিতার তেমন মাথাব্যথা নেই। ওর আসল মাথাব্যথা, মল্লিকা আর আরতি। ওর কথাবার্তায় ধরনেই অনেক বার বুঝিয়ে দিয়েছে, চাটুয্যেদের ন’ আর সেজো বউয়ের সেবাটাই শংকরের আসল আকর্ষণ।
শংকর তর্ক করে না, হাসে। ললিতার সঙ্গে তর্ক করতে যাওয়া, বিষয়টিকে আরও মূল্য দেওয়া। এমনিতেই ললিতা নিজের মতো যুক্তি সৃষ্টি করতে অদ্বিতীয়া। বাবার শত্রু নেই, এ যুক্তি ললিতার কাছে খাটে না। সে বোবাকেও কথা বলাতে পারে।
শংকর হেসে বলল, গরিব মাস্টার আমি, একটা বাড়িতে পড়িয়ে এক বেলা খাই। এতে সেবার কথা কেন আসে জানি নে। তুমি যদি অন্যত্র একটা ব্যবস্থা দেখে দাও, সেখানেই না হয় পড়িয়ে এক বেলা খাব। অন্য এক বাড়িতে পড়িয়েও তো এক বেলা খাই।’
তবু চাটুয্যে বাড়ি বলে কথা! ললিতা ঘাড় বাঁকিয়ে, চোখের তারা ঘোরাল, শালচিতির জমিদার বাড়ির অন্দরমহলের সেবা, সে কি সবাই দিতে পারে?
শংকর দুর্বল হেসে বলল, ললিতা তোমার কাছে তো আমি বরাবর হার মেনেই আছি। শরীরটা সত্যি ভাল লাগছে না, এ বার আমাকে শুতে দাও।
হ, শুয়ে পড়েন। ললিতার মুখ গম্ভীর, বিষণ্ণ চোখ শংকরের মুখের দিকে, ই সব কথা বুলতে আসি নাই, আপনাকে দেখতে আইচিলাম। খবরটা শোনা ইস্তক মনটা বড় আনচান করছিল। ভাল মানষের মন্দ করতে অনেকে আছে, দেখি ত। এখন ভগবান করুন, জ্বর যাতনা যেন না হয়। সে পিছন ফিরে ঘরের বাইরে চলে গেল।
গজানন বলল, হুঁ, শুয়ে পড়েন মাস্টারবাবু। দরজাটা বন্ধ করেন। চল ছোট বউ। চণ্ডী ললিতার সঙ্গেই বোধ হয় গিয়েছিল, গজাননের সেটা খেয়াল নেই। সে মাটির দেওয়ালের কুলুঙ্গিতে তালা চাবি রেখে, ঘর থেকে বেরিয়ে গেল।
শংকর একলা ঘরে, সিগারেট টানতে টানতে, এই মুহূর্তে ললিতার কথা ভাবল। মেয়েটা খারাপ না। কিন্তু ঘরে বাইরে কোথাও নিরাপত্তা নেই। এই অসহায়তা ওকে এক রকমের দুর্দমনীয় করে তুলেছে। ভাল ঘরবর-সংসার পেলে, এই ললিতাই সকলের প্রশংসার পাত্রী হয়ে উঠতে পারে। কিন্তু সংসারে কে কবে নিজের যথার্থ স্থান খুঁজে পেয়েছে। কোটিকে গোটিক, চোখে পড়ে না। ললিতার একটা সদগতি হলে, শংকর সুখী হবে।
শংকর সাধারণত সূর্যোদয়ের আগেই বিছানা ছেড়ে ওঠে। পরের দিন ঘুম ভেঙে, চোখ মেলে তাকিয়ে মনে হল, ঘরে আলোর ছড়াছড়ি। গায়ের কম্বলটা সরিয়ে ধড়মড় করে উঠতে গিয়েই, কপালের আর গালের ব্যথাটা রীতিমতো টনটনিয়ে উঠল। তা ছাড়া, মনে হল, সারা গায়েই কেমন একটা ব্যথা ও মাটির দেওয়ালের গায়ে খোলা জানালা দিয়ে তাকিয়ে দেখল, বাইরে রোদ দেখে, ও আরও ব্যস্ত হয়ে উঠল। কিন্তু খাঁটিয়ার বিছানা থেকে নামতে গিয়ে অনুভব করল, সারা গায়ে হাতে পায়ে কেবল ব্যথা না, শরীরটা দুর্বলও লাগছে। এবং, শীতটাও যেন অন্যান্য দিনের তুলনায় একটু বেশি লাগছে।
গতকাল রাত্রে আর ধুতি খোলা হয়নি। গায়ের রক্ত-লাগা জামাটা খুলে, গেঞ্জি গায়ে দিয়ে শুয়েছিল। কিন্তু শীতটা বেশি অনুভূত হওয়ায়, খাঁটিয়া থেকে আস্তে আস্তে নেমে, ও আগে আলনা থেকে ঘরে গায়ে দেবার চাদরটা জড়িয়ে নিল। কুলুঙ্গির কাছে রাখা ছোট আয়নায় এক বার মুখটা দেখল। মুখটা কি ফুলেছে? বুঝতে পারল না। কিন্তু চোখের নীচের কোণ দুটো কেমন ফোলা দেখাচ্ছে। মুখে এক দিনের দাড়ি গোঁফে, একটা কালো ছাপ পড়েছে। মাথার সামনের চুল এসে পড়েছে কপালের ওপর বাঁধা ব্যান্ডেজের ওপর।
শংকর ব্যান্ডেজের ওপর থেকে আস্তে আস্তে চুলগুলো সরিয়ে, দরজার দিকে এগিয়ে গেল। দরজাটা খুলল। প্রথমেই চোখে পড়ল, রুকুবুড়ির ইতিমধ্যেই দাওয়া ও নীচের সামান্য উঠোনটি নিকানো হয়ে গিয়েছে। নিকানো দাওয়ার ওপর বসে আছে চাটুয্যে বাড়ির বিশ্বস্ত পুরনো লোক হরি। তাকে কিছু জিজ্ঞেস করবার আগেই, খড়ের ঠাকুর দালানের উঠোনে ললিতাকে দেখা গেল। সে রুকুবুড়ির সঙ্গে কোনও কথা বলছে, কিন্তু দৃষ্টি এ দিকে।
হরি উঠে দাঁড়িয়ে বলল, সেজবাবু পাঠাই দিলেন, কেমন আছেন, দেখতে।
খুব ভাল বুঝিনে। শংকর বলল, তুমি কখন এসেছ?
হরি বলল, তা এঁজ্ঞে অনেকক্ষণ হবে বটে, রোদ উঠবার আগে আইচি। ত দেখলাম, আপনি ঘুমাইচেন, আর ডাকা করি নাই।
ডাকলেই পারতে। শংকর বলল, যাই হোক, তুমি বাড়িতে গিয়ে বলো, শরীরটা তেমন সুবিধের নেই, আজকের দিনটা ভাবছি বিশ্রাম নেব। কিন্তু কেউ যেন ব্যস্ত না হন।
হরি বলল, আমি যেইয়ে খবর দিয়া করচি। ইয়ার পরে বাবু-মায়েরা বুঝবেন, কী করবেন। আমি এখন যাই।
হ এসো৷
হরি ঠাকুর দালানের উঠোনের দিকে এগিয়ে গেল। শংকর ঘরে ঢোকবার আগেই দেখল, রুকুবুড়ির আগে আগে ললিতা এগিয়ে আসছে। সে ফিরে না তাকিয়ে ঘরের মধ্যে ঢুকে গেল।
মুখ ফিরিয়ে ঘরের মধ্যে ঢুকতেই, শংকরের মনে হল, মাথাটা যেন ঘুরে গেল। এক মুহূর্তের জন্য চোখ বুজে দাঁড়াল। না, যতখানি ভেবেছিল, ততটা কিছু না। মাথা ঘুরে পড়ে যাবার মতো অবস্থা হয়নি। আসলে শরীরটা দুর্বল লাগছে। খাঁটিয়ার বিছানা থেকে উঠতে গিয়েই এ দুর্বলতা অনুভব করেছিল। কিন্তু শীতটা যেন একটু বেশিই লাগছে। থেকে থেকে গায়ে কাঁটা দিয়ে উঠছে। গায়ে একটা ব্যথাও রয়েছে। কপাল আর গালের ব্যথাটা যেন গতকালের তুলনায় কিঞ্চিৎ বেশি অনুভূত হচ্ছে।
কিন্তু শংকর দাঁড়াল না। ঘরের এক পাশে, ছোট এক মাটির মালসায়, ভেজা ন্যাকড়ায় জড়ানো নিমকাটির দাঁতন রয়েছে। ভোরবেলা ঘুম থেকে উঠে, নিমকাটি চিবিয়ে দাঁত মাজাটাই ওর প্রথম কাজ। নিমের ডাল কেটে এনে, মালসার মধ্যে ভেজা ন্যাকড়ায় জড়িয়ে রাখাটা গজাননের কাজ। অথচ, কলকাতার একদা অতীত জীবনটাকে যদি গতজন্ম বলা যায়, সেই সময় বাসি মুখ ধোবার আগেই প্রাণটা চা চা করত। এখনও করে, তবে বাসি মুখে না। দাঁত মেজে মুখ না ধুয়ে, চা মুখে তোলবার কথা এখন যেন ভাবতেই পারে না। আগে কী করে বাসি মুখে চা খেত, সে কথা ভাবলে অবাক লাগে।
শংকরের প্রাত্যহিকতার মধ্যে, ভোরবেলা ঘুম ভেঙে এই ভাবেই শুরু হয়। নিমডালের দাঁতন দিয়ে সঁত মাজতে মাজতেই, জনতা স্টোভ ধরিয়ে, ছোট কেতলিতে চায়ের জল বসায়। জামরুল গাছের দিকে, দাওয়ার ওপরে রুকুবুড়ি বালতিতে মুখ ধোয়ার জল রেখে দেয়। শংকর মুখ ধুয়ে এসে, চা তৈরি করে। জনতা স্টোভ জ্বালানো নির্ভর করে কেরোসিন তেলের ওপর। অবিশ্যি সারা দিনে একবার মাত্র স্টোভ জ্বালাতে হয়। চায়ের জল ফোঁটাবার জন্য। তুলনায় রাত্রের দিকে হ্যারিকেন জ্বলে কিছু বেশি সময়ের জন্য। ঘুমোবার আগে, দুপুরে পৌঁছানো কলকাতার দুটো খবরের কাগজ, ইংরেজি আর বাংলা, আর এক বার পড়ে। সারাদিন সময় বিশেষ পাওয়া যায় না। খবরের কাগজ দুটো ইস্কুলে পৌঁছায়। তখন অন্যান্য শিক্ষক সহকর্মীরা কাগজ দুটো নিয়ে টানাটানি করে। খবরের কাগজ ছাড়াও থাকে কিছু বই। সে সব বই প্রধানত দেশি-বিদেশি সমাজতত্ত্বমূলক। ইতিহাসও ওর প্রিয় বিষয়। প্রাচীন এবং আধুনিক, দুই-ই। সমাজতত্ত্বের সঙ্গে ইতিহাসের যোগাযোগ দৃষ্টিকে অনেকখানি দূরগামী করতে সক্ষম হয়। অবিশ্যি সাহিত্যও ওর প্রিয় বিষয়। যাহা পাই তাহা খাই’ গোছের গোগ্রাসী পাঠক না। এক সময়ে ইংরেজি সাহিত্য ছাড়া পড়ত না। এখনও সে অভ্যাসটা একেবারে ত্যাগ করতে পারেনি। কিন্তু আজকাল বাংলা বইও ওর পাঠ্য তালিকার সংখ্যা অনেক বাড়িয়েছে।
সকালে এক বার স্টোভ জ্বালিয়ে চা, রাত্রে হ্যারিকেন জ্বালিয়ে ঘণ্টা দেড়-দুই পড়া, সব মিলিয়ে কেরোসিনের খরচা এইটুকুই। ওর নিজের চলে যায়। পয়সার জন্য আটকায় না। মাঝে মাঝে গোটা অঞ্চলে কেরোসিনের অভাব দেখা দেয়। তখন শংকরকেও অভাবে পড়তে হয়। সেটা কালে-ভদ্রে। সবাই জানে, কেরোসিনের অভাব নেই। অভাব পয়সার। শালচিতির কোন ব্যবসায়ীর ঘরে কী আছে, গজাননের নখদর্পণে। টাকা পেলেই সে সব কিছু জোগাড় করে আনতে পারে। তবু শংকর একটা কাঠের তোলা উনুনের ব্যবস্থা রেখেছে। সবই অবিশ্যি গজানন আর রুকুবুড়ির ব্যবস্থা। ছোট ছোট আঁটি বেঁধে কাঠকুটোও রাখা আছে। মোমবাতিও কেনা আছে। কাজ চলবার মতো সব ব্যবস্থাই মজুদ।
শংকর ঘরের একপাশে রাখা মালসার থেকে, ভেজা কাপড়ে ভিজানো নিমকাটির দাঁতন তুলে নিল। দাঁত মেজে, চা খেয়ে, সিগারেট ধরিয়ে, গামছা-জামাকাপড় নিয়ে গ্রামের ভিতরের রাস্তা দিয়ে চলে যায় চিতি নদীর ধারে। যাতায়াতের পথে এর ওর সঙ্গে কিছু কথাবার্তা, গ্রামের খবরাখবর লেনদেন চলে। ফিরে এসেই, ছাত্র পড়াতে যেতে হয়। ছাত্র পড়িয়ে, সেখানেই খেয়ে নিয়ে, সোজা ইস্কুলে চলে যায়। কিন্তু আজ সেই প্রাত্যহিকতায়, গোড়া থেকেই গোলমাল। শরীরটা কতখানি খারাপ হয়েছে, বোঝবার আগেই, মুখের ভিতর নিমের ডাল ঢুকিয়ে, কষের দাঁতে চিবোতে গিয়েই, গালের ক্ষতে ব্যথায় টনটনিয়ে উঠল। বিকৃত হয়ে উঠল মুখটা।
কী হল্য গ মাস্টারবাবু?’ দরজার সামনে থেকেই ললিতার উৎকণ্ঠিত স্বর শোনা গেল, দাঁত ব্যথা হইচে কি?’ বলতে বলতে সে ঘরের মধ্যে এসে দাঁড়াল।
শংকর মুখের ভিতর থেকে নিমের ডাল বের করে, গালের ব্যান্ডেজের ওপর হাত রাখল। বলল, না, দাঁতে ব্যথা হয়নি। দাঁতন চিবোতে গিয়ে দেখছি, গালে লাগছে।’ও নিমের দাঁতনটা চোখের সামনে তুলে দেখল। হেসে বলল, দাতন দিয়ে দাঁত মাজা চলবে না দেখছি।
কিন্তু মাস্টারবাবু, আপনার মুখখানা ফুল্যে উঠেচে, চোখ দুটা ভিতরে ঢুকে গেইচে। ললিতা একেবারে শংকরের সামনে এসে দাঁড়াল, এবং অসংকোচে চিবুকের নীচে গলায় হাত স্পর্শ করে বলে উঠল, অই, যা ভেবেচি, গা বেশ গরম, জ্বর হইছে।’
শংকর দরজার কাছে গিয়ে, নিম দাঁতনটা বাইরে ছুঁড়ে ফেলে দিল। রুকুবুড়ি দাওয়ায় উঠে এল। এখন খাঁটিয়ার বিছানা গুটিয়ে, ঘর ঝাঁটপাট দিয়ে গোছাবে। সেও নিশ্চয় শংকরের ঘুম ভাঙবার, ও দরজা খোলার অপেক্ষায় ছিল। শংকর বলল, এসো রুকুদিদি। আমার জন্যে আজ তোমার দেরি হয়ে গেল।
তা হক ক্যানে, আমার ত দশ বাড়িতে কাজ করার নাই। রুকুবুড়ির দুই চোখে উদ্বেগ ও বিস্ময়, কাল রাত্তিরেই শুন্যেচি, বদির বিটা গাড়ি চাপা পড়ে মরেচ্যে, তুমারও খোয়র হইবে। কিন্তু তুমাকে এত মার মেরেচ্যে, গোটা মুখে কাপড় বান্দা!
শংকর ঘরের মধ্যে সরে আসতে আসতে বলল, কপালের লিখন রুকুদিদি। তুমি তোমার কাজ করো, আমি স্টোভ জ্বালিয়ে জল গরম করি।’
তার আগে আমি বালতিতে করে টেপা কল থেকে জল লিয়ে আসি।রুকুবুড়ি দাওয়ার অন্য দিকে যেতে যেতে আপন মনেই বকবক করতে লাগল, ভাল মানষের ই কী খোয়র বাবা! দোষ ধান্দা কিছু নাই, মানুষটাকে পিটাই করল্যে। ভগমানের কী বিচার, বুইতে পারি না।..
রুকুবুড়ি রোজ আগে জল আনে। শংকর চা খেয়ে, চিতির ধারে বেরিয়ে যাবার পরে সে ঘর দরজা বন্ধ করে গোছায়। শংকর খাঁটিয়ার বিছানার বালিশের পাশে রাখা দেশলাইটা নিয়ে স্টোভের কাছে এগিয়ে গেল। ললিতা আচমকা শংকরের হাত থেকে দেশলাইটা নিয়ে বলল, ই কাজটি আজ আপনাকে করতে হবে নাই। আপনি খাটে বসেনগা, আমি চায়ের জল চাপাই দিচ্ছি। যেমনটি বুলবেন, তেমনটি করব। গায়ে জ্বর জ্বালা ব্যথা লিয়ে আজও নিজের হাতে সব করতে হবে ক্যানে?
শংকর অস্বস্তি বোধ করল, বলল, আমার কোনও কষ্ট হত না।
জানি৷’ ললিতা স্টোভের সামনে বসে, পলতে বাড়িয়ে তুলল, আপনি সব পারেন। কিন্তু গায়ে জ্বর নিয়ে আপনি চা করে খাবেন, কাছে দাঁড়িয়ে উটি দেখতে পারব নাই। জল কতক্ষণ ফুট খেল্যে, কতটুনি চা দিব, বলে দেন, সেরকমটি করে দিব। তবে, আপনার চা করা আমার জানা হয়্যা গেইচে, না বুলে দিলেও পারব।
ললিতার কাছে থাকাটাই আসল কথা। কাছে দাঁড়িয়ে না দেখতে হলে, কোনও কথা ছিল না। কিন্তু রোজ সকালেই শংকরের চায়ের ভাগীদার হিসাবে ললিতা উপস্থিত থাকে। অতএব কাছে সে থাকতই। বিশেষ করে গতকাল রাত্রের ঘটনার পরে আজ ললিতা বোধ হয় অন্যান্য দিনের তুলনায় আরও সকালে এসে হাজির হয়েছে। শংকর জানে, গতকাল রাত্রে, ললিতা উদ্বেগ নিয়ে ফিরে গিয়েছিল। ও যতই এ জেদি মেয়েটিকে দূরে সরিয়ে রাখতে চেষ্টা করুক, তাতে কিছু যায় আসে না। একুশ বছরের অবিবাহিতা মেয়েকে এ যুগে, সাবেক কালের অরক্ষণীয়া না ভাবলেও, গ্রামীণ সমাজ-জীবনের একটা দৃষ্টিভঙ্গি আছে। সেই দৃষ্টিভঙ্গির বিচারে অবিবাহিত যুবক শংকরের ঘরে ললিতার যাতায়াতটা অনেকখানি নীতিবিগর্হিত।
কিন্তু শংকর ললিতাকে কোনও দিনই যুক্তি দিয়ে বুঝিয়েও নিরস্ত করতে পারেনি। ললিতার এ ঘরে আসা, শংকরকে নিয়ে ভাবনা চিন্তা উদ্বেগ, সবই ওর নিজস্ব ব্যাপার। এ ক্ষেত্রে কারোর কোনও বাধাকেই ললিতা মেনে নেয়নি। অবিশ্যি ওর বাবা দাদা খুড়ো, কেউ কোনও দিন বাধা দেয়নি। শংকরের মুখে অস্বস্তি ফুটল। নিরুপায় হয়ে, গম্ভীর মুখে খাঁটিয়ায় গিয়ে বসল। বলল, তোমাকে বললেও যখন শুনবে না, তখন কথা বাড়িয়ে লাভ নেই।
জানেন ত কথা বাড়াইচেন ক্যানে? ললিতা ওর স্খলিত বাসি খোঁপায় ঝাপটা দিয়ে, পিছন ফিরে শংকরের দিকে তাকিয়ে হাসল, আগে কোন দিন কি আপনার ইস্টোভ ধরাইচি, না চা বানাইচি? রোজ আপনার হাতের চা খেয়ে যাই, আজ অসুখ শরীরে আমার হাতে খান।
শংকর বলল, কিন্তু স্টোভটা ধরাবার আগে, এক কেতলি জল বসাও। গরম জলে মুখ ধুয়ে, তারপরে চা খাব। মুশকিল হল, দাঁত মাজা। কোনও মাজন-টাজনও ঘরে নেই যে, দাঁত মাজব।
গুড়াকু দিয়ে দাঁত মাজবেন কি?’ ললিতা উঠে দাঁড়িয়ে বলল, বলেন তো গুড়াকু ঘর থেকে লিয়ে আসি।
শংকর জানে, এখানে বালক বৃদ্ধ স্ত্রী পুরুষ, প্রায় সকলেই গুড়াকু ব্যবহার করে। সেটা কেবল দাঁত মাজার কারণে না, কিঞ্চিৎ নেশার ব্যাপারও আছে। বস্তুটির মধ্যে তামাকের মিশেল আছে। এ নেশা এ সব অঞ্চলের গ্রামে এমন ব্যাপক, কেবল মাঠে ঘাটে কাজ করা অল্পবয়সি বালকেরাই এর শিকার না, ইস্কুলে অনেক ছেলেও পকেটে গুড়াকুর কৌটা নিয়ে যায়। দশ বারো বছরের ছেলেও বাদ যায় না। বাধা দিয়ে, শাসন করে থামানোও মুশকিল। অনেক শিক্ষকরাও গুড়াকু ব্যবহার করেন। উঁচু ক্লাসের ছাত্রদের সঙ্গে শিক্ষকদের গুড়াকু লেনদেন, শংকর নিজের চোখেই দেখেছে। আসলে, এটাও গ্রাম সমাজের নীতিবোধের ওপর নির্ভর করে। গুড়াকু ব্যবহার করা কারোর কাছেই নিষিদ্ধ না। এবং নেশার বস্তু বলে স্বীকৃত না। অথচ, ব্যবহারকারী বালক বৃদ্ধ, সকলের কাছেই গুড়াকু অপ্রতিরোধ্য বস্তু। শংকর জানে, ললিতা গুড়াকু ব্যবহার করে না, কিন্তু ওদের বাড়ির মেয়ে পুরুষ প্রায় সকলেই ব্যবহার করে। বস্তুটির স্বাদ শংকরের জানা আছে, অরুচি তীব্র। বলল, না, তোমাকে আর গুড়াকু আনতে হবে না। জলটা গরম করে দাও, তা দিয়েই আমি মুখ ধুয়ে নেব।
আহ, মাস্টারবাবু, তবে এক কাজ করেন, লুন দিয়া দাঁত ঘষেন।’ললিতার চোখ উজ্জ্বল হয়ে উঠল, উয়াতে দাঁত মাজা হব্যে, জ্বরের মুখে রস লাগবে।
রস সম্ভবত মুখের স্বাদের রুচির কথা। শংকরের কথাটা মনে ধরল। বলল, এটা একটা কাজের কথা বলেছ।’ বলে সে খাঁটিয়া থেকে নামতে উদ্যত হল।
বসেন না ক্যানে, আমি দিচ্ছি। ললিতা নিচু হয়ে কাঠের মুখ-ঢাকা চেনা বাটি থেকে খানিকটা নুন নিয়ে শংকরের কাছে এগিয়ে গেল, হাত পাতুন।
শংকর বাঁ হাত পেতে নুন নিল। ললিতা সরে গিয়ে, ঘোয়া কেতলি হাতে তুলে নিল। ঘরের এক কোণে রাখা কুঁজো থেকে, কেতলিতে জল গড়িয়ে ভরল। স্টোভের কাছে এসে বসে, দেশলাই জ্বালিয়ে, তোলা পলতে ধরাল। দেখতে দেখতেই আগুনের শিখা নীলচে হয়ে উঠল। ললিতা কেতলিটা চাপিয়ে দিল।
শংকরের পক্ষে বসে থাকা সম্ভব হল না। নুন দিয়ে দাঁত মাজতে মাজতে ও বাইরের দাওয়ায় গিয়ে দাঁড়াল।
.
শংকরকে হঠাৎ বাইরে চলে যেতে দেখে, ললিতার ভ্রুকুটি চোখে, উৎকণ্ঠা ফুটল। সেও স্টোভের কাছ থেকে উঠে, বাইরের রকে এসে জিজ্ঞেস করল, কী হল্য, মাস্টারবাবু, বমি পাইচে নাকি?
শংকর বাঁ হাত তুলে নাড়ল। রকের শেষ প্রান্তে, যেখানে মুখ ধোয়, সেখানে গিয়ে থুথু ফেলে বলল, বমি পাবে কেন? মুখে নুন দিতেই, ভেতরটা লালায় ভরে উঠেছিল।
তাই ভাল। ললিতা হাসল, আমি ভাবি কি লুন মুখে দিয়ে বমি পাইচে বা। অভ্যাস ত নাই!
শংকর দাঁত মাজতে মাজতে আর এক বার থুথু ফেলে বলল, তুমি জলটা দেখো, বেশি গরম কোরো না। আমি গরম জলে মুখ ধুয়ে নেব।
তা ক্যানে? আপনাকে আমি ফুটন্ত টগবগে জল দেব মুখ ধোবার লেগ্যে।
ললিতার মুখে হাসি লেগেই ছিল, আমি কি উ সব বুঝিসুঝি?’ বলে ঘরের দিকে পা বাড়িয়ে বলল, তবে মনে রাখবেন, হাত বাড়িয়ে আমার হাত থেকে লুন, লিয়েচেন, একটু গুণ গাইবেন।
শংকর রকের শেষ প্রান্ত থেকে ফিরে তাকাল। ললিতা তখন ঘরের মধ্যে ঢুকে গিয়েছে। ও নিজের মনে একটু অপ্রস্তুত হাসল। ভুলে যায়, ললিতার বোধ বুদ্ধি কিছু কম নেই। মুখ ধোয়ার জল কতটা গরম করা উচিত, সে কথা ওকে বলার দরকার ছিল না। সংসার বা ঘরকন্নায় অভিজ্ঞতা ওর কম না। কিন্তু যথাযোগ্য স্থানে সেগুলো কাজে লাগাবার উপায় নেই। অপরাধ তো ওর একটাই। বয়স হয়ে যাচ্ছে, অথচ বাবা দাদার ক্ষমতা অনুযায়ী একটা পাত্র জোগাড় করা যাচ্ছে না।
শংকরের ভাবনার মধ্যেই, অ্যালুমিনিয়ামের একমাত্র বড় মগে মুখ ধোবার জল নিয়ে ললিতা এগিয়ে এল, দ্যাখেন, ইয়াতে হবে কি না। কুসুম কুসুম থেকে একটু বেশি গরম করেছি। এই ঠাণ্ডা আর জ্বরের মুখে ই রকমটি সইবে।
হা হা, ঠিক আছে দাও। শংকর হাত বাড়িয়ে মগটা নিয়ে, রকের ওপর উপুড় হয়ে বসল।
ললিতা বলল, মুখে সাবান মাখবেন কি? দাড়ি তো কামাতে পারবেন নাই। মুখে সাবান মাখবেনই বা কুথায়? কঁচা ঘা, ভিজে গেল্যে আউড়ে উঠবে না?
ললিতার একটা কথাও মিথ্যা বা ভুল না। ডাক্তার সুজিতও বলে দিয়েছিল, অন্তত তিন দিন যেন ক্ষতে জল না লাগানো হয়। তা হলে সেপটিক হয়ে যেতে পারে। ললিতার ভাষায় সেপটিকই বোধ হয় আউড়ে ওঠা। তা ছাড়া শংকর প্রতি দিন সকালবেলা দাঁত মেজে সাবান দিয়ে মুখ ধোয়, চা খেয়ে দাড়ি কামিয়ে, চিতির ধারে যায়, ললিতার সে খেয়ালও আছে। স্বাভাবিক, কারণ শংকরের প্রতি দিনের সকালের শুরুটা, ওর চোখের সামনেই ঘটে। শংকর বলল, না, আজ আর সাবান মুখে লাগাবার উপায় নেই, দাড়িও কামাব না। মুখ ধুয়ে একটু গরম চা আর মুড়ি খাব। তারপরে ওষুধ খেতে হবে।
চায়ের জল বসিয়ে দিইচি। ললিতা ঘরের দিকে পা বাড়ালে।
শংকর মুখে জল দেবার উদ্যোগ করে বলল, রুকুদির জন্যও চায়ের জল নিয়ে কিন্তু।
না, লিব নাই৷ ললিতা ঘরের দরজার চৌকাঠে পা রেখে, রুষ্টস্বরে বলল, রুকুদিদি ত রোজ চা খায়, আজ খাবে নাই। আজ আমি চা বানাইচি যে!’ বলে ঘরের মধ্যে ঢুকে গেল।
শংকর আবার মনে মনে অপ্রস্তুত হাসল। ওর সকালের চায়ের ভাগীদার কেবল ললিতা না, রুকুবুড়িও। ললিতার তা না জানবার কথা না। মনে করিয়ে দেবার কোনও প্রয়োজন ছিল না। তথাপি ললিতার বোধ বুদ্ধি নিয়ে ওর ভুল হয়ে যায়। নুনের মুখে গরম জলটা যেন আরামদায়ক লাগল, মুখে জ্বরের বিস্বাদ ভাবটাও অনেকখানি কেটে গেল। মুখ ধুয়ে, গরম জলে হাত ভিজিয়ে চোখ দুটো সাবধানে পরিষ্কার করল।
এই সময়ে রুকুবুড়ি, বালতি ভরে জল নিয়ে রকের ওপর এনে রাখল। বলল, মুখ ধুয়ে লিলে মাস্টার? আমার জল আনতে দেরি হয়্যা গেল কি?
শংকর মগটা হাতে নিয়ে উঠে দাঁড়াল, না, তোমার দেরি হয়নি রুকুদিদি। আমি আজ গরম জলে মুখ ধুয়েছি।
তাই আমি ভাবি কি জল আনতে দেরি হয়া গেল। রুকুবুড়ি তার জামাহীন গায়ের মোটা থানের আঁচলে হাত মুছতে মুছতে ফোগলা দাতে হাসল।
ঘরের ভিতর থেকে ললিতার স্বর ভেসে এল, অই গ রুকুদিদি, তোমার জন্যে আজ চা হবে নাই।
রুকুবুড়ির মুখের ভাঁজে ঢেউ খেলল। এক বার তাকাল শংকরের দিকে। শংকর হেসে ঘরের মধ্যে ঢুকল। রুকুবুড়ি ঘরের দরজায় দাঁড়িয়ে জিজ্ঞেস করল, ক্যানে গ লাতিন বামনি, দোষ কী করলাম?
দোষ তুমার না, আমার। ললিতা শাড়ির আঁচল দিয়ে ফুটন্ত কেতলির মুখ খুলে, চায়ের কৌটা থেকে আন্দাজ মতো চা ঢেলে দিল। আবার কেতলির মুখ বন্ধ করে দিয়ে, সঙ্গে সঙ্গেই কেতলি নামিয়ে, স্টোভের সামনে, ছোট একটা কাঠের পাটাতনের ওপর বসল। জ্বাল দেওয়া বাসি দুধের পাত্রটা স্টোভের ওপর বসিয়ে দিল। ঠিক শংকর যেমনটি করে। তারপরে দরজার দিকে তাকিয়ে রুকুবুড়িকে বলল, আজ তো আর তুমার মাস্টের চা বানাইচে না, আমি বানাইচি। আমি তুমার চায়ের জল লিতে ভুলে গেইচি।’ বলতে বলতে সে উঠে দাঁড়াল।
কথাটা সত্যি নয় রুকুদিদি, তুমি তোমার চায়ের পাত্তরটি নিয়ে এসো!’ শংকর তক্তপোশের ওপর বসে বলল। আমি ভেবেছিলাম, তোমার চায়ের জল নিতে ললিতা হয়তো ভুলে যাবে। সে কথা বলেছি বলেই, ওই কথা বলছে। আমি বলবার আগেই ললিতা তোমার চায়ের জল নিয়েছে।
রুকুবুড়ি ফোগলা দাতে হেসে ঘরের মধ্যে ঢুকল। তাই কি হয় গো মাস্টের, লাতিন বামনি আমার চায়ের জল লিতে ভুল্যে যাবেক? উয়ার মন লজরটি বড় সজাগ বটে।
তা বুললে কি হয় রুকুদিদি। ললিতা বাটিতে মুড়ি ঢেলে, শংকরের সামনে তক্তপোশে রেখে, আবার স্টোভের সামনে এগিয়ে গিয়ে বসল, আমরা গরিব মুখখু, আমাদের কি সব খেয়াল থাকে? উ সব থাকে বড়লোকের বাড়ির বউ-ঝিদের। স্টোভের ওপর উথলে ওঠা দুধের পাত্রটা, শাড়ির আঁচল দিয়ে ধরে নামাল। স্টোভের পলতে নামিয়ে দিয়ে, জোরে ফুঁ দিয়ে আগুন নিভিয়ে, আবার কল তুলে পলতে তুলে দিল। ধোঁয়া উঠে ঘরের মধ্যে কেরোসিনের আগুনের গন্ধ ছড়িয়ে পড়ল।
রুকুবুড়ি ঘরের এক কোণে রাখা তার নিজের কলাইয়ের গেলাসটি এনে, ললিতার সামনে বসিয়ে দিল। বলল, উ কথাটি আমি মানি নাই লাতিন বামনি। গরিব হওয়া, সে তো ভগমানের হাত। মুখখু তুমি লও।
ললিতা ঘাড় ফিরিয়ে পলকে এক বার শংকরকে দেখে নিল। তারপর শংকরের কাচের গেলাসে আগে চা ঘেঁকে ঢালতে ঢালতে বলল, উ তুমি জান নাই রুকুদিদি, গরিব হলেই মুখখু হয়। আর, সত্যি কথা বটে, আমি লেখাপড়া ত শিখি নাই।
শংকরের গেলাসে চিনি আর দুধ দিয়ে, চামচে নেড়ে, গেলাস তুলে তক্তপোশের ওপর মুড়ির বাটির কাছে রাখল।
তা বুলল্যে মানব ক্যানে লাতিন বামনি?’ রুকুদিদি ফোগলা দাতে হেসে বলল, নিজের চখে দেখেচি, তুমি ছেলেবেলায় ইস্কুলে পড়তে যেতে।
শংকর জানে, ললিতার নিজেকে গরিব মূর্খ বলার আসল লক্ষ্য চাটুয্যে বাড়ি। রুকুবুড়ির পক্ষে তা বোঝা সম্ভব না। বোধ হয়, ললিতা তা বুঝতে পেরেই, রুকুবুড়ির কথার কোনও জবাব না দিয়ে শংকরকে জিজ্ঞেস করল, মুড়ি কি এমন খাবেন, না একটু তেল নুন মেখ্যে দিব? বলেন তো তেলেভাজা কিনে লিয়ে আসতে পারি।
না, তেলেভাজা আজ আর খাব না। তোমরা খাও তো নিয়ে আসতে পার, পয়সা দিচ্ছি।’ শংকর তক্তপোশ থেকে নামবার উদ্যোগ করল।
ললিতা প্রায় শংকরের হাত ধরতে উদ্যত হয়ে বলল, না না, আমাদের তেলেভাজা লাগবে নাই, আপনি বসেন। মুড়িতে তেল নুন মেখ্যে দিব?
ললিতার গায়ে সামান্য একটা রং-চটা পুরনো লাল ব্লাউজ, যার বোতামগুলোও সব নেই। ভিতরে কোনও অন্তর্বাস নেই। বুকের আঁচল সরে যাওয়ায় তার অটুট উদ্ধত বক্ষান্তরের অনেকখানি উন্মুক্ত। শংকরের দিকে হাত বাড়াতেই, জামার কাঁধের অনেকখানি সরে গেল। চকিতেই শংকরের চোখ ওর বুকের থেকে, চোখের ওপর ছুঁয়ে, অন্য দিকে সরে গেল। বলল, না, থাক।
ললিতার মুখে লজ্জার ছটা লাগলেও, তেমন বিব্রত হল না। বুকের আঁচলটা ভাল করে টেনে জড়িয়ে সরে গেল। শংকর জানে, ললিতার শাড়ি জামার অভাব। অন্যথায় এই শীতে গায়ে আরও কিছু জড়াত। কিন্তু চিত্রটি গরিব ঘরের ঘরকন্না করা ব্যস্ত মেয়েরই মতো অনাড়ম্বর সহজ। এতে ওর নিজেরও বিব্রত হবার কিছু নেই। সেই তুলনায়, এ দেশে পথে ঘাটে মেয়েদের নগ্নতা সবসময়েই চোখে পড়ে।
এই লাও রুকুদিদি, তোমার চা।’ ললিতা কলাইয়ের গেলাসটা বাড়িয়ে দিয়ে, মুড়ির টিনের ঢাকা খুলল, মুড়িও লাও।
রুকুবুড়ি তার ময়লা থানের আঁচল পাতল। ললিতা দুমুঠো মুড়ি তার আঁচলে দিয়ে দিল। রুকুবুড়ি গেলাসটা নিয়ে ঘরের বাইরে রকের এক পাশে গিয়ে বসল। শংকরও এ ভাবেই রোজ সকালে দেয়। অনেক সময় মুড়ি ললিতাও দেয়। তারপরে ও নিজের অ্যালুমিনিয়ামের গেলাসে চা ঢালল। ওর। গেলাসটা এ ঘরেই থাকে। নিজেই মুড়ির টিন থেকে এক মুঠো মুড়ি তুলে নিয়ে, টিনের মুখ ঢাকা দিয়ে দিল। আর শংকর মুখে মুড়ি দিয়ে চিবোতে গিয়েই, অস্ফুটে ব্যথাসূচক শব্দ করল। তাড়াতাড়ি চায়ের গেলাস তুলে চুমুক দিল। মুখের ভিতর মচমচে মুড়ি নরম হয়ে গেল।
কী হল?’ ললিতা উৎকণ্ঠিত জিজ্ঞাসু চোখে মুখ ফিরিয়ে শংকরের দিকে তাকাল।
শংকর ঢোক গিলে হেসে বলল, মুড়ি চিবোতে গিয়ে, খেয়াল ছিল না। জোরে চাপ দিতেই, একটু ব্যথা লাগল। ও চোখের কোলে গালের হাড়ে ব্যান্ডেজের ওপর আলতো করে হাত বোলাল।
চা দিয়ে ভিজিয়ে খান ক্যানে। ললিতার মুখে উদ্বেগ ও অস্বস্তি, তা হলে লাগবে নাই।
শংকর বলল, ব্যথাটা তেমন বেশি নয়। আসলে মুখ নাড়তে গিয়ে চামড়ায় টান পড়লে, একটু লাগছে। আস্তে আস্তে চিবোলে লাগবে না। সে আর এক গাল মুড়ি মুখে পুরে দিয়ে আস্তে আস্তে চিবোতে লাগল। সামান্য ব্যথা বোধ হলেও তেমন কষ্ট হল না। আর এক ঢোক গিলে নিয়ে ললিতার দিকে তাকিয়ে হাসল, তুমি ও রকম করে তাকিয়ে রইলে কেন? চা খাও, ঠাণ্ডা হয়ে যাবে।
ললিতা কুটি চোখে তাকিয়ে অস্বস্তিতে হাসল। বাঁ হাতে অ্যালুমিনিয়ামের গরম গেলাস তুলে চায়ে চুমুক দিল। ডান হাতের মুঠি থেকে মুড়ি মুখে দিতে ভুলে গেল। বলল, মুড়ি চিবাইতেই এত লাগচে, দুফরে কী খাবেন?
দুপুরের ভাবনা তো ভাবছি না, সে যা হোক করে চলে যাবে। শংকর এক মুঠো মুড়ি মুখে দিয়ে আস্তে আস্তে একটু চিবিয়ে নিয়ে বলল, ভাবছি, তোমার খুড়োমশাই গজানন কখন আসবে। তার সকালবেলার পুজোপাট কি এখনও শেষ হয়নি?
গজাননের তিন ঘর যজমান আছে। ভোরবেলা ঘুম থেকে উঠে, স্নান করে, আদ্যিকালের পুরনো নানা জায়গায় সেলাই করা একখানি তসরের থান পরে, গায়ে চাদর জড়িয়ে, নারায়ণ শিলা নিয়ে পুজো করতে বেরোয়। মাস গেলে সামান্য কিছু পায়। সেটাও তার উপার্জন। তা ছাড়া বিশেষ পূজা পার্বণে, ব্রাহ্মণীর জন্য লাল পাড় শাড়ি আর নিজের জন্য গামছাও জোটে। সকালে এই কাজ সেরে, তারপরে সে নানান ধান্দায় বেরিয়ে পড়ে। অবিশ্যি তার আগে এক বার শংকরের সঙ্গে দেখা করে যায়। এক কুঁজো পানীয় জল নিয়ে আসা, আর ঘরের চাবি নিয়ে, দরজা বন্ধ করা তার কাজ।
খুড়ো এখুনি এস্যে পড়বে।’ ললিতা মুড়ি চিবোতে চিবোতেই জবাব দিল, ক্যানে, আজ কি খুড়োর হাতে ভাত খাবেন?
শংকর চায়ের গেলাস তুলে চুমুক দিয়ে বলল, ভাতের কথা ভাবছিই না। গা যখন গরম হয়েছে, আজ আর ভাত খাব না। সেই জন্যই গজাননকে দরকার। বোস বাড়িতে একটা খবর পাঠানো দরকার, আজ পড়াতে যেতে পারব না, এ বেলা খাবও না। তা ছাড়া, ইস্কুলে একটা চিঠি লিখে পাঠাতে হবে, এ শরীর নিয়ে ছেলেদের পড়াতে পারব না। ছুটির দরখাস্ত পাঠাতে হবে।
বলেন ত উ কাজ আমিও করে দিতে পারি। ললিতা চায়ের গেলাসে চুমুক দিয়ে বলল।
শংকরের ভুরু কুঁচকে উঠল, চোখে অবাক জিজ্ঞাসা, তুমি যাবে বোস বাড়িতে খবর দিতে, আর ইস্কুলে দরখাস্ত পৌঁছতে?’
ক্যানে, কী হবে?’ ললিতার ঠোঁটে চোখে হাসি, পারব নাই নাকি?
শংকর জানে, ললিতা তা পারে। কিন্তু সে তো পাঠাতে পারে না। তার চা মুড়ি খাওয়া শেষ। তক্তপোশ থেকে নেমে ওষুধ রাখা কুলুঙ্গির কাছে গিয়ে বলল, তুমি হয় তো পার, আমি তোমাকে পাঠাতে পারি না। সে ওষুধগুলো বেছে নিয়ে রাংতার মোড়ক ছিঁড়ে, বড়ি বের করল।
ক্যানে পারবেন নাই? আমি মেয়ে, তাই?’ ললিতা উঠে তক্তপোশ থেকে শংকরের চায়ের গেলাস আর মুড়ির বাটি তুলে নিল।
শংকর এ বার খানিকটা বিরক্ত বিস্ময়েই ললিতার দিকে তাকাল, জিজ্ঞেস করল, তোমার কি মনে হয়, আমার হয়ে বোস বাড়িতে খবর দিতে যাওয়া, ইস্কুলে দরখাস্ত পৌঁছুতে যাওয়া–সবাই খুব ভাল চোখে দেখবে? তোমার লজ্জা করবে না?
ললিতা ঘরের দরজার দিকে পা বাড়িয়ে থমকে দাঁড়াল। ঠোঁটের কোণে হাসি নিয়ে তাকাল শংকরের দিকে। কিন্তু তৎক্ষণাৎ কিছু না বলে, রকে গিয়ে রুকুবুড়ির সামনে গেলাস বাটি রেখে বলল, এগুলো ধুয়ে রেখ্য রুকুদিদি।
রাখব। তুমার গেলাসটি কুথাকে রাখলে?’ রুকুবুড়ি জিজ্ঞেস করল।
ললিতা বলল, উটি আমিই ধুয়ে লিব।’ও ঘরে এসে ঢুকল। দেখল শংকর তখন কুঁজো থেকে আর একটা গেলাসে জল গড়াচ্ছে। ললিতা জিজ্ঞেস করল, কী করবেন?
শংকর জল ভরা গেলাস নিয়ে দাঁড়িয়ে বলল, ওষুধ খাচ্ছি।’বলে জল মুখে নিয়ে পর পর দুটি বড়ি গিলে নিল।
লজ্জার কথা বুলছিলেন মাস্টারবাবু?’ ললিতা স্টোভের কাছ থেকে নিজের চায়ের গেলাসটা তুলে নিল, তাকাল শংকরের দিকে, লজ্জা আছে কি নাই, উ তো জানি নাই। ত, আপনার কুন কাজ করতে আমার লজ্জা হয় না।
শংকর গম্ভীর স্বরে বলল, কিন্তু আমার করে। সব কাজ সবাইকে দিয়ে হয় না, এটা বোঝবার মতো বয়স তোমার হয়েছে। তুমি আমার জন্য বোস বাড়ি যাবে, ইস্কুলে যাবে, এ সব দেখলে লোকেই বা কী বলবে? কথা একটা বললেই হল?
আমার যা মনে হইছে, তাই বুলেচি।’ললিতা হাসি মুখেই জবাব দিল, লোকের কথায় আমার কিছু যায় আসে না। আসল কথাটা ক্যানে বুলচেন নাই মাস্টারবাবু?
কী আসল কথা?
আমাকে পাঠাইতে আপনার লজ্জা করে।
তা করে বইকী৷ শংকর একটু কেঁজেই বলল, তোমার লজ্জা না করতে পারে, আমার করে।

ললিতার মুখের হাসি আস্তে আস্তে মিলিয়ে গেল। এক মুহূর্তের জন্য মুখটা শক্ত হয়ে উঠল তারপরেই কেমন অসহায় আর করুণ ছায়া নেমে এল। বলল, দরকারে ঘরের কাজে আমি গাঁয়ের কুথায় না যাই? বাজারে দোকানেও যাই। আপনি ই বাড়িতে থাকেন, আমি ই বাড়ির মেয়ে বটে। আপনার কাজে কুথাও গেলে লজ্জা করবে ক্যানে?
কিন্তু আমি তো তোমাদের ঘরের লোক নই, আমার দরকারে তোমার কোনও কাজেরও দরকার নেই। শংকর গেলাসটা নামিয়ে রেখে, তক্তপোশের কাছে এগিয়ে এল। বালিশের তলা থেকে সিগারেটের প্যাকেট বের করে, দেশলাই জ্বেলে সিগারেট ধরাল।
ললিতা মাথা নিচু করল হঠাৎ কোনও জবাব দিল না। তারপরে আবার যখন মুখ তুলল, তখন ওর মুখে আবার হাসি ফিরে এসেছে। কিন্তু এ হাসি কান্নার থেকেও অধিক, ব্যথা ও বিষণ্ণতায় ভরা। যদিও চোখে জল নেই। কথার স্বর যেন ভেজা ও গভীর, আমার ভুল হইচে মাস্টারবাবু, ভুলে যাই আপনি আমাদের ঘরের লোক নন বটে। রেগে গেইচেন, বুঝি, ই ঘরে আমার আসা যাওয়া আপনার ভাল লাগে নাই। যদি বুলেন, ত আর আসব নাই।
শংকর এক মুখ ধোয়া ছেড়ে কথা বলতে গিয়ে হঠাৎ কোনও কথা বলতে পারল না। অনেক সময়েই সে ললিতাকে বিরক্ত হয়ে, ফেঁজে কথা বলেছে। ললিতার মুখের হাসি কখনও নেভেনি। বরং জলের হাঁসের মতোই, পাখা ঝাপটা দিয়ে, শংকরের বকুনিকে ঝেড়ে ফেলে দিয়েছে। দশটা কথা বলে, হেসে, শংকরকেই চুপ করিয়ে দিয়েছে। অবিশ্যি, সে সব প্রসঙ্গ খুবই হালকা। ওর নিজেরই মনে হল, আজকের মতো কঠিন কথা আর বোধ হয় কখনও বলেনি। অন্তত আর যা-ই বলে থাকুক, নির্লজ্জ কখনও বলেনি। এখন মনে হচ্ছে ললিতা যা বলেছে, তা ওর নিজের মতোই বলেছে। ওর পক্ষে শংকরের জন্য বোস বাড়িতে বা ইস্কুলে যাওয়াটা তেমন বিচিত্র ব্যাপার কিছু না। ও যে সংসারের মেয়ে সে-সংসারের কাজে ওকে ঘরের বাইরে সর্বত্রই যেতে হয়। শংকরের জন্য যেতে হলে, ওর উৎসাহ বাড়ে ছাড়া কমে না। কিন্তু শংকর সবটা মেনে নিতে পারে না। না পারলেও, রেগে ঝেঁজে কথাগুলো না বললেও হত। ললিতাকে ও একেবারে চেনে না, বোঝে না, এমন না। ওর মনে অনুশোচনা জাগল, বিব্রতও হল।
নিজের মনটা নিজে বুঝি নাই মাস্টারবাবু।ললিতা আবার বলল, আপনার ভাল লাগে নাই জানি, তবু ক্যানে না এস্যে থাকতে পারি নাই, ইয়ার কারণটা জানি নাই।
শংকর হাসবার চেষ্টা করে বলল, তোমাকে আসতে বারণ করব কেন? তুমি যেমন আস, তেমনি আসবে। কিন্তু আমি তোমাকে দিয়ে সব কাজ করাতে পারি না, এটা বোঝবার চেষ্টা করো।
মাস্টারবাবু, সংসারে জোর খাটাবার লোকের বড় অভাব।’ ললিতা পিছন ফিরে চলে যেতে যেতে বলল, যাইচি।
শংকর কিছু বলবার আগেই, ললিতা ওর গেলাসটা হাতে নিয়ে, দ্রুত ঘরের বাইরে গেল। রক থেকে নেমে, আটচালার উঠোনের পাশ দিয়ে চকিতে অদৃশ্য হল। শংকর দরজার দিকে কয়েক পা অগ্রসর হল। ওর মুখেও করুণ আর গম্ভীর ছায়া নেমে এল।
আমি তা হলে ইবারে ঘরটা ল্যাপা মোছা করি বাবা?’রুকুবুড়ি দাওয়ার ওপর উঠতে উঠতে বলল।
শংকর ঘরের বাইরে দাওয়ায় বেরিয়ে বলল, হ্যাঁ করো।
এ সময়েই মনতোষ এলেন হন্তদন্ত হয়ে। মুখে ব্যস্ত উৎকণ্ঠা, কই হে শংকর মাস্টার কোথায়?
আসুন।’ শংকর তাড়াতাড়ি হাতের জ্বলন্ত সিগারেটটা নীচে ফেলে, স্যান্ডেলের তলায় চাপা দিল। দেখল, মনতোষের পিছনে গজাননও দেখা দিয়েছে।
.
গজানন যে মনতোষের সঙ্গে আসেনি, বোঝা গেল, ঠাকুর দালানের কাছাকাছি তার থমকে দাঁড়ানো দেখে। এই শীতের সকালে, তার গায়ে সেই মান্ধাতা আমলের পুরনো জীর্ণ তেলচিটে গরদের একখানি বস্ত্র। অর্ধেক কোমরে, অর্ধেক গায়ে জড়ানো। তার ওপরে অবিশ্যি একটি শুকনো মোটা গামছা আছে। হাতে নারায়ণ শিলা। কয়েক ঘর যজমানের বাড়ি প্রাত্যহিক পূজা করে ফিরছে। মনতোষ চাটুয্যেকে দেখে থমকে দাঁড়ানোই স্বাভাবিক। তার কাছে চাটুয্যেরা এখনও জমিদার। মনে আছে ভয় আর সম্ভ্রম, কৃপা-প্রার্থীও বটে। কৃপা জুটুক না জুটুক, গাঁয়ের অবস্থাপন্ন যে কোনও লোকের কাছেই সে জোড় হাতে নতশির। কিন্তু যে কোনও গরিবের কাছেই সে গজানন মুখুজ্জে, শক্ত মানুষ। আপাতত তার জিজ্ঞাসু দৃষ্টি শংকরের দিকে।
হরির মুখে আর নতুন করে কী শুনব?’ মনতোষ বলতে বলতে শংকরের কাছে এগিয়ে এলেন। পোশাকে-আশাকে তিনি কখনওই তেমন ফিটফাট নন। মোটা ধুতি পাঞ্জাবির ওপরে বেশ কিছুদিনের ব্যবহৃত শাল জড়ানো। পায়ে পুরনো পামশু। মুখে দুদিনের না কামানো খোঁচা খোঁচা দাড়ি। চোখের দৃষ্টিতে উদ্বেগ। বললেন, আমি তো কাল রাতে দেখেই বুঝে নিয়েছি, তোমার অবস্থা সুবিধের না। চখ-মুখের ছিরিই বদলে গেইচে। উদিকে হরির কথা শুন্যে, চঁদুর মা, ন’ বউ, সব্বাই ব্যস্ত হয়ে পড়েচে।
শংকর বলল, ব্যস্ত হবার কিছু নেই, সামান্য একটু জ্বর আর গায়ে যৎসামান্য ব্যথা। আসুন, ঘরে বসবেন আসুন।
না না, এখন আর ঘরে বসব না।মনভোষ ব্যস্ত হয়ে বললেন, এখন কথা হল্য–
শংকর বাধা দিয়ে বলল, তা হলে ঘর থেকে বসবার কিছু নিয়ে আসি।
হুঁ হুঁ, ঠাকুর দালানের উপর একখান আসন পেত্যে দিতে বুলচি। গজানন এগিয়ে এল, আর তারস্বরে চিৎকার করে উঠল, ললি, অ ললি, একটা আসন লিয়ে আয়।
মনতোষ ভ্রূকুটি চোখে গজাননের দিকে ফিরে তাকালেন। গজানন নারায়ণ শিলাসহ দু হাত কপালে ঠেকাল। মনতোষ ধমক দিয়ে বললেন, তোমার চেঁচামেচি থামাও ত হে, আমি ইখ্যানে বসতে আসি নাই। এখনই এক বার হাসপাতালে যেয়ে ডাক্তারকে খবরটা দিতে হবে। কিন্তু মাস্টার, এখন কথা হল্য, এই খারাপ শরীর লিয়ে তোমার ত এ ঘরে একলা থাকা চলবে নাই।
আমি তো একেবারে শয্যাশায়ী হইনি, দেখতেই পাচ্ছেন। শংকর হেসে বলল, এ ঘরে একলা থাকতে আমার কোনও কষ্টই হবে না।
মনতোষ তার স্বভাবসিদ্ধ ধমকের সুরে বেঁজে উঠলেন, তা খাবার পথ্যি-টথ্যিও কি নিজের হাত পুড়িয়ে রাঁধবে নাকি? উ সব আস্তাবাড়ি কথা রাখ।’ তিনি এক বার ঘরের ভিতর দিকে চোখ তুলে দেখলেন, হরির মুখে শুনলাম, অনেক বেলা অব্দি বিছানায় পড়ে ছিলে। এখন নেহাত ঘর নিকাই। হইছে, তাই বাইরে এসে দাঁড়িয়েচ, ইয়ার পরেই ত আবার যেয়ে বিছানায় শুবে। বুঝি নাই নাকি, অ্যাঁ?’
কথাখানি ঠিক বুল্যেচেন গ বাবাঠাকুর। শংকর কিছু বলবার আগেই রুকুবুড়ি গোবর মাখা দু হাত জোড় করে, ঘরের বাইরে দাওয়ায় এসে দাঁড়াল, মাস্টের বাবাকে আজ তক কুন দিন এত বেলা ইস্তক বিছানায় পড়ে থাকতে দেখি নাই। লাতিন বামনি বাবার গায়ে হাত দিয়ে দেখ্যেচে, জ্বর রইচে। সে নিজে মুখ ধুবার গরম জল করে, চা করে খাইয়ে গেল। যমেরা কী মার মেরেচ্যে, বাবার মুখোনি ফুল্যে কেমন হয়ে গেইচে। ই শরীল লিয়ে, একলা ঘরে কখনও পড়ে থাকা যায়?
মনতোষের ভ্রুকুটি চোখের সঙ্গে গোঁফ জোড়াও যেন খাড়া হয়ে উঠল। জিজ্ঞেস করলেন, লাতিন বামনিটি আবার কে?
আজ্ঞে আমার দাদার বিটি ললি। গজানন আরও কয়েক পা এগিয়ে এল।
শংকর রুকুবুড়ির কথায় বিরক্ত বোধ করলেও, রাগ করতে পারল না। জানে, রুকুবুড়ি অগ্রপশ্চাৎ ভেবে কিছু বলেনি। সে যা দেখেছে এবং বুঝেছে, সে কথাটাই সরল মনে বলেছে। ওর অস্বস্তির কারণ, ললিতার এ ঘরে আসা, শংকরের জন্য চা করা, মনতোষের হয়তো ভাল লাগবে না। অকারণ একটা জটিলতার সৃষ্টি হওয়ার সম্ভাবনা।
মনতোষ বললেন, অ, কার্তিকদার মেয়্যে? তা, চা করে খাইয়েচে, বেশ করেছে। এ শরীরে যে নিজে ও সব করতে যাও নাই, ভালই করেছ। তারপরেও আবার বলছ, তুমি এ ঘরে একলা থাকবে?
ললিতা সকলের কথার মাঝখানেই, একটি হাতে-বোনা চটের আসন নিয়ে এগিয়ে এল। শংকরের ঘরের দাওয়ায় পেতে দিয়ে, মনতোষের দিকে ফিরে বলল, মাস্টারবাবুর অই রকম কথা। মুখের অবস্থা অই রকম, গায়ে জ্বর, ব্যথা। দেখবার কেউ নাই। সেজকাকা, আপনি ওঁয়াকে আপনাদের ঘরে লিয়ে যান।
মনতোষের অনুসন্ধিৎসু দৃষ্টি এক মুহূর্তের জন্য শক্ত হয়ে উঠল। পরমুহূর্তেই নরম হয়ে এল, ঘাড় ঝাঁকিয়ে বললেন, ঠিক বুল্যেচ। লোক নাই, জন নাই, এ ভাবে রুগি মানুষকে একলা ঘরে ফেলে রাখা যায়? বাড়ি থেকে আমাকে সে কথাই বুল্যে দিয়েছে।
আমি তালে নারাণশিলা ঘরে রেখ্যে, একটা রিকশা ডাকা করে লিয়ে আসি। গজানন বলল, মাস্টারবাবু না থাকলেও ঘর দরজা দেখবার লোকের অভাব হবে নাই।
শঙ্কর অস্বস্তিতে হাসল। গজাননকে বলল, রিকশা তোমাকে ডাকতে হবে না। নারায়ণ শিলা রেখে এসো, তোমাকে আমার চিঠি নিয়ে এক বার ইস্কুলে যেতে হবে। তার আগে বোস বাড়িতে একটা খবর দিতে যাবে, আমি আজ যেতে পারব না। দেরি করো না, তাড়াতাড়ি এসো।’ ও মনতোষের দিকে মুখ ফেরাল, সেজদা আপনি নিশ্চিন্ত থাকুন, আমার একলা থাকতে কোনও কষ্ট হবে না। ডাক্তার ওষুধ দিয়েছে, খেয়ে নিয়েছি। জ্বর বলতে গেলে নেই। আজকের দিনটা উপোস দেব, তা হলেই সব ঠিক হয়ে যাবে। কাল দেখবেন, একেবারে ঝরঝরে হয়ে উঠেছি। বউদিদের ভাবতে বারণ করবেন।
শংকরের নির্দেশ মতো গজানন বাড়ির দরজার দিকে দ্রুত চলে গেল। মনতোষ ভ্রূকুটি অবাক চোখে, ললিতার দিকে তাকিয়ে বললেন, শুন্যেচ মাস্টারের কথা!
মাস্টারবাবু তো অইরকমই বলেন। ললিতা শংকরের দিকে এক পলক দেখে নিয়ে, ঠোঁটের কোণে হাসল, আপনি ধরাপাকড় করে লিয়ে যান।
শংকর জানে, ললিতার হাসিতে বিদ্রুপের কাঁটা, কথাগুলো আন্তরিক না। শংকরের চাটুয্যে বাড়িতে যাওয়াটা ওর আদৌ ভাল লাগার বিষয় না। তথাপি মনতোষকে উৎসাহী করে তোলার অর্থ, এক রকমের উসকে দেওয়া। উদ্দেশ্য শংকরকেই অস্বস্তিকর অবস্থায় ফেলা। কিন্তু শংকর মনে মনে নিজের সিদ্ধান্তে অধিকতর অটল হয়ে ওঠে। মনতোষ ঝেঁজে বললেন, তুমি কি নিজের ডাক্তারি নিজে করচ মাস্টার? ডাক্তার কি তোমাকে উপোস দিতে বুল্যেচে?
ডাক্তার বলেনি, আমি নিজেই শরীরের অবস্থা বুঝে বলছি। শংকর হেসে বলল, একটা দিন উপোস করলে শরীরটা ভালই থাকবে।
মনতোষ গায়ের শালটা খুলে এক বার ঝাড়া দিয়ে আবার জড়ালেন। ওটি তাঁর উত্তেজনার লক্ষণ। বললেন, তুমি কী বুঝেচ, উ সব আমি জানতে চাই না। ডাক্তারের কাছে যাচ্ছি, সে উপোস দিতে বুল্যে কি না, শুন্যে আসি। তোমার একটা দোষ কি জান শংকর? তোমার অই মিটিমিটি হাসি আর আস্তে আস্তে কথা, কিন্তু আসলে তোমার ঘাড়ের একটা রগ একেবারে খাড়া। এক বার না করলে, আর হাঁ করান যায় নাই। অই রগটা বঁটি দিয়ে কেটে দিতে হয়।
তিনি ফিরে যাবার উদ্যোগ করে, আবার দাঁড়ালেন। আমি ডাক্তারের কাছে যাচ্ছি, তারপরে বাড়িতে যেয়ে বউদের যা বুলবার বুলচি। তারা যা বুঝবে, তাই করবে, তোমার যা করবার তাই করবে। বলে হনহন করে ঠাকুর দালানের পাশ দিয়ে অদৃশ্য হয়ে গেলেন।
ললিতা মনতোষের চলে যাওয়া পথের দিকে তাকিয়ে মুখে আঁচল চেপে হাসছিল। নিঃশব্দ হাসিতে ওর শরীর কাঁপছিল। তারপর শংকরের দিকে তাকিয়েই, হাসি থামিয়ে, দাওয়ার ওপর থেকে আসনটা টেনে নিয়ে, বাড়ির দরজার দিকে পা বাড়াল। শংকরের চোখে বিরক্তি। ও কিছুনা বলে, পকেট থেকে সিগারেটের প্যাকেট আর দেশলাই বের করল। ললিতা কয়েক পা গিয়ে আবার দাঁড়িয়ে, খিলখিল করে হেসে উঠল, অই গ যা, এমন কথা কুনদিন শুনিনাই। ঘাড়ের রগ খাড়া, উটি বঁটি দিয়ে কেটে ফেল্যে দিতে হয়!’ হাসতে হাসতেই ভিতর বাড়িতে যাবার দরজার কাছে গিয়ে আবার ফিরে দাঁড়াল, জ্বর গায়ে রোদে থাকতে আরাম লাগে বটে, কিন্তু রোদে না থাকা ভাল। উয়াতে জ্বর বাড়ে।বলেই বাড়ির ভিতরে চলে গেল।
শংকরের মুখ গম্ভীর। কিন্তু সেও মনে মনে হাসছিল। ললিতার হাসির সংক্রামণ না, মনতোষের ঘাড়ের রগ কেটে ফেলার কথায় ওরও হাসি পাচ্ছিল। মনতোষ যথার্থই রেগে উঠেছিলেন। যদিও সন্দেহ নেই, সে রাগ স্নেহসঞ্জাতও বটে। কিন্তু নিজের ঘর ছেড়ে, অপরের ঘরে গিয়ে আশ্রয় ও শুশ্রষার মতো অসুস্থ সে হয়নি। এ রকম তুচ্ছ কারণে, চাটুয্যে বাড়িতে গিয়ে আশ্রয় নেওয়া তার পক্ষে সম্ভব না। তবে উপোস করে থাকার কথাটা সেও ভাবেনি। তবে কেবল কিছু খাবার জন্য, চাটুয্যে বাড়িতে যাওয়াটা, একটা ঘটা করার মতো ব্যাপার। সে সিগারেট ঠোঁটে চেপে দেশলাই ধরিয়ে, এক মুখ ধোঁয়া ছাড়ল। আরতি আর মল্লিকার মুখ চোখের সামনে ভেসে উঠল।
.
বুলেন, কী করিতে হবে। গজানন তার হাঁটুর ওপর ধুতি আর সুতির ময়লা চাদর জড়িয়ে এসে দাঁড়াল।
ললিতার সাবধানী বাক্য, শংকরের কানে লেগে আছে। কথা মিথ্যে বলেনি। জ্বর গায়ে রোদে থাকতে আরাম লাগে। বিশেষ এই শীতে। কিন্তু রোদ লেগে জ্বর বাড়ারই সম্ভাবনা। জ্বর তেমন বেশি না। হলে, সিগারেট বিস্বাদ লাগত। ও উঠোন ছেড়ে, ঘরের দিকে যেতে যেতে গজাননকে বলল, ভেতরে এসো।
ঘরের ভিতরে ঢুকে, যথাস্থানে রাখা, কাগজ কলম নিয়ে তক্তপোশে বসল। গজানন ঘরের মধ্যে ঢুকে, মাটির মেঝেয় বসে, আপন মনেই বকবক করতে লাগল, সেজকত্তা যে ভাবে এল্যেন, ভাবলাম, আপনাকে ওঁয়াদের ঘরকে না লিয়ে ছাড়বেন না। মেজাজটাও দেখলাম, বেশ গরম হয়্যা রইছে।…
শংকর সে সব কথার কোনও জবাব না দিয়ে, আগে স্কুলের হেডমাস্টারের উদ্দেশে অসুস্থতার কথা জানিয়ে, তিন দিনের ছুটির দরখাস্ত লিখল। বোস বাড়ির কর্তার নামেও একটি চিঠি লিখল। বসে বসে চিঠি লিখতেই, নিজেকে অসম্ভব ক্লান্ত মনে হল। চোয়ালে মাথায় যন্ত্রণাটা বাড়ছে ছাড়া কমছে না। শিয়রের পাশেই একটা মাটির প্রদীপ রাখা আছে, সিগারেটের ছাইদানি হিসাবে ব্যবহার করার জন্য। সিগারেটটা তার মধ্যে গুঁজে দিয়ে বলল, গজানন, এই চিঠি দুটো নিয়ে বেরিয়ে পড়ো। আগে যাও বোস বাড়িতে। এই নাও, এটা হল বোস বাড়ির চিঠি।
গজানন তক্তপোশের সামনে এসে, শংকরের হাত থেকে বাঁ হাতে চিঠি নিয়ে, বলল, বাঁ হাত বোস বাড়ি।
বেশ, এ বার ডান হাতে স্কুলের চিঠি৷ শংকর আর একটা চিঠি গজাননের হাতে দিয়ে বলল, গুলিয়ে ফেলো না।
গজানন দু হাতে দুটো চিঠি নিয়ে, সামনের দিকে বাড়িয়ে বলল, উটি আর বুলতে হবেক নাই মাস্টারবাবু। বাঁ হাত বোস বাড়ি, ডান হাত ইস্কুল। আগে বাঁ হাত খালাস, উয়ার পরে ডান হাত।
হ্যাঁ, ইস্কুলে গিয়ে হেডমাস্টার মশাইয়ের ঘরে যাবে। হেডমাস্টার কে জানো তো?
কী বল্যেন গ মাস্টারবাবু, হেডমাস্টারকে জানি নাই?’ গজানন তার কালো মুখে, মোটা বোঁচা নাক ফুলিয়ে হাসল, রাখাল রায়, এমেলে।
এম. এল. এ.র ওটাই উচ্চারণ। শংকর বলল, হ্যাঁ, কিন্তু উনি এখন কলকাতায় আছেন, ওঁকে পাবে না। নারায়ণবাবুকে পাবে।
বুইচি, লারাণ পিতরি ত?
হ্যাঁ, নারায়ণ পত্রী। শংকরও ইচ্ছা করেই গজাননের পিরি পদবিটার উচ্চারণকে শুধরে দিল। যদিও অর্থহীন, কারণ নারায়ণ পত্রী সকলের মুখেই লারাণ পিরি। কী করে পত্রী পিতরি হয়, ভাষাতত্ত্বের এ রহস্য ওর অজানা। বলল, নারায়ণবাবু হেডমাস্টারের ঘরে না-ও থাকতে পারেন, হয়তো ছেলেদের পড়াবার জন্য ক্লাসে থাকবেন। তুমি খোঁজ করে দেখবে, কিন্তু ক্লাসের ভেতরে যেয়ো না। উনি বেরিয়ে না আসা ইস্তক অপেক্ষা করবে। বাইরে এলে চিঠিটা দেবে। কোন চিঠিটা স্কুলে দেবে?
ডান হাতেরটা। গজানন ডান হাত বাড়িয়ে বলল, ভুল হবেক নাই গ মাস্টারবাবু, নিশ্চিন্ত থাকেন। তা হলে খাবার জলটা ফিরে এস্যে আনা করব।
শংকর বলল, হ্যাঁ, তাই করো, অনেক দেরি হয়ে গেছে। তুমি বেরিয়ে পড়ো৷
হ, যাই। যেন যেতে গিয়েই হঠাৎ মনে পড়েছে, এ রকম একটা ভঙ্গি করে, গজানন ফিরে দাঁড়িয়ে, কুণ্ঠিত হাসল।
শংকর উঠতে যাচ্ছিল। ভুরু কুঁচকে গজাননের দিকে তাকাল, কী হল? পয়সা? এখন সকালবেলা পয়সার কী দরকার?
আর বুলেন ক্যানে মাস্টারবাবু। গজাননের কুণ্ঠিত হাসি মুখে তৎক্ষণাৎ বিরক্তি ফুটে উঠল, ঘর থেকে বেরতে যাইচি, বউ বুলল্যে, দুপুরের ভাতের পাতে দেবার মতন কিছু নাই। ত, ভাবলাম চারগণ্ডা পয়সা হলে, যা হক কিছু লিয়ে আসতাম। ডাল তো পাব নাই, চারগণ্ডা পয়সায় ডাল দিতে চায় না। শীতের বাজারে, এখন একটা ফুল বা বাঁধাকপিটপি মিলতে পারে।
শংকর কথা না বাড়িয়ে, বালিশের তলা থেকে খুচরো পয়সা ঘেঁটে, একটা সিকি বাড়িয়ে দিল, নাও।
গজানন ডান হাত বাড়িয়ে বলল, ইস্কুলের হাতেই দ্যান।
এক সিকি মানেই চারগণ্ডা পয়সা। শংকর সিকিটা গজাননের হাতে দিয়ে, তক্তপোশ থেকে নেমে ঘরের একপাশে গেল। মাথাটা আবার টলে উঠল। কোণের দিকে রাখা, একটা নড়বড়ে টেবিলের সামনে গিয়ে, সেটা ধরে দাঁড়াল। টেবিলের ওপরে এলোমেলো ছড়ানো এবং থাক করে রাখা একগাদা ইংরেজি বই। সব বইগুলোই ওর প্রিয়, বাছাই করে, অর্ডার দিয়ে, কলকাতা থেকে আনানো। তার মধ্যে মাকুসের বইটিও মাত্র কয়েক দিন আগে এসে পৌঁছেছে, এখনও উলটে দেখা হয় নি। কয়েক মুহূর্ত চোখ বুজে চুপচাপ দাঁড়িয়ে, ও নিজেকে একটু সামলে নিল। জ্বরটা বাড়ছে কিনা, বুঝতে পারছে না। চোখ খুলে, বইটি টেনে নিয়ে, আস্তে আস্তে তক্তপোশের ওপর একেবারে কাত হয়ে পড়ল। পায়ের কাছে রাখা কম্বলটা টেনে গায়ে জড়িয়ে চিত হয়ে শুয়ে, বইটা চোখের সামনে তুলে ধরল। কিন্তু পাতা ওলটাবার আগেই মনে হল, চোখ দুটো যেন জুড়ে আসছে। বইটা পাশে রেখে, চোখ বুজল।
.
কতক্ষণ সময় কেটেছে, শংকরের খেয়াল নেই। ওর হাতটা কেউ টেনে ধরতেই চোখ মেলে তাকাল। দেখল সুজিত ডাক্তার ওর নাড়ি দেখছে। ও তাড়াতাড়ি উঠে বসতে গেল। সুজিত বলল, উঁহু, উঠবেন না। পালস বিট প্রায় একশোর কাছে। জ্বর রয়েছে, তবু কতটা এক বার দেখি। আজ আর চিতির ধারে যান নি তো?’ সে নিচু হয়ে, তার বাকসোটা তুলে নিল তক্তপোশের ওপর।
শংকর বলল, না চিতির ধারে যাইনি বটে, তবে এক বার যাওয়া দরকার মনে হচ্ছে।
মনে হলেও আজ আর এতটা পথ হেঁটে যাওয়া চলবে না। সুজিত বাকসো খুলে, থার্মোমিটার বের করে, শংকরের মুখের মধ্যে জিভের নীচে গুঁজে দিল, প্রাকৃতিক কাজটা আজ আশেপাশেই সেরে নেবেন।
শংকর থার্মোমিটার মুখে নিয়েই ঠোঁট টিপে হাসল। শালচিতি গ্রামে আসার পরে, কোনও দিনই যে আশেপাশে গড়া অর্থাৎ ডোবার ধারে ঘন আঁকুড় ঝোপে প্রাকৃতিক কাজ সারতে যেতে হয়নি, এমন না। কিন্তু সমস্ত ব্যাপারটাই এত আদিম, চক্ষুলজ্জার বালাই বলে কিছু থাকে না। রক্ষা করাও সম্ভব না। তবু ভাগ্য ভাল, মেয়েদের আর পুরুষদের আলাদা সীমানা আছে। পাইখানা বলতে গেলে, তথাকথিত সাধারণ ভদ্র গৃহস্থের কারোরই নেই। বাউরি যা অন্যান্য পাড়ার তো কথাই আসে না। বিশেষ সম্পন্নশালী দু-চার গৃহে, কুয়ো পাইখানার ব্যবস্থা আছে। স্যানিটারি পাইখানার ব্যবস্থা চাটুয্যে বাড়ি ছাড়া আর কোথাও আছে কি না, শংকরের জানা নেই। সে বাড়িতে অবিশ্যি শহরের সব ব্যবস্থাই আছে। নলকূপের সঙ্গে পাম্প বসিয়ে বিদ্যুতের সাহায্যে ছাদের ওপর ট্যাঙ্কে জলও সঞ্চিত থাকে। বেসিন আর। ট্যাপ-এর ব্যবস্থাও আছে।
সুজিত থার্মোমিটারটা শংকরের মুখ থেকে টেনে বের করে, তুলে দেখল। ভুরু কুঁচকে বলল, হু, জ্বর প্রায় একশো। ব্যথা কী রকম বোধ করছেন?
খুব একটা কিছু না, তবে আছে। শংকর বলল, আসলে দেখছি, কিছু চিবোতে গেলে লাগছে।
সুজিত বলল, তা একটু লাগবে। গালের হাড়ে চোট তো ভালই লেগেছে। চিবোতে গিয়ে চোয়ালে চাপ পড়লেই ওখানে টান পড়ছে। সে দরজার দিকে তাকিয়ে বলল, এই যে, শুনুন, আপনি থার্মোমিটারটা একটু জল দিয়ে ধুয়ে দিতে পারবেন?
শংকর শোয়া অবস্থায় ঘাড় ফেরাবার আগেই ললিতার গলা শুনতে পেল, পারব।
ললিতা ঘরে ঢুকে এগিয়ে এসে, সুজিতের হাত থেকে থার্মোমিটার নিতে নিতে এক পলক শংকরের মুখের দিকে দেখে নিল।
সুজিত আবার বললে, আর একটা কাজ করতে পারলে ভাল হয়। চট করে একটু–এই এক কাপ মতো জল গরম করে দিতে পারবেন?
পারব।’ ললিতা ঘরের বাইরে যেতে যেতে বলল, আপনার রুগিটি আবার রাগ করবেন কি না, সিটি এক বার জিজ্ঞেস করে লিবেন।
সুজিত আবার জিজ্ঞাসু চোখে শংকরের মুখের দিকে তাকাল। শংকর হেসে নিচু স্বরে বলল, ওকে সকালের দিকে একটু বকে ছিলাম। জল গরম দিয়ে কী হবে?
একটা ইনজেকশন দেব। সুজিতও একটু হাসল, স্টেথিস্কোপটা গলার থেকে কানে লাগিয়ে, শংকরের গায়ের কম্বল টেনে নামিয়ে, বুক এবং পাঁজর দেখল। স্টেথিসকোপ কান থেকে নামিয়ে বলল, না, কনজেশন নেই, তবু একটু সাবধানে থাকবেন, ঠাণ্ডা একেবারেই লাগাবেন না। সকালের ওষুধগুলো খেয়েছিলেন তো?
শংকর বলল, খেয়েছি।
ললিতা থার্মোমিটার জলে ধুয়ে, সুজিতের হাতে তুলে দিল। দ্রুত সরে গিয়ে, কেরোসিনের স্টোভ জ্বালিয়ে একটা ধোয়া অ্যালুমিনিয়ামের বাটিতে জল বসিয়ে দিল। সুজিত ইনজেকশনের অ্যামপিউল আর সিরিঞ্জ বের করল বাকসো থেকে। শংকর জিজ্ঞেস করল, কটা বেজেছে?
সুজিত কোটের হাত সরিয়ে কবজির ঘড়ি দেখে বলল, এগারোটা।
মাত্র?’ শংকর অবাক হাসল, আমি ভেবেছিলাম, অনেক বেলা হয়েছে। তা আপনি হঠাৎ এলেনই। যখন, এত তাড়াতাড়ি এলেন কেন? এ সময় তো আপনার হাসপাতালে প্রচুর রুগির ভিড়।
সুজিত বলল, হঠাৎ না, আমি এক বার আসতামই। আপনার জ্বর হতে পারে, এ রকম একটা অনুমানও করেছিলাম। তার মধ্যেই মনতোষবাবু গিয়ে হাজির।
সেটা এখানে এসে শুনিয়েই গেছেন, উনি আপনার কাছে যাবেন। শংকর বিব্রত সংকোচে বলল, অকারণ আপনাকে ব্যস্ত করার কোনও মানে হয় না। কিন্তু ওঁকে বোঝানো যায় না।
সুজিত বলল, অকারণ ব্যস্ত হইনি, তবে মনতোষবাবু একটু বেশি ব্যস্ত হয়ে পড়েছিলেন। তবে গিয়ে ভালই করেছেন, জ্বরের খবরটা তাড়াতাড়ি পেয়ে গেলাম। হাসপাতালে মোটামুটি আমি সামলে এসেছি, আবার এখুনি যাব। তারপরে আর এক বার বেরোতে হবে।
ললিতা গরম জলের বাটিটা আঁচলে চেপে ধরে তক্তপোশের কাছে এগিয়ে এল, কুথাকে রাখব?
এখানেই রাখুন। সুজিত তার বাসোটা একটু সরিয়ে রাখল।
ললিতা গরম জলের বাটি রেখে, আর এক বার শংকরের মুখের দিকে দেখে, দরজার কাছে সরে গেল। সুজিত গরম জলে সিরিঞ্জ ডুবিয়ে সূঁচে কয়েকবার জল টেনে ঢালল, ফেলল। গোটাটা খুলে, জল ঝেড়ে শুকিয়ে নিল। অ্যামপিউলের মুখ কেটে সিরিঞ্জে ওষুধ ভরতে ভরতে হেসে বলল, থানার বড়বাবু আমার ওপর খুবই চটেছেন, সেই সঙ্গে অঞ্চল প্রধান আর মাতব্বররাও। শুনলাম, আজ সকালেই বাঁকুড়ার ডি. এম. ওর কাছে ওরা লোক পাঠিয়ে দিয়েছেন।
তার মানে, আপনার রিপোর্টটা যাতে কাজে না লাগে।শংকর হেসে জিজ্ঞেস করল, কিন্তু আপনার। রিপোর্ট কি পাঠিয়েছেন?
সুজিত বলল, নিশ্চয়ই। ডিস্ট্রিক্ট ম্যাজিস্ট্রেট আর ডিস্ট্রিক্ট মেডিকেল অফিসার দুজনের কাছেই আমার রিপোর্ট আজ সকালেই পাঠিয়ে দিয়েছি। আমার কাজ আমি করেছি, এখন কর্তারা যা করেন। সে তুলোয় স্পিরিট ভিজিয়ে, শংকরের বাঁ হাতটা টেনে নিল। নিজেই ওর পাঞ্জাবির হাতাটা গুটিয়ে বলল, মাসল শক্ত করবেন না। সঁচ ঢুকিয়ে ইনজেকশন দিয়ে আবার গরম জলে সিরিঞ্জ পরিষ্কার করতে করতে বলল, আমি তো ব্যাপারটাকে হোমিসাইডাল বলিনি, কিন্তু এফ আই আর পর্যন্ত করা হল না, এটা কী রকম ব্যাপার? তা ছাড়া, এই অ্যাকসিডেন্টের সঙ্গে ড্রাইভারের অপরাধী মনোভাব তো চাপা থাকে নি। তা হলে আপনার এ অবস্থা হত না। সে সিরিঞ্জ বাকসোর মধ্যে রেখে উঠে দাঁড়াল, এক সময়ে গ্রামের মানুষের সেবার খুবই উৎসাহ ছিল। গ্রাম সম্পর্কে ধারণাও অন্য রকম ছিল। এখন দেখছি, জীবনের ধারণাগুলো খুবই অবাস্তব। সে এক বার দরজার কাছে ললিতার দিকে দেখল, যাই হোক, এখন এ সব কথা আলোচনার সময় নেই। আশা করি জ্বরটা আর বাড়বে না। ওবেলা যদি পারি, এক বার ঘুরে যাব।
না, না, ওবেলা আর আসতে হবে না। শংকর উঠে বসল, এক মিনিট দাঁড়ান, আপনার
ভিজিট?’ সুজিত হাসতে হাসতে বাকসো নিয়ে দরজার দিকে এগিয়ে গেল, পরে দেবার অনেক সময় পাবেন। এখন শুয়ে থাকুন। ওষুধগুলো সময় মতো খাবেন।
ললিতা জিজ্ঞেস করল, ডাক্তারবাবু, মাস্টারবাবু কি আজ উপোস দিবেন? উপোস দেবেন কেন?’ সুজিত ঘরের মধ্যেই দাঁড়িয়ে পড়ল, ভাত না খেলেই ভাল। তবে শক্ত কিছু তো খেতে পারবেন না। দুধ খই বা পাতলা গরম খিচুড়ি চলতে পারে। উপোস দেওয়া মোটেই উচিত হবে না।
ললিতা বলল, মাস্টারবাবু বুলছিলেন, একটা দিন উপোস দিলেই নাকি সব সেরে যাবে।
না, এটা তো সে রকম জ্বর নয়। সুজিত হেসে বলল, তবে মনতোষবাবুই বোধ হয় সে ব্যবস্থা করবেন। উনি হাসপাতালে আমার সঙ্গে দেখা করেছেন। ওঁর কাছেও শুনলাম, শংকরবাবু উপোসের। কথা বলেছেন। সে শংকরের দিকে মুখ ফিরিয়ে দেখল, উপোস করবেন না, দুর্বল হয়ে পড়বেন। ওষুধগুলো একটু কড়া ডোজের আছে। সে ঘর থেকে বেরিয়ে গেল।
শংকর দেখল, সুজিতের সাইকেল রকের গায়ে ঠেকিয়ে দাঁড় করানো। সুজিত নেমে সাইকেল নিয়ে, আটচালার আড়ালে চলে গেল। ললিতা তখনও দরজার সামনে দাঁড়িয়ে ছিল। শংকর মুখ ফিরিয়ে আবার আস্তে আস্তে শুয়ে পড়ল।
আপনার ছাত্তর ছাত্তীর আপনাকে দেখতে আইচিল। ললিতার স্বর শোনা গেল, অই কি নাম উয়াদের, চাঁদু আর বিবি, সেজোকাকার ছেলে মেয়ে। আমার বুলবার কথা লয় বটে, ত চখে দেখলাম, তাই না বুল্যে পারলাম না।
কখন এসেছিল?’ শংকর মুখ না তুলে জিজ্ঞেস করল।
ললিতা বলল, হরিদার সঙ্গে ইস্কুলকে যাবার পথে আইচিল, আপনি ঘুমাচ্ছিলেন। উয়ারা আর ডাকাডাকি করে নাই।
হু!’ শংকর শব্দ করল, তুমি যেন আমার ওপর মিছিমিছি রাগ করে থেকো না।
শংকর জবাবের প্রত্যাশা করেও, কোনও জবাব না পেয়ে খানিকক্ষণ পরে বালিশ থেকে মুখ ফিরিয়ে দরজার দিকে দেখল। ললিতাকে দেখতে পেল না। কিন্তু ললিতা যে চলে যায়নি, তাও ও বিলক্ষণ জানে। সারা দিনই আশেপাশে ঘোরাফেরা করবে। সুজিত আসার সময় ললিতা নিশ্চয় কাছেপিঠেই ছিল। এবং না থাকলে, থার্মোমিটার পোয়া বা জল গরম করে দেওয়া, এ সব সুজিত নিজেই করত। শংকরকে উঠত দিত না। সুজিতকেও। ওর বিলক্ষণ জানা আছে।
শংকরের ঘুম ঘুম ভাবটা ছিলই। ও আবার চোখ বুজল, এবং আচ্ছন্নের মতো পড়ে রইল। আচ্ছন্নতার মধ্যে ঘুম নেমে এল একটু পরেই। আবার এক সময়ে ঘরের মধ্যে লোকের চলাফেরার শব্দে, চোখ মেলে তাকাল। দেখল, হরি এসেছে। মেঝেয় নামানো একটি টিফিন কেরিয়ার। জিজ্ঞেস করল, কী ব্যাপার?
পাতলা গরম খিচুড়ি লিয়া আইচি, মায়েরা পাটিয়ে দিল্যে। হরি বলল, আমি মেঝেয় ঠাই করে দিছি, গরম গরম একটু খেয়্যে ল্যান। ডাক্তারবাবু বুল্যে দিইচেন। শংকর আস্তে আস্তে উঠে দরজার দিকে তাকাল। আশা করেছিল, ললিতাকে দেখতে পাবে। কিন্তু দেখা গেল না। চাটুয্যে বাড়ি থেকে এ রকম কিছু আসবে; এটাও সে অনুমান করেছিল। যেমন তার অনুমান, ললিতা আশেপাশেই কোথাও আড়াল থেকে সব কিছু দেখছে। ও কোনও রকম মন্তব্য না করে, তক্তপোশ থেকে নেমে, বাইরের রকে গিয়ে হাত ধুয়ে ফিরে এল। হরি আসন পেতে থালা সাজিয়ে প্রস্তুত। শংকর বসে পড়ল। হরি টিফিন কেরিয়ার খুলে, গরম পাতলা খিচুড়ি পাতে ঢেলে দিল। গন্ধটা নাকে গিয়ে, শংকরের মনে হল, খিদে পেয়েছে। কিন্তু আর একটা বাটিতে দুধ দেখে বলল, ওটা আর চলবে না, ফিরিয়ে নিয়ে যাও। খিচুড়িতেই আমার হয়ে যাবে।
দুধ না খেলে, বল পাবেন নাই মাস্টারবাবু, মায়েরা বুল্যে দিইচেন। হরি বলল।
শংকর বলল, মায়েদের বলো, আমার বল যথেষ্ট আছে।
খাওয়ার শেষে, শংকর হরিকে বিদায় দিয়ে, রকে গিয়ে মুখ ধুয়ে নিল। এ বার আর এক প্রস্থ ওষুধ। খেয়ে নিয়ে, সিগারেট ধরাল। খুব বিস্বাদ লাগছে না। শরীরটা ঘেমে, একটু যেন হালকা লাগছে। গালে কপালে ব্যথাও কম বোধ হচ্ছে। ও মাকুসের বইটা টেনে নিল।
সন্ধ্যার আগেই গজানন এসে হ্যারিকেন জ্বালিয়ে দিল। সেই সঙ্গে দুটো ধূপকাঠি। পুব মুখো হয়ে। দুহাত কপালে ঠেকিয়ে বোধ হয় কিছু প্রার্থনা বা মন্ত্র আউড়াচ্ছিল। এই সময়ে, দরজার কাছে ছায়া পড়ল। শংকর চোখ তুলে দেখল, আরতি-চাটুয্যে বাড়ির সেজোবউ। হ্যারিকেনের আলোয় তার ঘোমটা ঢাকা মুখের অনেকখানিই দেখা যাচ্ছে। পিছনে যে মল্লিকা দাঁড়িয়ে আছে, সেটা বুঝতে অসুবিধা হল না।
শংকর ব্যস্ত হয়ে তক্তপোশ থেকে নামতে গেল। আরতি ঘরের মধ্যে ঢুকে বলল, থাক, নামতে হবে না। পিছন ফিরে ডাকল, আয়।
.
রকের ওপর উজ্জ্বল হ্যারিকেন হাতে হরিকেও দেখা গেল। দরজার কাছে হ্যারিকেন রেখে সে ঘরে ঢুকল। তার অন্য হাতে একটি মুখ ঢাকা হিন্ডেলিয়ামের ঝকঝকে পাত্র, এবং মুখ বন্ধ টিফিন কেরিয়ারের একটি বাটি। দুটোই সে ঘরের একপাশে রেখে ঘরের বাইরে গিয়ে আড়ালে চলে গেল। গজাননের দু চোখ ভরা বিস্ময়। যেন নিজের চোখকেই বিশ্বাস করতে পারছে না, এমন ভাবে হাঁ করে ধূপকাঠি হাতে নিয়ে আরতি আর মল্লিকার দিকে তাকিয়ে রইল।
আরতির কথা রাখা শংকরের পক্ষে সম্ভব হল না। ও তক্তপোশ থেকে নেমে দাঁড়াল। আরতি আর মল্লিকার এখানে আসা, ওর কাছেও একান্ত অপ্রত্যাশিত। অবাক হয়ে বলল, আপনারা এখানে, এই সন্ধেবেলায়?
তা বটে। সেঁজের বেলা ঘরের বউকে চৌকাঠ ডিঙাতে নাই।আরতি মল্লিকার দিকে তাকিয়ে ঠোঁট টিপে হাসল। নাকছাবির হিরের ঝিলিক দিল, শাস্ত্রে বলেছে, সেঁজের বেলা পুরুষের মোহন রূপ ধরে, অপদেবতা হাতছানি দেয়। আমাদেরও বোধ হয় সে রকম কেউ হাতছানি দিয়ে ঘরের বার করে নিয়ে এসেছে। মল্লিকা ঘরে ঢুকে, দরজার একপাশে দাঁড়িয়ে ছিল। আরতির কথায়, গায়ের লাল রঙের ফুল তোলা শাল তুলে মুখে চাপা দিল।
অপদেবতার মুখে ছাই। সেজো বউঠান, আপনারা হলেন ঘরের লক্ষ্মী ঠাকরুন, উ শালার কী ক্ষ্যামতা আছে, আপনাদিগে হাতছানি দিবেক?’ গজানন কথা বলতে বলতেই কয়েক বার জ্বলন্ত ধূপকাঠি কপালে ছোঁয়াল।
আরতি এ বার চমকে উঠে কুটি চোখে গজাননের দিকে দেখল। তারপর শংকরের দিকে তাকাল জিজ্ঞাসু চোখে। শংকর বলল, এ হল গজানন–গজানন মুখুজ্জে, এ বাড়ির বাসিন্দা।
সেজদা ন’দা সবাই আমাকে চিনে। গজানন আরতি আর মল্লিকার উদ্দেশে দুহাত কপালে ঠেকিয়ে বিগলিত হেসে বলল, মাস্টারবাবুর ঘর দরজা আমিই দেখি, চাবি আমার কাছকে থাকে। খাবার জল কাউকে আনতে দিই না, আমি নিজে আনা করি।
আরতি শংকরের দিকে তাকিয়ে ছিল। চোখে মুখে রুদ্ধ হাসির ছটা, বলল, তা সন্ধে বাতি দেখিয়ে ধূপ জ্বেলেই কি শেষ? শাঁখ বাজানো হবে না?
অই অই কথাটি কে বুলবেন গ সেজো বউঠান! গজানন বিশেষ উৎসাহে বলে উঠল, মাস্টারবাবুকে কত দিন বুলা করিচি–
শংকর গলা খাঁকারি দিয়ে বলল, গজানন, তুমি বরং এখন এসো।
গজানন থতমত খেয়ে চুপ করে গেল। তাড়াতাড়ি সরে গিয়ে মাটির একটি ধূপদানে, কাঠি দুটি খুঁজে দিল। শংকর বালিশের তলা থেকে একটি আধুলি বের করে, হাত বাড়িয়ে বলল, এটা নিয়ে যাও।
গজাননের কালো মুখে লজ্জার হাসি ফুটল। হাত বাড়িয়ে আধুলিটি নিয়ে, আরতি আর মল্লিকার উদ্দেশে আবার দু হাত কপালে ঠেকিয়ে বেরিয়ে গেল। আরতি খিলখিল করে হেসে উঠে বলল, তা মাস্টার ঠাকুরপোর দেখাশোনা করার লোকটি জুটেছে ভাল। এর কথা আপনার মুখেই শুনেছি, আজ চোখে দেখা হল। কিন্তু এখন পয়সা দিলেন কীসের?
চার আনা আট আনা পয়সা রোজই দিয়ে থাকি। শংকর বলল, পয়সাটা বেশির ভাগ দিনই বোধ হয় বাউরিপাড়ায় খরচ করে আসে। না চাইলে কোনও দিনই দিই না। আজ না চাইতেই দিলাম। কিন্তু সে কথা থাক। আপনারা দুজনে হঠাৎ এ ভাবে এ সময়ে এখানে আসতে গেলেন কেন? সেজদা জানেন?
আরতি মল্লিকার দিকে ফিরে তাকাল। তার লালপাড় সাদা শাড়ির ওপরে কালো রঙের গরম শাল অনেকটাই স্খলিত। চোখ ঘুরিয়ে জিজ্ঞেস করল, কী রে ন’ তোর সেজো ভাসুর জানে তো, আমরা যে এখানে এসেছি?
তিনিই তো আমাদের আসতে বললেন। মল্লিকা শংকরের দিকে তাকিয়ে বলল, এবং কয়েক পা এগিয়ে এসে আরতির পাশে দাঁড়াল, অবিশ্যি সেজদি আগেই আসবার কথা বলেছিল।
আরতি শংকরের দিকে তাকিয়ে ঠোঁট উলটে বলল, আমি মুখ ফুটে বলেছি, কিন্তু আপনার মল্লিকার একদম আসার ইচ্ছে ছিল না।
শংকর মল্লিকার দিকে তাকাল। মল্লিকা হেসে চোখ নত করল। শংকর হঠাৎ ব্যস্ত হয়ে বলল, দাঁড়িয়ে কেন, আপনারা বসুন’ সেজো বউদি।
আরতি বলল, বসছি, অসুখ শরীর নিয়ে পঁড়িয়ে না থেকে আগে আপনি বসুন।’ সে ঘরের চারদিকে এক বার চোখ বুলিয়ে, তক্তপোশের কাছে এগিয়ে এল, এখন আছেন কেমন?
ভাল। শংকর বলল, জ্বরটা হয়তো আছে, তবে সে রকম কিছু না।
আরতি তক্তপোশের ওপর পা ঝুলিয়ে বসে ডাকল, আয় ন’ এ তক্তপোশে বসার সুযোগ আর কোনও দিন হয়তো পাবি নে।
শংকর ম্লান হেসে বলল, গরিবের বিছানা, আপনাদের বসতে কষ্ট হবে।
তা বটে! বড় ঘরের বউ তো আমরা।আরতি চোখে ঝিলিক হানল, তবু মাঝে মাঝে এমন গরিবের বিছানায় বসাটা ভাগ্যে না থাকলে হয় না। আমার না, ওর ভাগ্যের কথা বলছি। মল্লিকার দিকে আঙুল তুলে দেখাল। শংকরের দিকে তাকিয়ে হুস করে একটা নিশ্বাস ফেলে আবার বলল, এ ঘরটা দেখবার জন্যে আমারও অনেক দিনের সাধ ছিল। এ বিছানায় বসাটা আমারও ভাগ্য, তবে বলি কী করে? ন’ বউয়ের হিংসে হবে।
মল্লিকা শংকরের দিকে তাকিয়ে হাসল। আরতিকে বলল, কত হিংসে হবে, সে তুমি ভালই জানো সেজদি। কিন্তু শংকরদা বসছেন না।
সত্যি, এ সব লোককে আমি একটুও সহ্য করতে পারি নে। আরতি অসংকোচে হাত বাড়িয়ে শংকরের একটা হাত টেনে ধরল, বসুন তো। ভয় নেই, গায়ে গা ঠেকিয়ে বসব না।
শংকর অস্বস্তি আর বিব্রত বোধ করল। তক্তপোশের এক ধারে বসল। আরতি একটু সরে গেল। মল্লিকা এসে তার পাশে বসল। কয়েক মুহূর্ত কারোর মুখেই কোনও কথা নেই। মল্লিকা আরতির দিকে তাকাল। আরতিও তাকাল। এবং বলল, তুই বল না।
মল্লিকা শংকরের দিকে তাকাল। মুখে লজ্জা, চোখে কুণ্ঠা, বলল, শংকরদা, এ শরীর নিয়ে একলা এখানে থাকাটা ঠিক নয়। কয়েকটা দিন আমাদের বাড়িতে থাকবেন চলুন।
এ বিষয়ে যা বলবার, সেজদাকে ওবেলাই বলে দিয়েছি। শংকর হেসে বলল, কিন্তু ওর মনটা শক্ত হয়ে উঠল, আমাকে ভুল বুঝো না তোমরা। কোনও ব্যাপারেই বাড়াবাড়ি ভাল নয়। ওবেলা খাবার পাঠিয়ে দিয়েছ, সেটা ঠিক আছে। হয়তো এ বেলাও কিছু খাবার নিয়ে এসেছ। কিন্তু তোমার আর সেজো বউদির এ ভাবে আসাতেও আমার অস্বস্তি হচ্ছে।
কেন?’ আরতি ভ্রূকুটি গম্ভীর মুখে তাকিয়ে বলল, একটা অসুস্থ লোককে দেখতে আসব না?
শংকর হেসেই বলল, এমন কিছু অসুস্থ হইনি যে, আপনাদেরও এভাবে দেখতে আসতে হবে। সেজদা এসেছিলেন। হরি তো আসছেই।
তার মানে কী রে ন’? আমাদের কি তাড়িয়ে দেওয়া হচ্ছে নাকি? আরতির স্বরে ক্ষোভের সুর।
শংকর হাত জোড় করে বলল, ছি ছি, তা কী করে হয়? আপনাদের আসাটা ভাগ্যের কথা, সেইজন্য চোখেও পড়ে বেশি। আসলে আমার লজ্জা করে।’
এ তো আশ্চর্যের কথা।’আরতি বলল, নিজেদের আপনজনের অসুখ করলে দেখতে আসব, এতে লজ্জাটা কীসের?
শংকর তৎক্ষণাৎ কোনও জবাব দিতে পারল না। এক রকম অসহায় ভাবে হাসল। তার পক্ষে মুখ। ফুটে বলা সম্ভব না। শালচিতির চাটুয্যে বাড়ির আপনজন হয়ে ওঠা তার পক্ষে এক রকমের অনুচিত। বিষয়টি এক দিক থেকে জটিল এবং বিভ্রান্তিকর। বিশেষ করে, শংকরের অসুস্থতার জন্য, দেবতোষ। এবং মনতোষ চাটুয্যের স্ত্রীদের দেখতে আসা, গ্রামবাসীর পক্ষে বহু প্রশ্ন ও অনুমানের বিষয়। এতে আর যাই হোক, নিতান্ত গৃহশিক্ষকের ভূমিকাটা যেন ঠিক বজায় থাকছে না। তার থেকে অধিকতর কিছু। অথচ বিষয়টিকে এ চোখে যাদের দেখবার কথা, তারা তা দেখছে না। ভাবতে হচ্ছে শংকরকে। এবং ও জানে, যে-পরিপ্রেক্ষিতে এই যুক্তি ও ভাবনাগুলো ওর মনে আসছে, তা নিতান্ত লোকচক্ষের দৃষ্টিভঙ্গি। সামাজিক পটভূমিতে মানুষকে দেখা। হৃদয় এবং মনের বিষয়টি এখানে অনুপস্থিত। মনতোষ ওকে নিতান্ত গৃহশিক্ষক মনে করেন না। গ্রাম সমাজের কোনও বিতর্কিত বিষয়েই যে নেই, এমন এক প্রবাসী শিক্ষিত যুবকের প্রতি তার মনে স্নেহের অনুভূতি আছে। সেই অনুভূতিটিকে আরতি নিশ্চয় গভীর করেছে, কারণ শংকরের প্রতি তার প্রীতি ও ভালবাসা অনেকটা বন্ধুর মতো। অপরের বিবাহিতা। স্ত্রী হয়েও, মল্লিকার অতীতের মুগ্ধতা, এক অপ্রত্যাশিত পরিস্থিতিতে তাকে যেন জীবনের প্রথম প্রেমের মুখোমুখি দাঁড় করিয়ে দিয়েছে। অথচ সেই প্রেম এক বন্ধ ঘরের আর্তি ছাড়া আর কিছু না। তার কোনও গতি ও বিকাশের অবকাশ নেই। এ প্রেমের জন্ম কেবল অন্ধ জটিল আবর্তে মাথা খুঁড়ে মরবার জন্য। এবং তা উভয়ত।
শংকর অমানুষ বা অতিমানব না। সংসারে সকলের মন রেখে চলা যায় না, এটাও ও বিলক্ষণ জানে। মানুষের নিঃস্বার্থ ভালবাসা পাওয়া দুর্লভ, এবং ভাগ্যের বিষয়। শালচিতির চাটুয্যে বাড়ি এবং আরও যাদের স্নেহ প্রীতি ভালবাসা ও পেয়েছে, সেজন্য ও কৃতজ্ঞ। কিন্তু ও যাদের কাছে অপ্রীতিভাজন, তাদের কাছে ওর সবথেকে বড় অপরাধ, চাটুয্যে বাড়ির সঙ্গে যোগাযোগ। এর সঙ্গে সমাজ আর রাজনীতি জড়িয়ে আছে। থাকলেও, শংকর চাটুয্যে বাড়ির সঙ্গে যুক্তিসঙ্গত যোগাযোগ ছিন্ন করেনি। ও গ্রাম সমাজকে অতিক্রম করেনি। রাজনৈতিক বিরুদ্ধতাকে প্রশ্রয়ও দেয়নি। হৃদয়ের গভীরে যা কিছু ঘটেছে, সে যন্ত্রণা মল্লিকার সঙ্গেও ভাগাভাগি করা যায় না। তার যা কিছু কষ্ট ও যন্ত্রণা, তা নিতান্তই ওর একার। সেখানে বাইরের কারোর প্রবেশাধিকার নেই। কিন্তু আরতি আর মল্লিকার সন্ধ্যাবেলা এই। অপ্রত্যাশিত আগমন, পরিস্থিতিকে কেবল জটিল আর ঘোলা করবে। হয়তো, কিছুটা বিষাক্তও করে। তোলা হবে। শংকরের অস্বস্তি সেখানেই।
কী হল, একেবারে চুপ করে রইলেন যে?’ আরতি জিজ্ঞেস করল।
শংকর হেসে বলল, জবাব দেবার তো তেমন কিছু নেই সেজোবউদি। আপনি তো ভুল বা অন্যায় কিছু বলেননি। কিন্তু আপনারা যত সহজে আমাকে আপনাদের আপনজন করে নিয়েছেন, লোকেরা তত সহজে সেটা মেনে নিতে চায় না।
লোকেরা কী চায় না চায়, তা দিয়ে আমাদের দরকার কী?’ আরতি জাকুটি বিরক্ত মুখে বলল, আমরা এসেছি আপনাকে দেখতে। লোকেদের যদি ভাল না লাগে, না লাগবে।
শংকর হেসে চুপ করে রইল। আরতির এত স্পষ্ট কথার সামনে সহজে কিছু বলা যায় না। কিন্তু মল্লিকা ওর নম্র স্বরে হেসে বলল, সেজদি, শংকরদার কথাটা তুমি বুঝতে পারোনি। তুমি আমি লোকের কথা না ভাবলেও, শংকরদাকে ভাবতে হয়, সে কথাটাই উনি আমাদের বুঝিয়ে দিতে। চাইছেন।
আরতি ভ্রূকুটি জিজ্ঞাসু চোখে শংকরের দিকে তাকাল। শংকর তাকাল মল্লিকার দিকে। মল্লিকা দ্বিধার সঙ্গে বলল, ভুল বলেছি শংকরদা?
শংকর জবাব দেবার আগে একটা সিগারেট ধরাল, বলল, হয়তো তোমার কথাই ঠিক।
মল্লিকা আরতির দিকে এক বার দেখে, শংকরের কথার জবাবে বলল, হয় তোনয়, আমার কথাটাই একশো ভাগ সত্যি। যদি এতদিনে আপনার মন কিছু বুঝে থাকি। আর একথাও বলব, আপনার দিক। থেকে এ রকম ভাবাটাই স্বাভাবিক।
আরতির ভুরু কুঁচকে উঠল। স্ফীত হল নাসারন্ধ্র। মল্লিকাকে বলল, তুই দেখছি মাস্টার ঠাকুরপোর সাপুটি করছিস। কিন্তু কোন দুঃখে লোকের কথা ভাবতে যাব, তা তো ছাই বুঝতে পারছি না? এমন না যে ঘর বরকে লুকিয়ে পরপুরুষের সঙ্গে দেখা করতে এসেছি। তাতে যদি লোকে মন্দ কিছু ভাবে, ভাববে। আমাদের কী যায় আসে?
আমাদের কিছু যায় আসে না। মল্লিকা শংকরের দিকে চোখ রেখেই বলল, শংকরদার যায় আসে। শংকরদাকে তো গায়ের সকলের সঙ্গে মানিয়ে চলতে হবে।
শংকর জানে, মল্লিকার কথার মধ্যে ওর প্রতি বিশেষ একটি খোঁচা আছে। যদিও কথাগুলো শোনাচ্ছে, শংকরের প্রতি সমর্থনের মতোই। কিন্তু মল্লিকার খোঁচাও নিরর্থক। গাঁয়ের মানুষের সঙ্গে মানিয়ে চলার একটা নির্দিষ্ট সীমারেখা আছে। সেটাকে কোনও রকমেই লোকের মন জুগিয়ে চলা বলা যায় না। ও মল্লিকার দিকে তাকিয়ে হেসে বলল, এ প্রসঙ্গ তো চুকে গেছে, এ নিয়ে কথা বাড়িয়ে আর লাভ কী?’ ও আরতির দিকে তাকাল, সংসারটা মোটেই সহজ জায়গা না, এটা হল মোদ্দা কথা। ভুল বলেছি সেজো বউদি? আপনিই বলুন, এ সংসারে কে কার মন বুঝতে চায়? যাদের বোঝাবুঝি আছে, তাদের আছে, অন্যের কাছে তার কানাকড়ি দাম নেই। স্নেহ-ভালবাসা যে মানুষের সকল বৃত্তির সার, এ কথাটাও সহজে কেউ মেনে নিতে চায় না। চায় কী?
আরতি মল্লিকার দিকে এক বার দেখল। তার মুখের হাসিতে নেমে এল স্নানতা। বলল, কথাটা ভুল বলেনি মাস্টার ঠাকুরপো। সংসারটা বড় ঘোরপ্যাঁচের জায়গা। তবে আমার সোজা কথা। আমার মন মজেছে যাহার সনে, প্রাণ চাহে তারে। তারপরে তোরা হাদ্দ্যাখ মোর কলাটা।
আরতির কথার ভঙ্গিতে ও বৃদ্ধাঙ্গুষ্ঠ দর্শানোয় শংকর হেসে উঠল। মল্লিকার ঠোঁটে ঈষৎ হাসি, দৃষ্টি আরতির দিকে, কিন্তু আসল কথাটার কোনও জবাব মিলল না।
হ্যাঁ, আমাদের বাড়িতে যাবার কথাটা। আরতি বলল। সেটার তা হলে কী হবে?
শংকর বলল, এত কথার পরে, ওটার জবাব তো আর নতুন করে কিছু দেবার নেই? কোনও দিন যদি সে রকম অবস্থা হয়, তা হলে নিশ্চয়ই যাব। আপাতত তার কোনও দরকার নেই।
আরতি মল্লিকার দিকে তাকাল। মল্লিকা তার দিকেই তাকিয়ে বলল, অবুঝের মতো জোর করব না, করলেও সে-জোর খাটবে না।
শংকর মল্লিকার দিকে তাকাল। মল্লিকাও তাকাল, এবং হঠাৎ বলল, বুঝেছি। আপনাকে কিছু বলতে হবে না।
চোখে চোখে কথা, কিছু বুঝতে পারিনে বাপু!’ আরতি নিশ্বাস ফেলল, আসলে কি জানেন মাস্টার ঠাকুরপো, আমরা মেয়েমানুষরা রক্তমাংস নিয়ে ঘাঁটাঘাঁটি করতে ভালবাসি–মানে মানুষ নিয়ে। কথাটা শুনলে লোকে কী ভাববে, কে জানে? আবার সেই লোকের কথাই আসছে ছাই। কিন্তু কথাটা বুঝতে হলে, মেয়েমানুষের শরীর আর মন চাই। নিজের মতন করে কারোকে যদি ঘাঁটাঘাঁটি না করতে পারি, তবে সব যেন কেমন ফাঁকা লাগে। আরতি আরও কিছু বলতে গিয়ে, মল্লিকার দিকে তাকিয়ে থেমে গেল।
শংকর জানে, আরতি প্রকৃতপক্ষে মল্লিকার কথাই বলতে চাইছে। মল্লিকার জীবনের শূন্যতার কথা। নারী চরিত্রের এটাও কি একটা বৈশিষ্ট্য, যখন অন্য নারী তার প্রতিপক্ষের ভূমিকায় থাকে না, তখন তার সমর্থনে, সমাজ নীতি সবই অগ্রাহ্য করতে চায়? অথবা তার নিজের মধ্যেই কোনও শূন্যতা বোধ, তাকে সচেতন বা অবচেতন প্ররোচিত করে? আরতির রক্তমাংস বা মানুষ নিয়ে ঘাঁটাঘাঁটির প্রকৃত অর্থ বুঝতে অসুবিধে হয় না। সেই সব মানুষেরা স্বামী পুত্র স্নেহের ও ভালবাসার পাত্র পাত্রী। সেই দিক থেকে, আরতিকে শূন্যতায় হাতড়ে বেড়াতে হয় বলে মনে হয় না। মনতোষকে সে ভালবাসে। সন্তানদের প্রতি আছে তার প্রকৃতিগত স্নেহ ও সজাগ দৃষ্টি। কিন্তু নিজের দেবর দেবতোষের প্রতি কি তার কোনও আত্মিক আকর্ষণ নেই? দেবতোষের সঙ্গেও তার সম্পর্ক বন্ধুর মতোই। অথচ শংকরের প্রতি মল্লিকার দুর্বল স্থানটিকে সে কেবল লালন করে না। স্পষ্টতই প্রশ্রয় দেয়। পরিণামের কথা কি এক বারও মনে হয় না? এ সমবেদনার স্বরূপ কী?
এ সমবেদনার স্বরূপ, নারীর আত্যন্তিক প্রবৃত্তিজাত চেতনা। শহরের শিক্ষিতা আর গ্রামের তথাকথিত অশিক্ষিতা, এ ক্ষেত্রে নারীর মধ্যে কোনও প্রভেদ নেই। আরতির রক্তমাংস নিয়ে ঘাঁটাঘাঁটি করার কথাটার অর্থ এক দিক থেকে অতি গভীর ও অর্থব্যঞ্জক। যা হয় তো সে নিজেও প্রকৃত জ্ঞাত না। পুরুষের কাছ থেকে সে বীজ গ্রহণ করে। সেই বীজকে সে গর্ভে ধারণ করে, এবং নিজের রক্ত দিয়ে মাংসের মূর্তি তৈরি করে। তার শরীরের রক্তের প্লাবনের মধ্য দিয়েই, সেই মাংসের জীবটিকে পৃথিবীর মাটিতে জন্ম দেয়। রক্ত হল জীবের আদি প্রবাহের ধারা। আর নারী তার নারীত্বের প্রথম দিনটি থেকেই, এই রক্তের সঙ্গে মাখামাখি করে আছে। রক্তমাংসের এই প্রকৃতি লক্ষণের সঙ্গে জড়িয়ে আছে তার প্রবৃত্তি। এ প্রবৃত্তি অন্ধ। স্নেহ প্রেমে বিগলিত হয়ে, এই প্রবৃত্তির প্রবাহে সে সর্বস্ব ত্যাগ করতে পারে। বাঘিনীর মতো নির্দয় নিষ্ঠুরও হতে পারে। সমাজে এর শুভ দিকটাই প্রতিফলিত হয় বেশি। অশুভ দিকটা যখন মাথা চাড়া দিয়ে ওঠে, তখন সে ভয়ংকরী। প্রবৃত্তিকে সেই কারণেই মানুষ তার বুদ্ধি দিয়ে, চিরকাল ধরে একটা নিয়মের দ্বারা নিয়ন্ত্রিত করতে চেয়েছে। আর মানুষের বিশ্বজোড়া সভ্যতার বুকের ওপর এটাই বোধ হয় সব থেকে বড় সংকট, নিয়ন্ত্রণের চাবিকাঠি কখনওই সে পুরোপুরি আয়ত্ত করতে পারেনি।
শংকর নিজের মধ্যে সেই প্রবৃত্তির তাড়না বোধ করে। তাকে নিঃশেষে নির্মূল করা সম্ভব না। তথাপি এই জাগতিক জীবনের অনুভূতি দিয়ে তাকে নিয়ন্ত্রণের চেষ্টা করতেই হয়। সে ক্ষেত্রে, মল্লিকার প্রতি আরতির প্রশ্রয় ও সমর্থন, প্রবৃত্তি চালিত মূঢ়তা ছাড়া আর কিছু না। সংসারে সে বুদ্ধিমতী সজাগ দৃষ্টি গৃহিণী, কোনও সন্দেহ নেই। কিন্তু মল্লিকা আর শংকরের ক্ষেত্রে, সে নিতান্তই নারী প্রবৃত্তি দ্বারা চালিত। নিজের সুখের কারণে, করুণাবশত মল্লিকার প্রতি যদি এই সমবেদনার জন্ম হয়ে থাকে, তার একটা সীমারেখাও থাকতে হবে। অন্যথায় বিপর্যয়কেই টেনে আনা হবে। এ কথাটা মল্লিকাকেই হৃদয়ঙ্গম করতে হবে। না করতে পারলে, শংকরকেও বিপর্যস্ত করে তোলা হবে।
সব মানুষ তার প্রার্থিত সকল শূন্যতাকে ভরিয়ে তুলতে পারবে, পৃথিবীতে এমনটি ঘটে না। অনেক শূন্যতাকে, তার বুকের রক্ত নিংড়ে পূর্ণ করতে হয়। তার আর কোনও গত্যন্তর নেই। শংকর এটাকে অমোঘ বলে জেনেছে। ও ব্যস্ত হয়ে, তক্তপোশ থেকে উঠে দাঁড়াল, সেজোবউদি, এমন দিন হয়তো আর কোনও দিন আসবে না। আজ আপনারা আমার অতিথি। অনেক দিন বলেছেন, আমি নিজের হাতে কেমন চা তৈরি করি, আপনাদের চেখে দেখার খুব ইচ্ছে। আজ আমি আপনাদের চা করে খাওয়াব।
আরতি তক্তপোশ থেকে লাফ দিয়ে নেমে বলল, রক্ষে করুন ভাই ঠাকুরপো, এই শরীর নিয়ে আপনি চা করবেন? আর আমরা তাই খাব?
কেন, আপত্তিটা কীসের? শংকর হেসে বলল, যতটা দুর্বল ভাবছেন ততটা নই। জল গরম করে একটু চা করতে কোনও কষ্ট হবে না।’ ও ঘরের একপাশে চলে গেল।
আরতি অবাক চোখে মল্লিকার দিকে তাকাল, চুপচাপ দাঁড়িয়ে দেখছিস কী রে ন’?
কী করব বলো সেজদি?’ মল্লিকা উদাস স্বরে বলল, অসুস্থ বলে যাকে বাড়িতে নিয়ে যেতে এলাম, তার কাছে আমরা এখন অতিথি। হার যখন মেনেছি, তখন এটুকুই বা বাকি থাকে কেন?
আরতি ঝামটা দিয়ে বলল, মুখপুড়ি, তোর মুখে ছাই। সে দ্রুত পায়ে শংকরের কাছে এগিয়ে গিয়ে বলল, অসময়ে আমরা চা খাই না।
শংকর বলল, চা খাবার আবার সময় অসময় আছে নাকি?
আপনার নেই, আমাদের আছে। আরতি চোখের তারা ঘুরিয়ে বলল, অন্য কিছু থাকে তত বের করুন, গেলাস ভরে নিয়ে টানব।
শংকর অবাক চোখে আরতির মুখের দিকে তাকাল। আরতি মল্লিকার দিকে তাকিয়ে খিলখিল করে হেসে উঠল। মল্লিকা ঠোঁট টিপে হেসে বলল, সে বস্তু নিশ্চয়ই তোমার মাস্টার ঠাকুরপোর ঘরে নেই।
সত্যি, এ লোক কোনও কম্মের নয়।আরতি শংকরের বিভ্রান্ত জিজ্ঞাসু মুখের দিকে তাকিয়ে ঠোঁট বাঁকাল, ঘরে একটু বিলিতি মদ রাখতে পারেন না? একটু না হয় নেশা করেই যেতাম।
শংকর ভ্রুকুটি অবাক চোখে এক মুহূর্ত তাকিয়ে, হেসে উঠল। আরতির মুখে মদ্যপানের প্রসঙ্গটি আগেও কয়েক বার শুনেছে। বিলিতি মদ বলতে, ভারতীয় ফরেন লিকার বলতে যা বোঝায়, তাই। ওর চোখের সামনে পানের আসর কোনও দিন চাটুয্যে বাড়িতে বসেনি বটে। তবে মনতোষ দেবতোষ, দুজনেই বাড়িতে মদ্যপান করে। আরতি আর মল্লিকার কথা থেকে, অনুমান করেছে, সেই আসরে, তাদের অংশ থাকে। আরতি নিজের মুখেই বলেছে, কালীপুজো বা বিশেষ বিশেষ দিনে, পানের মাত্রা বেশি হওয়ায় সে কয়েক বার মাতালও হয়েছে। বমি করে অসুস্থ হয়ে, স্বামী আর দেবরকে উদ্বিগ্ন ব্যতিব্যস্ত করেছে। তবে সে সব ঘটনা নিতান্তই অন্দরমহলের। বাইরের লোকের কতটা অজানা, তাও স্থির করে বলা যায় না। অন্দরমহলে দাসী ভৃত্যের অভাব নেই।
শংকর বিব্রত হল না, বিনীত হেসে কৌতুক করে বলল, সত্যি, আমি কোনও কর্মের নই। ও বস্তুটি আমার কাছে থাকে না।
আরতি মদ্যাসক্ত না। শুচিবায়ুগ্রস্তও না। স্বামীর প্রশ্রয়েই কখনও সখনও খেয়ে থাকে। হিন্দু গৃহস্থ বধূ, তাও আবার গ্রামের অন্দরমহলে, বিষয়টি বিস্ময়কর বটে। অন্তত শংকর যখন প্রথম শুনেছিল, বিশ্বাস করতে পারেনি। ওর নিজের একটা অতীত আছে। কলকাতার আরবান, মধ্যবিত্ত সমাজের চেহারাটা ওর ভাল জানা আছে। সেখানে মেয়েদের মদ্যপান ধূমপান কিছু অবাক হবার মতো ঘটনা না। গ্রামের শ্রমজীবী, দরিদ্র, নিচু জাত বলে যাদের পরিচয়, তাদের মদ খাওয়াও একটা অনায়াস অনাড়ম্বর বিষয়। অনেক মেয়েকেই মাতাল অবস্থায়ও দেখা যায়। কিন্তু গ্রামের কিছু পরিবারের বধূর মদ্যপানের সংবাদটা খুবই চমকপ্রদ লেগেছিল। পরে মনে হয়েছিল, ব্যাপারটা এমন কিছু চমকপ্রদ না। বিস্ময়েরও না। এ ব্যাপারে শহর গ্রামের মধ্যবিত্তের নীতিবোধে খুব একটা ফারাক নেই। সংস্কার যেমন শহরে আছে, গ্রামেও তেমনি আছে। যাদের নেই, তাদের কোথাও নেই। কেবল চিত্রটা একটু ভিন্ন রকম।
আরতি বলল, এ বার থেকে আনিয়ে রাখবেন। ব্যাটাছেলে একটু নেশাভাং করবে না, এ আবার কেমন কথা?
কথাটা ব্যাটাছেলে নিয়ে হয়নি। আমরা মেয়েছেলে।মল্লিকা বলতে বলতে তক্তপোশের একপাশ দিয়ে, শংকরের কাছে এগিয়ে এল, যান, আপনারা দুজনে গিয়ে বসুন, আমি সব দেখে শুনে চা করছি। শংকর ব্যস্ত হয়ে বলল, তুমি কী করে করবে? চা চিনি কোথায় কী সব আছে, তুমি জানো না।
জানলে খুঁজে নিতে আমার অসুবিধে হবে না। মল্লিকা নিচু হয়ে থোয়া কেতলিটা তুলে নিল। ঢাকনা খুলে দেখল। চোখ ফিরিয়ে জলের কুঁজোটা দেখে, সে দিকে গেল।
শংকরের দু চোখ ভরা অসহায় অস্বস্তি। আর এ মুহূর্তে ওর নিজেকে দুর্বলও বোধ হল। তাকাল আরতির দিকে।
আরতি হেসে, আবার অসংকোচে শংকরের একটা হাত টেনে ধরে বলল, আজ আপনার ঘরে ডাকিনী পড়েছে। আসুন, চুপচাপ বসুন। ন’ চা করুক। সে শংকরকে টেনে এনে তক্তপোশে বসিয়ে দিল।
শংকর বাইরে অন্ধকারে তাকাল। স্পষ্ট কিছু না দেখতে পেলেও, সেখানে যে ললিতা, গজাননের স্ত্রী এবং হয়তো আরও কেউ কেউ আড়াল থেকে এ ঘরের ঘটনা অতি কৌতূহলের সঙ্গে দেখছে, তা অনুমান করতে পারছে।
মল্লিকা ইতিমধ্যে অনায়াসেই চা চিনি গেলাস দুধ সব জোগাড় করে, স্টোভের সামনে জড়ো করেছে। সেখানে মাটির মেঝেয় বসে হাত বাড়িয়ে বলল, দেশলাইটা দিন।
শংকর দেশলাইটা ছুঁড়ে ছিল। মল্লিকা এ ঘরের মাটির মেঝেয় বসে, স্টোভে চা করছে, এ দৃশ্য ওকেও অবাক করল। কিন্তু এতে খুশি হওয়া যায় কি না, এ চিন্তাটাই একটা সংকটজনক প্রশ্ন হয়ে দেখা দিল।
শংকর জানে, মল্লিকার চা করতে বসে যাওয়ার ব্যাপারে খুশি হওয়া যায় না, এ সংকটজনক প্রশ্নের নিরসন এখনই সম্ভব না। এ প্রশ্ন কতটা ব্যাপক আর দুরধিগম্য, তার পরিমাপও এখনই সম্ভব না। অতএব, এ সংকটজনক প্রশ্ন নিয়ে আপাতত আর এক মানসিক সংকটে আবর্তিত হওয়া অর্থহীন।
মল্লিকা অনায়াসেই স্টোভ ধরিয়ে জল ভরা কেতলি বসিয়ে দিল। আরতি জিজ্ঞেস করল, দেখতে পাচ্ছিস তো ন’?
পাচ্ছি৷’ মল্লিকা সামনের দিকে মুখ ফিরিয়ে বসল, নে, তুমি কি ভাবছ, বিজলি বাতি ছাড়া আমি দেখতে পাইনে?
আরতি শংকরের দিকে চোখের কোণে তাকিয়ে, ঠোঁট বাঁকিয়ে হাসল। বলল, এ ঘর অন্ধকার হলেও তুই সব দেখতে পেতিস। ঘরের মাহাত্ম নাই।
শংকর তক্তপোশ থেকে নেমে, হ্যারিকেনটা মল্লিকার দিকে এগিয়ে দিল, আমারই বোঝা উচিত ছিল, এত কম আলোয় তোমার অসুবিধে হবে। এ কষ্ট করার কোনও দরকার ছিল না, কিন্তু?
শংকর কথা শেষ না করে, এক রকম অসহায় ভাবে হাসল। মল্লিকা বলল, ওই কিন্তু পর্যন্তই থাক। চা তো আপনাকে এই প্রথম খাওয়াচ্ছি না। আজকের খাওয়ানোটা অবিশ্যি অন্য রকম। আমাদের নিজেদের খাওয়াটাও। তবু একটু একঘেয়েমি কাটল।
পা যখন বাড়িয়েছিস ন’, মাঝে মাঝে এসে এ রকম খাইয়ে যাস।আরতি শংকরের দিকে তাকিয়ে ঠোঁট টিপে হাসল। মল্লিকার দিকে তাকিয়ে চোখের তারা ঘুরিয়ে বলল, আর নিজেও খেয়ে যাস।
মল্লিকা হেসে বলল, পা কতটা বাড়ানো যায়, তার হিসেব কষা বড় কঠিন সেজদি। তবে যদি উপায় থাকে তোমার সঙ্গেই আসব।’
আমাকে নিয়ে টানাটানি কেন?’ আরতি কপট মুখঝামটা দিল। নাকছাবিতে ঝিলিক দিয়ে, তৎক্ষণাৎ আবার নিশ্বাস ফেলে বলল, যেখানে আমার ভাগ নেই, সেখানে ভাগ বসাতে চাইনে। আর সাক্ষীই বা থাকতে যাব কোন দুঃখে।
মল্লিকা সে কথার কোনও জবাব না দিয়ে, শংকরের মুখের দিকে এক বার দেখল। তারপর স্টোভের দিকে ফিরে, ফুটে ওঠা জলের কেতলি আঁচল দিয়ে ধরে নামাল।
মল্লিকার এই শাড়ির আঁচল দিয়ে ধরে কেতলি নামানোর আটপৌরে ভঙ্গিটি শংকরকে অবাক করল। উদ্বেগও বোধ করছিল। এ সব দরিদ্র গৃহস্থ বউ-ঝিদের পক্ষেই সম্ভব। কিন্তু মেয়েরা কখন কোন পরিস্থিতিতে যে কী করতে পারে, তা সহজে বুঝে ওঠা যায় না। তবু তাঁতের নীল শাড়ির ওপরে, লাল পশমি শাল যে ভাবে মেঝের ওপর এলিয়ে পড়েছে, আর মল্লিকার নড়াচড়ায় স্টোভের আগুনের শিখার সামনে আঁচল আর শাল মাঝে মাঝেই ঝাপটা খাচ্ছে, উদ্বেগ বোধ না করে পারছে না। ও বলল, মল্লিকা, এ বার তুমি উঠে এসো, বাকিটা আমি করছি।
আপনি বরং সেজদির সঙ্গে কথা বলুন। মল্লিকা আঁচল দিয়ে ধরেই কেতলির ঢাকনা খুলে, চায়ের পাতা ঢেলে দিল। তারপর কেতলির মুখ বন্ধ করে বলল, আপনার এত ভয়টা কীসের? আমরা কি বাড়িতে হাত-পা গুটিয়ে পটের বিবি সেজে বসে থাকি? সে ঢাকনা দেওয়া দুধের বাটি স্টোভের ওপর বসিয়ে দিল।
আরতি ঠোঁট ফুলিয়ে বলল, আমার সঙ্গে কথা আর কী আছে ন’? মাস্টার ঠাকুরপো নিশ্চিন্তে বসতেও পারছে না। তার চেয়ে বরং তোর কাছে নিয়ে বসা, তাতেই উনি স্বস্তি পাবেন।
শংকর বিব্রত হেসে আরতির দিকে তাকাল। আরতির মুখ তো সবসময় খোলাই আছে। এখানে এসে আজ মল্লিকার মুখও যেন কিঞ্চিৎ বেশি আগল খোলা। শংকর আরতির কাছে গিয়ে, তক্তপোশের ওপর বসল। ও জানে, এই দুই রমণীর কথাবার্তার মুখ্য ভূমিকা হয়তো ওরই, কিন্তু বলার কিছু নেই। তবু বলল, আমার ভয়টা আগুনের। দেখছেন তো, আপনার জা’ জ্বলন্ত স্টোভের সামনে কী ভাবে লাল শাড়ি ছড়িয়ে বসেছে।
সেই ভয় পাচ্ছেন মাস্টার ঠাকুরপো! আরতির কৌতুক ঝলকানো চোখ বড় হয়ে উঠল। শংকরের দিকে ঝুঁকে পড়ে বলল, ও তো মরেইছে, না হয় এ বার আগুনে পুড়বে। মরলে তো আগুনেই পোড়াতে হয়, জানেন না?
শংকর এ কথার জবাব দিতে পারে না। এ পরিহাসের জবাব ওর জানা নেই, এবং জবাবের প্রত্যাশাও নিশ্চয় আরতির নেই। মল্লিকা ইতিমধ্যে দুধের বাটি নামিয়ে, স্টোভ নিভিয়ে দিয়েছে। কেরোসিনের ধোঁয়ার গন্ধে ঘর ভরা। ও গেলাসে গেলাসে চিনি দিয়ে, কেতলি থেকে চা ঢালতে ঢালতে বলল, তা বলে, এ ঘরটাকে আমার শ্মশান করতে চেয়ো না সেজদি। একটু আগে যে তুমি বলছিলে, এ ঘরের মাহাত্ম্য আলাদা?
বালাই ষাট, এ ঘর কেন শ্মশান হবে? আরতি শংকরের দিকে চোখ রেখেই বলল, গায়ে তোর আগুন লাগলে, ঘরের বাইরে ফেলে দিয়ে আসব।
মল্লিকা চা ভরা দুটি ধূমায়িত গেলাস দু হাতে নিয়ে এগিয়ে এল। ডান হাতের গেলাসটা আগে শংকরের দিকে বাড়িয়ে দিল। শংকর গেলাস নিল। মল্লিকা আর একটা গেলাস ডান হাতে নিয়ে আরতির দিকে বাড়াল। আরতি গেলাস নেবার আগে, মল্লিকার মুখের দিকে তাকিয়ে বলল, ন, এই মাঘের শীতেও তোর নাকের ডগায় চিবুকে ঘামে জেল্লা দিচ্ছে। মুখোনি যে তোর এত সুন্দর, আগে যেন কখনও দেখি নি! ঘাম তেল মাখা প্রতিমার মতন।
মল্লিকার মুখে লাল ছটা লেগে গেল। চকিতে এক বার শংকরের দিকে দেখল, আর ছটা লাগা মুখে সহসাই যেন কেমন একটা বিষণ্ণ ছায়া নেমে এল। বললে, গেলাসটা নাও সেজদি।
আরতি চায়ের গেলাস নিল। মল্লিকা গায়ের থেকে শালটা খুলে, কাঁধের ওপর ঝুলিয়ে নিল। সরে গেল স্টোভের দিকে। নিজের গেলাসটা হাতে নিয়ে, মুখ না ফিরিয়ে বলল, বিসর্জনের বাজনা বেজে উঠতেই যা দেরি।
সে কথা ভেবে বলি নি রে মুখপুড়ি। আরতি মল্লিকার দিক থেকে চোখ ফিরিয়ে শংকরের দিকে তাকাল, তোর রূপের কথা বলেছি। মেয়েদের রূপ এমনিতে দ্যাখতাই যেমনই হোক, সময়ে তার আর এক রকম খোলতাই হয়। তোর সেই খোলতাই রূপটাই দেখলাম।
আরতি মন্তব্য করে, অথচ তার চোখের জিজ্ঞাসু দৃষ্টি শংকরের দিকে। কিন্তু শংকর জানে, আরতির ওর কাছ থেকে কিছু শোনার প্রত্যাশা নেই। রমণী হৃদয়ের এও এক মনের খেলা। বস্তুত, তার কথার উদ্দিষ্ট মানুষ শংকর, এবং শংকরের প্রতিক্রিয়া তার লক্ষের বিষয়।
শংকর চায়ের গেলাসে চুমুক দিয়ে বলল, চমৎকার!
মল্লিকা আর আরতি পরস্পরের সঙ্গে চোখাচোখি করল। আরতি মুখ টিপে হেসে শংকরকে জিজ্ঞেস করল, আগে বুঝি কখনও ওর হাতে এমন চমৎকার চা খান নি?
অনেক বার খেয়েছি। শংকর হেসে বলল, কিন্তু এ ঘরের চা আর আপনাদের বাড়ির চা তো এক রকম না তবু তৈরির গুণে চমৎকার।
আরতি শংকরের দিকে ঝুঁকে পড়ে বলল, প্রাণ খুলে বলুন না, বিশেষ হাতের গুণে চমৎকার। আমি কিছু মনে করব না। বরং গুণের হাতটি নিয়ে যদি একটু সোহাগ করতে চান, তাও করতে পারেন।
চুপ করো সেজদি। মল্লিকা শংকরের দিকে এক বার দেখে নিল, মানুষকে অকারণ অস্বস্তিতে ফেলো না।’ও চায়ের গেলাসে চুমুক দিয়ে, গেলাস নামিয়ে রাখল। চা চিনির কৌটো আর দুধের বাটি যথাস্থানে তুলে রাখল।
শংকর বলল, ওগুলো তোমার না করলেও চলত, এর পরে যেন গেলাসগুলো ধোবার চেষ্টা কোরো না।
তা বললে তো হয় না মাস্টার ঠাকুরপো। আরতি চোখের ভঙ্গি করে বলল, সব কাজেরই শুরু আর শেষ আছে। কোনও কাজই আধাখাচড়া করে ফেলে রাখা যায় না।
শংকর জানে এখানে তর্ক প্রতিবাদ সবই বৃথা। তবু বলল, চাটুয্যে বাড়ির বউয়েরা এ ঘরের এঁটো গেলাস ধোবে, সেটা লোকে দেখলেই বা কী বলবে? আমারও তো একটা নজর বলে কথা আছে। আপনারা এ ঘরে এসেছেন, নিজের হাতে চা করে খাইয়েছেন, সেটাই অনেকখানি। যা নিজের বাড়িতে করেন না, তা এখানেও করতে হবে না।
এই সময়ে দরজার বাইরে থেকে হরির গলা শোনা গেল, গেলাস আমি ধুয়ে দুব গ মায়েরা। উয়ার লেগ্যে ভাবতে হবেক নাই।
ঘরের মধ্যে তিনজনেই চমকে উঠল। বিশেষ করে আরতি আর মল্লিকার চমকিত বিস্ময় দেখে বোঝা গেল, তারা তিন ছাড়াও যে কাছে পিঠে আরও লোক থাকতে পারে, সেটা তারা বিস্মৃত হয়েছিল। কিন্তু শংকর যেন লজ্জায় এতটুকু হয়ে গেল। প্রায় আহত বিস্ময়ে বলে উঠল, ইস, হরি যে বাইরে বসে আছে, সেটা খেয়ালই ছিল না। আমরা দিব্যি ঘরে বসে চা খাচ্ছি।
তা উয়াতে কী হইচে গ মাস্টারবাবু৷’ হরির নিরীহ স্বরে সম্ভ্রমের সুর, আপনাদিগের সঙ্গে আমাকে ক্যানে চা খাইতে হবে? আর এই সময়তে আমি চা খাই না, মায়েরা জানেন।
আরতি চায়ের শূন্য গেলাস তক্তপোশের ওপর রেখে, ব্যস্ত হয়ে বলল, আমাদেরও যাবার সময় হল, আর দেরি করা যায় না। কিন্তু নতুই যে বলছিলি, মাস্টার ঠাকুরপোকে খাইয়ে যাবি?
দোহাই সেজো বউদি। শংকর গেলাস সুদ্ধ দুহাত জোড় করে, তক্তপোশ থেকে নেমে দাঁড়াল, ওটি আর করতে যাবেন না। এই মাত্র চা খেলাম। ঠিক মতো আমি খাবার খেয়ে নেব।
হরি ঘরের মধ্যে ঢুকে এল, কই, গেলাসগুলান দেখি, ধুয়ে লিয়ে আসি।
না, তার দরকার হবে না হরি। শংকর স্পষ্ট বাধা দিয়ে বলল, তুমি তো জানোই, রাত পোহালেই রুকুবুড়ি আসবে। এখন যা যেমন আছে, তেমনই থাকুক, সকালে ধোয়াধুয়ি হবে।
মল্লিকা আর আরতি পরস্পরের সঙ্গে দৃষ্টি বিনিময় করল। মল্লিকা শূন্য গেলাস মেঝেয় নামিয়ে, এগিয়ে এসে শংকরকে বলল, তা হলে দুধটা গরম করে নেবেন। এতক্ষণে ঠাণ্ডা হয়ে গেছে। টিফিন কেরিয়ারের বাটিতে কিছু পাতলা সুজি আছে। ও আরতির দিকে ফিরে তাকাল।
আরতি ইতিমধ্যে কালো শালটি গায়ে জড়িয়ে, মাথায় ঘোমটা টেনে দিয়েছে। বলল, সামনে বসে খাইয়ে যেতে পারলি নে বলে, আমাকে দোষ দিস নি যেন ন’। চায়ের পাট করতে গিয়ে দেরি হয়ে গেল। এর পরে হয়তো তোর সেজদা হন্তদন্ত হয়ে ছুটে আসবে।
সামনে বসে চা তো খাওয়া হয়েছে। শংকর হেসে বলল, সেজদা যদি সত্যি হন্তদন্ত হয়ে ছুটে আসেন, সে ভারী বিচ্ছিরি ব্যাপার হবে। আপনারা বেরিয়ে পড়ুন।
আরতি হাত তুলে, ভ্রু কুঁচকে বলল, ও রকম তাড়া দেবেন না তো। যাবার কথা তো নিজের মুখ ফুটেই বলেছি। মল্লিকার দিকে ফিরে বলল, ও রকম বোবা হাবার মতন তাকিয়ে দাঁড়িয়ে থাকিস না ন’। মাথায় ঘোমটা দে, শালটা গায়ে জড়া।
মল্লিকা দ্রুত হাতে আরতির নির্দেশ পালন করল। শংকরের দিকে এক বার দেখে দরজার দিকে এগিয়ে গেল। আরতি পা বাড়াবার আগে বলল, কাল কী হয় দেখি।
হরি দরজার বাইরে গিয়ে হ্যারিকেন হাতে তুলে নিল। মল্লিকা আর এক বার শংকরের দিকে তাকিয়ে পিছন ফিরে ঘরের বাইরে চলে গেল। আরতি তখন ঘরের বাইরে, তার স্বর শোনা গেল, আপনি আর বাইরে আসবেন না।
শংকরের মনে হল, দুজনের আসাটা যেমন একটা চমক লাগানো ঝলকের মতো লেগেছিল, বিদায়ের মুহূর্তটা কেমন যেন বিষণ্ণ হয়ে উঠল। মল্লিকা আরতির কারোর মুখেই হাসির ছোঁয়া আর রইল না। যদিও আরতি আগামীকালের বিষয়ে একটি অস্পষ্ট ইঙ্গিতও দিয়ে গেল। যার অর্থ, আগামীকাল রাতেও এখানে হানা দিতে পারে। তবু পরিহাসের সেই প্রসন্নতা ছিল না যাবার মুহূর্তে। ও ঘরের ভিতর থেকেই দেখল, ভাঙা আটচালার পাশ দিয়ে আরতি আর মল্লিকার ছায়ার মতো শরীর আড়ালে চলে গেল। সেই সঙ্গে আলোও অদৃশ্য। কিন্তু অন্ধকারে অস্পষ্ট কয়েকটি ছায়াকে আটচালার উঠোনের সামনে জড়ো হতে দেখা গেল।

