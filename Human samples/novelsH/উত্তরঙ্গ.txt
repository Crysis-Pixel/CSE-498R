আঠারোশো ষাট সালের এক রাত্রি।…পুঞ্জীভূত অন্ধকারকে কাঁপিয়ে ঘুমন্ত রাতের নিস্তব্ধতাকে খানখান করে একটা নাকাড়া বেজে উঠল…ড্যাম, ড্যাম, ড্যাম, ড্যাম…। তারপর আর একটা, আরও একটা, আরও আরও। ছোট ফরাসি অধিকৃত অঞ্চলটুকু যেন শত শত নাকাড়ার শব্দে কেঁপে উঠল, দুলে উঠল,। এক প্রলয়ের মহাক্ষণে প্রকম্পিত ফরাসিভূমি। দিক হতে দিগন্তে, আকাশে-আকাশে, বাতাসে বাতাসে ছড়িয়ে পড়ল সেই শব্দ।…বঙ্গোপসাগরের বুক থেকে উঠে আসা চৈত্র রাতের উদাস হাওয়া মুহূর্ত থমকে নাকাড়ার প্রলয় শব্দে যেন দিগবিদিকে এলোমেলো হয়ে উঠল।
ফরাসডাঙা থেকে উত্থিত হয়ে দীনেমারডাঙার গড়ে ঢেউ খেয়ে সে শব্দ আছড়ে পড়ল দক্ষিণের ইংরেজ এলাকায়। ছড়াল উত্তরে, জোয়ার-ভরা গঙ্গার উত্তাল ঢেউয়ে ঢেউয়ে ছিটকে পড়ল সে শব্দ ওপারে পুবের মাটিতে।
এ যেন নরখাদক অনার্য রাজপুত্রের রাজ্যাভিষেকের নরবলি উৎসবের পবিত্র উল্লসিত উদ্দাম পটহ-পিটন। কাছ থেকে দূরে, আরও দূরে, বহু দূরে সারিবদ্ধ নাকাড়ার শব্দে খানখান হয়ে গেল রাতের নিস্তব্ধতা, দমবন্ধ অন্ধকার ছটফট করে উঠল। খটখট শব্দ উঠল ঘোড়ার খুরের। ভীত ও উত্তেজিত সাবধানী উচ্চ গলা হেঁকে উঠল, পিস্তলের শব্দ গর্জন করে উঠল কিন্তু আততায়ীর মৃত্যু-যন্ত্রণার কাতর ধ্বনি শোনা গেল না। গঙ্গার ঢালু পাড়ে রাতজাগা ফরাসি প্রহরীর তীক্ষ্ণ দৃষ্টি জ্বলে উঠল সন্ধানী শ্বাপদের মতো। মুঘলের লুট করা সেই মান্ধাতার আমলের বন্দুক বা ব্রাউনবেস নয়, বসাযুক্ত টোটা দাঁতে কেটে লহমায় নতুন রাইফেলের মধ্যে ভরে শক্ত করে তা বাগিয়ে ধরল। বুঝি বা একবার মনে পড়ল, বহু দূরে ইউরোপে ফেলে আসা জন্মভূমি ফ্রান্সের কথা, দ্রাক্ষাকুঞ্জে ছাওয়া, আপেলঝাড়ে ভরা গাঁয়ের কথা, প্রেয়সীর রাঙা ঠোঁট, বিদায়ক্ষণে বিচ্ছেদকাতর নীল চোখে ঘন মেঘের অশ্রু, সুডৌল বুকের হৃদয়স্পন্দন। আমেন!…সিপাহির ক্রোধ্বহ্নির আগুন নির্বাপিত হলেও হিন্দুস্থানের দিকে দিকে বিভীষিকার ঢেউ। নিশ্চিন্ত ফরাসিভূমিতে দাঁড়িয়েও মনে হয় যেন এ অন্ধকারে হাওয়ায় হাওয়ায় মৃত্যু-ষড়যন্ত্রের ফিসফিসানি। দাঁতে দাঁত কষা টেপা, ঠোঁটের ফাঁক দিয়ে নাকাড়ার বজ্ৰশব্দে অস্ফুট ধ্বনি মিলিয়ে গেল, ক্রাইস্ট!
নাকাড়ার বুকে বাদকের ঘাম ঝরে, কিংবা অনর্গল আঘাতে আঘাতে তার টান করা টনটনে চামড়ার ড্যাম ড্যাম শব্দ তখন বাজছে ঢ্যাপ ঢ্যাপ ট্যাপ ঢ্যাপ…।
ফরাসডাঙায় শক্ত প্রবেশের এ হল সঙ্কেতধ্বনি। নতুন অচেনা মানুষ, খুনি কি ডাকাত, বিদ্রোহী কি গুপ্ত ঘাতক, যে-ই হোক এত রাত্রে নগরের পথে বেরুবার বা প্রবেশ করার অধিকার নেই কারও। কিন্তু সে আইন লঙ্ঘন করেছে কেউ, রুদ্ধদ্বার নগরে প্রবেশ করেছে কেউ, শান্তিভঙ্গ করেছে। তাই থানা থেকে থানায়, আর এক থানায় নাকাড়া বেজে চলল। জাগিয়ে সচকিত করে তুলল নগরকে।
কিন্তু ফরাসি প্রহরী দেখতে গেল না তার বিশ হাত দূরে অন্ধকারে এক দীর্ঘ বলিষ্ঠ মূর্তি গঙ্গার জোয়ার তরঙ্গে নিঃশব্দে নিজেকে ভাসিয়ে দিল। ঢেউয়ের বুকে দুলে দুলে, জোয়ারের স্রোতে এক খণ্ড আবর্জনার স্তুপের মতো মূর্তির মাথা ভেসে চলল। দীনেমারগড়ের ধারের ঘূর্ণি কাটিয়ে, বলিষ্ঠ হাতে জোয়ারের স্রোত কেটে মূর্তি ওপারের পুবের জমির ঝাপসা রেখা দেখে ড়ুব দিল। বিশাল জলচর জন্তুর মতো জোয়ারের তীব্র ধাক্কাকে মাথার গোঁত্তা দিয়ে তলে তলে তীরবেগে সে এগুল পুবের ডাঙার দিকে।
বৃথাই দীনেমার গড়ের বাতি জ্বলল। ফরাসি অশ্বারোহী প্রহরীর ঘোড়ার খুরের ধ্বনি গঙ্গার খাড়া ধারে এসে আচম্বিতে থেমে গিয়ে বিলীন হয়ে গেল জলের ছলছল শব্দে। শান্ত হয়ে এল বন্দুকধারী প্রহরীর অস্থিরতা। কেবল নাকাড়ার ক্লান্ত ঢসকানো চামড়ায় বাজতে লাগল ঢ্যাপ ঢ্যাপ ঢ্যাপ ঢ্যাপ…।
ওপারের মানুষদের কাছে শুধু পুবের ওই শব্দ নাম কিনল ঢ্যাপ ঢ্যাপের ঘাট বলে।
সে তখনও নিঃসাড়ে স্রোত কেটে কেটে চলেছে। তার খেয়াল নেই বন্দুকের রেঞ্জের সীমা সে অতিক্রম করতে পেরেছে কি না। মাথা ভোবাবার ক্ষমতা আর নেই। অতি দ্রুত নিশ্বাস যেন ক্রমাগত নিজের আয়ত্তের বাইরে চলে যাচ্ছে, অবশ হয়ে আসছে হাত পা, দৃষ্টি ঝাপসা হয়ে আসছে। জোয়ারের দুরন্ত টানকে, উদ্যত ঢেউকে দাঁতে দাঁত চেপে ক্লান্ত হাতে সে যেন চাবকে সরিয়ে দেওয়ার চেষ্টা করছে, ভেঙে ফেলতে চাইছে খানখান করে। কারা যেন জলের তলে তার দুই পা ধরে পাতালে টেনে নিতে চাইছে, কার সহস্র থাবা তাকে নিষ্ঠুর ঝাপটায় ঝাপটায় অবশ করে দিতে চাইছে। কোথায় ডাঙা! ডাঙা ডাঙা ডাঙা! এত নগর, এত গ্রাম, এত পথ, পাহাড় ডিঙিয়ে শেষে চিরআরাধ্যা সুরেশ্বরীর বুকে চিরদিনের জন্য তলিয়ে যেতে হবে! কানের সমস্ত শিরা উপশিরা ব্যথায় টাটিয়ে উঠল, নাকের ভেতর ঝলকে জল ঢুকে চোখ জ্বালা করে ঝিম ধরে গেল মাথা। খালি পেটে জল ঢুকে উদগার উঠতে লাগল আপনাআপনি। শিথিল হয়ে এল হাঁটু, স্রোতের বুকে গোঁজড়ানো মুখে ভেঙে পড়ল ঢেউ। জমি জমি, মায়ের বুকের মতো এক ফোঁটা মাটি। হায়, মাটি কি নেই এ পৃথিবীতে! মৃত্যু হোক, তবু হাতের মুঠোয় ধরা দিক এক খামচা মাটি।
সে চেঁচিয়ে উঠতে চাইল, জয় হোক হিন্দু সিপাহির! বরবাদ হোক কোম্পানি। শক্ত করে বাঁধা কোমরের কাপড়ের দিকে হাত নামিয়ে নিল সে। মহান বিদ্রোহী নেতার দেওয়া গুপ্ত চিহ্নের ছিয় টুকরা কোম্পানির বিভীষিকা তার নেতার দেওয়া হিন্দুস্থানে নতুন রাষ্ট্র প্রতিষ্ঠাকামী বীর সেনাপতি তাঁতিয়া টোপি! বিদায় দাও তোমার বীর সিপাহিকে, তোমার বিশ্বস্ত বন্ধুকে, তোমার পদাশ্রিত বেরিলির সহযোদ্ধাকে।
কটিতে বাঁধা বিদ্রোহী সেনাপতির গুপ্তচিহ্ন খুঁজতে লাগল সে কোমর হাতড়ে। অন্য হাতে জোয়ার তরঙ্গকে ঠেকিয়ে রাখবার চেষ্টা করল। সব অবশ হয়ে আসছে। হাত পা ঠোঁট। বুজে আসছে চোখের পাতা, ভারী হয়ে আসছে শরীর, নিশ্বাসে নিশ্বাসে ঢুকছে জল, ছিঁড়ে যেতে চাইছে কানের পরদা। একটু মাটি; মাটি মাটি!
হঠাৎ গঙ্গা যেন স্থির হয়ে গেল, স্তব্ধ নিঃসাড়। কে যেন তার দুরন্তপনাকে বলিষ্ঠ দুই হাতে বেষ্টন করে ধরেছে। হাওয়া হয়ে এল শান্ত, একটানা মৃদুমন্দ। ক্লান্ত অবসন্ন হয়ে পড়ল যেন সর্ব চরাচর। বাতি নিভে গেল দীনেমারগড়ের। ফিরে গেছে অশ্বারোহী। নতুন প্রহরী এসে পুরনো প্রহরী চলে গেছে। স্তিমিত হয়ে আসছে নাকাড়ার শব্দ।
জলে ভাসা মূর্তি উত্তর থেকে আবার দক্ষিণে ভাসল। ভাঁটা পড়ছে। প্রায় জ্ঞানশূন্য, অবশ শরীর তার। সে শুধু তলিয়ে চলেছে। কিন্তু কী যেন ঠেকল হতে! ঠাণ্ডা, কর্দমাক্ত। বুঝি মাটি। হ্যাঁ মাটি!…আবার যেন জ্ঞান ফিরে এল। মাটি নয়, মায়ের বুক। দু হাতে সাপটে ধরল সে মাটি। আঁকড়ে খামচে ধরল, ঘা-খাওয়া জন্তুর মতো জোয়ারে ভেজা নরম মাটিতে মাথা ঠুকে ঠুকে গর্ত করে উঠে আসতে চাইল। তারপর এক সময় নিঃসাড় হতচেতন হয়ে হাত দিয়ে আর মুখ দিয়ে মাটিতে পড়ে রইল সে।
শুকতারা যেন বড় বেশি দপদপ করে উঠল নিভে যাওয়ার আগে। পুবের আকাশে দিনের আভাস দেখে আগামী দিনের খবর ছড়াল আলো প্রত্যাশী।
ফরাসডাঙা থেকে বুড়ো পাটনি ছেলে চুড়ামণিকে নিয়ে দো-মাল্লাই মাঝারি নৌকাখানি ভাসিয়ে দিল।
পুব দিগন্ত লাল হয়ে উঠেছে। চৈত্র প্রভাতের উজ্জ্বল নীল আকাশ। হাওয়া মত্ত নয় তবু যেন মাতাল করে। দু চোখ আরামে বুজে আসতে চায়। পাখির আনাগোনা চলেছে এ-পারে ও-পারে। রাত না পোহাতেই দিন যেন উদাস হয়ে উঠল কোকিলের গানে। গান নয়, সুর করে কান্নার এ শব্দ স্ফটিকের মতো আকাশ, সমুদ্রোখিত হাওয়ার কাছে যেন জিজ্ঞেস করছে, এ ঝরা পাতার মর্মর ধ্বনিতে হাহাকার ভরা চৈত্রের দীর্ঘ দিন কেমন করে কাটবে।
বুড়ো পাটনি নৌকার মুখ উত্তর দিকে ঘুরিয়ে বৈঠা ধরল। জলের টান এখন দক্ষিণে সাগরের দিকে। ওপারে যেতে হলে উত্তরে খানিক উজান না গেলে ঠিক জায়গায় ভেড়ানো যাবে না। সমুদ্র কাছে বলে জোয়ারের সময় জলের যে স্বচ্ছতা চোখে পড়ে এখন আর তা নেই। জোয়ার যা নিয়ে এসেছিল, শুধু তাই নয়, যা নিয়ে আসেনি তাও নিয়ে চলেছে। নদীর দুধারে গ্রাম ও জনপদের ফেলাছড়া আবর্জনা কাঠকুটা ঝরাপাতা কত কী চোখে পড়ে। এ-সবই মিশে যাবে সাগরের নীলাম্বুধি অন্ধকারে! শুধু কি আবর্জনা কাঠকুটাই। শেষ রাতের সুখস্বপ্নের কথা জলের কাছে বলে গেলে স্বপ্ন সার্থক হয়। কত নরনারী গঙ্গাকে তার স্বপ্নের সাক্ষী রেখেছে, এ জলই তার হিসাব জানে। গঙ্গা গিয়ে সাগরের কানে সে কথা ঢেলে দিয়েছে, সাগর তার অতল রহস্যে সে কথা নিয়ে কী কারবার করেছে বুঝি গঙ্গার কাছেও তা রহস্যাবৃত রয়ে গেছে। হয়তো স্বপ্ন সার্থক হয়েছে কিংবা হয়নি। সে সুখ বা দুঃখ দু তরফেরই অশ্রু নিয়ে গঙ্গা বহু জনপদ উজান গিয়ে আবার সাগরের কোলে দিয়ে এসেছে।
জল এখন অনেকখানি নেমে এসেছে, পলি ছড়ানো পাড় জেগে উঠেছে অনেকটা। কাঁথার বুকে টানা সুতোর ছোট ছোট ফোঁড়ের মতো ছোট ছোট ঢেউ যেন কাচ পাখির কাঁচা পাখসাটের মতো দক্ষিণ মুখে উড়াল দিয়েছে। কুঁচো কাঁকড়া দু পাড় জুড়ে কিলবিল করছে, ভেজা মাটিতে বুক দিয়ে চলে চলে শামুক খাচ্ছে মাটি। তাই পাড়ে, বকের ভিড়। গাঙচিলের উপর নীচে এত ওঠা-নামা।
চুড়ামণি কোঁচড় থেকে এক গাল মুড়ি মুখে পুরে পাড়ের ফরাসি প্রহরীর নীল কোর্ট বারেক দেখল। তারপর চোখ বড় বড় করে বাপকে জিজ্ঞাসা করল, ভোর রাতে মস্ত এক ডাকাতের দল ধরা পড়েছে, জানো বাবা?
বুড়ো পাটনি তখন বাঁ হাতে হাল ধরে ডান হাতে গাঁজার কলকে বেড় দেওয়ার ন্যাকড়াটা ভাল করে ধুয়ে নিচ্ছে। ছেলের কথায় একবার দিয়ে এক মুখ থুতু ফেলে বৈঠাটা শক্ত হাতে বারকয়েক চাড় দিল। গলুইয়ের দক্ষিণ মুখ আবার পুব পানে ফিরল।
চিবানো মুড়ির দলাটা গিলে চূড়ামণি আবার বলল,  লয় গো, বদ্যিদের আদালি খুড়ো নিজের চোখে দেখে এয়েছে।
সে কথার জবাব না দিয়ে বুড়ো পাটনি বলল, তোর ও মুড়োর পাটাতনের নীচে থেকে আগুনের মালসাটা দে দিকিনি এ দিকে। বলে আবার বারকয়েক চাড় দিয়ে বৈঠাটা বগলে চেপে ধরে হাতের চেটোয় গাঁজা ডলতে লাগল সে।
চুড়ামণি সে আদেশ পালন করল কিন্তু গতকালের ডাকাতদলের কথাটা বুড়ো বাপ এরকম হুঁ হাঁ দিয়ে লোমহর্ষণকারী গল্পটাকে নষ্ট করে দেবে এটা সে কিছুতেই সহ্য করতে পারছে না। আগুনের মালসা তুলতে তুলতেই সে আবার বলল, তুমি খবর পেয়ে গেছ আগেই খুড়োর কাছ থেকে? মালসাটা বাপের সামনে রেখে বলল, জলড়াকাত দুটো আমনি ফিরিঙ্গি সায়েবও বুঝি ধরা পড়েছে? বাপকে নিরুত্তর দেখে কিশোর চূড়ামণির মুখ রাগে আর অভিমানে থমথমিয়ে উঠল। পর মুহূর্তেই কী যেন মনে পড়তেই মুড়ি মুখে পুরতে গিয়ে থেমে বলল, সায়েব দুটোর কপালেও কাতকালীর সিঁদুর মাখা ছেল?
আরে ধ্যাত তোর সায়েব ডাকাত, বুড়ো পাটনি এবার খিঁচিয়ে উঠে কটমট করে ছেলের দিকে তাকাল। সকালবেলায় পয়লা ছিলিম না টেনে সে কথা বলতে পারে না, একথা জেনে শুনেও ছেলেটা এরকম ঠেটামো করছে কেন? কোমরের গেজে থেকে গাঁজার কলকেটা বের করে, গাঁজা সাজিয়ে বিরক্ত মুখে বলল, নে হালটা ধর।
কিন্তু চুড়ামণি ধমক খেয়ে গোঁজ হয়ে রইল। অভিমানক্ষুব্ধ মুখে ফুটে উঠল কান্নার অভিব্যক্তি। বুড়ো বয়সের ছেলেপুলে হলে এরকম ছিচকাঁদুনেই হয়। বুড়ো পাটনি অবশ্য তাতে গলল না। প্রথম ছিলিমটা না হলে স্বয়ং মহাদেব এসেও বোধ হয় তার রাতের জড়তা কাটাতে পারবে না। বলল, দেখবি, দেব পিঠে দু ঘা?
এর পরও যখন দু ঘার কথা বলছে তখন চুড়ামণি আর অবাধ্যতা করতে সাহস করল না। তার ছোট ছোট নরম কচি হাতে, ঠোঁটে ঠোঁট চেপে হাল বাগিয়ে ধরল সে। ভবিষ্যতে খেয়াঘাটের ভার চুড়ামণিকেই তো নিতে হবে। তাই এখন থেকেই শক্ত করে না নিলে চলবে কেন? আজ বাদে কালই তো বুড়ো চোখ বুজতে পারে। বয়স তো আর কম হল না!…কলকেয় আগুন তুলে কপালে ঠেকিয়ে বারকয়েক মহাদেবের নাম নিল সে। অদূর দক্ষিণে শ্যামনগরের কালীবাড়ির কোল ঘেঁসে গঙ্গা বাঁক ফিরে গারুলিয়ার এগুনো জমির নীলখেতের কোল বেয়ে নবাবগঞ্জের বুকে যেন ঠেকে গেছে, তার পরে আর নেই। এখান থেকে গঙ্গাকে তাই মনে হয়, যেন হঠাৎ হারিয়ে গেছে। বাঁকের মুখে খাড়া পাড়ের উপর ঘন গাছের মাথা ডিঙিয়ে উঠেছে কালীমন্দিরের চুড়ো আর সারিবদ্ধ শিবমন্দিরের ত্রিশুলের ছুঁচলো মাথা।
বুড়ো পাটনি সেদিকে চেয়ে দু হাত কপালে ঠেকিয়ে মিনিটখানেক নিশ্চুপ রইল। তারপর বারকয়েক ছোট ছোট টানে কলকে অভ্যর্থনা করে প্রাণপণ শক্তিতে মারল টান। পাঁজরের হাড়গুলো যেন আচমকা ভেতরে ঠেলা খেয়ে বাইরে বেরিয়ে পড়ল, থরথর করে কাঁপতে লাগল নাভিস্থলের চারপাশ, কপালের শিউপশিরাগুলো। এ টানের কেরামতি চূড়ামণি রোজই নিবিষ্ট মনে সপ্রশংস চোখে দেখে। আজও দেখল অভিমান ভুলে। তারপর খানিকক্ষণ দম আটকে ধীরে ধীরে ধোঁয়া ছাড়ে বুড়ো পাটনি। চূড়ামণিরও একটা নিশ্বাস পড়ে।
নৌকা তখন পাড়ে ভিড়ছে। বুড়ো পাটনি চোখ খুলে শান্ত মোটা গলায় বলল, হাঁ, ডাকাতের কথা কী বলছিলি বাপ, বল দি নি এবার?
এই মুহূর্তটির জন্যই চূড়ামণি এতক্ষণ চুপ করে ছিল। কোনও কথা না বলে প্রাণপণে বৈঠার শেষ চাড় দিয়ে খস করে নৌকো ঠেকিয়ে দিল পাড়ে। দুমদাম শব্দে নেমে দড়িতে বাঁধা লোহার খুঁটি চেপে বসিয়ে দিল মাটিতে।
বুড়ো পাটনি বলল, আমানি ফিরিঙ্গির কথা বলছিলি। ডাকাত কালীর বয়ে গেছে ওদের কপালে সিঁদুর মেখে দিতে। তবে হাঁ কাল রাতে গোটা পঞ্চাশ ডাকাত ধরা পড়েছে আর সব কটাকে বড় সায়েবের কুঠির উঠানে খুঁটিতে বেঁধে রেখেছে।
সব ভুলে কিশোর চূড়ামণির দু চোখ বিস্ময়ে ঝিলিক দিয়ে উঠল, পঞ্চাশ-জন? সে কশো হবে গো বাবা?
আরে ধু–র দাম্‌ড়া কোথাকার। কশশা আবার। শয়ের আদ্ধেকখানিক তত পঞ্চাশ রে ব্যাটাচ্ছেলে।
আর ওরা সব ডাকাতকালীর সিঁদুর মেখে খাঁড়া নিয়ে এয়েছিল?
না, খাঁড়া একটা ছেল, আর সব লাঠি সড়কি। বলতে বলতে বুড়ো পাটনি কাছা খুলে কোমরে গুঁজল।
ডাকাতদের মেলাই সোনাদানা না গো বাপ? সেগুলো মাকালীর মন্দিরেই রয়েছে?
তা নয় তো কী। বুড়ো নৌকা থেকে নেমে এল।
সেগুলো কারা পাবে?
তোর শউর, বলদ কোথাকার। আমি আসছি কেউ এলে বসতে বলিস। বলে বুড়ো পাটনি জঙ্গলে ঢুকে পড়ল।
একটানা নয়, গঙ্গার ধারে কোথাও কোথাও চাষ হচ্ছে। যশোরের চাষার রাজাদের আতপুরের বাড়ির বিরাট অট্টালিকা আকাশ ফুঁড়ে উঠেছে। আতপুরের মধ্যে এত বড় ইমারত আর একখানিও নেই। প্রায় গঙ্গার কাছটাতে এসে শেষ প্রাচীর উঠেছে। প্রাচীরের নীচেই খানিক ঢালু জমি, তারপর আগাছা জঙ্গল। সেই জঙ্গলের মাঝখান দিয়ে হাঁটা পথ একেবেকে দক্ষিণে চলে গেছে শ্যামনগর কালীবাড়ির দিকে, উত্তরে সেনপাড়া জগদ্দল, আরও দূরে ভাটপাড়া কাঁটালপাড়া। এ জঙ্গলের পায়ে হাঁটা আঁকাবাঁকা সরু পথ দিয়ে গঙ্গার ধারে ধারে তুমি নাকি হিমালয়ে পৌঁছতে পারো। বড় সোজা নয় এ পথ।
মুড়ি চিবুতে চিবুতে উত্তর দিকে খানিক এগুতেই চুড়ামণি আঁতকে উঠে থমকে দাঁড়িয়ে পড়ল। মাটিতে উবু হয়ে মস্ত এক মানুষ পড়ে আছে। জীবন্ত কি মৃত কিছু বোঝবার জো নেই। দাননা প্রেত কি না সে বিষয়ে তর্কের সুযোগ থাকলেও অশরীরী মাহাত্ম্য কিছু যে আছে নিঃসময়ে চূড়ামণি তা বিশ্বাস করল। হুগলির নীলকুঠি থেকে, গাড়ুলিয়ার নীলকুঠির কুঁড়ে থেকে নাকি মেয়েপুরুষ ডাক-ডাকিনী গঙ্গার দু পাড় জুড়ে এরকম পড়ে থাকে, কাজ মিটে গেলে আবার গঙ্গায় ড়ুব দিয়ে সরে পড়ে। বুকে গাদাখানেক থুতু ছিটিয়ে চুড়ামণি চিৎকার করে উঠল, হেই গো বাপ, বাপ গো এখানে একটা…
….এর বেশি সে উচ্চারণ করতে পারল না।
তার সেই চিৎকারই বোধ হয় মাটিতে পড়ে থাকা মূর্তি একটু নড়েচড়ে উঠল। চুড়ামণি কয়েক পা পিছিয়ে দাঁতে দাঁত চেপে শক্ত হয়ে দাঁড়াল যেন ওর নিশ্বাসে ঝপ করে মাটিতে না পড়ে যায়। পড়ে গেলেই তো তৎক্ষণাৎ ঘাড় মটকে শেষ করে দেবে। সে দেখল অদুরে সেনপাড়ার কাছাকাছি মাঠের চাষীরা চাষ করছে। আতপুরের রাজবাড়ির হাতির গলার ঘণ্টার শব্দ শোনা যাচ্ছে টুন টুন টুন। ওপারে ফরাসডাঙার কোল ঘেঁসে তেরঙ্গা নিশান উড়িয়ে চলেছে একখানা মস্ত ফরাসি ভাউলে।
সে আবার চিৎকার করে ডাকল, হই বাবা গো। এই এদিকে, ঝপ করে এসো।
জঙ্গল থেকে জবাব এল,কেন রে, কী হল?
জবাব দিল সে, এই মাটিতে হুমড়ি খেয়ে পড়ে আছে এটা…
কী?
চুড়ামণি নিরুত্তর। ভয়ে আড়ষ্ট কাঠ হয়ে সে দেখল মাটিতে পড়ে থাকা মূর্তি মুখভরা গোঁফদাড়ি নিয়ে অবাক বিস্ময়ে তার দিকে তাকিয়ে আছে। সারা গায়ে তার মাটি, গোঁফদাড়িতে কাদা লেপা, ছোট ছোট চোখ দুটোতে তারা আছে কিনা ঠাহর করা যায় না। আর কী বিশাল মূর্তি। মুখে তার রোদ পড়েছে, তাতে যেন চোখ মেলতে তার কষ্ট হচ্ছে। এদেশি লম্বা ফতুয়ার মতো তার গায়ের জামাটা ছিঁড়ে গেছে, কাদায় তার রং চেনা ভার। অবসন্ন শরীরটাকে কোনও রকমে ঠেলে তুলে বসল সে।
চুড়ামণি আরও অবাক হয়ে দেখল মূর্তিটার ছায়া পড়েছে মাটিতে। বাপকে ডাকতে গিয়েও সে থেমে গেল। মুর্তিটা নীলকুঠির দানো কিনা সে বিষয়ে সংশয় হল তার মনে। দানোনা হলে ছায়া পড়বে কেন? কাদামাখা জামা আর গোঁফদাড়িতে কুঁচো কাঁকড়া গুরগুর করছে কেন? গাছপালা তো থির হয়ে দাঁড়িয়ে পড়েনি। দক্ষিণ হাওয়ার দোল খেয়ে কেমন নাচছে। ছুটে এল ঘূর্ণি হাওয়া, উঠল ধুলোর ঝড়, অন্ধকারে ছেয়ে গেল না আকাশ মাটি। তবে কি দস্যির মতো ওই মূর্তি মানুষ। সে মূর্তি ক্লান্ত হাত তুলে কী যেন ইশারা করল। বুঝি কাছে ডাকল চুড়ামণিকে।
চূড়ামণি আরও কয়েক পা পেছিয়ে গেল। তারপর হঠাৎ কী মনে করে একটা মাটির ডালা তুলে ছুড়ে মারল সেই মূর্তির দিকে। দানো যদি হয় তো নিঘাত এবার হাওয়ায় মিশে যাবে। বুকের মধ্যে দুরন্ত ধুকপুকুনি নিয়ে ঢিল মেরে সে অপেক্ষা করতে লাগল।
কিন্তু না, বারেক কটমটিয়ে সেই মূর্তি দেখল চুড়ামণির দিকে তারপর নিঃশব্দে হেসে উঠল। না হাসি তো নয় দত্যির মতো। মস্ত মানুষটা কান্নার দমকে ফুলে ফুলে উঠছে। মুখ ঢেকে ফেলেছে দু-হাতে।
পাগল নাকি! চুড়ামণি এবার চেঁচিয়ে উঠল। ওগো ও কত্তা বাড়ি কোথা তোমার?
কে র‍্যা? বলতে বলতে পেছন থেকে বুড়ো পাটনি এসে হাজির হল। চূড়ামণি বলল, দ্যাখো না কে কাঁদতে নেগেছে।
মুর্তি এবার বুড়োমানুষের গলা পেয়ে মুখ তুলল। হাত তুলে ডাকল বুড়ো পাটনিকে, ইধার আও।
কথাটা বুঝল না, ডাকটা বুঝল। বাপ ব্যাটা একবার চোখাচোখি করে এক মুহূর্ত থমকে বুড়ো পাটনি এক পা এক পা করে এগুল, এগিয়েও বেশ খানিকটা দূরত্ব রেখে বলল, কী বলছ বলো। কোত্থেকে এয়েছ, পড়ে আছ কেন অমন করে?
বোঝা গেল সে পাটনির কথা কিছুই বুঝতে পারল না। জিজ্ঞেস করল, ইয়ে হ্যায় কৌন মুলুক, কৌন জিলা, ক্যা নাম হ্যায় গাঁওকে?
চুড়ামণিও ততক্ষণে সন্তর্পণে বাপের পাশটিতে এসে দাঁড়িয়েছে এবং পরম বিস্ময়ে এ বিচিত্র মানুষের বিচিত্র ভাষা শুনতে লাগল। বুড়ো পাটনি হাত মাথা নেড়ে বুঝিয়ে দিল, সে তার কথার বিন্দুবিসর্গও বুঝতে পারেনি। বলল, বাংলায় বলল মিঞা, বাংলায়। ওসব ইঞ্জিরি ফারসি আমরা বুঝিনে।
মিঞা শব্দটা ঠাহর করতে সে বলল, হম হিন্দু হ্যায়।
তুমি হিন্দু?
সে ঘাড় নাড়ল।
বাড়ি কোথা, বাড়ি? ঘরবাড়ি গো, ঘরবাড়ি।
ঘর? সে মূর্তি অলসভাবে শুন্যে তাকিয়ে রইল। কোথায় তার ঘর? চোখের সামনে ভেসে উঠল বালু ছড়ানো উঁচু-নিচু বিস্তৃত প্রান্তর, তার ফাঁকে ফাঁকে ঝলসানো সবুজের পাঁশুটে গ্রাম। সেই পাঁশুটে সবুজই মা লক্ষ্মীর রং সেখানে। সেই বালুছড়ানো কঠিন জমিনে ইতস্তত ছড়ানো যব ভুট্টার খেত, সোনালি গমের ঢেউ-দোলানি। ইদারায় ইদারায় মাথায় কলসি নিয়ে আওরতের ভিড়, কক্ষনের মিঠা আওয়াজ, মধুর কলহাস্যে মুখরিত ইদারার রোয়াক। অকারণ ঘোমটার ফাঁকে বিশাল নয়নে নয়নে নীরব কথার আদান-প্রদান, কাঁচুলি-বেষ্টিত বুকে উত্তাল ঢেউ ওঠে অকারণ বেদনায়। মরুভূমির উত্তাপের জ্বালায় বুঝি বা কোনও আওরত কাঁচুলির বেষ্টনী খুলে ইদারার ঠাণ্ডা জলে নিটোল বুক ধুয়ে নেয়, অবহেলিত জটবাঁধা চুলে জল ঢালে, জ্বালাধরা চোখে ছিটা দেয়। দিয়ে বসে থাকে জল ঢালা ঠাণ্ডা রোয়াকে, অবিন্যস্ত বিস্ত। উষর মরুতাপে দগ্ধ সোনার নখ বুঝি কেঁপে কেপে ওঠে। চোখের সামনে ভেসে ওঠে হয়তো বিদ্রোহী সিপাহির লড়াই, কামান বন্দুক গুলি, খুন জখম রক্ত আর মৃত্যুর আর্তনাদ। তারপর উন্মুক্ত বুক ঠাণ্ডা রোয়াকে চেপে মুখ গুজে হয়তো বুকফাটা কান্নায় ভেঙে পড়ে! এ বালুভরা প্রান্তরই তার জীবন, কোনও চাষীর সুতীক্ষ্ণ লাঙলের ফালা মাটি তুলে সেখানে মরুদ্যান তৈরি করবে না।
…মূর্তি হাসল, বিচিত্র শান্ত হাসি। কোথায় তার ঘর? ঘর নেই। মাথা নাড়ল সে। হয়ছড়া, জঙ্গল-ছাড়া পাহাড়-পর্বত নদীনালা ডিঙানো, ধাবিত নেকড়ের জীবন, জোড়া জোড়া মৃত্যুবী বন্দুকের নল তার পিছে পিছে ছুটছে। মাস দিনের হিসাব নেই, হিসাব নেই জীবনের। কখনও সূর্য উঠেছে, কখনও মেঘ ঝড় শিলা বৃষ্টি। কখনও অন্ধকার, শুভ্র চন্দ্রলোক কখনও বা আঘাটায় আশ্রয়হীন পলায়মান উর্ঘশ্বাস জোয়ানের বুকে মাতন লাগিয়ে দিয়েছে। ঘোমটা-খা মাথায় অবহেলায় এলানো টিকুলি দুলেছে চোখের উপর, চাঁদের আলোয় ঠাণ্ডা বালুময় প্রান্তরের গন্ধ, আকুল নাসারন্ধ্র উঠেছে ফুলে ফুলে ফুলে। সে তো ক্ষণিকের। ছেটার বিরাম নেই। পেছনের সমস্তটাই ক্ষণিক, ফেলে আসা একটা স্মৃতিমাত্র। না না, তার ঘর নেই। অতীতেও থাকবার মধ্যে আছে শুধু এক বিজাতীয় ক্রোধ, তীব্র বিদ্বেষ গোলার আগুনে ধোঁয়ার রক্তে আচ্ছন্ন যুদ্ধক্ষেত্র সারা হিন্দুস্থান আর অসহ্য পরাজয়ের জ্বালা। আর আছে সেনাপতির মূর্তি আঁকা বুকে, যে সেনাপতির কপালে সে দেখেছিল রাজটিকা, স্বপ্ন দেখেছিল সেই বীর-মূর্তি দিল্লির সুবর্ণমণ্ডিত সিংহাসনে সম্রাটের সাজে আসীন, সহস্র বর্ষের পুনরধিকৃত হিন্দু সাম্রাজ্য, সে হল তার এক বীর সেনা, যার মাথার উষ্ণীষ প্রতি মুহূর্তে সম্রাটের সম্মানস্পর্শে গরীয়ান।
সে বার বার মাথা নাড়াল। না, তার কিছু নেই। কিছু নেই। দুর্ধর্ষ শক্ত-তাড়িত ক্লান্ত নেকড়ের জীবন।
পাটনি বাপ ছেলে আবার চোখাচোখি করল। বুড়ো পাটনি বলল, তবে কি হওয়ায় ভেসে   এলে? ঘরবাড়ি তো শেয়ালেরও থাকে, তোমার কি মাথা গোঁজবার ঠাঁই ছেল না কোথাও?
সে পাটনির কথা বুঝল না, চুপ করে রইল। চূড়ামণির তো বিস্ময়ের শেষ নেই। এ আবার কেমন মানুষ, যার ঘরবাড়ি নেই, দেশ নেই, বাপ-ভাই কেউ নেই! তবে কি কাদার ভেতর থেকে আপনাআপনি গজিয়ে উঠেছে মানুষটা! আর একবার বুকে থুতু ছিটিয়ে দিল সে।
মাথা খারাপ, পাগল ভেবেই বুড়ো পাটনি আবার জিজ্ঞেস করল, যাবে কোথায়? ঠাঁই নিশানা আছে কিছু? দেখে তো মনে হচ্ছে কতকাল খাওয়া বিনা ধুকছু।
সে আবার আপন মনে মাথা নাড়ল। তারপর হঠাৎ বলল, ঔর মেরা তাগদ হ্যায় নহি, ঔর কাঁহি যা-না মুঝে মুশকিল।
বুড়ো পাটনির গঞ্জিকার ধোঁয়াতপ্ত লাল চোখে একটু যেন আশা দেখা দিল। অর্থাৎ কথা খানিক ঠাহর করতে পারছে সে। বলল, মুশকিল তো বুঝলাম, দুটো মুড়ি গুড় খাবে তো বলল, এনে দেই। ওই লৌকোর মধ্যেই আছে। বলে সে চুড়ামণিকে ইশারা করতেই বাপের ভাগের ন্যাকড়ায় বাঁধা মস্ত একটা মুড়ির পুঁটলি নিয়ে এল।
পুঁটলি দেখে সে বিস্মিত আশায় উৎফুল্ল হয়ে উঠল। খাবার! ও হো, কত দিন পেটে দানা পড়েনি। পেটের মধ্যে শূন্য কোষ্ঠে কতগুলো সরীসৃপ যেন কিলবিল করে উঠল, জিভটা ভিজে উঠল জলে। মৃত্যুর মধ্যে জীবনের সঙ্কেত যেন। সে জিজ্ঞেস করল, কেয়া হ্যায়?
বুড়ো পাটনি বলল, কেয়া সুঁই-টুই কিছুই লয় বাবা লখীন্দর, সে পাবে তুমি হুই স্যানপাড়া কেরেস্তান বাবুদের বাগানে। এগুলো মুড়ি, চুড়োর মা বেরোবার সময় দিয়েছে। ওই খেয়ে খানিক জল খাও, পানটা একটু ঠাণ্ডা হবে। এবং যথেষ্ট বুদ্ধি খাটিয়ে হাত মুখ দেখিয়ে বলল, পানি দিয়ে এসো এটটু মুখে চোখে। কী করবে বাবা, মা মনসা তোমার ভ্যালা নে এখানেই রেখে গেছে, কিন্তু পানটা তো ফিরে পেয়েছ? বলে সে দু-হাত তুলে নমস্কার করল শ্যামনগরের কালীবাড়ির দিকে মুখ করে।
চূড়ামণি, তো বাপের কাণ্ডকারখানা দেখে বিস্ময়ে ফেটে যাওয়ার জোগাড়। পাটনির কথা লখীন্দর ভাবে বুঝে গঙ্গায় নামল হাত মুখ ধুতে।
চুড়ামণি বলল, ও লখীন্দর হল কেমন করে গো বাবা? চিনে ফেলে দিয়েছ?
পাটনি বলল ভীষণ গম্ভীর হয়ে, তা বেহুলাই না হয় নেই, এ তো চাঁদরাজার খায়ের বিত্তান্তই ঘটল। বলে কপাল টেনে ভ্রূ তুলে বলল, বুঝলিনে? মানুষটা সাপে কাটা-মরা, মা বাপ ভেলায় ভাসিয়ে দিয়েছে যদি মনসা দয়া করে আবার বিষ তুলে নেয়। হ কপাল বটে! মনসার দয়া আছে ওর উপর। তবে এ কালের মানুষ কিনা, তাই আগের জন্মের কথা সব ভুলে গেছে।
বলে সে আবার কপালে হাত দিল। বিস্ময়ে ভয়ে-ভক্তিতে বিচিত্র মুখভঙ্গিতে চূড়ামণিও বাপের দেখাদেখি নমস্কার করল। মরা মানুষ ফের জ্যান্ত হয়েছে। মনসার আশীর্বাদ-প্রাপ্ত পুত্রের দেহের প্রতিটি অঙ্গ সে খুঁটিয়ে খুঁটিয়ে দেখতে লাগল। কল্পনায় সে স্পষ্টই দেখতে পেল, ভেলায় ভাসা নীল মড়াকে আষ্টেপৃষ্টে জড়িয়ে রেখেছে মা মনসা, বিরাট ফণা তুলে জিভ দিয়ে বিষ তুলে নিচ্ছে। কিন্তু দেখা তো দিতে পারে না, ততখানি পুণ্যি নিশ্চয়ই করেনি মানুষটা। তাই বিষ তুলে পাডে রেখে দিয়ে গেছে।
কাদার থেকে উঠে এসে সে শুকনো মাটিতে বসল। পাটনি তার হাতে তুলে দিল মুড়ির পুঁটলি।
ইতিমধ্যে জগদ্দলের আর আতপুরের দু-চার জন এসে ভিড় করেছে ফরাসডাঙার খেয়া পেরুবার জন্য। মদন কৈবর্ত জিজ্ঞেস করল, ব্যাপারখানা কী গো পাটনি খুড়ো, কে এল?
বলতে বলতে তারা সকলেই পাটনির কাছে এসে হাজির হল। খুঁটিয়ে খুঁটিয়ে দেখল বিড়ম্বিত মানুষটাকে। গোঁফ দাড়ি ভরা মুখ, শতচ্ছিন্ন জামাকাপড় কাদায় মাখামাখি। চেহারা বটে, যেন বিভীষণ কিন্তু মুখোনি শিশুর মতো কোমল। মুড়ি খেতে খেতে এক-একবার মুখ তুলে সে অনুসন্ধিৎসু চোখে সবাইকে দেখছে, চেষ্টা করছে হাসবার, থেকে থেকে একটা ভয়চকিত সন্দেহের ছায়া পড়ছে তার চোখে। এ মানুষগুলোকে অবশ্য তার ভয় নেই। আতপুরের রাজপ্রাসাদ, জগদ্দল সেনপাড়ার যে ইমারত গাছের ফাঁকে ফাঁকে উঁকি মারছে সেগুলোই তার ভয়ের উদ্রেক করছে বেশি। গোরা কোম্পানির সঙ্গে সমঝোতা হয়ে গেছে হিন্দুস্থানের, দোস্ত-ইয়ার পেয়েছে মেলাই। ওই সব বড় আদমিরা গোরাদের সহায়। যদি তারা তাকে ধরিয়ে দেয়? তুলে দেয় যদি কোম্পানির কামানের মুখে। হায় রাম! এ ভাবে কত দিন সে জিন্দিগি বহন করবে? আর তো তার চলার ক্ষমতা নেই। সমস্ত শক্তি নিঃশেষ। আর ওই ঢোল ড্যামডেমিয়া সর্বনেশে মুলুক। সে ফাসডাঙার দিকে ফিরে তাকাল। যেন একটা শিকারি কুকুর তার দিকে একদৃষ্টিতে তাকিয়ে আছে।
শ্যাম বাগদী বলল, চুপ করে রইলে যে খুড়ো? বিত্তান্ত কী? লোকটা এল কোত্থেকে? পাটনি বুড়ো চুড়ামণিকে বলা বৃত্তান্ত সবাইকে ফিসফিসিয়ে চোখ বড় বড় করে বলল। খানিক দক্ষিণে আতপুরের কানাচে জঙ্গলপীরের দহ আঙুল দিয়ে দেখিয়ে বলল, ওইখানের মা মনসা ওকে দয়া করে এখানে দিয়ে গেছে। হ্যাঁ, ও তোমার দিনু হারু (দিনেমার হার্মানি অর্থাৎ আমানি) য্যাতই ভোল পালটে দিক, ভগমানের নীলা থাকবে চেরকাল ধরে। তা, এখন আমাদেরই এট্টা কিছু করতে হবে না।
বুড়ো পাটনির এ কাহিনীকে সকলেই মেনে নিল শুধু নয়, জঙ্গলপীরের দহের দিকে তাকিয়ে সকলেরই বুকের মধ্যে ছমছম করে উঠল। শুধু মা মনসা বলে কথা নয়, সমস্ত রুষ্ট আর ক্ষুব্ধ দেবদেবীর আস্তানা হল জঙ্গলপীরের দহ। দেখতে পাও বা না পাও, আতপুর ও শ্যামনগরের মধ্যখানে ওই জঙ্গলপীরের বড় বড় গাছের ঝুপসিঝাড়ের মাথার উপরে দেবদেবীর শ্যেনদৃষ্টি প্রতি মুহূর্তে এই গাঁয়ের উপর ঘুরে বেড়াচ্ছে। কোথাও একটু অনাচার করেছ কী আর রেহাই নেই। রাগে ফোঁসা নিশ্বাসের ঝোড়ো ঝাপটাতেই তোমাকে আছড়ে ফেলবে ওখান থেকে। তাই জলপীরের দহে পুজো লেগেই থাকে। জগদ্দল-আতপুরের মানুষরা যেতে আসতে মাথা নোয়ায়।
শ্যাম বাগদী বলল, তা হলে ব্যবস্থা-ট্যবস্থা এট্টা করো। সেনপাড়ায় পাইটে দ্যাও, হিল্লে এট্টা করে দেবেখন তারা।
মদন কৈবর্ত একটু বোকাসোকা মানুষ। কথার আগোক বোঝে না সব সময়। কথায় কথায় তার রসিকতা। বলল, বলি তা হলে এট্টা কথা। মায়ের পেটে ছাওয়াল জম্মায় বিঘৎখানেক, তা এত বড়টারে নিয়ে কী শেখাবে তোমরা? বলছ যখন, মরা মানুষ ফের জম্মে নিয়েছে?
তার চেয়ে যে অনেক ছোট কিশোর চুড়ামণি, সেও পর্যন্ত মদনকে বোকা ঠাউরে জবাব দিল, মায়ের পেটে তো কবেই জন্মেছে, কিন্তু একবার মরে যে আবার বেঁচে এল সেটা বুঝছ না?
মদন বুঝবে কী, হেসেই গড়িয়ে পড়ল। বলল, শিবের দিব্যি দিয়ে বলছি, এমন অবাক কাণ্ড আর দেখিনি।
শ্যাম ধমকে উঠল, থাম থাম। সব কথায় অমন খ্যাল খ্যাল করে হাসিসনে, মাকড়া কোথাকার।
মাকড়া না মাকড়া। রাগে দম আটকে গিয়ে বুড়ো পাটনির হাড়পাঁজর যেন রুখে উঠল। তার নিয়ত গোলাপী চোখ জবার মতো লাল করে বলল, জলি তো সেদিন, দেখলি আর কতখানি যে শিবের দিব্যি গালছিস?
জগলের মুসলমান পাড়ার গনি মিঞা বলল, পীর আর ওর মাথায় নেই। ফরাসডাঙার পাদরি সাবেরা পেয়ার করে ওকে মাড়ুন বলে ডাকে, ডাব খাইয়ে বকশিশ পায়, ধর্মে কি আর ওর মতিগতি আছে?
চুপ করে গেল মদন। শ্যাম খানিকটা দ্বিধা করে হঠাৎ বলল, তা খুড়ো, এক কথা বলি। আমাদের বংশটাতে মা মনসার বড় কোপ রয়েছে। বড় ছেলেটাকে সাপে কাটল গেল সনের আগের সনে। পুজো-আচ্চা তো নিলুম মেলাই কিন্তু অ্যাই সেদিনে আমার ভাই লারানটা মজুমদারদের দেউড়িপিলের কোলে একটা সাপকে শুধু ঢিল মারলে। একেবারে মারতেও পারল না। এখন বলো তো, ঘা খাওয়া সে বেটি কি ছেড়ে দেবে ওকে?
সকলেই সর্বনাশের গন্ধ পেল। বুড়ো পাটনি ঠোঁট নেড়ে কী যেন বলল বিড় বিড় করে। চূড়ামণি এবার হাঁপ ছেড়ে বাঁচতে চাইছে এ-সব আলোচনা থেকে। কিন্তু এ মানুষগুলোকে আজ পেয়ে বসেছে এ-সব মৃত্যু আর অমঙ্গলের সাংঘাতিক কথায়। নড়ে চড়ে নৌকায় গিয়ে বসে যে মুড়ি চিবোবে সেটুকু মনের জোরও তার নেই। জঙ্গলপীরের দিকে আড়চোখে দেখতে লাগল সে।
গনি মিঞা বলল শ্যামকে, তা এক কাজ করতে পারো। জঙ্গলপীরের থানে মানত করে রাখো।
পলাতক সিপাহি এ মানুষগুলোর কোনও কথাই বুঝল না। কেনই বা এরা কপালে হাত তুলছে আর শঙ্কায় থমথমিয়ে উঠছে এদের মুখ, কী এমন দুর্ঘটনা ঘটল কিছুই সে বুঝতে পারল না। ইতিমধ্যে মুড়ির পুঁটলিটা সাবাড় করে চুপ করে বসে রইল সে।
শ্যাম বলল, শঙ্কিত গম্ভীর গলায়, এই সেদিন ছোঁড়ার বে দিয়ে বউ আনলুম, সেই ফুর্তিতেই ছোঁড়া বাঁচে না। এ-সব ভাবলে আমার আর ভাল লাগে না কিছু বাপু। বাপ-মা হাইরেছি সেই কবে। বড় ছেলেটা মল আবার যদি কোনও বেপদ-আপদ হয়, কী গতি হবে এ সংসারের?
সকলেই চুপচাপ। কেবল মদন বলল, ওদিকে হাটবাজার গুটোবার সময় হল গো খুড়ো।
বেশ খানিকক্ষণ চিন্তার পর শ্যাম যেন স্থির বিশ্বাসে এবার বলল, খুড়ো, এট্টা মতলব দাও দিনি। তোমার এ লখাই মা মনসার বর-পাওয়া-মানুষ। একে আমার ঘরে নিয়ে তুললে মায়ের কিপা হবে না?
বুড়ো পাটনি একবাক্যে সায় দিল। বলল, ঠিক বলেছিস শ্যামা। বলতে গেলে মানুষটা তো মনসার কোলের পুকুর। ও যেখানেই থাক, মা আমার সেখানেই অমঙ্গলের নিশেস ফেলে সব্বেনাশ করতে পারবে না। তবে…
তবে?
না, কিছু লয়। জাতবেজাতের কথা বলছিলাম। তা হিঁদু তো বটে। নাম ধাম ঘর কুলের কোনও কিনারা আর হবে কী করে। ওই লখাই বলেই ডাকবে, থাকবে। মা লক্ষ্মীর কিপায় তোমার তো আর অনটনের সংসার লয়।
ইতিমধ্যে বেলা বেড়ে উঠেছে। জোয়ার এসেছে আবার, শান্ত হাওয়া জোর হয়েছে। গলা ফাটিয়ে একটা কোকিল ডাকছে। কোম্পানির নিশান উড়িয়ে দুখানা মস্ত ভাউলে উত্তরে চলছিল ধিকিয়ে। জোয়ার পেয়ে তার গতি বেড়ে গেল।
বুড়ো পাটনি বলল, কই গো লখাই, যাও বাবা, এখেনে আর কতক্ষণ থাকবে। শ্যামের সঙ্গে ঘরে যাও।
সিপাহি উঠে দাঁড়াল। বলল, কেয়া করেঙ্গে হম, কাঁহা যানা হ্যায়?
হায় ট্যায় নয় রে বাপু, গতি তো এট্টা করতে হবে তোমার? বুড়ো পাটনি বলল, শ্যামকে দেখিয়ে, যাও, এর ঘরে যাও। বলে সে আবার গাঁজার কলকেটা বার করল।
সিপাহির মনে সংশয় এলেও এটা সে বুঝেছিল, এরা তার আসল পরিচয় জানে না, এরা তার প্রতি নির্দয় নয়, এরা তাকে কোনও বিপদে ফেলবার ষড়যন্ত্র করছে না। তা ছাড়া, এ দুর্বিষহ জীবনের অবসান চায় সে। সে জানে না যে, কোন মুলুকে এসেছে, এ অপরিচিত মানুষ ও পরিবেশ এ-সবই তার জীবনে আর অস্বাভাবিক নয়। জীবনের কোনও নির্দিষ্ট গতি তার কাছে নেই, সে শুধু পলায়মান ভীত ত্রস্ত অসহ্য জীবনের গণ্ডির বাইরে যেতে চায়। সে আবার সকলের মুখের দিকে দেখল, দেখল শ্যামের আগ্রহ ও কৌতূহলভরা মুখের দিকে। ফিরে দেখল ফরাসডাঙার দিকে, তারপর কাছে ঘেঁষে এল শ্যামের। তার অতীত বলে কিছু নেই। যে পথ সে পেছনে ফেলে এসেছে, সে পথ থাকুক পেছনেই। পেছনেই থাকুক বেরিলির যুদ্ধক্ষেত্র, মনের মধ্যে হারিয়ে যাক তার অশান্ত ক্রোধ, বিরাট আকাঙক্ষা। মানসপট থেকে যা উপড়ে ফেলা যাবে না তা হল বীর তাঁতিয়া টোপির উদ্দীপ্ত মুখমণ্ডল, উন্মুক্ত কৃপাণ হাতে সিপাহির পথদ্রষ্টা সেই তেজস্বী মূর্তি। আর…, না আর কিছু নেই। সামনে শুধু আছে অপরিচিত ভবিষ্যৎ, নতুন জীবনের আশা ও সংশয়। কে জানে তার শেষ কোথায়।
ধামা বগলে শ্যাম চলল আগে আগে নারকেল আর আমবাগানের ভেতর দিয়ে, পায়ে চলা আঁকাবাঁকা পথে। নীরবে চোখের দৃষ্টি দিয়ে বুড়ো পাটনি ও চুড়ামণির কাছ থেকে বিদায় নিয়ে তাদের মা মনসার বরপুত্র লখীন্দর বিশাল শরীর নিয়ে শ্যামের পেছন পেছন চলল। তাদের চলার শব্দ চৈত্রের ঝরা পাতায় মর্মরিত হয়ে উঠল। আস্তে আস্তে মিলিয়ে গেল সেনপাড়ার আমবাগানের ধারে ধারে বিশাল বনস্পতির আড়ালে।
কেবল মদন বলল, কই গো খুড়ো, দেও তা হলে একটু জুত করে বানিয়ে নিই। বুড়ো পাটনি ট্যাঁক থেকে গাঁজার ড্যালাটা তুলে মদনের হাতে দিল। কিশোর চূড়ামণি খুঁটি তুলে ভাসাল নৌকা।

গঙ্গায় জোয়ার-ভাঁটা আসে, চোরাবানে আচমকা কখনও দু কুল ড়ুবিয়ে বেড়ে ওঠে, আবার নেমে যায়। প্রতি মুহূর্তে চলমান, মৃত্যুহীন। অম্বুবাচি আসে, ঋতুস্রাবে চিরযৌবনা গজার অথৈ লাল জল দু কুল প্লাবিত করে বয়ে চলে কখনও হিমালয় থেকে বঙ্গোপসাগরে, কখনও নিস্তরঙ্গ ক্লান্ত, সমুদ্রের নীল জলের ধারায় স্বচ্ছ টলটলে। বয়ে চলার বিরাম নেই।
বিরাম নেই রাত্রি আসার, দিন যাওয়ার। মাস যায়, আসে নতুন বছর। আবার যায় আবার আসে। কিন্তু যা যায় তা আসে না, নতুন মানুষ আসে, কিশোর যুবক হয়, যুবক বৃদ্ধ হয়। সে দিনের আঁচল-চাপা মেয়ের গর্ভে আসে সন্তান, নতুন বকনা গাই বিয়োয় বাদুর। ঘাস জ্বলে কোথাও মাটি হয় বন্ধ্যা, নতুন ঘাস গজায় কোথায়, কোথাও মাটি রসসিক্ত উর্বরা হয়ে ওঠে।
জঙ্গলপীরের দহ থেকে গঙ্গা সরে। ফরাসডাঙার ঢ্যাপচ্যাপে ঘাটের কোল কিঞ্চিৎ বমি হয়ে ওঠে। ঐতিহ্য নিভে আসে দীনেমার গড়ের। সন্ধ্যা ঘনিয়ে এলে একবার ফরাসডাঙার থানায় থানায় বেজে ওঠে নাকাড়ার শব্দ। ঢিমে তালের ঢ্যাপচ্যাপে সেই শব্দ। বিদেশি শাসনের চাপে ভেঙে পড়ে আগের সমাজব্যবস্থা, মানুষ তার লেনদেনে পর হয়, পরস্পর কেবলি দুরে যায়।
জগদ্দলের সেনেরা কোম্পানির দেওয়ানির চোগা-চাপকান পরে লাখ থেকে দু লাখ, তারপর লাখ লাখ মোহর টাকায় সিন্দুক ভরে তোলে। সোনাদানায় ভরা ভরতি ভাঁড়ারে রক্তের দাগ লেগে থাকে, ছাতা পড়ে। চরণাশ্রিত দেওয়ানের দুর্ধর্ষ লাঠিয়ালেরা মাসে মাসে হিসাব কষে, কোন অভিযানে কত টাকা এল, কী ক্ষয়-ক্ষতি হল। দেওয়ান না বাঘ, বাঘ না দেওয়ান কিংবা সেনেরা সিংহ, তারা বাঘ, শক্তি ও হিংস্রতার এ হিসাব মেলানো মাঝে মাঝে কঠিন হয়ে পড়ে তাদের পক্ষে। তবে তার দরকার নেই খুব। নীল রক্তের আবর্তে সাদা ফেনার মতো শুভ্র পবিত্র। প্রভুভক্তিতে উজ্জ্বল তারা। রক্ত পিপাসার্ত জীবনে মাঝে মাঝে ঝিমুনি এসেছে, দেওয়ানি অভিযানের বিশ্রাম সেটা। কিন্তু সেনেদের আস্তাবলের ঘোড়ার হ্রেষাধ্বনি ও পা ঠোকার খুরের শব্দে আচমকা ঝিমুনি কেটে গেছে, রক্ত চঞ্চল হয়ে উঠেছে। স্বাভাবিক গতি যেন ফিরে পেয়েছে। জীবনের এই তো পথ। গড়া নয়, দেওয়া নয়, গ্রাম জনপদ শুধু রক্তগঙ্গায় ভাসিয়ে দেওয়া, কালো বিশাল দেহ নিয়ে শক্ত বাঁশের লাঠির ঝাপটায় ঝড়ের বেগে উড়ে যাওয়া। কিন্তু হেষাধ্বনির জবাবে হয়তো ঝঙ্কার পড়েছে বীণার তারে, সুললিত কষ্ঠে প্রাণ রাঙানো রাগিণী উঠেছে প্রাসাদ-প্রকোষ্ঠে। বিশ্রাম শেষ হয়নি এখনও। নয় তো দেওয়ানি অভিযান নয়, চওড়া সড়কের বুকের উপর দিয়ে ধুলো উড়িয়ে কেশর ফুলিয়ে অশ্ব সওয়ার নিয়ে ছুটে গেছে দক্ষিণে আতপুর রাজপ্রাসাদের খিলানে শব্দ তুলে, শ্যামনগর পেরিয়ে গাড়লিয়ার নীলকুঠিতে কিংবা গঙ্গার বুকে ভাউলের দাঁড় সন্তর্পণে ককিয়ে উঠেছে, ফরাসডাঙার আকাশে ড়ুবন্ত সূর্যের লাল আলোয় চকচকিয়ে উঠেছে ইংরেজি বুটজুতা ভাউলের ছাতে বসা যাত্রী দেওয়ানেরা। দেওয়ানি বিলাস-ভ্রমণ।
কখনও কয়েদখানা থেকে ভেসে আসে কয়েদির আর্তনাদ, শিকলের ঝনাঙ্কার, বাগদী সিপাহির হুঙ্কার। সেনেদের কয়েদখানাও আছে। কোম্পানি তাদের এ অধিকার দিয়েছে, পনেরো দিন পর্যন্ত কয়েদ করবার অধিকার আছে তার অপরাধীদের। কিন্তু সবই তো কটাক্ষের ব্যাপার। যার উপর কোপকটাক্ষ পড়েছে তার কত পক্ষকালই কেটে যায়, যার উপর দয়া আছে সে দুদিনেই পাপের প্রায়শ্চিত্ত করতে পারে। এ বে-আইনের খবর কোম্পানিকে দেওয়ার সাহস কারও নেই, কোম্পানিরই বা অবসর কোথায় সে খবর নেওয়ার।
দরবারের সরকার কায়স্থের রক্তে দেওয়ানি-সুরা যেন ঐশ্বর্যের গৌরবে মত্ত করে তুলেছে। জগদ্দল বলে লাভ কী? সেনপাড়া বলাই ভাল। ওই নামের মহিমা আর সব নামই তো গ্রাস করেছে।
তা ছাড়া আছে দান ধ্যান। আশ্রিত মানুষেরা এদের ঐশ্বর্য বৃদ্ধির কামনা করে ভগবানের কাছে। পালা পার্বণে নতুন গামলা ভরতি মিষ্টি, মাটির হাঁড়ি ভরতি তেল, চাকরবাকরদের সংসার তো পরিপূর্ণ। কথায় কথা আমদানি হয়। দেওয়ান গৌরী সেনের নামে মুখে মুখে কথা ছড়ায়, লাগে টাকা দেবে গৌরী সেন। সেনেদের কল্যাণে স্যানপাড়ায় দুঃখ নেই, অভাব নেই, গাঁয়ের বাসিন্দারা নামের গরিমায় গর্বিত।
আগুরীপাড়ার ঘাটে বসে বুড়ো কালো দুলে গল্প করে, কী আর দেখলে বাছা তোমরা? আমরা যা দেখেছি খেইয়াছি পেইয়াছি, এখন তো তার আদ্ধেকখানেক দেখেছ তোমরা? কত দূর দেশ থেকে মানুষ এয়েছে সেনেদের কাছে অভাবে দুঃখে। বিমুখ তো দূরের কথা, যা পেয়েছে তা নিয়ে যেতে পথেঘাটে বেপদ-আপদের ভয়ে সঙ্গে দিয়েছে, লেঠেল পাইঠে।…হ্যাঁ, আমার বড় ব্যাটা অই মতি তখন পেটে, সোহাগ করে বউ বলল নাক তুলে, তার একখানা নাকছাবি চাই।… বড় কত্তা চেরকালই বড় ভালবাসতেন আমাকে। গেনু তার কাছে পায়ে পায়ে। যাওয়া এক কথা, সামনে গে মুখখোলা বড় চাড্ডিখানি নয়। গিয়ে গড় করনু। কত্তা একবার মুখ তুলে খালি বলল, কী চাই কালো? বাবারে বাবা! গলা কাঠ হয়ে গেল, মুখে রা ফোটে না। কেমন করে বলি, পোয়াতি মাগ আমার সাধ করে কিছু খেতে চায়নি, চেয়েছে নাকছাবি! ওদিকে দরজার আড়ালে চুড়ি বেজে উঠল ঝুনঝুন করে। কত্তা দাঁইড়ে পড়ে বললেন, কিছু তো বললি না কালো, কোনও আপদ-বিপদ হয়নি তো?
বলে ফেলনু, তা বেপদই কত্তা, লইলে পোয়াতি বউ খেতে না চেয়ে নাকছাবি চায়? কত্তা হো হো করে হেসে উঠলেন, এই কথা? কিন্তু তার আগেই দরজার আড়াল থেকে রানীমা বেরিয়ে এলেন। হীরে বসানো নাকছাবি টুক করে নিজের নাক থেকে খুলে বললেন, সেদিন দেখেছি তোমার বউকে। নাকছাবি লাগাবার মতোই নাক বটে। এটা নিয়ে গে পইরে দেও।
কত্তার হাতের কাছে রুপোর বাটায় কিছু মোহর ছেল। কারও হয়তো আসবার কথা ছেল। বাটাসুদ্ধ আমার হাতে তুলে দিয়ে বললেন, পঞ্চামৃতের খরচের জন্য এটা নিয়ে যাও। আর ছেলে হলে সোনার মল ঝিনুক আর বাটি নিয়ে যেয়ো, মেয়ে হলে সবই রুপোর পাবে।
ওমা! এদিকে দপাস করে রানীমার চোখ দুটো যেন জ্বলে গেল। গলা থেকে সোনার চাঁদহার খুলে দিল সেই মোহর দেওয়া, রুপোর বাটায়। বলল, মেয়ে হলে গলায় পরিয়ে দিয়ে। আর ছেলে হলে তোমার বউকে দিয়ো।
কত্তা তো হো হো করে হেসে উঠলেন, যে মা ছেলে প্রসব করে রানীমা তাকেই গলার চাঁদহার পুরস্কার দেয়, বুঝলি কালো। এবার তুই যা। আমি তো কিছু বুঝলুম না। সব যেন আঁধার মনে হল, ভয়ে-ময়ে কান্না পেল আমার। রানীমার মুখ তো নয় যেন লকলকে আগুনের শিষ। যাবার জন্য পেছন ফিরনু, রানীমার ভারী গলা শুনতে পেনু, নিশ্চয়, মেয়েমানুষ না হলে ছেলে প্রসব করবে কে? পুরস্কার যা তা মেয়েরই প্রাপ্য। সব পুরুষই তাদের গর্ভে জন্ম নেয়।
দরজার কাছখানে এসে পড়েছি, শুননু কত্তার কথা, আর সেটা পুরুষেরই ঔরসে।
–ব্যস! কোঁচড়ে ঢেকে ঢুকে তো সে হার মোহর ঘরে নে এনু, সেদিনই শুননু, কত্তা দিল্লির গাইয়ে মেরজা ওস্তাদকে সঙ্গে নে রানীকে বজরায় করে গঙ্গার হাওয়া খেতে গেছেন। আর রাতভর জেগে রইনু আমি আর মতির মা। আকাশে অ্যাই মস্ত চাঁদ, আলোর যেন বান ডেকেছে। মতির মা-র নাকে সেই নাকছাবি, কী মাতনই লাগল আমার বুকে। কিন্তু মনটা বড় দমে গেইছেল কত্তা আর রানীমার কাণ্ড দেখে। মতির মা কানে কানে বলল আমাকে, মিনসে তুমি ঠাওর পাও না, ওসব হল কত্তা আর রানীমার খুলমুটি খেলা। পিরিত বোঝে না।
–বুঝনু, কিন্তু অনেক পরে। যখন মতির জমো হল তখন কত্তা-রানীর দুজনের আমোদ দেখে। সে বছরই রানীমা গর্ভবতী হলেন।–
জগদ্দলের জোয়ানেরা আগুরীপাড়ার ঘাটে বসে স্তব্ধ বিস্ময়ে সে সব কথা শোনে। ফোঁস করে নিশ্বাস ফেলে চুপ করে চেয়ে দেখে গঙ্গার জোয়ার-ভাঁটা। গঙ্গা ছোট হয়ে আসছে ধীরে ধীরে, ঠাহর করা ভার। তেমনি ভেঙে আসছে সেনেরাও। কথায় কথায় সোনা-মোহর নেই আর, আছে গামলা ভরতি মিষ্টি, তেল ভরতি হাঁড়ি। এও কি আর চেরকাল থাকবে?
কিন্তু কালো দুলে থামতে পারে না। আগুরীপাড়া ঘাটের হাওয়ায় গলা মিলিয়ে বলে, এত বড় কী আর চেরকালই ছিল স্যানেরা। না, তা নয়। তবে বলি শোন, কোম্পানির সঙ্গে পাঞ্জাবে না রেঙ্গুনে ত্যাখন যুদ্ধ চলছে। শীতকাল। স্যানেদের এক কত্তা রোদ পোয়াতে গিয়ে গঙ্গার ধারে ঘুমে পড়েছে। কোম্পানির সেপাইয়ের নৌকা চলেছে গঙ্গার উপর দে। সেপাইদের সঙ্গে যে সায়েব ছেল, সে ভেড়াল নৌকো পাড়ে, অনেক ইডিংমিডিং করে কী সব জিকেসাবাদ করল কত্তাকে। কত্তারা তো বরাবরই খুব চরকো। জবাব দিলে চটপট। অমনি সায়েব ধরে বসল, বাবু, তোমাকে যেতে হবে আমার সাথে নড়ই করতে। কত্তা তো ভেবে-মেবে রাজি হল। কিন্তু বায়না ধরল, যেতে হলে সাহেবকে কিছু টাকা দিতে হবে তার মাকে দে যাওয়ার জন্য। সায়েব তাতেই রাজি। মাকে টাকাপয়সা দে কত্তা বেরিয়ে পড়ল। দিন গেল, মাস গেল অ্যানেক, কোম্পানির জিত হল সে যুদ্ধে। আর জিত হলেই তো লুটপাট। সায়েব বলল, বাবু, তুমিও লুট করো। বাবু তো বাগদী-কেওরের মতো বন্দুক কাঁধে লুট করবে না। তিনি গে দখল করল এক বাড়ি, তার এক ঘরে শুধু ন লক্ষ টাকার পয়সা। কত্তা বলল, সায়েব, এত আমি নিয়েই বা যাব কী করে, আর তুমিই দেবে কেন? কিন্তু তখনকার ফিরিঙ্গিরা ছেল ভাল নোক, এখনকার মতো ছোঁচা ছেল না। বলল, এ-সবই তোমার, নে যাওয়ার সব বন্দবস্ত হবে। সেই থেকেই…
কিন্তু কেউ কেউ বাধা দেয় কালো দুলের কথায়। বলে, তবে যে শুনি বেধবা মেয়েকে দেখে–?
হাঁ, সেটাও কথা বটে। কালো দুলে অমনি বলে ওঠে। তবে সেটা হল ইজ্জতের কথা। কত্তারা স্বীকার পায় না, আর আমরাও চোখে দেখিনি। তবে ঘরে ঘরে খুব ফিসফাস হয়েছিল।…তখন ভরা বর্ষা, ভরাভরতি গঙ্গা। স্যানেদের এক মেয়ে অকালে বেধ্ব হয়ে বাপ-ভায়ের ঘরে ছেল। আর সে কী রূপ। আপসরীও হার মানে তার রূপের কাছে। সে গেছে একা গঙ্গা নাইতে। তখন এক ফিরিঙ্গি যাচ্ছিল দক্ষিণে তাদের গোবিন্দপুরের কেল্লাতে। তার চোখে পড়ল সেই মেয়েকে। বজরা ভেড়ালে সায়েব ঘাটে, বললে সে মেয়ের পায়ের কাছে বসে, সুন্দরী, তোমার রূপে আমার পরান ভুলেছে, তুমি আমার সঙ্গে চলো। কী জানি সে মেয়ে গোরার মনোহর রূপ দেখে ভুলেছে কি না। সে মেয়ে পাইলে গেল না, চুলের গোছায় মুখ ঢেকে আড়চোখে সায়েবকে দেখল, কী কথা হল। সে থেকেই এ দেওয়ানি।
সবাই চুপ করে শশানে, শুনেও চুপ করেই থাকে। কালো দুলের কথার রেশ টেনে চলে অবিরত বয়ে চলা গঙ্গার ছলছলানি। সত্য মিথ্যা যাচাইয়ের আগ্রহ নেই। শুধু শুনেই খালাস। শেষ নেই শুধু সেকাল আর একালের। যুগে যুগে কেবলি সেকাল যায়, একাল আসে।
আতপুরস্থিত চারার রাজবাড়ির হাতিগুলোর বয়স বাড়ে। চঞ্চল ঘণ্টার শব্দ হয়ে আসে ধীর মন্থর। দুই হাতি—পবন পেয়ারী আর লক্ষ্মীপেয়ারী। বিশাল দুই গাব গাছে বাঁধা থাকে। নতুন দুটো চারা এনে লাগানো হয়েছে আসামের কামাখ্যা পাহাড়ের কোল থেকে। বেড়ে উঠলে হাতি বাঁধা হবে ওই গাছেই।
রাজা বরোদাকান্তর মা ভাঁটা-পড়া বয়সে যশোর থেকে গঙ্গাস্নানের ও অবিরত গঙ্গাদর্শনের আকাঙক্ষা প্রকাশ করেছিলেন ছেলের কাছে। তাই আতপুরের এ প্রাসাদ তৈরি হয়েছিল। তবু ছেলেরা মাকে ছেড়ে বড় একটা থাকতেন না। তা ছাড়া, বিদেশি হলেও আতপুরের লোকেরা তাঁদের পর মনে করেনি, উপযুক্ত সম্মান দিয়েছে। মাকালীর বরপুত্র হিসাবে তাঁরা বরাবরই বিখ্যাত। ধর্মাচরণে তাঁরা সকলের শ্রদ্ধার পাত্র ছিলেন। বড়কত্তা আর নমশাই অর্থাৎ জ্ঞানদা ও বরোদাকান্ত প্রথমবারে গঙ্গাস্নান করতে এসে পরপর দুখানি মন্দির তৈরি করালেন। তা ছাড়া, কালীপুজো, গানবাজনা ভোজ উৎসব বারো মাস লেগেই থাকে। পশ্চিম থেকে বজরায় করে আসে ইহুদি বাঈজী। বিচিত্র বিদেশি মিঠা বুলি ও চোখের চাউনি ও নাচের ছন্দে আশপাশের সমস্ত চাকলা যেন মাতাল হয়ে ওঠে। ময়দার পাহাড় ওঠে, ঘিয়ের গন্ধে বুঝি সারা চবিবশ পরগনাই মাতোয়ারা। ঝাড়লণ্ঠনের উজ্জ্বল আলোয় আলোকিত রাজপ্রাসাদ।
সবাই এসে সেখানে ভিড় করে। জগদ্দল সেনপাড়ার লোকেরা আসে। দুলে বাগদী ডোম বামুন কায়েত বদ্যি। নিমন্ত্রণ দেওয়াই আছে। বিশেষ নিমন্ত্রণ যায় বিশেষ বিশেষ বাড়িতে। কেবল সেনপাড়ার পিরুলী বামুনেরা নিমন্ত্রণের অংশগ্রহণে সব সময় এগিয়ে আসেন না, তাঁদের কাছে সব সময় নিমন্ত্রণ যায়ও না। হালদার, মজুমদার, চক্রবর্তী জগদ্দলের এসব পরিবারই প্রায় পিরুলী বামুন। সাধারণভাবে এরা কেরেস্তান বলেই গণ্য। জোড়াসাঁকোর ঠাকুরবাড়ির সঙ্গে এলোমেলো সুতোর জটের মতো এরা প্রায় সকলেই না হোক, দু-এক ঘর জড়িত। ইতস্তত বিক্ষিপ্ত সম্পর্কহীন।
ইংরেজের দরবারে সকলেই প্রায় কোনও না কোনও উচ্চ পদে এঁরা অধিষ্ঠিত। শিক্ষায়-দীক্ষায় অগ্রগামী এরা সাধারণত। সেনপাড়া থেকে ভাউলে ভাসিয়ে কলকাতায় যান চাকরি করতে।
আপনার মধ্যে সীমাবদ্ধ সেনপাড়া জগদ্দল চেহারা পালটায়। বাইরের সঙ্গে যোগাযোগ স্থাপিত হয়। তবে তার ধাক্কাটা ধনীজনদের ঘরে যত সুস্পষ্ট, বাকি জনপদে তার ছায়া তত চোখে পড়ে না।
শুধু উত্তর থেকে দক্ষিণের দীর্ঘ চওড়া সড়কটা তেমনি নির্জন ঝিমিয়ে পড়ে থাকে। বর্ষায় নতুন খানাখন্দ হয়, গরুর গাড়ি চলে, কোথাও ব্যবহারের অযোগ্য হয়ে পড়ে। পথটা বুড়ো হয়ে গেছে, বুড়ো বট অশখ দেবদারুর সঙ্গে বার্ধক্যের মিতালিতে একসঙ্গে যেন ঝিমোয় সারা দিনরাত্রি ধরে। পথের ধারে কাছে যারা থাকে তারা কখনও মাটি দিয়ে খাল গর্ত বুজিয়ে দেয়, বউ-ঝিয়েরা ঝাঁটা বুলিয়ে সাফ করে রাখে খানিক জায়গা। তবু আবার ধুলো জমে, পথ ভাঙে।
পুবের আকাশ লাল হয়ে উঠেছে। এখুনি সে আকাশ ফুঁড়ে বেরুবে সূর্য। গাছের নতুন পাতায় হাওয়ার মাতন। পাখি ডেকে ডেকে অস্থির। জোয়ারের ছলছলানিতে গল্প জুড়েছে গঙ্গা।
বুড়ো পাটনির পুরনো নৌকায় ছেলে চুড়ামণি বসে বসে হাতের চেটোয় গাঁজা ডলে। আপন মনে গোঁফের ফাঁকে ফাঁকে হাসে। আর থেকে থেকে ও-পাড়ের ঢ্যাপট্যাপে ঘাটের ঝুপসিবাড়ের দিকে চোখ তুলে কী যেন খোঁজে। নিরাশ হয়ে চওড়া বুকটা ফুলে উঠে একটা দীর্ঘনিশ্বাস পড়ে। তারপর হঠাৎ নজরে পড়ে নৌকার গলুইয়ের কাছে মস্ত এক শ্যামাকান্তী জোয়ান তার দিকে চেয়ে চেয়ে হাসছে নীরবে। কে লখাইদাদা নাকি গো? এসো, বসো।
সেই বুড়ো পাটনির লখীন্দর, শ্যাম বাগদীর ঘরে তোলা মা মনসার বরপুত্র সেই গোঁফ-দাড়ি ভরা বিড়ম্বিত পলাতক সিপাহি। সেদিন ছিল একুশ বছরের তরুণ, জীবনের সমস্ত দুর্যোগে চেহারা ছিল ঢাকা। আজ গোঁফ-দাড়ি কামানো ছত্রিশ বছরের মস্ত জোয়ান। যেন তার যৌবনের এটাই শুরু। তার সিপাহি ব্যারাকের ও মরুভূমির রুক্ষ চোখ-মুখে এক শান্ত ছাপ পড়েছে, কটা চামড়া খানিক শ্যামল হয়েছে, মসৃণ হয়েছে শক্ত সুঠাম শরীরের ত্বক। তবু চোখ দুটো যেন তেমনিই আছে। সেই নবজন্মলব্ধ শিশুর মতো বিস্ময়ে ভরপুর। শ্যাম বাগদী জোর করেই তার মাথায় বাবরি চুল রাখিয়েছে। তাইতেই যেন তার মস্ত শরীরটায় পুরো রূপটুকু খুলেছে। নবজন্মই বটে। সে মানুষটাই আর নেই। আজ সে এ দেশের ভাষা বুঝতে পারে। বলতে পারে। শ্যামের বউ কালী তাকে শিখিয়েছে মাছ খাওয়া। মছলি তো সে খেত না আগে। বাগদীঘরে সে আজ হয়েছে লখাই বাগদী। পড়ে-পাওয়া মা মনসার বর-পাওয়া ছেলে। তার লখীন্দর হওয়ার কাহিনী আজ সেও জানে। জেনে শুনেই সে লখাই হয়ে গেছে। প্রথম প্রথম কত কথা। দুলে বাগদী ডোম পাড়ায় পাড়ায় শুধু এক কথা-শ্যামের ঘরে নাকি লখীন্দর। আতপুর শ্যামনগর থেকে তাকে দেখতে এসেছিল লোকেরা।
কিন্তু কেউ কেউ ছড়াল বিষ। শ্যামের বউ কালীর নামে দিল কলঙ্ক। কী ভাগ্যি, নারানের বউ কাঞ্চন তখন ডেঙোডাঁটা নরম ডাঁটির মতো একহারা লম্বা একটি বালিকামাত্র। নইলে সে হয়তো রেহাই পেত না। শেষে ব্যাপারটা ছড়াতে ছড়াতে গেল সেনবাবুদের কানে। বিচার বলল, শাস্তি বলল সব তো তাঁরাই করবেন। বসল পঞ্চায়েতে, বিচার করলেন স্যানকত্তা। শ্যাম বাগদী চিরকাল সেনেদের অনুগত বলেই হোক বা ব্যাপারটা মিথ্যে ভেবেই হোক কিংবা লখীন্দরের চেহারা দেখে ভুলেই হোক কত্তারা রায় দিলেন শ্যামের পক্ষে। যারা দুর্নাম রটিয়েছিল, তারা অপরাধ স্বীকার করল। কেবল জরিমানা হল দুজনের। হরি কানা আর দাশু মালোর। হরি কানা কানা নয়। ওদের বংশের এই নাম। জরিমানা হল এক-একজনের দুধামা চাল আর দুগ করে ডাব আর চার গণ্ডা করে পয়সা। পরে অবশ্য ওই চার গণ্ডা পয়সা অনেক কাকুতিমিনতি করে মাপ হয়েছিল। বৈশাখের পয়লা দিনে সকলের মিলিত ধর্মপুজোয় জরিমানার দ্রব্য দিতে হয়েছিল তাদের, আর লখায়ের বিরাট শরীর সুন্দর স্বাস্থ্যের সম্মান দিয়ে বাবুরা তাকে প্রহরী নিযুক্ত করেছিল অতঃপুরে প্রবেশের বাইরের দালানে। শ্যামের জীবনে নতুন সৌভাগ্য। মা মনসার বরপুত্রকে ঘরে তুলেছে যে সে।
সে কথাও আজ জগদ্দল সেনপাড়ার মানুষেরা ভুলতে বসেছে। আস্তে আস্তে একথাও কালো দুলের গল্পের ঝুলিতে গিয়ে আশ্রয় নিচ্ছে। ও-পাড়ের সিয়াজী পীরের দিকে তাকিয়ে আগুরীপাড়ার ঘাটে বসে তাকে বলতে শোনা যায়, হাঁ গো, নিজের চোখে দেখেছি খায়ের সারা গায়ে মা মনসার পেঁচিয়ে জড়িয়ে ধরার দাগ। জোয়ারের মুখে হুই জঙ্গলপীরে আটকে বিষহারিণী বিষ তুলে ভাঁটার টানে এই তো দে গেল রাজবাড়ির ঘাটের ধারে। একটা নয়, অনেক জগদ্দলের মানুষরা লখাইকে ভয়ও পেত। মা মনসা নিয়ে কথা। হয়তো মা-কে সে কখন কার উপর লেলিয়ে দেবে। কে বলতে পারে। আর সেনেদের বাড়িতে তাকে যে কাজে নিল তাতে সকলেই ব্যাপারটা বুকে নিজেদের মধ্যে একচোট মাথা নাড়ল। অর্থাৎ বাগদী শ্যাম বুঝুক বা না বুঝুক, তারা বুঝেছে, কত্তারা মনসার ছেলেকে ইচ্ছে করেই ঘরে নিয়ে তুলল। এমনি করে কারণে-অকারণে লখাইকে চেনে সবাই। জগদ্দল, আতপুর, শ্যামনগর।
একে তো নবজন্মই বলে। নাম গোত্র পরিচয়, সবই ঢাকা রইল, নতুন ঘরে নতুন মানুষ হয়ে সে জন্মাল। আজ সে লখাই বাগদী, স্যানেদের প্রহরী।…তবু মাঝে মাঝে তাকে দেখা যায়, প্রহরী অবস্থায় বড় পাথরের মূর্তির মতো দাঁড়িয়ে ঝাড়লণ্ঠনের দিকে চেয়ে থাকে, নয়তো শ্যামের ঘরের দাওয়ায় গালে হাত দিয়ে বসে কী যৈন ভাবে। ডাকলে সাড়া নেই, খাওয়া ভুলে যায়, নাওয়া ভুলে যায়। সবাই বলে, মায়ের সঙ্গে কথা বলছে। ..না, কথা সে বলে না। কয়েকটা ছবির ছেড়া ছেড়া টুকরো অংশ মাঝে মাঝে আচমকা তার চোখের উপর ভেসে ওঠে। সে ছবির কোথাও ভয়াবহ যুদ্ধ, কামানের ছুটন্ত গোলর অগ্নিকণা, মাত্র একবার দেখা বিদ্রোহী সেনাপতির বীরত্বব্যঞ্জক মুখ। তারপর পরাজিত বিচ্ছিন্ন এক পলাতক সিপাহি হওয়ার আগে ধুলোর ঝড়ে জনপদের ধারে ধারে জঙ্গল মাঠ পাহাড় ভেঙে ছুটে চলেছে। আর দীর্ঘ সময় বয়ে যাওয়ার প্রহর গোনার ঘড়ির পেণ্ডুলামের মতো চোখের সামনে দোলে একখানি সোনার টিকলি।
কিন্তু আজকাল মাঝে মাঝে সেই দোলানি থেমে গিয়ে সোনার টিকলি থেকে থেকে কাঁচপোকার একখানি টিপ হয়ে জ্বলে জ্বলে ওঠে।
চুড়ামণির ডাকে লখাই গিয়ে বসল তার কাছে পাটাতনের ওপর। চুড়ামণি কলকেতে গাঁজা সাজিয়ে মালসা থেকে আগুন তুলে বলল, এতখানি সকালেই এদিকে কী মনে করে গো লখাইদাদা? কাজে যাওনি?
লখাই বলল, রাতভর তো পাহারা জেগে এলাম। এয়েছিলাম হেই বাগানে নারকেল পাড়াতে আর দু কাঁদি কলা। কালীবাড়ি যেতে হবে একবার দুই বউকে নে। তা তুমি ঢ্যাপঢেপিয়ার দিকে কাকে খুঁজছিলে?
বলে সে মুখ টিপে টিপে হাসতে লাগল। চুড়ামণি সরবে হেসে কলকেটা এগিয়ে দিল লখাইয়ের দিকে। কলকে না নিয়ে লখাই বলল, ওপার থেকে এপারেই এত? ভিন দেশে গেলে তুমি তো বউপাগলা হয়ে যাবে। তারপর গলা নামিয়ে বলে, খুব খুবসুরত বুঝি?
মুহূর্তের জন্য কলকে ভুলে যায় চুড়ামণি। বউয়ের রূপ বর্ণনা করতে গিয়ে ভাষার অভাবে ধু চোখ জ্বলে উঠল তার। রূপ বর্ণনা আর হল না। বলল, সে তুমি যদি দেখতে গো দাদা, কী তার নাক-চোখ নাড়ার ঘটা! খালি আমার গাঁজার কলকে হাতে রাখবে, আর লৌকা নিয়ে বেরুবার সময়  রোজ কাছা ধরে রাখবে।
আর রোজ খেয়া-পাটনিকে দেখতে গঙ্গায় ড়ুবতে আসবে বিহান বেলা, না? বলে উঠল লখাই। চূড়ামণি হো-হো করে হেসে উঠল। কিন্তু লখাই আচমকা গম্ভীর হয়ে গাঁজার কলকেটা টেনে নিয়ে দমভর টানতে শুরু করে দিল। যেন হঠাৎ কেউ থাবড়া মেরেছে তার মুখে কিংবা অশরীরী জীব দেখেছে—এমনি চকিতে ছায়া ঘনিয়ে এল তার মুখে।
চূড়ামণি বিস্মিত হয়। একটা মস্ত নিশ্বাস ফেলে কলকেয় দম দিয়ে গম্ভীর গলায় বলল, তা এট্টা কথা বলি দাদা। তুমি এট্টা বেটে করে ফেললা না কেন? কার অপেক্ষায় চুপ মেরে আছ তুমি? এই বয়েস, এই শরীল বউ নইলে কি চলে? বলে, আমার এমনিতেই মনে লয় কী আরও দু-চারটে বে করি। আর তুমি–
সে কথার কোনও জবাব দিল না লখাই। গাঁজার দম নিয়ে চোখ বুজে চুপ করে রইল। এমনিতেই সে খুব কম কথা বলে, এ-সব কথা হলে সে একেবারেই বোবা হয়ে যায়।
চূড়ামণির চোখে খানিক সংশয় দেখা দিয়ে হঠাৎ সচকিত হয়ে জিজ্ঞেস করল সে, আগের জন্মের কথা তোমার কিছু মনে-টনে পড়ে লখাইদাদা?
আগের জন্মের? খানিকক্ষণ চুপ করে বসে থাকে লখাই। চলমান গঙ্গার জলের দিকে ঠায় তাকিয়ে থাকে। যেন সত্যিই মনে করবার চেষ্টা করছে তার গত জন্মের কথা। চোয়াল দুটো শক্ত হয়ে ওঠে, কপালের শিরাগুলো ওঠে ফুলে। তারপর মাথা নেড়ে বলল, না, কিছুই মনে পড়ে না।
গাঁজার নেশায় দুজনের চোখই লাল। আধবোজা চোখে দুজনেই খানিক চুপ করে থাকে। তারপর চুড়ামণি হঠাৎ বলে, হয়তো বাপ-মা বে দিইছেল তোমার সাধ-আহ্লাদ করে, ছেল হয়তো তোমারও সোন্দর বউ। কিন্তু লখীন্দরের ভাগ্য নে জন্মেছ তুমি। সে জীবন তোমার কপালে নেই।
লখাই তাড়াতাড়ি বাধা দিয়ে বলল, ছেড়ে দাও ও-সব কথা, ভাল করে সাজাও আর এক কলকে। খেয়াঘাটে লোক এসে পড়বে এখুনি।
হ্যাঁ, সাজাই, বলে কলকে সাজাতে সাজাতে চূড়ামণি বলে, বাপের বড় সাধ ছেল মরবার আগে তোমাকে একবারটি দেখবার। রোজ রাতে মার কাছে তোমার গল্প করত। আর আমার কী মনে হয়েছেল জানো লখাইদাদা? বার বার লখাইকে বলা কাহিনী আবার সে শুরু করে। সে তাকে অশরীরী প্রেত ভেবেছিল। সব কথা জানা সত্ত্বেও ক রাত্রি তার মোটে ঘুম হয়নি। মাঝগজায়, ঝোপেঝাড়ে কেবলি সেকথা মনে হয়েছে, মনে মনে রামকে ডেকে থুতু ছিটিয়েছে বুকে। আবার কলকে সাজানো হয়, দুজনে টানে। ওদিকে কাঁচা রোদে হেসে ওঠে গাছপালা, মাঠ নদী।
হঠাৎ চূড়ামণির নজরে পড়ে ওপারের ঘাটে কলসি কাঁখে এক বউ জলের ধারে দাঁড়িয়ে। নজর পড়ে লখাইয়েরও। সে চুড়ামণির পিঠে চাপড় মেরে বলে, নাও, ওদিকে রাজবাড়ির মেজকতার আদালি এসে পড়েছে। চটপট পার করে দাও। পারানি দেখানি দুই-ই হবে।বলে হাসতে হাসতে নৌকা থেকে নেমে পড়ল সে। চুড়ামণি হেসে উঠল হো-হো করে।

নারকেল আর কলা নিয়ে ইতিপূর্বেই শ্যামের ছেলে মধু চলে গিয়েছিল। লখাই এসে বাড়িতে পা দিতেই শ্যাম বলদজোড়া ছেড়ে সামনে এসে দাঁড়াল। এক মুহূর্ত দেখল লখাইয়ের মুখের দিকে, তারপর বলল, এট্ট ঘরোয়াভাবের তুমি হও দিকি বাপু। ছাড়া পেলে তো দেখি তোমার কিছু মনে থাকে না। মধু এল সেই কখন, আর তুমি আতপুরের ঘাটে এতক্ষণ করছিলে কী?
এক মুহূর্তেই লখাই বুঝতে পারল, শুধু কালী বৌঠান নয়, কাঞ্চন বউয়ের দুরন্ত ক্রুদ্ধ চোখও কোন বেড়ার ফাঁক থেকে তাকে বিঁধছে। বলল, ওই চুড়োর সঙ্গে এটু
চেঁকিঘরের পাশ থেকে আচমকা বটির কোপের মতো কালীর তীঙ্গ গলা ভেসে এল, কলকে সেবা করে এলাম, কেমন? আর আমরা যে ইদিকে দুটো মাগী উপোস বসে আছি পুজো দিতে যাব বলে, সে জানা কথাও কি গাঁজায় দম মেরে দিয়েছে? দ্যাখো তোমরা, মিনসের চোখ দুটো একবার দ্যাখো। হ্যাঁ, এমনি কথা কালীর। চেঁচিয়ে রেগে কথা বলা তার অভ্যাস। সে যে ব্যাপারই হোক, রাগের না হোক হাসির, প্রকাশ্যে না হোক গোপনীয়, কালীর গলাই অমনি চড়া। মনে হবে মারতে আসছে বুঝি। একসময়ে পাড়ার লোকে উকিঝুকি মারত, এখন আর মারে না। এ তো খুবই সামান্য। পাড়াঘরে ঝগড়া-বিবাদের সময় সে যে-কোনও কারণেই তোক একবার যদি কালী সেখানে গিয়ে পড়ল তবে আর রক্ষে নেই। কালীই বটে, সারা জগদ্দল গাঁ চমকে ওঠে তার গলায়। আর সরস গালি দিতে তার জুড়ি মেলানো ভার। মদন কৈবর্তের মা, অথবা অমন যে বাকপটিয়সী ডাকাতনি, সেও গালে হাত দিয়ে বলে, মা গো, মাগী কী সব কথাই আমদানি করেছে বোদই থেকে। অর্থাৎ কালীর বাপের বাড়ি হল বরুতিবিলের পুবে বোদাই গাঁয়ে। তা ছাড়া খায়ের সঙ্গে কথা বলতে গিয়ে কালী মেজাজ রাখতে পারে না। লখায়ের রা কম, মুখে যেন মেঘের ভার। ডাকলে মিনসের চোখ তুলতেও কি না এক পোহর লাগে! প্রথম প্রথম ভেবেছিল, নতুন বলে এমন। পুরনো হলে কেটে যাবে এসব। মধু তখন পেটে, শ্যাম থাকে ঘাটেমাঠে, নারান তো ডাকাবুকো মানুষ। স্যানেদের দপ্তরের বন্দুকধরা পাহারাদার। লখাই দেবর পেয়ে প্রাণটা তার খুশিতে ভরে উঠেছিল। ওমা! কাজ করে তো কাজই করে, খায় তো খেয়েই চলে, বসে থাকে তো সারাদিন বসেই কেটে গেল। এ কী মানুষ গো কথা না হয় না বলতে পারে, বোঝবার চেষ্টাও তো করবে। মা গো! এত যে ঠাট্টা-মাট্টা করি, হেসে গইড়ে কথা বলি বোঠানের সে মর্ম কী ছাই ও কিছু বোঝে? যেন এই সেদিন পেট থেকে জন্মালো ছেলে, হাঁ করে চেয়ে থাকে। কী জ্বালা বল দিকিনি!…জ্বালাই না বটে। সে জ্বালাতেই লখাইকে গড়ে পিটে তুলবে বলে দিব্যি কেটে বসল কালী। শুতে বসতে লখাই, খেতে ধুতে লখাইমায় শ্যামের সঙ্গে ঝগড়া পর্যন্ত। আর এ গাঁয়ের কোটনা কুটনীর মরণ নেই, তাই লখাইয়ের সঙ্গে তার পিরিত জমার ঢাক পেটায়। তাই শুনে শ্যাম গম্ভীর হয়ে থাকত, থমথমে হয়ে থাকত তার মুখ। এসব যখন কালীর সহ্যের সীমা ছাড়িয়ে গেল, তখন বাড়ির পেছনে একদিন জামরুল তলায় সকলের আড়ালে শ্যামকে দুহাতে সাপটে ধরে বুকে মুখ রেখে বলল, তুমিও কি তবে অবিশ্বেস করো আমাকে?
আর নারান সর্বজ্ঞ কি না জানা নেই, কে জানে সে লখাইয়ের মনের এ বিভ্রমের কথা জানে কি না। তা ছাড়া, কাঞ্চনের প্রতি তার সে প্রাণের টানও দেখা যায় না। তবু তারই প্রতি মনসার কোপের আশঙ্কায় যেখাইকে ঘরে এনে তোলা হল, তার সঙ্গেই নারানের কেমন যেন একটা মস্ত ফারাক থেকে গেল। লখাইকে সে প্রথম প্রথম চাপা বিদ্রূপে কিছুটা তুচ্ছ জ্ঞানই করেছে, তারপর থেকে কবে যেন একটা চাপা বিদ্বেষভাব ছড়িয়ে গিয়েছে তার মনে লখাইয়ের বিরুদ্ধে। লখাইয়ের প্রসঙ্গ সে শুধু এড়িয়ে যায় না, অপরকে অবাক করে দিয়ে হঠাৎ কটুক্তি করে বসে।…সে কথা আর কতদিনকার আগের যেদিন বালক মধুর সামান্য সোহাগ কথায় হঠাৎ নারান তাকে এক থাপ্পড় কষিয়ে বলে উঠেছিল, ঘরে কি তোর খুড়ো একটা যে, আদর করতে এসেছিস আমার সঙ্গে?
শ্যাম শান্ত মানুষ। লখায়ের সঙ্গে কালীর সম্পর্ক তার বুকে নতুন আনন্দ এনে দিয়েছে। নারান তার সহোদর ভাই, কালীর সাক্ষাৎ দেওর। কিন্তু নারান যেন ঘরে থেকেও বাইরে। আপনার হয়েও পর। অমন সুন্দর কাঞ্চন বউয়ের মুখ চাইতে যে চোখ ফিরিয়ে থাকে, সে মানুষ কালীর কাছে ভুলেও দুদিন সোহাগ কাড়েনি, ধার ধারেনি গালগল্পের। তার মজলিস অন্যখানে, মনের খেয়ালের সাধ মেটাতে ঘরে বাইরে। সেদিক থেকে, পর হয়েও পর থাকেনি যে লখাই, কম কথার মানুষ হয়েও আপন মানুষ কালীকে চিনতে তার ভুল হয়নি। সে বললে, তুই কি পাগল হয়েছিস বউ? তবে গাঁয়ের এ মিছে রটিয়েদের একবার আমি দেখে নেব। আর এসব যদি সত্যি হত, তবে স্যানেদের পদ্মপুকুরের পাড়ের মাটি কি এতই শক্ত হয়ে গেছে যে, দু হাতে ধরে তোকে আমি পুতে দিতে পারব না?
সে কথা শুনে শিউরে উঠেছে কালী, কিন্তু শান্তি পেয়েছে। শ্যাম তাকে বার বার বলে দিয়েছে, তোর লখাই দেওর মা মনসার বর পাওয়া ছেলে, যে যাই বলুক, পেটের ছেলের চেয়ে ওর আদর কম নয়। সেদিন ঘরের ছেচে দাঁড়িয়ে অদৃশ্য শত্রুকে উপলক্ষ করে প্রায় সারাদিন কালী তার নতুন পুরনো গালাগালি ও শাপ-মন্যিতে জগদ্দলের আকাশ ভরে তুলেছিল।
আর লখাই যে দেশেরই মানুষ হোক, তবু মানুষ তো! কালীকে বুঝতে তার বেশি দেরি হল না। বউঠান হয়েও কালী তার কাছে মার চেয়েও বড় হয়ে উঠল। শ্যাম বিচিত্র নীরবতার মধ্যে এক অসীম স্নেহবন্ধনে জড়িয়ে ধরেছে তাকে। আষ্টেপৃষ্ঠে বাঁধা পড়ল সে এদের কাছে। পলাতক সিপাহির লখাই বাগদী হতে আর দেরি হল না।
কেবল তার বুকে নতুন করে শ্বাস আটকে দিল দিন দিন বেড়ে ওঠা নারানের বউ কাঞ্চন। থেকে থেকে তার কপালের কাঁচপোকার টিপের ঝিলিক তার সব চিন্তা এলোমেলো করে দেয়। ভাবে, ওই টিপ কি সোনার টিকলি হয়ে দুলতে পারত না। না কি বুবি টিকলিই কাঁচপোকার টিপ হয়ে গেছে। …
আধ ধামা মুড়ি, খানিক গুড় নিয়ে কাঞ্চন ধপাস করে বসিয়ে দিয়ে গেল দাওয়ার উপর। বাগদী মেয়ে কাঞ্চন, কিন্তু রূপের তার ধার যেন বড়ঘরের মেয়ে বউদেরও হার মানায়। মানুষটা দেখতে ছোট, কিন্তু কালীর কাঞ্চী বউ কিংখাবে লুকিয়ে রাখা ছুরির মতো শক্ত ও ধারালো। যেখান দিয়ে যায় সেখানে দাগ রেখে যায়! মুড়ির ধামাটা বসিয়ে দেওয়ার মধ্যেই সে তার সব রাগটুকু প্রকাশ করে গেল। শ্যাম রয়েছে তাই গলা খুলতে পারল না সে। নইলে বুঝি খায়ের রক্ষা ছিল না।
মুড়ি দিতে দেখে কালী বলে উঠল, হাঁ, মুড়ি খেয়ে দাওয়ায় পড়ে পড়ে ঘুমোও। নেশাও জমবে, রাত জাগার বিশ্রামও হবে।বলে সে দুড়দাড় করে ঘরে গিয়ে ঢুকল।
শ্যাম বলল, নেও, মুড়ি কটা ঝট করে চিবিয়ে নে বেইরে পড়ো, আর দেরি করো না। নাইতে হয়, কালীবাড়ির ঘাটে দুটো ড়ুব দিয়ে নিয়ে।
কিন্তু লখাই তো কালীবউয়ের শুধুমাত্র বাধ্য দেবর নয়, সম্পর্কের তল তাদের আরও গভীর। তার নতুন জীবনের ভাবনা-চিন্তার গতি, রাগ-অভিমান চলা-ফেরা যাই-ই বলো, সমস্ত কিছুর নিকটতম সম্পর্ক কালীর সঙ্গেই তার। যেমন নাকি ঝড়-ওঠা নদীতে সব মানা পারে না নৌকো সামলাতে, সব মাটির চরিত্রের হদিস পায় না সব চাষী, তেমন লখায়ের জীবনের হাল ধরতে পেরেছে শুধু এক কালীবউ। স্বল্পভাষী লখাইয়ের মনের স্রোতের ধার বোবে মাত্র সে-ই। শুধু সে নয়, পরস্পর। পেটের ছেলে মধুর সব খুনসুটি সব সময় ঠাহর করতে পারে না কালী, কিন্তু এই পনেরো বছর ধরেও যে মিনসে শিশু রয়ে গেছে, তার সব কিছু তার নখদর্পণে আর লখাইও সেই নখদর্পণেই শুধু মন খুলে দেখা দেয়। কালী লখাইকে বড় হতে দেয়নি, লখাই চায়নি বড় হতে, বড় হলে বোধ করি কালীবউয়ের যমুনার মতো কালো ঢলঢলে শরীরটার মধ্যে সুকননা মমতাময়ী মনের বিচিত্র গতিবিধি চকিতে ধরতে পারত না সে।
কালীবউয়ের চলে যাওয়ার পথের দিকে তাকাতে গিয়ে বড় ঘরের ছোবড়া কাটা জানালায় তার চোখ আটকে গেল। রোদ পড়ে জানালার কঞ্চির এলোমেলো ছায়া পড়েছে কাঞ্চনের মুখে। বাঁকানো র মাঝে কপালের চামড়া বেঁকে টিপ খানিক সরে গেছে, তলার ঈষৎ দুই বড় চোখের দৃষ্টিতে কী দুরন্ত অভিমান, আক্রমণের অভিসন্ধিতে সে কটাক্ষ বঙ্কিম, যেন সবাক। টেপা ঠোঁটের কোণের রেখাটিতে শুধু থেকে থেকে বিচিত্র খেলার কাঁপুনি।
কালীবউকে সে বুঝতে পারে কিন্তু কালীর কাঞ্চীবউকে সে বুঝতে পারে না। যা বোঝে, সেটা বোঝা নয়, জট পাকিয়ে ওঠে ক্ষণে, ঝড় ওঠে বুকে। গাছপালা উপড়ে ফেলা এক মহা ভাঙনের সর্বনাশা ইঙ্গিত পায় সে। সেদিনের মেয়ে কী এক জাদু বলে যেন জগৎ-জুড়ে মাতন লাগিয়েছে। কিন্তু হায়, তুমি তো জানো না কাঞ্চীবউ, এই পলাতক জোয়ানের উপবাসী অন্তরের কথা। তুমি নিজের ঐশ্বর্য-গরিমায় গরিয়সী, দীর্ঘদিনের কটাক্ষে কটাক্ষে কেবলি যে ক্ষতের সঞ্চার করছ, সারা বাংলার সব নদীর প্লাবনেও তা শান্ত হবার নয়। অমন করে মেরো না আমাকে। আমি তোমাদের মা মনসার ছেলে, নারান আমার দাদাভাই কিন্তু তোমার কাঞ্চবর্ণের ধার দিয়ে এ কি রক্তাক্ত খেলা শুরু করেছ তুমি?
তবু হায়, চোখ ফেরে না। কতদিন কালীবউ কত ঠাট্টা করেছে। সে ঠাট্টা চাপা আগুনে দিয়ে উসকে তুলেছে লেলিহান শিখা। কালী ঠাট্টা করেছে, কাঞ্চন তাকে দুহাতে সাপটে ধরে গুম গুম করে কিলিয়েছে আর সেই গুম গুম শব্দের সঙ্গে কাঞ্চনের কাঁচা হাসির খিলখিল শব্দ এক বিচিত্র রঙের পাকা ছোপ ধরিয়ে দিয়েছে বুকে। সেনবাড়ির মেরজাওস্তাদের সুললিত কণ্ঠের সেই গানের কলি রিনরিন করে বেজে উঠেছে কাজে,
অয় গুল্‌ তেরি আঁখমিচোলি দিল মেরা কাটতি হ্যায়।
খুসবাশশে তেরি ছিপছিপকে দিল মেরা রোতি হ্যায়!
সে গান শুনেই না কত্তা হুকুম করেছিল কয়েদখানার সেপাইকে খিলপাড়ার পবন চাড়ালকে খালাস দিতে! দুঃসাহসী নরাধম পবন চাঁড়াল মহেশ চাঁড়ালের বিয়ের আসর থেকে তার কনেবউকে ছিনিয়ে নিয়ে গিয়েছিল। সে মেয়ের সঙ্গে তার জন্মকালের পিরিত। সেনবাড়ির লাঠিয়াল বলে অহঙ্কারে জোর করে সে মেয়েকে বিয়ে করবে মহেশ চাঁড়াল। সমস্ত খিরপাড়াকে অবাক করে দিয়ে কনেবউয়ের হাত ধরে তুলে নিয়ে এল সে। বলল, কার ক্ষমতা আছে, এসো লড়বে আমার সঙ্গে, এ বউ আমার।
কী সর্বনাশ! হোক ছোটজাতের কাণ্ডকারখানা, ঘটনা শুনে সারা হালিশহর পরগনাটাই ভয়ে ঘৃণায় রাগে সিঁটিয়ে উঠেছিল। পরের কনেবউকে বিয়ের আসর থেকে তুলে নিয়ে গেল নিজের বউ বলে!
ভাটপাড়ার শিবমন্দিরের রকে ধর্মরক্ষী বৈদিকদের পর্যন্ত আসর বসে গেল। এক সর্বনাশা বিপদের গন্ধ পেয়েছেন তাঁরা। তাঁদের আলোচনার মধ্যে খালি উত্তেজনা নয়, শঙ্কার ভাবও সুপরিস্ফুট। কেন না, তাঁরা যে জানতেন, দেশের এ অবনতি ঘটবেই। বিশেষ, জগদ্দল সেনপাড়ার মতো ম্লেচ্ছ জায়গায়। ওখানকার যত পিরুলী বামুনেরাই তো এ-সবের প্রশ্রয়দাতা। জাত-মান খোয়ানো মুসলমানের দরবারী নফর ওই পিরুলীদের উসকানিতেই ছোটজাতের এই স্পর্ধা। কেউ কেউ কাঁটালপাড়ার হাকিম চাটুজ্যের কথা বলতেও ভুললেন না। যে বিধর্মীর ইংরেজিয়ানা বাংলা কেতাবে যে সমস্ত অখাদ্য-কুখাদ্য পরিবেশন করতে শুরু করেছে তাতে সমাজেরও সাংঘাতিক অবনতি ঘটবে—এতে আর বিস্ময়ের কী আছে।
সে দিন কাটারও শেষ নেই, কারও শেষ নেই। শেষ নেই গোলাপের চোখের লুকোচুরি খেলা, ঘামগন্ধ ছড়াবার। সে তত গোলাপের ধর্ম, ধর্ম কাঞ্চনবউয়ের। তাড়াতাড়ি চোখ ফিরিয়ে কোমরের গামছা খুলে মাথায় বেঁধে সে কালীবউয়ের উদ্দেশে হাঁক দিল, আর দেরি নয় বোঠান জলদি চলল।
শ্যাম বলল, দেরি হতে আর বাকিটা কী আছে। মুড়ি কটা চিবেই নেও। ফিরবে সেই কোন পহরে তার ঠিক কী? ওদিকে পুজো বসে গেল বুঝি।
গম্ভীর মোটা গলায় লখাই বলল; উপোস আমিও থাকব, পুজো হলে পেসাদ খাব।
শ্যাম বোধ হয় এটুকু আঁচ করেই ছিল। ঘরের দরজার দিকে একবার তাকিয়ে চোখ ফিরিয়ে নিল সে। বুঝল, রাগ ঝামেলা মিটল এতক্ষণে। একটা স্বস্তির নিশ্বাস ফেলে আবার গরুর সেবায় মন দিল সে। ওর গোঁফের পাশে লুকনো হাসির হদিস পেল না কেউ। মনে মনে সে লখাইয়ের তারিফ করে। কম কথা বলে, থাকে গম্ভীর, সব সময় লখাইয়ের ভাব বোঝা তার দায় হয় সত্যি, কিন্তু ঠিক সময়ে যথার্থ কথাটি বলে এরকম অনেক সমূহ প্রলয়কে বশ করে ফেলতে জানে লখাই। বিশেষ করে কালীবউয়ের মনের অলিগলির সব ফাঁকগুলো এমনি আয়ত্ত করে নিয়েছে সে।
হাসির দমকেই হোক বা রাগের উত্তাপেই হোক জানালা থেকে মুখ লুকাল কাঞ্চনবউ।
তবু সবাইকে চুপচাপ থাকতে দেখে শ্যাম খানিকটা আপন মনেই বলল, বোঝে সেটা তোমরা ভাজ-দেওরে। তবে যা করতে হয়, একটু তাড়াতাড়ি করো, রোদে তো উঠোন ভরল দিকি।
ঘর থেকেই শোনা গেল কালীর গলা, ভরুক। রোদ তো কারুর মর্জি মেনে চলে না আমাদের মতো। কই লো কাঞ্চী, তরকারি কী আছে, কেটে কুটে নে, আমি উনুনে আগুন দিই, ভাত ডাল তোত রয়েইছে কালকের। তারপর এক মুহূর্ত চুপ করে থেকে আবার বলল, সোহাগ দেখে আর বাঁচি না।
দুই বউ উপোস থাকবে, তাই গতকাল রাত্রেই ভাত ডাল রান্না করে রাখা ছিল। ছিল না কিছু তরকারি বেনুন। কথা ছিল, আম আর জল্পাই আচারের টাকনা দিয়েই পুরুষেরা ভাত খাবে।
কপট বিপদে শ্যাম তাকাল লখাইয়ের দিকে। কিন্তু সে তো জানে তার ঘাড়ে পিঠে করা মানুষ করা কালীবউয়ের মন। বুঝল, আরও খানিক মনোকষ্টের ভোগান্তি আছে তার লখাই ভাইয়ের।
লখাই সোজা ঘরে ঢুকে দেখল কালীবাড়ি নিয়ে যাওয়ার ফল মূলের ধামাটার কাছে কালীবউ বসে আছে মুখ ফিরিয়ে। অদূরে তেল সিঁদুরে মাখামাখি লক্ষ্মীর মূর্তির কাছে কাঞ্চন বসে আছে কালীর দিকে চেয়ে। বোধ হয় তারা চোখেচোখেই তাকিয়েছিল।
লখাই বলল, কালীবউয়ের পিঠের দিকে তাকিয়ে, জঙ্গলপীরে নতুন বিয়নো গাইয়ের দুধও তো দিয়ে আসতে হবে। খালি কি তোমাদের কালীবাড়ির পুজোই নাকি?
কালীবউয়ের মুখ দেখা গেল না, গলা শোনা গেল; ঢং রেখে মুড়ি খেয়ে নিতে বল কাঞ্চী। জঙ্গলপীরে দুধ দিতে হয়, মধু দে আসবে।
কাঞ্চন ঠোঁট টিপে নিস্পলক তাকিয়ে ছিল খায়ের দিকে। না, তার লজ্জাও নেই, ভয়ও নেই অত বড় পুরুষটাকে। ভাসুর নেই সামনে, এখন সে আসল মূর্তিতেই বিরাজ করছে। বলল ঠোঁট বাঁকিয়ে, মুখ দেখতে ইচ্ছে করে না এ-সব মানসের। বলতে হয় তুমিই বলো।
কাউকেই বলতে হল না। লখাই আবার বলল, মুড়ি খাব না বললুম তো সে কথা।
মুখ না ফিরাইয়াই বলল কালী, বলি—কেন, কেন?
জবাব দিল কাঞ্চন ভ্রূ তুলে, উপোস দেবে।
কালী বলল, কোন দুঃখে?
অপাঙ্গে খায়ের দিকে তাকিয়ে জবাব দিল কাঞ্চন, বোধ হয় তোমার দুঃখে।
বেঁজে উঠল কালী, আহা, মরে যাই আর কী। আরও দুটো দম দিয়ে আসতে বল গ্যাঁজায়।
কাঞ্চন কটাক্ষ আরও দুর্জয় করে বলল, চুড়োপাটনির নতুন বউয়ের চাঁদমুখের কথা বললে না?
ওই একটি কথাতেই কালীর রাগের লক্ষ্যস্থল পালটে গেল। শ্যামকে উদ্দেশ্য করে বলে উঠল সে গলা খানিক বাড়িয়ে, তোর ভাসুরের তো সে কথা কানে যাবে না, আমি মাগী চেঁচ্চে মরলে আর কী হবে।
কত বললুম যে, মিনসের বে দেও, ঘরে ওর মন বসুক, সমসার করুক, তবে ওর টান বাড়বে। এখন এ ঘরে ওর টান হবে কোন দুঃখে, ওর আছে কে?
লখাই এবার গম্ভীর গলায় আরও খানিক ঝাঁজ মিশিয়ে বলল, খালি বকবে, না কী, সব ফেলে ছড়ে দিয়ে আসব। পুজো কি তোমাদের জন্যে বসে থাকবে?
কালী নিশ্চপ, কাঞ্চন বলল, দেও না ফেলে ছড়ে, দেখি একবার ক্ষ্যামতা?
হ্যাঁ, কাঞ্চনের বোধ করি লখাইয়ের ক্ষমতার দৌড় দেখবার সাহসী অহঙ্কার আছে। নইলে চকিতে কাঞ্চনের দিকে তাকিয়ে সে চোখ ফেরাবে কেন? কিন্তু সে সোজাসুজি কখনও কাঞ্চনের সঙ্গে কথা বলে না। কথার আড় খোঁজে, নয় তো শুধু চোখের ভাষাতেই কথা বলে। কালী তাদের দেওর-ভাজের সম্পর্ক স্থির করে দিলেও তারা দেওর-ভাজে এখনও স্থির করে উঠতে পারেনি।
শ্যাম এবার ধমকে উঠল বাইরে থেকে কালীর উদ্দেশে, নে বাপু, যেতে হয় যা, নয় তো থাক। ওদিকে পালির দুধটুকু বেড়ালের পেটে গে বসে থাকবে। পাঠাতে হয়, পাইটে দে মধুকে জঙ্গলপীরে।
কাঞ্চন আর কালী চোখাচোখি করে হাসল মুখ টিপে। কালী বলল, এবার লখাইকে উদ্দেশ্য করে, খুব বুঝেছি ঢং তোমার, মুড়ি কটা খেয়ে নেওগে, তাপর যাব।
না। মাত্র এক কথার জবাব দিল লখাই এবং আর সকলে বুঝল, এ না-এর আর কোনও নড়চড় হবে না। সে পুজোর সামগ্রীভরা ধামা কাঁধে তুলে বেরিয়ে এল ঘর থেকে।
কাঞ্চন বলল, মা মনসার গোঁ যে! বলে সে হেসে উঠল খিলখিল করে।
শুধু করুণ হয়ে উঠল কালীর গলা, দ্যাখ দিনি কাণ্ড, সারারাত পাহারা জেগে এখন আবার উপোস। এ-সব মানুষকে দুটো কথা বলে নিজের পোড়ানি।
যাওয়ার সময় বায়না ধরল মধু যাওয়ার জন্য। কিন্তু শ্যামের এক ধমকেই থেমে গেল সে। চৈত মাসের এ বোদ মাথায় করে কী দরকার ছেলের যাওয়ার।
ঘরে বড় গুমোট, বাইরেও রোদ বটে। কিন্তু মিষ্ট হওয়ায় প্রাণ যেন জুড়িয়ে যায়। আমগাছে বোল ধরেছে; কোনও কোনও গাছে ছোট ছোট আমে উঠেছে ভরে। ঝরা রুক্ষ বট অশ্বত্থের ডালে ডালে নতুন পাতার চকচকানি। মস্ত কুকুরীর পেটে ছোট ছোট বাচ্চা ঝুলে থাকার মতো এঁচোড় ঝুলছে কাঁঠালগাছে। চক্রবর্তীদের বাগানে বসন্তের পাখির বারো মাসের আস্তানা। চৈত্র-সকাল পাখির গানে সুরের দোলায় ঝুলছে।
বাগান পেরিয়ে মুসলমানদের গোরস্থানের ধার দিয়ে দক্ষিণ কোণের পথ ধরল লখাই। পেছনে কালী আর কাঞ্চন। কালীর ঘোমটা কম, কাঞ্চনের ঘোমটা একটু বেশি। সেনপাড়া পেরিয়ে কাঞ্চনের ঘোমটা উঠে গেল অনেকখানি। রোদে বিন্দু বিন্দু ঘাম দেখা দিয়েছে তার সুন্দর মুখে। কিন্তু ক্লান্তির চিহ্ন নেই তাতে। চোয়াল খানিক চওড়া, চাকাপানা মুখ। তার সারা অঙ্গে অনমনীয় বলিষ্ঠতার ছাপ, কিন্তু রমণীয়। চওড়া গড়ন, একটু খাটো কিন্তু সেটুকুই যেন তাকে মানিয়েছে। চোখ তার বড় নয়, টানা টানা। চোখের কোণ বেঁকে উঠেছে উপর দিকে সুর শেষ প্রান্ত স্পর্শ করার জন্য। সেই জন্য স্বাভাবিকভাবেই তার কটাক্ষ যেন দুর্জয় হয়ে উঠেছে। একটুকু বা নিষ্ঠুরতা যেন সেই বঙ্কিম রেখায় ফুটে রয়েছে। নাক খানিক বোঁচা, কিন্তু সরু বলে মনে হয় না বোঁচা বলে। গায়ে আভরণ বিশেষ কিছু নেই রুপোর আর কাচের কিছু চুড়ি ছাড়া। এয়োস্ত্রীর নাকের সোনা ভোয়াতে নেই, তাই এক চিমটি সোনার ঝুটো নীল পাথরের নাকছাবি নাকে। রোদে তার কাঁচপোকার টিপ অস্থির চকমকানিতে জ্বলছে।
কালী ঠিক কালী নয়, তেল দিয়ে পোঁছা বেগুনের মতো তার গায়ের রং, চলতি কথায় দলমলে চেহারা তার। শরীরটা খানিক বিশালই বটে, আঁট একটু কম। মুখের শীটুকু যেন এক কিশোরী মেয়ের। বড় বড় একজোড়া কালো চোখে বিয়োনো গাইয়ের শান্ত ভরাট দৃষ্টি। শাঁখা আর নোয়া ছাড়া তার আর কিছু নেই। নাকে সোনার সরু তারে রূপার মোলক উপর ঠোঁটের মাঝে একবিন্দু ঘামের মতো দুলছে। রূপপার গয়না যা কিছু আছে মধুর জন্মের পর তা সে খুলে রেখেছে। অল্পতেই কালী আঁপিয়ে পড়ে, গায়ের কাপড় ভিজে ওঠে ঘামে। একটু চলেই মনে হয় যেন কত রাজি পেরিয়ে এসেছে সে।
আতপুরের ঘাটের কাছাকাছি আসতেই পা যেন তার অবশ হয়ে এল। মাগো! লখাইটা কি মানুষ পাথর। কাঁধে ধামা নিয়ে যেন ছুটছে। পিছনে যে দুটো মেয়েমানুষ, তা বোধ হয় ভুলেই গেছে। বলল, ওরে কাঞ্চী, মিনসেকে দাঁড়াতে বল, ওর মতো তো আমার দস্যির পা নেই।
লখাইয়ের পেছন ধাওয়া করতে গিয়ে কাঞ্চনেরও নিশ্বাস একটু দ্রুত হয়ে উঠেছে। তবু বলল কাটা ঘায়ে নুনের ছিটার মতো, মোনর ছেলেকে খেইপেছ, মিনসে কি না ভুগিয়ে ছাড়বে?
কিন্তু উপোস দে অমন ডাকাতের মতো হাঁটতে পারব না বাপু আমি।
লখাই ততক্ষণে আতপুরের ঘাট পেরিয়ে জঙ্গলপীর ধরো-ধরো। কালী বলল, কাঞ্চনের হাতের দুধের পালি দেখিয়ে, ওখানে দুধ দিতে হবে, থামতে বল ওকে।
কাঞ্চন বলল, থাক না, দুধ কি আমরা দিতে পারব না?
আতপুর ঘাট থেকে এবার চুড়োপাটনীকে দেখা গেল। সে হেঁকে উঠল, ক্যা, শ্যামদাদার বউ নাকি গো?
কালী কথা বলে চুড়োর সঙ্গে। শত হলেও চুড়ো যে অনেক ছোট, কত বার কারণে-অকারণে তাদের বাড়ি গিয়েছে। কালী তাকে বলেছে তুই-তোকারি করে। বলল, হ্যাঁ। চুড়ো আড়চোখে কাঞ্চনের দিকে দেখে বলল, তোমাদের পাহারাদার যে দৌড়তে লেগেছে, এই তত, দে আসব নাকি?
কালী দাঁড়িয়ে পড়ল। এবার তার রাগ হয়েছে। বলল, দ্যাখো দিনি কাণ্ড। মেয়েমানুষ নে লোকটা কি ষাঁড় দৌড় শুরু করেছে। আমি তো আর পারিনে। তা বলে তোমাকে—এই গে—দে আসতে হবে না। হাঁক দেও দিনি ওর নাম নে।
চুড়ো গলুইয়ের উপর দাঁড়িয়ে চেঁচিয়ে উঠল, হই লখাইদাদা!
দীর্ঘ পাথরের মূর্তি ফিরে দাঁড়াল। হাওয়ায় উড়ছে তার বাবরি চুল। খালি গায়ে রোদ পড়ে কালো অঙ্গে রুপোর ধার লেগেছে।
কালী হাত তুলে থামতে বলল তাকে।
জবাবে সে পেছন ফিরে আরও কয়েক পা এগিয়ে বসে পড়ল।
কিন্তু কালীও হাঁটু মুড়ে বসল। লখাইয়ের নামে অভিযোগ পেড়ে বসল চুড়োর কাছে। বলল, তোমার গ্যাজার টানেই ও রোজ আসে এখেনে?
চুড়ো চোখ পিট পিট করে বোেকার মতো হাসতে থাকে।
কাঞ্চন বলল ফিসফিসিয়ে, নোক ডেকে নতুন বউ দেখাতে চায়।
কাঞ্চনের ইচ্ছানুসারেই সেকথা শুনতে পেল চুড়ো। হেসে বলে, সে তো ওপারে গো নারান ঠাকুরানী। আর তোমাদের লখাই দেওরকে কতবার বলেছি যেতে, যায়নি। কেন যাবে বলো?– সে টিপে টিপে হাসতে লাগল আড়চোখে দুই বউকে দেখে।
দামাল কাঞ্চনও জবাব দিল ঘোমটার ফাঁক থেকে তার চোখের কোণ দিয়ে।
কালী বলে, কেন?
খুশির দমকে ট্যাঁক থেকে গাঁজার ড্যালা বের করে বলে, ঘরে অমন দুই ভাজ রয়েছে যে!
আ মরণ! নোক নাড়িয়ে ঘাড় বাঁকাল কালী। তারপর দুই জায়ে হেসে কুটিপাটি হল। হাসতে হাসতেই উঠল তারা আবার।
চুড়ো বলল, তা, হাঁগো বোঠান, তোমাদের লখাই দেওরকে কেটে দেবে না নাকি? অমন জোয়ান কার্তিকের মতন পুরুষ। বিবাগী হয়ে না চলে যায় ও। বয়সের একটা ধম্মে আছে তো?
কালী বলল, বলে নাকি কিছু?
এর আবার বলা লাগে নাকি? তোমাদের চোখ নেই? কথা বলে না, গুম খেয়ে বসে থাকে, কেবলি ভাবে, বোঝো না তোমরা? কথাগুলো সরল আর দুঃখের সঙ্গেই বলল চুড়োমণি, তোমরা বড় নির্দয় বাপু।
কথাটা লাগল কালীর। বলল, মধুর বাপ-তোমাদের দাদাকে বলল ভাই, আমি তো মুখ পইচে ফেলেছি। তারপর গলা খাটো করে বলল, আমাদের জাতের মধ্যে যে কেউ রাজি নয় মেয়ে দিতে। বলে, কী জাত, কার ছেলে। ল্যাঠাও কী কম, তবে বলেছ ঠিকই।
চুড়ো গাঁজা ডলতে ডলতে বলল, হ্যাঁ, বলে জাত। শ্যাম দাদার ভাই, এই তো ওর জাত, একবার যদি বলে ও স্যানকত্তাকে মুখ ফুটে তবে কোন বাগদী মেয়ে না দেয় একবার দেখি। আমার সে কথা লখাই দাদা শুনবে না। গাঁজায় দম দিয়ে খালি বোম হয়ে বসে থাকবে, নয় তো হা হা করে হাসবে।
কাঞ্চন ঘোমটার মধ্যে কান দিয়ে গিলল কথাগুলো। মুখে তার কত বিচিত্র ছাপই খেলে গেল, হসি রাগ বেদনা, কত রকম। কেন? কেন কে জানে!
কালী কাঞ্চন আবার হাঁটা শুরু করল। জঙ্গলপীরের ধারে কাঠুরেদের গাঁয়ের মধ্য দিয়ে সকলের সঙ্গে দেখা করে তারা গেল দুধ দিতে পীরদহের থানে।
লখাই ধামা কাঁধেই শ্রীনাথ কাঠুরের হাত থেকে হুঁকো নিয়ে কয়েক টান দিয়ে নিল।
শ্রীনাথ বয়স্ক, মাথার চুলে পাক ধরেছে, গোঁফজোড়া পাঁশুটে, প্রায় কানের কাছ অবধি বিস্তৃত, বিশাল। বয়স হয়েছে, কিন্তু দোহারা শরীরটা তার পাকা বাঁশের মতো শক্ত আর উজ্জ্বল। উজ্জ্বল তার দুই চোখ। সে চোখে অনুক্ষণ দুষ্ট ছেলের মতো সরল দুষ্টমিতে ভরা। তার মুখের প্রতিটি রেখায় এক অদ্ভুত ব্যঙ্গ হাসি লেগেই আছে। কাঠুরেপাড়ায় বীরত্বে, কথায়, ছড়ায়, নেশায় তার জুড়ি নেই। শুধু তাই নয়, শ্রীনাথ দুই বউ নিয়ে ঘর করে। আর তার প্রতাপ এতই অখণ্ড, তার হৃদয়ের বেগ এতই গভীর ও বিস্তৃত যে, ঘরে দুই সতীনে কেউ কোনও দিন চুলোচুলি হতে দেখেনি। কিন্তু তার দুটি বউই সন্তানহীনা। ফলে বউ দুটো আজও সেই বালিকাই রয়ে গেছে। মাঝে মাঝে শ্রীনাথ দুই বউকে দুই পাশে নিয়ে দূরে অদূরে সাধু-ফকিরের ডেরায় ছোটে, এ-সম্পর্কে পাড়াঘরে যে যা বলে তাই মনোযোগ দিয়ে শোনে। কিন্তু সব চেষ্টাই প্রায় বিফল হয়েছে। একটা লজ্জার কথা, শ্রীনাথ এখনও ব্রত উদ্যাপন মতো পালা করে সারারাত বউ নিয়ে জাগে। উদ্দেশ্য, এততেও ছেলে হয় কি না একবার পরখ করা। তাতে প্রাণান্ত তার, প্রাণান্ত বউগুলোর। জের চলে তার কয়েকদিন ধরে। কোথায় রান্না, ঘরদোর পরিষ্কার করা, কাঠ কাটা। সব ইতস্তত ছড়ানো, বিক্ষিপ্ত। সংসার নয়, যেন গাছতলায় বেদের ডেরা। ব্যাপার দেখে নলিন কাঠুরের বউ কামিনী বাঁশঝাড়ে বসে বাঁশঝাড়ের বিলম্বিত হাওয়ায় নিশ্বাস ফেলে। শ্রীনাথের মতো জোয়ানকে পাওয়ার আশায় কামাতুর বুক তার উথালিপাথালি করে। কাইরেপাড়ায় সেকথা গোপন নেই কারও। এমন কী নলিনেরও নয়। অথচ নলিনের তাতে সায়ও নেই আপত্তি নেই। কিন্তু শ্রীনাথ সেদিক থেকে বড় সজাগ। বলে, হ্যাঁ, তোমার মতো মেয়েমানুষকে ঘরে এনে তুলি, তাপরেতে নলের মতো অথর্বে হয়ে ঘরে বসে থাকি। ওসব মরদখেগো মাগী নে ছিনাথ ঘর করবার ব্যাটা লয়।…এর পরেও আছে তার এই তীব্র সন্তান-আকাঙক্ষার যৌনস্বেচ্ছাচারের ক্লান্তরাত্রির পর বিচিত্র প্রতিক্রিয়া। বউ দুটোকে চুলে চুলে বেধে খুঁটিতে দুদিকে মুখ করে দড়ি দিয়ে বেঁধে রাখে। খেতে দেয় না। বলে, মাগী, বাচ্চা-খেগো কী তুক পুরে রেখেছিস পেটে, বের কর, নইলে তোদেরই একদিন কী আমারই একদিন। এ যেন সেই রূপকথার ছদ্মবেশী রাক্ষসীরানী, সর্বনাশী গুণতুকে শ্রীনাথের জীবনে অশান্তিতে ভরে রেখে দিয়েছে। কিন্তু এরও শেষ হয়। বাঁধন খোলা হয়, সোহাগের জোয়ার শুরু হয়ে যায়, ফরাসডাঙায় ছোটে একটু ভাল-মন্দ খাবারের সন্ধানে। কোন ফকির বলে দিয়েছেন, খবরদার ঘরের লক্ষ্মীদের কখনও অনাদর করো না। শ্রীনাথের ঘরে সোহাগের জোয়ার বইছে লোকে টের পায়, যখন শোনা যায় তার দুই বউ গলা ছেড়ে কান্না জোড়ে। মাগো মা-যষ্ঠি; তোর জিভ দে আমাদের চেটে সাবড়ে দে মা, এত কষ্ট আর সয় না গো।
এ শ্রীনাথ হল লখাইয়ের বন্ধু। বন্ধু হিসাবে শ্রীনাথের চেয়ে ভালমানুষ বোধ করি আর হয় না। সে মানুষকে হাসাতে পারে, দুঃখীকে দুটো মজার কথা বলে খুশি করতে পারে, মিষ্টি তার স্বভাব। শুধু মাঝে মাঝে তীব্র বংশ-আকাঙক্ষায় তার ওই বিচিত্র বিকৃতিগুলো ছাড়া।
লখাই বলল এক মুখ ধোঁয়া ছেড়ে, ঠাকরুনেরা কোথা গেল?
শ্রীনাথ বলল, পাতা কুড়োতে। তা, তুমি চলেছ কোথা দুই বউ নে?
কালীবাড়ি। ধরো হুঁকো, যাই লইলে আবার গোঁসা করবে বউয়েরা।
করবে বই-কী। স্বাভাবিক উপহাস ফুটে উঠল শ্রীনাথের চোখে। পরের বউয়েরা পরপুরুষে একটু বেশি গোঁসাই দেখায়।
কী যে বলো, তার ঠিক নেই। লখাই হাসতে হাসতে পথ ধরে।
মন্দ বলনুবুঝি, হাঁরে ও লখা শ্রীনাথ ডাকে পেছন থেকে, ফের দিনি, দেখি মুখোনা একবার।
লখাই ফিরল না। একটা হাসির শব্দ শোনা গেল, মিষ্টি আর দরাজ হাসি।
শ্রীনাথের মুখে হঠাৎ এক অদ্ভুত করুণ হাসি দেখা দিল। একটা নিশ্বাস ফেলে উপরের দিকে তাকিয়ে শুধু বলল, বুঝিনে বাপু তোমার কেরামতি, কী যে তোমার নীলা।
লখাইয়ের জন্য শ্রীনাথের এক বিচিত্র বেদনা-বোধ আছে। দশ মাস দশ দিনে মায়ের পেট থেকে মানুষ জন্মায় আর লখাই জন্মেছে একুশ বছরে, মা-মনসার পেটে। একুশ বছরের কথা যার স্মৃতিতে চিরদিনের জন্য লুপ্ত হয়ে গেছে। এ-জীবনে তার চেয়ে অভিশপ্ত আর কে আছে।
.
লখাইরা যে মুহূর্তে কালীবাড়ির অঙ্গনে এসে হাজির হল, সেই মুহূর্তেই পুরোহিত ঠাকুর মন্দিরের দ্বার বন্ধ করতে যাচ্ছিলেন। এদের দেখেই মুখ দিয়ে বেরিয়ে এল একটি বিলম্বিত বিরক্তির শব্দ।
লখাইয়ের কাছ থেকে পুজোর বস্তুর ধামা নিয়ে কালী তাড়াতাড়ি মন্দিরের দরজায় উঠে এল। মস্ত শরীর নিয়ে আর একজন জোগানদার বামুন ধামাটা ঢুকিয়ে নিল মন্দিরের মধ্যে।
পুরোহিত না বলে পারলেন না, পুজো কি তোমাদের জন্য বসিয়ে রাখতে হবে।
গলায় আঁচল দিয়ে জোড় হাতে কালী বলল—তার ঘর্মাক্ত ক্লান্ত মুখে ভক্তি আর করুণা নিয়ে, জঙ্গলপীরে খানিক দেরি হয়ে গেছে বাবাঠাকুর।
ভূলুণ্ঠিত প্রণামে ভেঙে পড়ল সে।
মন্দিরের দরজা বন্ধ হল। যমদুতের মতো দুই লাঠিয়াল পাহারাদার মন্দিরের দুই পাশে। মহামূল্য স্বর্ণআবরণে মা কালীর সর্বাঙ্গ ভরা, বিশাল স্বর্ণমুকুট। কখন কী বিপদ-আপদ ঘটে বলা তো যায় না! সিঁড়ির নীচে চারদিকে থাম দেওয়া ছাদ তোলা বলিদানের ঘর, থামে রং দিয়ে সব বিচিত্র মূর্তি আঁকা। তার দুই পাশে প্রাঙ্গণ জুড়ে ফুলের বাগান।
মন্দিরের উত্তর সীমায় পাঁচিলের পরে সংস্কৃত টোল, দক্ষিণের পাঁচিলের পর গঙ্গার ধার ঘেঁষে নাটমন্দির, বিচিত্র কারুকার্যে ভরা গোল দেওয়ালের ঢেউ-বেষ্টনী উঠেছে নহবতখানার। তার ধারেই পাঁচিল দিয়ে আড়াল করা হয়েছে গঙ্গার বাঁধানো ঘাট। সেই ঘাট ঘেঁসেই উঠেছে রাজপ্রাসাদ। গঙ্গা দিনরাত্রি রাজপ্রাসাদের গায়ে এসে আছড়ে পড়ে। বড় বড় জানালা দিয়ে কক্ষাভ্যন্তরের ছাদের বরগায় বরগায় রঙিন ঝাড়লণ্ঠন দুলতে দেখা যায় গঙ্গার হাওয়ায়।
পুজো শুরু হলেও তখনও সানাইয়ের সঙ্গীত থেমে যায়নি, ঢোলকের চাঁটি ঠিক বেসুর না হলেও কিঞ্চিৎ মস্থর হয়ে এসেছে।
লখাই গঙ্গায় নেমেছে স্নান করতে। কালী বউ মন্দিরের দরজার সামনেই আরও কয়েকজনের সঙ্গে রয়েছে বসে। কাঞ্চন কৌতূহলবশত সারি সারি শিবমন্দিরের বারান্দা ধরে টোলের পাচিলের সামনে এসে দাঁড়াল। এখান থেকেই টোলের ভেতর দিক দেখা যায়। সেখানেও নানান ফুলের বাগান, একসঙ্গে কয়েকটি দেবদারু গাছের ছায়ায় ভরে রয়েছে বাড়িখানি। কয়েকটি যুবক মাঝে মাঝে সিঁড়ি দিয়ে ওঠা-নামা করছে।
তুলসী-মঞ্চের সামনে একটি যুবক সামনে বই খুলে উদাস হয়ে গঙ্গার দিকে তাকিয়ে রয়েছে। তার দীর্ঘ শিখা হাওয়ায় দুলছে, গায়ে চাদর। মুখের অবয়বটি ভরাট, চোখ দুটি স্বপ্নমাখা।
হঠাৎ তার নজরে পড়ল কাঞ্চনকে! পড়ামাত্রই তার সারা মুখে বিস্ময়ে আনন্দে এক অদ্ভুত জ্যোতি ফুটে উঠল। যেন এতক্ষণ গঙ্গার দিকে তাকিয়ে এ মুর্তিরই আরাধনা করছিল সে। কাঞ্চন দেখতে পেল না, টোলের পড়ুয়া যুবক তার দিকেই জোড়হাত প্রসারিত করে দিয়েছে। সে তখন আড়চোখে গঙ্গার ঘাটের দিকে দেখছে লখাইয়ের স্নান সাঙ্গ হল কি না। তার সারা মুখে এক গুপ্ত অভিসন্ধি ফুটে উঠেছে। বোধ হয় তাইতেই এক বিচিত্র চাপা হাসিতে তার সারা মুখ উদ্ভাসিত, কটাক্ষ বঙ্কিম।
হঠাৎ চাপা গম্ভীর গলায় যুবক বলে উঠল :
দেবি, আস্তাং তাব বচনরচনাভাজনত্বং বিদুরে
দূরে চাস্তাং তব তনুপরীরসম্ভাবনাপি।
ভূয়ো ভূয়ঃ প্রণতিভিরিদং কিন্তু যাচে বিধেয়া
স্মারং স্মারং স্বজনগণনে কাপি রেখা সমাপি ॥
কাঞ্চন প্রথমটা বিস্ময়ে পরে ভয়ে খানিক ঘোমটা টেনে একেবারে আড়ষ্ট হয়ে গেল। মাগো। পুরুতটা তার দিকে জোড়হাত করে অমন সাংসাং করে কী মন্ত্র আওড়াচ্ছে! কী গুণতুক করছে ওই টিকিওলা বামুন! কে যেন তার পা দুটো চেপে ধরেছে, সরতে পর্যন্ত পারল না সে। শুনতে পেল কে একজন বলছে, কী হে বনমালী, কোন সুন্দরীর দেখা পেলে যে, তার স্বজনগণনাকালে তোমার নামের চ্যারাটিও টানতে বলছ?
এবং বনমালীর দৃষ্টি অনুসরণ করে কয়েকজন যুবক সকলেই কাঞ্চনকে দেখতে পেল। না দেখলেও কাঞ্চন যেন ওই দৃষ্টিগুলির অদৃশ্য খোঁচায় জর্জরিত হয়ে উঠল। ওমা! পুরুষগুলো তার দিকেই তাকিয়ে আছে।
একজন বলল, ছি ছি, সিদ্ধিপানমত্ত হয়ে তুমি পরনারীর অপমান করছ?
আর একজন বলল, পাঁচিলটা উঁচু করে দিতে বলতে হবে দেখছি। তুমি না ভট্টপল্লীর সন্তান?
বনমালী তেমনি শান্ত গলায় বলল, সেইরূপই শ্রুতি বটে। তবে, আমি তো আমার কথা ওকে বলিনি। ধরে নাও, আমি যদি ওর কান্ত হতাম, তা হলে দূর থেকে ওই মুখ দেখে একথা বলতাম। ওই দেখো, ওর স্বামী গঙ্গায় স্নান করছে, ও তাই দেখছে। আমি ওর স্বামীর হয়ে উক্ত শ্লোক ব্যবহার করেছি! বলে সে লখাইকে স্নান করে উঠতে দেখে আবার বলে উঠল, এব স্মেরো মিলতি মৃদুলে, বল্লরীচিত্তহারী, হারী গুঞ্জাবলিভিরলিভিলীগন্ধো মুকুন্দ।
কাঞ্চন ঘোমটার ফাঁকে আবার দেখল পুরুত তার দিকে তাকিয়েই মন্ত্র আওড়াচ্ছে। কিন্তু ওদের কথাবার্তায় এটা সে বুঝেছে, বামুনটা শুধুমাত্র মন্ত্র বলছে না। আরও কিছু বলছে। তা বোধ হয় এ বাগদী বউয়ের উপলক্ষে কোনও কথা। আর সেকথা কাঞ্চনের রূপ দেখে নয়? দুঃখ নয়, মুখের হাসি তার আরও সরস হয়ে উঠল, বুক ফুলে উঠল নিশ্বাসে। লখাইকে দেখল সে আবার তার বঙ্কিম চোখ তুলে। প্রাণভরে দেখল। যেন কত দিন দেখেনি।
একজন যুবক অতঃপরও বনমালীকে ওরকম কাব্য করতে দেখেও বলে উঠল, টোল তোমার ছেড়ে দেওয়া উচিত। তুমি ভট্টপল্লীর নাম ডোবালে।
বনমালীর শান্ত নির্বিকার গলা শোনা গেল, সে নাম ডোবার মেঘ-আয়োজন বহুপূর্বেই আকাশে দেখা দিয়েছে, তোমরা তা দেখতে পাওনি বন্ধু। আমি তো সুন্দরীর সম্মান দিয়েছি। প্রয়োজন নেই আমার তার কুলমানের, নাম গোষ্ঠীর পরিচয়ের। এমন কী, তার কাছেও যেতে চাইনি।
হঠাৎ কালীবউয়ের ডাক ভেসে এল, কাঞ্চী।
কাঞ্চন তাড়াতাড়ি কাছে গিয়ে কালীর আঁচল ধরে টেনে বাগানে নেমে গিয়ে ফিসফিস করে বলল, দিদি, চলো বেইড়ে আসি এক জায়গা থেকে।
কালী চোখ বড় করে বলল, কোথায় লো?
যাবে কি না বলো?
না বললে কেমন করে বলব?
মুরলীদাসের আখড়ায়, গারলেতে। ওদের রাধাকেষ্টোর মূর্তি নাকি বড় সোন্দর।
কালী শুধু অবাক নয়, কী যেন খুঁজল সে কাঞ্চনের সারা শরীরে আঁতিপাতি করে। কী হয়েছে। কাঞ্চীর। ওর চোখ এমন লাল হয়েছে কেন, ওর সারা মুখে এত আলো কীসের! কী রয়েছে ওর মনে? জিজ্ঞেস করল, কেন লো, আখড়ার ঠাকুর দেখতে যাব কেন?
ইচ্ছে হয়েছে।
মরণ তোর ইচ্ছের। এ বরাদুরে আমার গারলে যাওয়ার ক্ষ্যামতা নেই বাপু।
তবে আমি একাই যাব। তোমার দেওরকে বলো।
দেওর বুঝি তোর নয়, তুই বল না।
না, তুমি বলো।
কিন্তু ফিরতে তোদের দেরি হবে যে!
হবে না দিদি, তোমার পুজো না মিটতেই আসব।
লখাই তখন স্নান সেরে শুকনো কাপড়খানি পরে বাগানের মধ্যে ঢুকেছে ভেজা কাপড় মেলে দিতে। কালীর ডাকে কাপড় মেলে দিয়ে কাছে এল।
কালী বলল কাঞ্চনের গারলের আখড়ায় যাওয়ার ইচ্ছার কথা। লখাই বিস্ময়ে ফিরে তাকাল কাঞ্চনের দিকে। কাঞ্চনও ঠায় তাকিয়ে ছিল তার দিকে। শুধু একবার ভ্রূ কেঁপে টিপ ঝলকে উঠল তার।
লখাই বলল, ইচ্ছে হয়েছে তো চলুক।
বলে সে দক্ষিণের দেউড়ির দিকে এগুল। কালী হঠাৎ কাঞ্চনের আঁচল ধরে টেনে কাছে এনে বলল, কাঞ্চী, তোর কী হয়েছে? সব্বোনাশী মাগী, সোয়ামীর ওপর তোর টান নেই কেন লো।
কী কথায় কী কথা, কাঞ্চী বলল মুখ অন্য দিকে করে।
কালীর সারা মুখে চোখে হাজার রুদ্ধ কথার ছটফটানি। যেন ভয় পেয়েছে সে। বুঝি কান্না আসছে তার। বার বার বলল কাঞ্চনের স্বামীর নাম নিয়ে, সে যে মনিষ্যি নয়, সে যে ডাকাত। দিব্যি রইল, ঘরে যেন অশান্তি ডেকে আনিসনি, কাঞ্চী।
কাঞ্চন অনুসরণ করল লখাইকে। লখাই চলেছে আগে আগে, রাজবাড়ি পেরিয়ে, নিস্তব্ধ আমবাগানের ভিতর দিয়ে, গঙ্গার ধারে ধারে ঝোপঝাড়ের মাঝে পথ ভেঙে।…তার ইচ্ছে করল ফিরে তাকাতে, দেখতে কাঞ্চীবউকে। কত দিনই দেখেছে কতরকমভাবে, নিষ্পলক দেখে শ্বাসরুদ্ধ নিরালায়। কিন্তু আজ ঘাড় ফেরাতে গিয়ে যেন হাড়ে হাড় ঠেকে গেল। কেবল এক উদ্দাম ঝড়ের ঘূর্ণি হাওয়া তার বুকের মধ্যে আটকা পড়ে মাতন লাগিয়েছে।
কাঞ্চী যেন কোন্ ভাবের ঘোরে তন্ময়। লখাইয়ের দীর্ঘ বলিষ্ঠ মূর্তির দিকে তাকিয়ে সে শুধুই অনুসরণ করে চলেছে। যেন তার আশেপাশে কিছু নেই, নেই কিছু পেছনে, সামনে, অফুরন্ত পথ আর সেই পথের উপরে লখাই।
গারলের নীলকুঠির কাছে আসতেই লোকজন দেখা গেল। নীলকুঠির পেছনেই মুরলীদাসের আখড়া। অপরিচিত মানুষ দেখে কেউ কেউ তাদের দিকে তাকিয়ে রইল। বিশেষ লখাইয়ের দীর্ঘ বলিষ্ঠ মূর্তি দেখে।
একজন জিজ্ঞেস করল, কোত্থেকে আসছ গো তোমরা?
লখাই বলল, স্যানপাড়া থেকে।
নাম?
লখাই মৈত্তির, জাতে বাগদী।
যাবে কোথায়?
মুরলীবাবাজির আখড়ায়।
অ।
কুটিরের পেছনে আখড়ার ঝকঝকে তকতকে উঠানে লখাই কাঞ্চন এসে ঢুকল। নিস্তব্ধ, নিঃসাড়, ঠাণ্ডা ছায়ায় ঘেরা যেন স্বর্গরাজ্যে মর্তের গোলপাতার ছাউনি ঘেরা বাড়ি। মানুষ নেই নাকি! মিঠেকড়া তামাক আর পাঁচমেশালি তরকারিতে কালোজিরের গন্ধে ভরে উঠেছে। তার ফাঁকে ফাঁকে হালকা বনতুলসীর গন্ধ, দাওয়ার নীচে সারবাঁধা সন্ধ্যামালতী গাছে ফুল ফুটে রয়েছে।
খুট করে একটা শব্দ হল। মুরলীদাস বেরিয়ে এল ঘর থেকে। এসেই লখাইকে দেখে স্তব্ধ হয়ে দাঁড়িয়ে পড়ল সে। হঠাৎ যেন দৃষ্টিবিভ্রম ঘটেছে তার। তারপর আস্তে আস্তে তার সারা চোখে অদ্ভুত জ্যোতি ফুটে উঠল। তাড়াতাড়ি লখাইয়ের কাছে এসে হাসি মুখে আবার দেখল। তারপর আলতো হাতে এমন ভাবে লখাইয়ের গায়ে হাত দিল যে, লখাইয়ের শরীরের লোমকূপ বিচিত্র শিহরনে বিস্ফারিত হয়ে উঠল। বলল, বাঃ, এ যে আমার প্রাণকান্তের মূর্তি। সোন্দর, বড় সোন্দর! এসো, বসবে এসো। কাঞ্চনের দিকে ফিরে বলল, এসো তো কান্তপ্রাণহারিণী, তোমরা দেখবে আমাদের মন্দিরের যুগল, আমরা দেখব তোমাদের যুগল। বলে সে লখাইকে দুহাতে হাত ধরে দাওয়ায় তুলে নিয়ে গেল। বার বার লখাইকে দেখায়, দেখা আর শেষ হয় না। তারপর হাঁক দিল, সরি, পুনি, কানি আয় শিগগির করে, কে এসেছে দেখবি আয়।
কাঞ্চন বলল, আমরা ঠাকুর দেখে ফিরব তাড়াতাড়ি।
ফিরবে বইকী, ধরে রাখতে চাইলেই তো সবাই ধরা দেয় না। বলল মুরলী দাস।
মেয়েরা এল। সকলেই হয়তো সেবাদাসী। সকলেই বয়সে যুবতী। সকলেরই চেহারায় কাজের চিহ্ন, ঘর্মাক্ত মুখ, কিন্তু বেশবাসে ফিটফাট, নিখুঁত করে তিলক কাটা। সকলেই তারা লখাইকে দেখতে লাগল।
লখাই তাকাল কাঞ্চনের দিকে, কাঞ্চন হাসল মুখ টিপে। কাঞ্চনের সমস্ত অবয়ব ও চেহারার মধ্যে যেন আখড়ার কোনও মিল নেই। এই শান্ত উন্মুক্ত পরিবেশের মধ্যে তার চোখে কেবলি অকারণ বিদ্যুতের ঝলকানি, এক নির্মম ক্ষুরধারে চকচক করছে।
দ্বিপ্রহর ভোগের সময় হয়েছে। মুরলী দাস তাদের ঠাকুর দেখাল।
ঠাকুর দেখে কাঞ্চন লখাই ফিরল। দূরে দূরে নয়, পাশাপাশি দুজনে। গায়ে গা ঠেকছে উভয়ের। পদক্ষেপ উভয়েরই অসমান নীলকুঠি পেরিয়ে গঙ্গার ধারের নিরালায় এসে পড়ল তারা।
লখাইয়ের দৃষ্টি সরল না কাঞ্চনের মুখের উপর থেকে। লজ্জাহীনা কাঞ্চন মুখ তুলি-তুলি করেও তুলতে পারল না। তারপর হঠাৎ দাঁড়িয়ে ফিসফিস করে বলল, কী দ্যাখো তুমি মিনসে অমন করে–অ্যাঁ, কী দ্যাখো গো!
বাঁধভাঙা বন্যার কলরোল বুঝি শোনা গেল লখাইয়ের নিশ্বাসে। কথা বলতে পারল না, স্তব্ধ আড়ষ্ট হয়ে দাঁড়িয়ে পড়ল। কী দেখে সে? সোনার টিকুলি দুলে দুলে আজ স্থির উজ্জ্বল টিপ হয়েছে কাঁচপোকার। তাই কি? কাঞ্চন কাছ ঘেঁসে এল আরও। তার তপ্ত নিশ্বাস লাগল লখাইয়ের খালি গায়ে, উপোস দে মিছে কথা বলো না। বললা তুমি কী দ্যাখো?
লখাই বিকৃত গলায় বলল, তুমি কী দ্যাখো, বলল আগে।
অস্থির ব্যাকুলতায় বলে উঠল কাঞ্চন, মিনসে, আমি যে মেয়েমানুষ, কেমন করে বলব সে কথা? সে তার শরীরের বন্য ঢেউ দিয়ে স্পর্শ করল লখাইকে।
লখাই বলল, কাঞ্চন, নারানভাই যে তোমার সোয়ামী?
তুমি কি কেউ নও? উপোস দে মিছে কথা বলো না।
কাঞ্চী বউ!
অশ্বত্থের আষ্টেপৃষ্টে জড়ানো লতার মতো কাঞ্চন আঁকড়ে ধরল লখাইকে। খুনি লাঠিয়াল বাগদী বউয়ের রক্তে আজ মাতন লেগেছে। কোনও সর্বনাশকে সে ভয় পায় না, সর্বনাশের নায়িকা আজ সে নিজে। বলল, মা কালী ও রাধাকেষ্টর নামে পিতিজ্ঞে করো লখাই, য্যাত কুরুক্ষেত্তর হোক, আমাদের ছাড়াছাড়ি হবে না কোনও দিন।
তুমি ছাড়া আমি লয়, বলো বলো মিনসে। বলে নিজের শাড়ির আঁচল টেনে লখাইয়ের কাপড়ের খুঁটে বাঁধল। মাথায় ঘোমটা নেই, ঘাড় থেকে কাপড় সরে গেছে, কাঁচা সোনার বরণ নিটোল বুক বসনহীন, উদ্ধত। অনাদৃত উদ্বেলিত যৌবন কামনায় উন্মুখ, কাঞ্চনের সারা দেহ থরথর করে কাঁপছে। টানা টানা চোখের দৃষ্টিতে তার বিহুল আমন্ত্রণ, ঠোঁটে বিচিত্র হাসি। কপালের টিপ জ্বলছে যেন আগুনের মতো দপদপ করে।
বিদেশি সিপাহির ভাঁটাপড়া রক্তে জোয়ার এল। রাজপুতনার মরুভূমিতে আছড়ে পড়ল ভয়ঙ্কর বন্যা। সারা শরীর জ্বলে উঠল, যেন আগুনের লেলিহান শিখা। বলল, তবে তাই হোক এ জীবনে, কাঞ্চীবউ। ভেসে আসা মানুষের জীবনে বুঝি এই হয়। আগেপাছে সব ঢাকা ও প্রাণের ভার তোমারে দিলুম, দিলুম। বলে একখণ্ড তুলোর মতো কাঞ্চনকে দুহাতে তার বলিষ্ঠ শরীরে তুলে গঙ্গার ধার ছেড়ে এক অতিকায় দানবের মত আমবাগানের ঝোপের দিকে সে এগিয়ে গেল।

কাঞ্চন-লখাইয়ের সম্পর্ক নিয়ে মদন কৈবর্তের মা অধরার বিষাক্ত জিভ লকলক করে উঠল। পাড়াঘরে তার চেয়ে এ বিষয়ে অগ্রণী কেউ ছিল না। সে হাততালি দিয়ে, চোখ ঘুরিয়ে এবং দেহের বিচিত্র উকট ভঙ্গিমাতে সে কথা প্রচার করে বেড়াল। এমনিতেই অধরার মার কুটনি বলে গ্রামে বিশেষ খ্যাতি আছে। মদনের জন্ম সম্পর্কে বহু জনের রকমারি সন্দেহ আছে। মদনের বাপ বেঁচে থাকা পর্যন্ত থেকে শুরু করে আজও লোকে বলে অধরা কুলটা। অধরা বলে, যে-মেয়েমানুষ আমাকে কুলটা বলে সে পুত-ভাতারি, যে ব্যাটা বলে, সে মেয়েমেগো। এ গালি সত্ত্বেও অধরার কলঙ্কমোচন হয়নি, উপরন্তু এ প্রৌঢ়া বয়সে সে বুড়ি কসবী বলে নাম কিনেছে। অর্থাৎ এখনও নাকি তার ঘরে নাগরের আবির্ভাব ঘটে থাকে। সেকথা অস্বীকার করে না অধরা, বরং আসবেই তো, বলে সকলের কাছে ডঙ্কা বাজিয়ে বেড়ায়।
যাই হোক, কাঞ্চন-লখাই সম্পর্কে অধরার এ কাহিনী প্রচারে সকলের মনই বিশ্বাস-অবিশ্বাসের দোলায় দুলে উঠল। কারণ কাঞ্চনের স্বামী নারানের সঙ্গে মদনের বউ কাতুর কুসম্পর্কের ব্যাপারটা ঢাকাঢকির পর্যায় উতরে শুধু খোলাখুলি প্রচারিত নয়, সত্য-মিথ্যার বেড়া ডিঙিয়ে দৈনন্দিন জীবনে এটা গ্রামের আর সব কিছুর সঙ্গেই মিশে গিয়েছিল। এখন নারান আর আগঢ়াক না খুঁজে সকলের সামনেই নিয়মিত মদনের বাড়িতে যায় এবং কাতু সম্পর্কিত ঠাট্টা উপহাস উপভোগ করে। এ ব্যাপারেও যত দোষ লোকে দিত নারান আর কাতুকে, তার চেয়েও বেশি দোষ দিল অধরাকে। প্রকৃতপক্ষে অধরাই ব্যাপারের জন্য দায়ী। সে নিজে সব খুইয়েছে, তাই ছেলের বউকেও সে কুলটা করতে চায়। প্রতিবেশীদের এ সন্দেহ শুধু সন্দেহ নয়, সত্য। নগিন হালদার ছিল অধরার পিরিতের মানুষ। তার যৌবনের নগিন হালদার যখন সে বন্ধনের শিকড় কেটে ফেলতে চেয়েছিল তখন কাতুকে ঠেলে দিয়েছিল সে নগিনের কাছে। কাতুর আপত্তি ছিল, কিন্তু অধরার জাঁহাবাজির কাছে সে আপত্তি টেকেনি। শুধু মারধর নয়, কাতুকে কেটে গঙ্গায় ভাসিয়ে দেবে এমন কথাও অধরা বলেছিল। কাতুর আশ্রয় ছিল একমাত্র স্বামী মদন। কিন্তু মদনের সে স্বামীত্ব ছিল না। মদন শুধু মাতৃভক্ত নয়, মাতৃভীতও বটে। মায়ের আদেশে নিজে সে বউকে নগিনের ঘরে ঠেলে দিয়ে এসেছিল। দিয়ে এসে সে কেঁদেছিল মায়ের পা ধরে। অধিকারবোধ না থাকলেও মমত্ববোধ ছিল মদনের। ছেলের চোখে জল দেখে কী মনে করে অধরা তখন বলেছিল, ও মাগী তোর যুগ্যি নয়, তোকে আমি আবার বে দেব ছোটমোট এক মেয়ে দেখে। সে কথা শুনে মদন মায়ের কাপড় আরও জোরে আঁকড়ে ধরে বলেছিল, আর যাই হোক কাতুকে ছেড়ে সে থাকতে পারবে না। মা কাতুকে দিয়ে যাই করাক, এ বাড়ি থেকে যেন তাড়িয়ে না দেয়।
নিষ্ঠুর অধরা তাই মেনে নিয়ে মদনের বিয়ে দেয়নি। নগিন হালদার মরে গেল। অধরা বলল, কাতুই তাকে খেয়েছে। নারান তখন কি জানি কেন, কাঞ্চনকে ছেড়ে কাতুর আশেপাশে ঘুরে বেড়াতে লাগল। অধরা কয়েকদিন গালাগাল শাপমন্যি করে বেরাল, নারাও তো কম নয়। গালাগাল দিতে না জানুক, অধরার গলায় পা দিয়ে নিকেশ করে দেওয়ার প্রতিজ্ঞা করা তার পক্ষে অসম্ভব ছিল না। বিশেষ কাতুর সঙ্গে আড়ালে আবডালে ইতিমধ্যে তার একটা বোঝাপড়া হয়ে গিয়েছিল। কাতু তখন শুধু সেয়ানা নয়, বন্ধনহীন হৃদয়ে তার অসীম আকাঙক্ষার নিরন্তর হাহাকার। অধরার প্রতি তার ভয় কমে এসেছিল, মদনের প্রতি অসীম ঘৃণায় মন বিষাক্ত। খানিকটা বেপরোয়া উদ্ধত হয়ে উঠলেও অসহায়ত্ব ঘোচনি তার। প্রয়োজন ছিল একটা শক্ত খুঁটির মতো আশ্রয়। নারানের যোগ্যতা সেদিক থেকে পুরোপুরিই। জোয়ান নারানের বাহুবন্ধনে তাই সে বাঁধা পড়ল। বলা চলে, একটা আশ্রয় খুঁজে পেল। বেগতিক দেখে অধরা নারানের জন্য দরজা খুলে দিল। উদ্দেশ্য, নারানকে না খেপিয়ে কাতুকে ব্যবহার করা। সে অবশ্য স্যাকতার কাছে নারানের বিরুদ্ধে অভিযোগ নিয়ে যেতে পারত কিন্তু অধরার বুকে ততখানি সাহস ছিল না। কেন না, ছেলে মদন তো তার মানুষ নয়।
আর বিস্ময়ের হলেও সত্য বটে যে, নারানের আবির্ভাবে মদন খুশি হল। যেন সে তার কাতু বউকে সঁপে দেওয়ার একটা উপযুক্ত, শক্ত আশ্রয় পেল এবং নিজের মায়ের চেয়েও নারানের সে আশ্রয় তার কাছে নিরাপদ মনে হল।
সুতরাং নিজের ছেলের বউয়ের উপপতির বউয়ের সম্পর্কে যখন অধরাই একথা উঠে পড়ে গাঁয়ে ঘরে চেঁচিয়ে বেড়াতে লাগল তখন সকলেই খানিকটা মুখ চাওয়াচাওয়ি করল। নারান কোনও প্রতিবাদ করল না! উপরন্তু নিজের ভিটা সে প্রায় ত্যাগ করল।
কেবল কালী ঘরের ছেচে দাঁড়িয়ে বিচিত্র এবং সাংঘাতিক গালাগালিতে গাঁ ফাটিয়ে ফেলল। তবু রোধ করতে পারল না চোখের জল। বার বার কাঞ্চনকে বলতে লাগল, সব্বোনাশী, হারামজাদি, এ কী করলি, এ কী করলি? ঘরের মধ্যে লখাইয়ের চুলের মুঠি ধরে চাপাস্বরে বার বার বলল, মিনসে, তোর পেটে পেটে এত? আগে কেন বললিনে?
কালীর দেওয়া সমস্ত লাঞ্ছনা মাথা পেতে নিয়ে নীরবে বসে রইল লখাই। মিছে কথা বলে যাকেই হোক কালীবউকে সে ভোলাতে পারবে না।
অধরার সঙ্গে গলা মেলাল দাশুমালোর বউ, হরিকানার মা। কেননা, এ বাড়ির উপর তাদের পূর্বের একটা বিদ্বেষ থেকেই গিয়েছিল, জরিমানা দিতে হয়েছিল, তাদের সেবারের বিচারে লখাই কালীর দুর্নাম রটনায়।
স্তব্ধ হয়ে রইল কেবল শ্যাম। তবে তার এ স্তব্ধতা আজকের নয়, কয়েক বছরের। যে কালের প্রবাহে উৎকণ্ঠায় শঙ্কিত হয়ে সে নীরবে সব দেখছিল, বুঝল, এ-সবই সেই প্রবাহের ক্লেদনিকর। এমন বোধ হয় শুধু শ্যামের নয়, অনেকের এবং সারা দেশ জুড়েই। বলতে হলে কিছু গোড়ার আলোচনায় ফিরে যেতে হয়, যখন থেকে আকালের শুরু।
.
তিপ্পান্ন সালে যেদিন প্রথম রেললাইন পাতা হল কলকাতা থেকে হুগলি পর্যন্ত, সেদিন থেকেও আকালের শুরু বলা যেতে পারে। অন্তত শ্যাম তাই মনে করে। তখনও মানকুণ্ডুর খাঁয়েদের একশো একখানা নৌকা বদর বদর করে গঙ্গার উপর দিয়ে যাতায়াত করে নানান মালপত্তর নিয়ে। আজও করে। কিন্তু সেদিনের মতো আর তার জাঁকজমক কোথায়! ভদ্রেশ্বরের বাজার হল কাটরার বাজার অর্থাৎ ভাল গম ইত্যাদি জাতীয় সব জিনিস পাওয়া যায়। যা দেখে শ্যাম তার বোনের বিয়ে দিয়েছিল ভদ্রেশ্বরে। সেই ভদ্রেশ্বরে রেললাইন যেন এক উৎপাতের মতো এসে হাজির হল। কিন্তু রেললাইন যখন পাতা হল তখন ওই কাটরার বাজার হল বারো জিনিসের, খায়েদের জলপথের ব্যবসা হল একটু কানা। কিন্তু রেললাইন যখন পাতা হল তখন ওই কাটরার বাজারের মহাজনেরাই হাঁড়ি আর জালা ভরতি মিঠাইমণ্ডা নিয়ে প্রথম গাড়ি যেদিন এল, পুজো দিয়ে এল তার। জগদ্দল-স্যানপাড়ার লোকেরা নৌকা বোঝাই করে গেল সেই রেলগাড়ি দেখতে, ঢাকঢোল, সিঁদুর নৈবিদ্য নিয়ে। শ্যাম যায়নি। নানান লোকের মুখে নানান কথা, একদিনের পথ নাকি পলকে যায় সেই গাড়ি আর সে কী কাণ্ড। তোমার মনে হবে কৈলেশ পাহাড় থেকে শিবঠাকুর নেমে এসেছে। সে কী ফোস ফোস শব্দ, আকাশে মেঘ ছেয়ে গুমগুম করতে করতে ঝড়ের মতো আসে সে গাড়ি। ভূমিকম্পের মতো থরথর করে মাটি কাঁপে, কার ক্ষমতা আছে তখন সামনে থেকে। কেউ বিশ্বাস করল না ওর মধ্যে কোনও যন্ত্র আছে, ম্লেচ্ছ কোম্পানির ডাকাবুকো সাহেবরা ওতে অপদেবতা প্রতিষ্ঠা করে দিয়েছে। যে যার নিজের মনের মতো গল্প ছড়াল আশেপাশে। স্যানকর্তারা বোঝালেন এর ভালত্ব। বামুনদের মধ্যে যারা কলকাতার কেল্লায়, কোম্পানির দরবার-দফতরে কাজ করতে যেতেন, তাঁরা সপ্তাহান্তে নৌকোপথ ছেড়ে সেই গাড়ি চাপতে শুরু করলেন। সেটা এমন কিছু ছিল না, সর্বনাশ হল তখন যখন সেই গাড়িতে করে মাল নিয়ে যাওয়ার সুবিধে পেয়ে কোম্পানি যা পেল সব সাবড়ে নিতে শুরু করল। ইতিপূর্বেই ফরাসডাঙার তাঁতিদের মধ্যে সুতোর জন্য : হাহাকার পড়ে গিয়েছিল, এবার শোনা গেল, সুতো তো দূরের কথা, এ দেশের সুতো নিয়ে বিলাতে মেশিনে বানানো কাপড় আসছে শিগগিরই। তা ছাড়া, নানান বিলাতি জিনিসে বাজার তখন ভরতি। আনন্দে গা ভাসাল শুধু মহাজনেরা।
তারপরেই আর এক ধাক্কা এল পঞ্চান্ন সালে, রিষড়েতে এক কারখানা খুলে। এবার কলরব উঠল চারদিকে থেকেই। এ কী কোম্পানিও সাহেবের দেশ যে, এ মাটিতে তুমি যা করবে তাই সইবে। এ মাটির বুকের উপর দিয়ে এখনও গঙ্গা-যমুনা প্রবাহিত, মন্দিরে মন্দিরে জাগ্রত দেবতারা অধিষ্ঠিত, ব্রাহ্মণের গলায় এখনও মন্ত্রপূত উপবীত, উজ্জ্বল ব্ৰহ্মতেজ, দিন হয়, রাত্রি হয়। এখানে ও-সব মেচ্ছ কারবার চলবে না। তা ছাড়া, সকলেই ব্যাপারটাকে ঠাট্টায় উপহাসে ভরে তুলল এই বলে, হায়। তুলোয় সুতো হয়, সেই সুতোয় কাপড় হয় জানি কিন্তু পাটের তো দড়িই হয়, তার আবার যন্তর কীসের। এক, পাটের সুক্ষ্ম সুতোয় ঢাকার তাঁতির হাতে বাহারি জেল্লাদার কাপড় তৈরি হয় রেশমের। মতো কিন্তু পাটের আবার কল কীসের? গোলপাতার ছাউনি দিয়ে ইটের মস্ত মস্ত থাম খাড়া করে বিরাট ঘরের মধ্যে প্রথম চটকলের পত্তন হল। সেই ঘরে যন্ত্রের কী কেরামতি চলছে, কী বাহার হয় পাটের, তাই দেখার কৌতূহলে কেউ কেউ নাম লেখাল কাজের। কেরেস্তান পাদরির ভগবানের হদিস বলার মতো সাহেবরা লোককে ধরে ধরে বোঝাল এ যন্ত্রের কথা, ভরসার কথা এবং সব চেয়ে বড় টাকা-পয়সার কথা।…টাকার কথা শুনে অনেকেই ছুটে এল। সপ্তাহে প্রায় একটাকা পাঁচসিকে নগদ! বড় কম নয়। কিন্তু লোকের সে মেজাজ কোথায়। তারা দুদিন আসে দশদিন আসে না। কারখানা বন্ধ থাকে। এমনি তখন অবস্থা।
এদিকে কোম্পানির নতুন প্রবর্তিত খাজনা-আইনে যেন আকাশ ভেঙে পড়ল সারা দেশটার মাথায়। শ্যাম দেখল, গোঁসাই এবং স্যানকতারাও যুগপৎ পালটে ভিন্ন মূর্তি ধরলেন খাজনা বাড়ল তো বটেই আবার কাঁচা পয়সায় সে খাজনা দেবার নিয়ম হল। ওদিকে জোলা তাঁতি যুগী—সবাই তখন মাঠে নেমে এসেছে। সারা দেশে নাকি তুলো নেই, সুততা নেই। এমন কী, মুচি ডোম পর্যন্ত চামড়ার জন্য হা-পিত্যেশ করে রইল। দেশে নাকি চামড়াও নেই। জোলা হল জেলে, মুচি হল চাষী। হাড়ের বোতাম চিরুনি গড়ত যারা, তারাও নামল মাঠে। সারা পরগনায় পায়রার খুপরির মতো জমি ভাগ হল কুটি কুটি।
এত অনাচার দেশ সইবে কেন! আচমকা সারা দেশে দেশি সেপাইরা লড়াই লাগিয়ে দিল কোম্পানির বিরুদ্ধে। শ্যাম জঙ্গলপীরের থানে মানত করল, হে ভগমান, হে বাবাঠাকুর, তোমার  দুহাতে সব অনাচার, সব পাপ শেষ করে দাও, ভূমিকম্পে ঝড়ে ওদের কলকারখানা সব চুরমার করে দাও, কোম্পানির সব্বোনাশ করো, এ ড্যাকরা সুমন্দির পোর ঘরে ঘরে ওলাউঠায় সব শেষ করো।
কিন্তু শ্যামের বাবাঠাকুর সেদিন এই কোম্পানির গোরাদের উপর সুপ্রসন্ন। সেপাইদের হার হল। গোরাদের মহারানী আশ্বাস দিলেন ধর্মেকর্মে নাকি আর কখনও কোম্পানির এ-সব বেলেল্লা করবে না। কে শুনতে চেয়েছিল সে কথা? হোক দেশি লোকের তৈরি, হিন্দুস্থানের যে মুলুকে কাপড়ের কল তৈরি হয়েছে, সে কাপড়ের কল তো উঠল না, তাঁর হুকুমে রিষড়ের পাটকল ড়ুবল না গঙ্গায় উপরন্তু দেশি খাদ্যে শস্যে হাত পড়ল গোরা কোম্পানির। দেশের নৌকা বোঝাই চাল ফসলে ভাঁটা পড়ল। এ-দেশের হাটে হাটে বিকোবার মাল কোন্‌খান দিয়ে কোন মুলুকে পাচার হয়ে গেল, ঠাওর পেল না কেউ।
খাজনা বাড়ল আবার। শ্রীরামপুর-চাঁতরার গোঁসাইবাবুরা রাজা, সারা হালিশহর পরগনার জমিদারি তাদের ব্রহ্মোত্তর কিন্তু পত্তনি দেওয়া কৃষক প্রজারা তো কোনও রাজরাজড়ার কুলগুরু নয়। অভাবের দায়ে দেনার জন্য হাত পাতল তারা। মহাজনেরা এগিয়ে এল ঋণ দানের জন্য।
শ্যাম নিরস্ত রইল ঋণগ্রহণ থেকে।
এল তার ঘরে মা-মনসার বরপুত্র লখাই। নতুন করে সম্পর্ক স্থাপিত হল স্যানবাবুদের সঙ্গে। বুকে আবার একটু বল ফিরে পেল সে।
কিন্তু আবার বাড়ল খাজনা। ফরাসডাঙার গোরারা খোলাখুলি ডাকাতি শুরু কল, দেশের উৎপন্ন ধন জোর করে ছিনিয়ে নিয়ে গেল গোরা কোম্পানি। গারলের নীলচাষীরা মাগ-ছেলে ফেলে পালাতে লাগল।
কেবল ইহুদি বাঈজীর নাচ থামল না আতপুরের রাজবাড়িতে, মেরজা ওস্তাদের সঙ্গীতের মিঠাবুলি প্রাণ রাঙানো চলল নিরন্তর। তার উপরে লক্ষ্মৌ-দিল্লির নাচওয়ালীর ঘাগরার ঝাপটা, নূপুরধ্বনি সেনবংশের দেওয়ানি ঐশ্বর্যের মহিমাকীর্তনে মেতে উঠল। গোরাদের পাতলুন-কোট পরে নতুন করে খোলস অটল বাবুভায়ারা। যে বাঙালি রাজাবাবু বিবা বিয়ের কথা বলে অনাচার করতে চেয়েছিলেন সবাই যেন শুরু করল তাঁর সাগরেদি। কিন্তু রাজাবাবুর মতো চাষার দুঃখে গোরাদের গায়ে পড়ে ঝগড়ার করলেন না কেউ।
ওদিকে নতুন রেল লাইন পাতা চলতে লাগল কলকাতা থেকে শুরু করে এই সেনপাড়ার উপর দিয়ে। স্যানপাড়ার উপর দিয়ে? ভয়ে কৌতূহলে অবুঝ উৎকণ্ঠায় লোকজন ছুটে গেল রেল দেখতে। আবার পাটকল করার কথা শোনা গেল তেলেনীপাড়ায়।
শ্যমের স্পষ্ট মনে আছে সেদিনের কথা। কানু ভড় বিশ্বকর্মা পুজো করল। ভড়েরা হল তাঁতি। গঙ্গাজলে তাঁত-চরকা ধুয়ে সিঁদুর লেপে সারাদিন সে মাথা ঠেকিয়ে পড়ে রইল তাঁতের উপর। ফরাসডাঙা থেকে স্যানকতারা আনিয়েছিল কানু ভড়ের বাপকে। কানুর বাপের তখন খুবই নামডাক। একসময়ে ওদের ঘরকে চিনত নবাব বাদশারা, ওদের না জেল্লাদার বাহারে কাপড়ের সুনাম দিল্লি অবধি ছড়িয়ে পড়েছিল। হিন্দুস্থানের বাইরেও ওদের হাতে তৈরি মাল নাম রেখেছে এ দেশের। সে বংশের ছেলে কানু।…পুজো সেরে শ্যামকে এসে বলল, রিষড়ের কলে পাটের বোরা বুনতে যাব রে শ্যাম।
শ্যাম বলল, কী যে বলো কানু ভাই, তুমি যাবে কলে খাটতে!
কয়েকদিন পরে ভোরবেলা সবাই দেখল কানু নতুন বানানো শেষ এবং অসমাপ্ত আগুনের মতো জ্বলজ্বলে ওড়না গলায় বেঁধে তাঁতঘরে মাচার বাঁশে ঝুলছে।
কান্নার রোল পড়ল জগদ্দল-স্যানপাড়া জুড়ে।
তবু বজরা-ভাউলে সাজিয়ে গোবিন্দপুর-ভবানীপুরের বাবুরা রাজশাহী শহরে ফুর্তি করতে যাচ্ছে। তাদের ভাউলে ভিড়ছে জগদ্দলের ঘাটে।
আগুরিপাড়ার ঘাটে বসে পাকা মাথায় চাঁটি মেরে গান গেয়েছে কালো দুলে :
মনের সুখে যাচ্ছে দেখ কত শত নারী
এরা বজরায় মেরে যায় বলি কি হারি।
কেউ পরেছে নীলাম্বরী
কেউ পরেছে ঢাকাই শাড়ি
ঝুমকো বেড়ি চারগাছা মল ডবল মাড়ি দুই হাতে চুড়ি।
বজরা ভাউলের ছাতে উঠে আসে বাবুয়াদের রঙ্গসঙ্গিনীরা। বুকের কাঁচুলির ওড়না সরিয়ে নীলাম্বরীতে প্রাণভোলানো শহর তুলে নেচে নেচে গেয়ে ওঠে :
বাবুরা দেখে হতজ্ঞান! চায় না কোট পিরান
পকেটেতে রোমাল ঝোলে, গলেতে ঘড়ি-চেন্‌ দোলে
ইংরিজি বুটজুতা পায় পরে সকলে।
এ গান ফুর্তির, না ব্যঙ্গের, কে জানে!
তখন শ্যামের মাথায়ও নেমে এসেছে ঋণের বোঝা। তার উপর ঘরের মধ্যে এই অশান্তি। প্রথমটা তার সমস্ত জ্ঞান যেন গুলিয়ে গেল। তারপর ভাদ্ৰবউ কাঞ্চনের রূপের কথা মনে হতেইওর সমস্ত রাগ গিয়ে পড়ল নারানের ওপর। সোয়ামী হয়ে সে হারামজাদা কাঞ্চনকে ঠেকিয়ে রাখতে পারল না, সে গিয়ে আবার আস্তানা পেতেছে অধরার ব্যাটার বউয়ের ঘরে। কিন্তু বুক ফেটে গেল তার লখাইকে এর প্রতিবাদ করতে না দেখে।
তারপর সে হঠাৎ স্থির করে বসল, কালীকে নিয়ে শ্বশুরবাড়ি যাওয়ার। পুবে বোদাই গ্রাম কালীর বাপের বাড়ি। কালী আর মধুকে নিয়ে চলে যাবে সে। যা আছে কপালে, এ সংসারের হোক। সে আর তা দেখতে আসছে না। কালীর বাপের অবস্থা এমন কিছু খারাপ নয়, আর ভাইবোনও নেই। কালীর। শ্বশুরের সবই তো তাদের নাতি মধুর প্রাপ্য। এখন থেকে সে সেখানেই থাকবে।
কাঞ্চন কালীর পায়ে পড়ে কেঁদে ভাসাল। লখাই বার বার শ্যামের কাছে এল কিন্তু কিছুই বলতে না পেরে ফিরে ফিরে গেল। নারান এসবের কোনও খোঁজই রাখল না। কেবল নীরব রইল কালী।
শ্যাম খুব স্বাভাবিকভাবেই সংসারের সব বুঝিয়ে দিল লখাইকে। গরুগুলোর যত্ন করতে, খিরপাড়ার শীশ মণ্ডলের সঙ্গে খেতখামারের কাজকর্ম বুঝে নিতে বলল।
যাওয়ার সময় কালী চোখের ইশারায় কেবল সান্ত্বনা দিয়ে গেল। কাঞ্চন-লখাই বাপ-মা-হারা শিশু বালক বালিকার মতো স্তব্ধ হয়ে উঠোনের উপর দাঁড়িয়ে রইল।
শ্যামের চলে যাওয়াতে সকলেই স্তম্ভিত হয়ে গেল না শুধু, এর মধ্যে মনসার ছেলের কোনও কারিগরি নিশ্চয় আছে মনে করে কেউ কেউ নারানকে তাতাতে লাগল। বিশেষ অধরা।
কিন্তু লখাইয়ের মুখে শোকের ছায়া দেখে জগদ্দলের নর-নারী একেবারে চুপ হয়ে গিয়ে প্রমাণ করে দিল, মানুষের মন কত বিচিত্র। কিন্তু একদল স্পষ্টই বলে বেড়াতে লাগল, শ্যাম-নারান দু ভাইকে ঘরছাড়া করে ভিটে দখল নিয়ে বসল লখাই। ধূমকেতুর আবির্ভাব এমনি বটে।

সেদিন সন্ধ্যাবেলা সেনকর্তা ডেকে পাঠালেন লখাইকে তাঁর খাস কামরায়।
লখাই বুঝল এ ডাক কীসের। কর্তার কামরার বাইরে বন্দুকটা রেখে ঢুকে গড় করল সে।
ঘর না বলে এটাকে ইন্দ্রের কক্ষ বলাই ভাল। গঙ্গার পশ্চিমপাড়ের উন্মুক্ত ভোলা আকাশের ড়ুবন্ত সুর্যের লাল শেষ রশ্মি ছড়িয়ে পড়েছে সমস্ত ঘরের মধ্যে। বিচিত্র ছাঁদের বিশাল নানান বর্ণের সংমিশ্রিত বেলোয়ারি কাচের ঝাড়লণ্ঠন মৃদু মৃদু দুলছে। থেকে থেকে কখনও বা হঠাৎ হাওয়ায় টুংটাং করে উঠছে বেজে। ঘরের দেওয়ালের প্রায় অর্ধেকখানি তেলাভ নীল পাথরে বাঁধানো, তাতে রেখায় রেখায় ফোটানো পেখম-ভোলা ময়ুরের ছবি। খানকয়েক বিদেশি ছবি দেওয়ালের গায়ে লটকানো রয়েছে রূপোর ফ্রেমে আটকানো। ছবিরই বা কী বাহার। সে বাহার দেখলে মানুষের লজ্জা হয়। কোম্পানির সাহেবরা নাকি এ-সব ছবি কর্তাদের উপহার দিয়েছেন।
কত তাকিয়ে দেখলেন লখাইয়ের মুখ। না, তিনি রাগ করলেন না। বরং লখাইয়ের বিরাট  বলিষ্ঠ মূর্তি প্রশংসাভরে তাকিয়ে দেখলেন। বললেন, নারানের বউকে তুই নষ্ট করেছিস ব্যাটা, অ্যাঁ? যার শিল তার নোড়া, তারই ভাঙি দাঁতের গোড়া, নাকি রে?
লখাই অভয় প্রার্থনা করে সব কথা বলল কতাকে। বলল, তার আর কাঞ্চনের কথা, তার প্রাণের কথা। শুনতে শুনতে কর্তার মুখে হাসি ফুটে উঠল। বললেন, তোকে আমি জমি দেব, ভিটে কর নিজের, ওই বউকে নিয়ে ঘর কর তুই।
কিন্তু লখাই বলল, হুজুর অনুমতি দেন, এখান থেকে চলে যাব আমি। শ্যামদাদা কালীবউকে নিয়ে ঘর ছেড়েছে। এখানে আমি আর থাকতে পারব না। থাকতে হলে, শ্যামবাগদীর ভিটাই হল লখাইয়ের ভিটা। বলতে বলতে তার চোখে জল এল।
বেশ তো। কর্তা বললেন, সেখানেই থাক। চলে যাবি কেন? শ্যাম দেখিস আবার ফিরে আসবে।
এ আশার কথায় শান্তি পেল লখাই। বড় ইচ্ছা করল এই মুহূর্তে একবার কাঞ্চীবউয়ের কাছে ঘুরে আসবার। কিন্তু রাতের পাহারা রয়েছে তার।
তারপর কর্তা হঠাৎ দুখানি মোহর লখাইকে দিয়ে বললেন, তোর মেয়েমানুষকে যা খুশি গড়িয়ে দিস। আর, শিরি-ফরহাদের গল্প শুনেছিস কোনওদিন?
আজ্ঞে না।
শুনে নিস একদিন মেরজা ওস্তাদের কাছ থেকে।
এমন সময় মেজ কর্তা ঘরে ঢুকে বললেন, দাদা, তা হলে মহারানীর উপাধি গ্রহণের দিল্লি-দরবারের তো আর বেশি দিন বাকি দেখি না। অনেকেই রওনা হয়ে গেছে। আমরাই বা আর দেরি করি কেন?
কর্তা গম্ভীর হয়ে বললেন, ভাবছি, আমরা কীসে দরবারে যাওয়ার উপযুক্ত লোক? সেখানে সব রাজরাজড়াদের ব্যাপার।
মেজকর্তা কিছুটা বিরক্ত ও আফসোসে বলে উঠলে, কী যে বলল, তার ঠিক নেই। বলে, কোম্পানির আস্তাবল সাফ করে যে জমিদারি কিনল, সেও দেখি দিল্লির দিকে বজরা ভাসিয়েছে। আমরা কি তাদের থেকেও ছোট? তা ছাড়া, এ-সব ব্যাপারে একটু নড়াচড়া না করলে কর্তা ব্যক্তিরাও খুশি হয় না। ঘরে বাইরের সম্মানটাও দেখতে হবে তো।
কর্তা একটু চুপ থেকে বললেন, ভাল কথা। তবে যাওয়া সম্ভব নয়, মনে হয়। মহীগড় মৌজা বিক্রির সব টাকাটা পেলে একটা উৎসবের আয়োজন করো আর হুগলির বড়সাহেবকে বলে এসো, আমরা লাটসাহেব লিটনকে কিছু উপটৌকন পাঠাতে চাই, তিনি যেন দয়া করে একটু ব্যবস্থা ও দিন তারিখ সময়টা ঠিক করে দেন।
মেজকর্তা মহীগড় বিক্রির দুর্দশার ইঙ্গিত বুঝেও বললেন, কিন্তু মহারানীর রাজত্ব বলে সকলেই খুব খুশি হয়েছে।
আমিও হয়েছি। কোম্পানির দৌলতেই আমরা ঐশ্বর্য পেয়েছি, কিন্তু কত হঠাৎ স্তব্ধ হয়ে গেলেন। একটা বিচিত্র অশান্তির রেখা ফুটে উঠল তাঁর মুখে। তার মনে যে কথা রেখাপাত করেছে তা হয় তো দেশের সাম্প্রতিক নানান কথার জন্যই। এক এক মহলে এক এক শ্রেণীর আলোচনা চলছে তখন। কেউ ভিক্টোরিয়ার ভারতের মহারানীর উপাধিগ্রহণ সম্পর্কে বিরুদ্ধ মতামত পোষণ করছিল, কোনও কোনও মহলে লিটনের সম্পর্কে নানান বাদানুবাদের সৃষ্টি হয়েছিল। কোম্পানির রাজ্যে দেশিয় লোকের ঐশ্বর্য আহরণের যে সুযোগ ছিল, তা খুব হওয়ার আশঙ্কা করছিল কেউ কেউ।
লখাই কিছুই সঠিক বুঝতে পারেনি। সে হঠাৎ বলল, হুজুর মাপ করবেন। এ কোন্ মহারানী? ঝান্সির রানী লক্ষ্মীবাঈ?
মেজকর্তা বললেন, তুমি একটি মেড়াকান্ত। তোমার ওসব লক্ষ্মী-পক্ষী কেউ নয়, ইনি হলেন মহারানী ভিকটোরিয়া। লন্ডনেশ্বরী। এখন হলেন ভারতেশ্বরী, বুঝেছ?
লখাই ঘাড় কাত করে বলল, বুঝেছি হুজুর, কিন্তু কোথাকার মহারানী, বুঝলাম না।
বড়কর্তা ঠোঁট ঈষৎ বেঁকিয়ে বললেন, এ-দেশের আর রানীটানি নেই রে। এ হিন্দুস্থানের ভার নিয়েছেন এখন গোরা কোম্পানির বিলাতের মহারানী। তিনি এখন ভারতেশ্বরী।
ভারতেশ্বরী! গোরাদের ফিরিঙ্গিরানী ভারতের অধিশ্বরী। হায় মহাদেব! এ কী শুনছে লখাই! তার ওষ্ঠাগ্রে উথলে উঠল কেটা প্রশ্ন, তবে সেই বীর রানী লক্ষ্মীবাঈয়ের কী হল? কিন্তু চকিতে চেপে গিয়ে হাত-পা যেন অবশ হয়ে এল তার। শিথিল হাত থেকে পাথরের মেঝেতে মোহর পড়ে গিয়ে ঝনঝন করে উঠল।
কর্তা বললেন, কী হল রে?
রুদ্ধশ্বাস বিপজ্জনক মুহূর্ত। মনে মনে বলল লখাই, সাবধান, সাবধান পলাতক সিপাহি। শান্ত হও, অধীর হয়ে এমন করে বিপদ ডেকে এনো না।…তাড়াতাড়ি গড় করে মেঝে থেকে মোহর তুলে হাসবার চেষ্টা করে বলল, কিছু লয় হুজুর, কিছু লয়, মাথাটা যেন কেমন ঘুরে গেল।
এ মিছে কথা বলার সুযোগ তার ছিল। শত হলেও জলে ভাসা মরা মানুষ, বেঁচে উঠেছে সে, আর তা ছাড়া, কর্তা জানতেন তার মনের অবস্থা খারাপ। তার মনের গতি তো আর দশজনের মতো স্বাভাবিক নয়।
কর্তা যেচেই বললেন, ঘরে যাবি?
আশীর্বাদ প্রাপ্তির মতো বলল লখাই, যদি অনুমতি দেন।
মেজকর্তা বলে উঠলেন, খোট্টা হয়ে শুধু বাংলা কথাই শিখিসনি বিনয়বাক্যও বেশ রপ্ত করেছিস দেখছি।
হুজুরদের দয়া।
কর্তারা দুভাই-ই হেসে উঠলেন। বড়কর্তা বললেন, আচ্ছা যা। কয়েদখানার বাবুকে বলিস, বাইরের দালানে যেন রাতে কেউ থাকে।
বাইরে এসে বন্দুকটা ছুঁতেই হাত দুটো সাঁড়াশির মতো মুঠি পাকিয়ে উঠল লখাগর। দাঁতে দাঁত চেপে বসল। সে ভুলে গেল কাঞ্চনের কথা, ভুলল শ্যামকালীবউয়ের কথা, অশান্তির কথা ঘরের। আচমকা এক অসময়ের ঝড় উঠল তার বুকের মধ্যে। আবার তার জীবনে যেন সেই যুদ্ধক্ষেত্রে ফিরে এসেছে। ফিরিঙ্গিরানী ভারতেশ্বরী! তা হলে কি সব শেষ হয়ে গিয়েছে, সব আশা ধুলিসাৎ হয়ে গিয়েছে!
কয়েদখানার বাবুর কাছে এসে বন্দুক ফিরিয়ে দিল সে। কয়েদখানার ভারপ্রাপ্ত কর্মচারীকে কয়েদবাবু বলা নিয়ম এবং কয়েদবাবু বলেই তিনি এ এলাকায় পরিচিত। কুটবুদ্ধি ও নিষ্ঠুর নীচ প্রকৃতির মানুষ বলে তাঁর খ্যাতি আছে। কয়েদখানার বাইরে সামান্য খোলা জমির পরেই কাছারিবাড়ির পেছনের পাঁচিল সংলগ্ন কয়েদি-দপ্তর, এ ঘরটি শুধু শ্রীহীন নয়, সমস্ত সেনবাড়ির চৌহদ্দির মধ্যে এ ঘরখানিই বোধ হয় সবচেয়ে অন্ধকার (কয়েদখানা বাদে) পুরনো এবং অল্পদামি আসবাবপত্রে ভরা। আলো মাত্র একটি, তাও প্রায় সবসময়েই জ্বালানো থাকে। দরজা মাত্র দুখানি। একটি কাছারি অপরটি কয়েদঘরে যাওয়ার। কত্তারা এ ঘরটিকে বোধ করি ইচ্ছা করেই সংস্কার করবার প্রয়োজন বোধ করেন না কয়েদিদপ্তর বলে। তাতে কয়েদি-দপ্তরের সামঞ্জস্য নষ্ট হবার সম্ভাবনা আছে। সে ঘরে কয়েদবাবু ও যমদুতের মতো সিদ্ধিপানে লাল চোখ নিয়ে কয়েকজন সেপাই সব সময়ই বসে থাকে।
কয়েদবাবু তাঁর বকের মতো নাকটা আরও খানিকটা ঠুলো করে জিজ্ঞেস করলেন লখাইকে, কী বৃত্তান্ত বাবা লক্ষীন্দর, ছুটি নাকি?
লখাইয়ের হাতে হঠাৎ সোনার চকমকানি দেখে কয়েদবাবুর সন্দেহপ্রবণ লুব্ধ কুটিল চোখজোড়া চকচক করে উঠল। তোমার হাতে কী হ্যা?
মোহর। কত দিয়েছেন।
বাঃ! তুই তো বেটা জাদু জানিস দেখছি। কুটিল হাসিতে মুখ তবে তিনি বললেন, পরের বউ, পরের ঘর সবই লুটলি, আবার তার কাছে বকশিশও পেয়ে গেলি? হা হা হা। বেশ বেশ! তো তোর কেরামতিটা বাইকে শিখিয়ে দে না রে।
অন্য যে কয়জন সেপাই সেই গুহার মতো অন্ধকার ঘরে বসে ঝিমুচ্ছিল, তারা সকলেই চোখ ঘষে লখাইয়ের দিকে তাকাল। তাদেরই মতো একজন নগণ্য সেপাইয়ের এতখানি সৌভাগ্য দেখে ঠিক হিংসা নয়, এক বিচিত্র আশাবোধ তাদের প্রাণের মধ্যে জেগে ওঠে। সেই সঙ্গে তাদের দানের মহিমাতে বিস্ময়ে চোখ জ্বলে ওঠে তাদের।
একজন বলে উঠল তাদের মধ্যে থেকে, আমার ঠাকুদ্দারে কত্তারা একবার অনেক সোনা দিইছেল, কিন্তু কপালে সইল না।
এবং সব কজন সেপাই-ই লখাইয়ের কাছে এসে বিস্মিত প্রশংসার লক্ষ করতে লাগল তাকে। একজন বলল, কী বলে দিলেন কত?
সে জবাব দেওয়ার মতো মনের অবস্থা তখন লখাইয়ের নয়। তার সমস্ত মনের মধ্যে তখন তোলপাড় করছে ফেলে-আসা অতীতের কাহিনীর সমস্ত পরিণতি জানবার জন্য। তার সমস্ত প্রাণমন ফিরে গেছে ফেলে-আসা সেই সেপাই ব্যারাকে, মনে পড়ছে প্রতিটি দিনের নিরন্তর ফিসফাস, জাত মান খোয়ানোর আতঙ্ক, আর প্রতিমুহূর্তে শ্বেত দানবের হুকুম অমান্যের সাংঘাতিক উত্তেজনা।
সে বলল কয়েদবাবুকে, কিত্তা বাইরের দালানে একজন পাহারাদার পাঠাতে বলে দেছেন। আমি যাই আজ্ঞে।
কয়েদবাবু বললেন, আরে শোন শোন। হঠাৎ ঘরে চললি কেন? ময়াল খেলাতে না রাত করে মেয়েমানুষকে পাহারা দিতে?
একজন সেপাই বলল, তা নারানও বড় কম জোয়ান নয়। সে কি ছেড়ে কথা কইবে? লখাই বলল, না ভাই, শরীলটা বড় বেভাব লাগছে। কয়েদবাবু হেসে উঠলেন হো হো করে। বললেন, সে তো কর্তা বুঝেছেন, আমরা কি আর বুঝেছি? তারপর হঠাৎ গলার স্বর পরিবর্তন করে ভ্রূ কুঁচকে বললেন, তা তুই এত ঘামছিস কেন, হাঁপাচ্ছিস কেন! ভয় পেয়েছিস নারানের জন্য?
কথাটা শুনে মাথা নাড়া দেওয়া সিংহের মতো সোজা হয়ে উঠল লখাই। পরমুহূর্তেই আবার মাথা নামিয়ে চাপা একটু উত্তেজিত গলায় বলে, তা বাবু, নারানের না হোক, ভয় পেয়েছি একটা। ভয় এ পানের লয়, সে ভয়… বলতে বলতে হঠাৎ থেমে আর একটি কথাও না বলে সে বেরিয়ে পড়ল।
ঘরের সবাই হতবাক হয়ে তার চলার পথের দিকে তাকিয়ে রইল। কেবল কয়েদবাবুর মুখের সমস্ত রেখাগুলো বার বার নানান ভঙ্গিতে বেঁকেচুরে উঠতে উঠতে লাগল নানান চিন্তায়।
.
লখাই বেরিয়ে এসে পথের উপর পড়ল।
সন্ধ্যার অন্ধকার নেমেছে। উত্তর-দক্ষিণে বিলম্বিত পথ নির্জন নিস্তব্ধ। চক্রবর্তী বাগানের উলটো দিকে পথের উপর ঘোষের মুদিখানায় বাতি জ্বলছে একটা টিমটিম করে। দু-একজনের নিচু গলার কথা শোনা যাচ্ছে সেখানে।
কোথায় যাবে লখাই? বাড়িতে, কাঞ্চনের কাছে? না, নারীর প্রেমালিঙ্গন আদর-সোহাগ আচমকা তার জীবন এক উদ্দাম ঝড়ে ঝরে গিয়েছে। বুঝি চকিতে দুদিনের জন্য তার জীবনে নারীর উদ্দাম সোহাগ এসেছিল এবং যে দুর্বিপাকে পড়ে ভাসন্ত জীবনকে যে তুলে দিয়েছিল কাঞ্চনের হাতে, পুনর্বার সেই দুর্বিপাকই দারুণ আবর্তে পাক খেয়ে ফিরে এসে ছত্রখান করে দিল সমস্ত! কোম্পানির ফিরিঙ্গি রানী ভারতের মহারানী! এ কী করে সম্ভব হল। তা হলে চোখে না-দেখা যে ঝাঁসির রানীর যুদ্ধ ঘোষণার কথা শুনেছিল, শুনেছিল বীর নানাসাহেবের কথা, তাঁরাও কি এ নগণ্য সিপাহির মতো লাঞ্ছিত পলাতক জীবন যাপন করছেন? হিন্দুস্থানে কি তাঁদের আর কোনও পাত্তা নেই, বিলাত থেকে ফিরিঙ্গিরানীর শাসন-ক্ষমতার অধিকারের কথা শোনা সত্ত্বেও কি যুদ্ধের অবসান হয়ে গেছে? তা হলে গুরুশূকরের চর্বিতে ভাজা হাড়চূর্ণের ময়দার রুটি-পরোটাতে হিন্দুস্থানের মানুষকে পেট ভরাতে হবে? কোথায় বীর সেনাপতি তাঁতিয়া। আজও যে লখাই, ঝড়ো হাওয়ায় মেঘ গর্জনের মধ্যে তোমার সেই অমোঘবাণী শুনতে পায়, প্রতিটি ফিরিঙ্গির রক্তে হিন্দুস্থানকে স্নান করিয়ে শুদ্ধ করে নিতে হবে।
বুকের মধ্যে নিশ্বাস বন্ধ হয়ে এল তার। সারা গায়ে ঘাম ছুটছে। কোথায়, কোথায় তাঁতিয়া! তার মনে পড়ল, মজুমদারদের সেজবাবুর কথা। সারা সেনপাড়ার মধ্যে এমন দুটি তোক আর সে দেখেনি। বাবু সারাদিন বসে বসে মস্ত মোটা মোটা কেতাব পড়েন। পড়ায় এতই তন্ময় থাকেন যে, তাঁর বেশবাসের ঠিক থাকে না, ঠিক থাকে না নাওয়া-খাওয়ার; একদিন তিনি নিজেই ডেকে লখাইকে অনেক কথা বলেছিলেন এবং লখাইকে ওঁর কী যে ভাল লেগেছিল। বলেছিলেন, আমি তোমার প্রেমে পড়েছি হে, বুঝলে? মাঝে মাঝে এসে আমাকে দেখা দিয়ে যেয়ো। তুমি একটা ইতিহাস সৃষ্টি করেছ সারা হালশহর পরগনার মধ্যে।
স্থানীয় অধিবাসীরা তাকে কিন্তু পাগলই মনে করে। কোনও বাকবিতণ্ডা তো দূরের কথা, হেসে ছাড়া তাঁকে কেউ কোনও দিন কথা বলতে দেখেনি। বলেন, তাও দুবোধ। কখনও সংস্কৃত, কখনও ইংরেজি কখনও ফারসি বা ফরাসি। কেতাব পড়েই মাথাটি অমন গোলমেলে হয়ে গেছে, শোনা যায় শীঘ্রই কলকাতায় কোম্পানির প্রতিষ্ঠিত কোন বিদ্যালয়ে নাকি শিক্ষকতা করতে যাবেন এবং সাহেবরা তাঁকে বিলাত নিয়ে যাওয়ার জন্যও খুব অনুরোধ করেছেন।
তিনি যেমন লখাইয়ের প্রেমে পড়েছিলেন, লখাইও তেমনি পড়েছিল এ মানুষটির প্রেমে। অনেক কথা শুধু নয়, অনেক দেশের অনেক ব্যাপার সে জেনেছে এ লোকটির কাছ থেকে। এত কথাও তিনি জানতেন! আর এ দেশের কোনও কথা বলতে গেলেই তাঁর সারা মুখে এক অদ্ভুত ব্যঙ্গের হাসি ফুটে ওঠে। বলেন, আমরা কীসের জাত তুমি জানো?
লখাই বলে, আজ্ঞে হিন্দুর বটে।
তিনি বলেন, সে তো বটেই, তা ছাড়াও আমরা হলাম নিধিরামের জাত।
নিধিরামটা কে বাবু?
যার ঢাল-তলোয়ার নেই।
বজ্রকণ্ঠে সে কথার প্রতিবাদ করতে চেয়েছে লখাই। ঢালতলোয়ারহীন নিধিরাম হলাম আমরা। তুমি কি জানো না বাবু, এ দেশের সেপাইদের লড়ায়ের কথা, তুমি কি জানো না, ফিরিঙ্গির রক্তে ভাগীরথী লাল করে দেওয়ার কথা। কিন্তু বলতে পারিনে ভয়ে। এত কথা জিজ্ঞেস করেছে, তবু প্রকাশ হয়ে পড়ার ভয়ে কোনও দিন জিজ্ঞেস করেনি সে যুদ্ধের পরিণতির কথা। মনগড়া কল্পনা করেছে, যুদ্ধ থেমেছে সাময়িকভাবে, দিন আবার আসবে।
কিন্তু আজ সে কল্পনার সৌধ হয়ে গেছে চূর্ণবিচুর্ণ। সাময়িকভাবে যে পরাজয়ের জ্বালা স্তব্ধ হয়ে ছিল স্বকল্পিত চিন্তায়, আজ সেই জ্বালা নিদারুণ সত্য হয়ে পুড়িয়ে দিল বুকটা।
না, বাড়ি নয়, কাঞ্চন নয়, নয় অন্য কোনও দুশ্চিন্তা। ভয় নয়, আজ সে সোজা চলল মজুমদারবাড়ির দিকে, সেজবাবুর কাছে সমস্ত কথা জানতে। ও হে। বিদ্যুতের মতো ঝলকে উঠল তার মনের মধ্যে, তাই বুঝি সেজবাবু অমন ঠোঁট বাঁকিয়ে বলেন, আমরা হলাম নিধিরামের জাত। আর লখাই অপোগণ্ড মুখ সিপাহি, সে কোনও অর্থই বুঝতে পারেনি। সব কথাই জানেন তা হলে সেজবাবু! নিশ্চয়! সেজবাবু যে কথা জানেন না, সে কথা জানে না তা হলে কেউ।
মজুমদারবাড়ির দেউড়ি দিয়ে ঢুকতেই চাকর হরি জিজ্ঞেস করল, লখাই না কি গো?
লখাই বলল, হ্যাঁ, সেজবাবুর সঙ্গে এটু দেখা করব। কোথায় আছেন?
হরির খানিক ভক্তি আছে লখাইয়ের উপর মনসার ছেলে বলে। তবু বলল বিস্মিত হয়ে, রাত করে যে?
লখাই বলল, বড় দরকার ভাই। বাইরের ঘরে আলো রয়েছে, বাবু ওখানেই নাকি?
হরি নির্বিকারভাবে বলল, তা ছাড়া আর কোথায় থাকবেন বলে? তুমি হলে মনসার ছেলে, উনি হলেন মা সরস্বতীর। যাও।
লখাই ঢুকতে গিয়ে হঠাৎ থমকে পেছিয়ে এল তাড়াতাড়ি। হরি বোধ হয় নজর করেনি। বাবুর পাশে সুন্দরী যুবতী একজন ঘোমটা খুলে বিহুলভাবে শূন্যে তাকিয়ে আছেন আর বাবু কী যেন পড়ছেন তাঁর মিষ্টি গলায় দুহাত নেড়ে। মানুষ দেখে যুবতী ঘোমটা টেনে দিলেন। ছায়া দেখে সেজবাবু জিজ্ঞেস করলেন, কে ওখানে?
তাড়াতাড়ি চৌকাটের উপর গড় করে লখাই বলল, আপনার লক্ষীন্দর।
সেজবাবু কেতাব মুড়তেই যুবতী উঠে চলে যাওয়ার চেষ্টা করছিলেন। সেজবাবু তাড়াতাড়ি তাঁর আঁচল ধরে বললেন, যাচ্ছ কোথায়? ও আমাদের লখাই, তোমার এত গোপনতার কোনও কারণ নেই।
যুবতী ঘোমটা ঈষৎ তুলে বললেন, জানি। তুমি ওর সঙ্গে কথা বলে, আমি ভিতরে যাই।
লখাই তাড়াতাড়ি বলে উঠল, থাক বাবু, আমি এখন যাই।
সেজবাবু বাধা দিয়ে বললেন, যাবে কী হে! গৃহস্থের গিন্নির দেখা পাওয়া যায়, কিন্তু তুমি হলে চাঁদরাজার ছেলে, রাজপুতুর লক্ষীন্দর, এসেছ আবার সন্ধ্যার পর, তোমাকে কি এখন ছেড়ে দিতে পারি! এসো, ভিতরে এসো। স্ত্রীকে বললেন, তুমি তো কতদিন লখাইয়ের কথা শুনতে চেয়েছ, চলে যাবে কেন?
বারবাড়িতে বসে এ ভাবে কথা শোনা যায় বুঝি? বলে স্ত্রী চলে গেলেন।
সেজবাবু একটু হেসে বললেন, তা বটে। তারপর লক্ষীন্দর তুমি কি মনে কর? শুনলাম তুমি আর এক ইতিহাস সৃষ্টি করেছ সেনপাড়াতে। সেই সম্বন্ধে কিছু বলবে নাকি?
লখাই বলল, না। কিন্তু যা বলতে এসেছে, বলতে গিয়ে সে কথা আটকে গেল তার মুখে। নানান সংশয়, সন্দেহ চেপে আসতে লাগল তার মনে। না জানি কী মনে করবেন বাবু, না জানি কী ভাববেন। হয়তো কিছু জিজ্ঞেস করে বসবেন, যে কথার জবাব দিতে পারবে না সে। আর নিজের মন-মেজাজেরই কি তার কিছু ঠিক আছে? কী বলতে কী বলবে সে। বলতে গিয়ে তার এতদিনের আত্মগোপনের কাহিনীই যদি ফাঁস হয়ে যায়।
তার মুখ দেখে সেজবাবু জিজ্ঞেস করলেন, কী ব্যাপার লখাই? কোনও দুর্ঘটনা ঘটেনি তো? কাজে যাওনি আজ?
যেন কথাচ্ছলে একটু হাসল লখাই। তাড়াতাড়ি মনের ভাব গোপন করার চেষ্টা করল। এ কী করছে সে! আর কোনওদিন কি লখাই সেজবাবুর কাছে আসেনি? আর আর দিনের মতোই স্বাভাবিকভাবে নানান কথা বলে তার কথাটি জেনে নিতে হবে, উত্তেজনার মধ্যে সে কথা ভুলে যায় কেন সে? বলল, না, তেমন কিছু নয়। শরীরটা একটু বেভাব হয়েছে, তাই চলে এলাম। কী কেতাব পড়ছিলেন বাবু?
সেজবাবু খানিকটা যেন ভাবের ঘোরে তন্ময় হয়ে গেলেন। লখাইয়ের ছলনা তিনি বুঝতে পারলেন না। বললেন, কেতাব বড় সাংঘাতিক হে। কেতাবের নাম হল দুর্গেশনন্দিনী। লিখেছেন কে জানো? কাঁটালপাড়ার এক চাটুজ্যে হাকিম। আমাদের বাড়িতে দেখলে আমি আমার বউকে পড়িয়ে শোনাচ্ছি, কেন-না, রেওয়াজ আছে। আমার ভাঁটাপাড়ার বন্ধু বনমালী টোলের ফিরতি পথে রোজ এ কেতাবের পাতা ছিঁড়ে পাচন নিয়ে যেত আর সেই পাতা পড়ে শোনাত তার নববধুকে। বলে তিনি ঠোঁট টিপে হাসতে হাসতে সেই কেতাবের পাতা ওলটাতে লাগলেন। লখাই সে সব কিছুই বুঝতে পারল না। বলল, কেন কিছু খারাপ কথাটথা লেখা আছে বুঝি?
খারাপ বলে খারাপ! সেজবাবু ভ্রূ তুলে কপট গাম্ভীর্যে বললেন, রীতিমতো চিত্ত বিক্ষিপ্ত হওয়ার সম্ভাবনা আছে। অর্থাৎ হৃদরোগে ঘটতে পারে, বুঝলে? শুনবে নাকি একটু?
লখাই জোড়হাতে বলল, না বাবু, যাব এখন, তা বাবু কেতাবে এত কথা লেখা থাকে, সেপাইদের যে সেই লড়াই হয়েছিল কোম্পানির সঙ্গে তার কিছু লেখা নেই?
সেজবাবু বললেন, ইংরেজি কেতাবে আছে।
আছে? আবার যেন লখাইয়ের সারা মুখ জ্বরের ঘোরে মতমিয়ে উঠতে চায়। মুখে তার আলো ফুটল। বলল :সে লড়ায়ের কী হল বাবু?
সে তো শেষ হয়ে গেছে হে।
অ! যারা লড়েছিল, তাদের কী হল?
তারা তো অনেকেই মরে গেছে।
মরে গেছে?
লখাইয়ের অবিশ্বাস অথচ তীব্র কণ্ঠ শুনে সেজবাবু ফিরে তাকালেন। বললেন, হ্যাঁ। ঝাঁসির রানী তো যুদ্ধ করতে করতেই মারা গেলেন। নানা সাহেব তো গ্রেপ্তার হয়ে বোধ হয় বহরমপুরে। জেলে ছিলেন, মরে গেছেন কি-না জানি না। কেন বলল তো?
কেন? কেন, সে কথা আজ আর কেউ বুঝবে না। ছদ্মবেশী জীবনের সব আশা ধূলিসাৎ হয়ে গিয়েছে, সে মরেছে জীবন্তে। বলল, কেন আর, এমনি। গপ্পো শুনেছি কি-না। আর একজন ছিল বাবু, কী নাম তার, হ্যাঁ, তাঁতিয়া? সেজবাবু বললেন, সে মারহাট্টিকে ফাঁসি দিয়েছে।
আচমকা লখাইয়ের বুকে যেন তীক্ষ্ণ তলোয়ার আমূল বিদ্ধ করে কেটে ফেলল হৃদপিণ্ড। কিন্তু কোনও শব্দ করার উপায় নেই। যন্ত্রণায় আর্তনাদ দূরের কথা, মুখে তার চিহ্ন পর্যন্ত ফুটতে দেওয়া চলবে না। সে তাড়াতাড়ি উঠে পড়ে ফিরে যাওয়ার উদ্যোগ করে আবার বলল, কার হুকুমে ফাঁসি হয়েছে বাবু? কোম্পানির মহারানীর? এবার আর সব চেষ্টাতেও লখাই তার বিকৃত উত্তেজিত মুখভাব গোপন করতে পারল না, সেজবাবু বললেন, কী হয়েছে তোমার লখাই। তোমার স্যানকর্তারা মহারানীর উৎসব করতে দিল্লি যাচ্ছেন, তাতে কি তোমার মন খারাপ হয়ে গেছে?
লখাই প্রাণপণ চেষ্টায় আত্মসম্বরণ করে বলল, না, কিন্তু বাবু, বলতে ভরসা পাইনে, ফিরিঙ্গি রানী এ-দেশের মহারানী হবে, ফাঁসির হুকুম দেবে—এ যেন আমার পানে সয় না।
সেজবাবু তক্তাপোশ ছেড়ে নেমে লখাইয়ের কাছে এসে ফিসফিস করে বললেন, ঠিক বলেছ লক্ষীন্দর—ঠিক বলেছ। সাধ করে কী তোমার বন্ধু হয়েছি। কিন্তু কোনও উপায় নেই। আমরা যে নিধিরামের জাত হয়েছি।
সেজবাবুর এ আকস্মিক আত্মপ্রকাশ লখাইয়ের হৃদয়ের বদ্ধ দুয়ার যেন প্রচণ্ড ধাক্কায় ঠেলে খুলে ফেলতে চাইল। দামামা বেজে উঠল তার বুকের মধ্যে, কামানের গোলা ফাটার শব্দ এল যেন তার কানে। তাড়াতাড়ি সেজবাবুর পায়ে হাত দিয়ে ব্যাকুল গলায় বলল সে, বাবু, এর কোনও বিহিত কি হবে না। আপনারা কিছু করবেন না?
সেজবাবু লখাইয়ের হাত ধরে তুলে বললেন, বলেছি তো লখাই, আমাদের কিছু নেই। ঈশ্বর আজ ওদের সহায়, শক্তিতে ওরা আজ সিংহবাহিনী। পৃথিবীর কেউই আজ ওদের সঙ্গে পারবে না। তার উপর আমাদের দেশের বড় বড় মাথারা আজ সব ওদেরই সহায়।
না–না এ আর শুনতে পারে না লখাই। কোম্পানির প্রতি ঈশ্বরের আশীর্বাদ, ওর প্রতি প্রচণ্ড অভিশাপ! হায়, কী পাপে, কোন পাপে। ঈশ্বর কখনও অবিচার করেন না, কিন্তু এই নাকি তাঁর বিচার!
রাত হল, আমি যাই বাবু–বলে লখাই প্রস্থানোদ্যত হল।
সেজবাবু একটু এগিয়ে বললেন, এসব কথা কাউকে যেন বলো না।
না বাবু না। বলে সে বেরিয়ে এল। একথা কি বলার মতো, না, এ লজ্জার, এ পরাজয়ের কথা ফলাও করে কাউকে বলা যায় না।
কিন্তু ঈশ্বরের অভিশাপেই যেন অভিশপ্ত ক্রুদ্ধ বন্দি সিংহের মতো অন্ধকার পথের উপর এসে আড়ষ্ট হয়ে দাঁড়িয়ে পড়ল লখাই। তাঁতীয়াটোপীর উদ্দীপ্ত মুখমণ্ডল তার সমস্ত সুপ্ত স্মৃতিকে হিংস্র করে তুলেছে, দুই মুষ্টিবদ্ধ হাতে অন্ধকারকে সরিয়ে দেওয়ার জন্য যেন সে ঝাপটা মারতে লাগল। না, বোধ করি সেনাপতির ফাঁসির দড়িকে সে দুহাতে টেনে ছিড়তে চাইছে। তার ঘন ঘন নিশ্বাসের সঙ্গে মনে হল, মণিহারা অজগর ফুঁসছে অন্ধকারে, ধকধক করে জ্বলছে দুই রক্ত চোখ। ফাঁসি দিয়েছে তার সেই বীর সেনাপতিকে! সারা হিন্দুস্থানের কোম্পানির সমস্ত গোরাকে কি সেই ফাঁসিরও কাঠে ঝোলানো যায় না?
.
অন্ধকারে গাছের মাথার উপর দিয়ে পাখি একটা পাখা ঝাপটা দিয়ে উড়ে গেল বিচিত্র শব্দ করতে করতে। লখাই যেন শুনল সে পাখি বলে যাচ্ছে, হ্যাঁ, হ্যাঁ, হ্যাঁ, হ্যাঁ…।
উপরের দিকে ফিরে তাকাল সে। অন্ধকার। গাছের ফাঁকে ফাঁকে তারা ভরা আকাশ। সেই অসীম শূন্য থেকে ক্রমবিলীয়মান দৈববাণীর মতো সেই শব্দ ভেসে আসতে লাগল, হ্যাঁ হ্যাঁ হ্যাঁ হ্যাঁ…
অন্ধকারে দানবের মতো লখাই চলল বাড়ির দিকে। কেমন যেন সব তালগোল পাকিয়ে যাচ্ছে মাথার মধ্যে। চিন্তা করবার ক্ষমতা নেই। যা ভাবতে চায়, সে ভাবনার কোনও ধারাবাহিক গতি নেই তার। কেমন করে সে ভাবনা ভাবা যায় বুঝি তাও তার জানা নেই। কেবল এক অশান্ত বোবা ক্রোধে মনে মনে বার বার প্রশ্ন উঠল, কেমন করে, কেমন করে, কেমন করে?
অন্ধকার উঠোন পেরিয়ে দাওয়ায় উঠে দরজায় ধাক্কা দিল সে।
কাঞ্চন জেগেই ছিল। জিজ্ঞেস করল, কে?
আমি লখাই।
পরিচিত গলার স্বর শুনেও বেড়া কাটা জানালা দিয়ে অন্ধকারে ঠাওর করে একবার দেখে নিল। তারপর দিল দরজা খুলে।
ঘরে তখনও টিটি করে একটা প্রদীপ জ্বলছে। লখাইয়ের খাওয়া এঁটো বাসন দুখানা পড়ে রয়েছে, অগোছাল ছড়ানো জিনিসপত্র কালকের মতোই পড়ে রয়েছে এখনও। বিস্ত বিছানার কাঁথা গুটানো, মাদুর পড়ে আছে মেঝেয়।
কাঞ্চনের দুই চোখ ফোলা, মুখ ভার, ক্লান্তিমাখা! বোঝা যায় সে খায়নি, ওঠেনি সারাদিন, পড়েই ছিল। অসময়ে লখাইকে ফিরতে দেখে বলল, চলে এলে যে?
লখাই কোনও জবাব দিল না। চুপ করে বসে রইল সে এক পাশে। স্তব্ধ, ক্রুদ্ধ। জ্বলন্ত চোখ, ঘন নিশ্বাসে মস্ত বুক বিরাট পাথরের মতো দুলে দুলে উঠছে।
সে মূর্তি দেখে চমকে উঠল কাঞ্চন। শিউরে উঠল ভয়ে। তাড়াতাড়ি কাছে গিয়ে গায়ে হাত দিয়ে বলল, কী হয়েছে, কী করে এসেছ?
কিছু না।
সেকথা বিশ্বাস করল না কাঞ্চন। আরও খানিক ঝুঁকে পড়ে ভাল করে লখাইয়ের মুখ দেখে বলল, কিছু নয় কি? তবে তোমার চোখ মুখ এমন জ্বলছে কেন! অমন জোরে জোরে নিশ্বাস ফেলছ কেন? কী হয়েছে বলে! তুমি কত্তাদের বাড়ি থেকে চলে এলে কেন?
বলে সে লখাইয়ের সর্বাঙ্গ আতিপাতি করে দেখল। তার স্থির বিশ্বাস হয়েছে মারামারি না হলেও নারানের সঙ্গে নিশ্চয় তার কিছু ঘটেছে। হয় তো সেখানে অধরা এবং আরও কেউ কেউ ছিল। তারা সকলে মিলে অপমান করেছে লখাইকে হয় তো। নয় তো বুঝি কত্তারাই কোনওরকম অপমান করেছে, ব্যবস্থা করেছে হয় তো কোনও শাস্তির।
অস্থির গলায় বলল সে, মরণ সেই আমার, বলল না কেন মিনসে, কী হয়েছে? এত রাগ কেন তোমার! কার পরে!
কার পরে? বলে জলন্ত দৃষ্টিতে শুন্যে তাকিয়ে দাঁতে দাঁত ঘষে আবার বলল, যার পরে, তার নাগাল আমি পাব না, বুঝি কোনওদিন না।
শুধু আতঙ্ক নয়, কৌতূহল ফেটে পড়ার জোগাড় হল কাঞ্চনের। দুহাতে লখাইয়ের কাঁধে ঝাঁকানি দিয়ে বলল, কেন! কে সে! কার নাগাল খুঁজছ তুমি?
লখাই স্থির দৃষ্টিতে তাকাল কাঞ্চনের দিকে। কাঞ্চনও তাকাল। একি চোখ। খুন করবার সময় মানুষের চোখ কি এমনই হয়? শত্রুকে না পেলে মানুষের সারা মুখ এমনি জ্বলে।
লখাই হঠাৎ কাঞ্চনের হাত ধরে বলল, কাঞ্চীবউ, সেপাইদের লড়াইয়ের কথা তুমি শুনেছ কোনও দিন? গোরা কোম্পানির সঙ্গে যারা লড়েছিল?
কাঞ্চন বলল, শুনব না কেন। তখন তো আমার বে হওয়ার কথা হচ্ছে।
কঠিন চাপা গলায় বলল লখাই, সে যুদ্ধের সেনাপতিদের ফাঁসি দিয়েছে কোম্পানির গোরারা। এ হিন্দুস্থানের তখতে আজ ওরা ফিরিঙ্গিরানীকে বসিয়েছে। ওই সাদা শয়তানেরা নাকি ঈশ্বরের আশীর্বাদ পেয়েছে, ওদের নাগাল আর কেউ পাবে না।
এ কথার অর্থ বুঝতে পারল না কাঞ্চন। লখাই যে দ্বিগুণ দুর্বোধ্য হয়ে উঠল তার কাছে। অজানা এক নতুন ভয় দানা বাঁধল তার বুকে। এসব কথা বলে কেন মানুষটা, আর এসব কী কথা? বলল, তাতে তোমার কী?
তাতে আমার কী! বেকুফ আওরত! হাতের ঝটকা দিয়ে সরিয়ে দিল সে কাঞ্চনকে।
সত্যি, তাতে লখাইয়ের কী! কেউ বুঝবে না তার কথা, পুনর্জীবিত মনসার ছেলের এ বিচিত্র প্রশ্নে সবাই শুধু চমকাবে, নয় তো এক দারুণ সর্বনাশের সন্ধান পেয়ে খিল আঁটবে ঘরে ঢুকে। আপন মনে সে বিড় বিড় করতে লাগল।..সিপাহি ব্যারাকের কথাই তার আবার মনে পড়ল। একেবারে শেষের দিকে যেদিন শোনা গেল চপাটি ঘুম গিয়া সেদিন ব্যারাকে এক দারুণ উত্তেজনা। ওই চপাটি যুদ্ধ শুরু হবার প্রথম সঙ্কেত ছিল। ওই চপাটিতে লেখা ছিল গোরা কোম্পানির অনাচারের কথা, অত্যাচারের কথা, অস্পৃশ্য টোটা টুপি ময়দার কথা আর ছিল গোরা কোম্পানিকে এ-দেশ থেকে নিশ্চিহ্ন করার কথা। কেমন দেখতে ছিল সেই চপাটি, কে ছেড়েছে সেই চপাটি, কোত্থেকে আসছে; কেউ জানত না। শুধু মাত্র শোনা গেল, এ জনপদের উপর দিয়ে ঘুরে গেছে সেই চপাটি।…পারি বন্ধ, গোরা কানিল মাজের সাহাবের দল অশরীরী প্রেতের আতঙ্কে যেন টিপে টিপে পা ঝেলছে। তারপরই আচমকা বোম্ ফাটার মতো যুদ্ধ শুরু হল। কী সাংঘাতিক তার শেষ।
কাঞ্চন এতক্ষণ অপলক উল্কণ্ঠিত চোখে লখাইয়ের ভাব লক্ষ করছিল। তারপর সারা মুখে এক বিশ্রী আলো ফুটে উঠল। তাড়াতাড়ি কাছে এসে বলল, তবে কী তোমার–
বলতে গিয়ে কথা আটকে গেল তার গলায়। হায় ভগবান, যদি তাই হয়, যদি তাই হয়, তবে হয় তো এ জীবনের তার সবই শেষ।
কাঞ্চনের মুখ দেখে লখাইয়ের চৈতন্য হল। শান্ত গলায় বলল, তবে কী, বলো?
কাঞ্চন ফিস ফিস করে বলল, তবে কি তোমার আগের জন্মের কথা মনে এসেছে?
আগের জন্মের? ওহো! সে যে তার আগের জন্সেরই কাহিনী, যে জীবন তার শেষ হয়ে গিয়েছে। সে যে তার গত জন্মের কথা, এখন যে সে লখাই বাগদী, মা মনসার বর-পাওয়া জলে-ভাসা ছেলে। তার দুচোখ ফেটে জল এল। দুহাতে কাঞ্চনের মুখটি সামনে এনে সে বলল,
যদি তাই হয় কাঞ্চীবউ, যদি তাই মনে আসে?
হতবাক বিহুল কাঞ্চনের ঠোঁটে একটি কথা জোগাল না। প্রাণহীন নিস্পন্দ কাঠের মূর্তির মতো আড়ষ্ট হয়ে রইল, দুচোখে ভরা বিস্ময় নিয়ে লখাইয়ের দিকে তাকিয়ে রইল সে।
কাঞ্চনকে আরও কাছে টেনে লখাই ফিসফিস করে বলল, কোন্ জীবনের কথা তা তো জানি না, কাঞ্চীবউ, মনে পড়ে এক লড়ায়ের কথা, সেনাপতির কথা। সে কথা মনে হলে, আমার প্রাণ পুড়ে যায় কাঞ্চীবউ। কাউকে বলি না, তোমাকে বললুম। কিন্তু সে আর আমি মনে আনতে চাই না, না না।
কাঞ্চন বলল, সেপাইদের সে লড়ায়ে তুমি ছিলে?
হয় তো ছিলাম।
কী হল সে লড়ায়ে?
হার হয়েছে।
তারপর?
তারপর তো কিছু নেই।
সাপে কামড়াবার কথা তোমার মনে নেই?
না।
তবে এতদিন তো তুমি এ পান পোড়ানোর কথা বলোনি?
আজ তো বললাম। কিন্তু কাউকে আর বলল না এ কথা।
তোমার বাড়ি কোথায়?
লখাই তীক্ষ্ণ চোখে কাঞ্চনের দিকে ফিরে তাকাল। উৎকণ্ঠা কাঞ্চনের চোখে। প্রশ্ন যেন ভীত সন্ত্রস্ত।
সে বলল, অত কথা তো মনে নেই কাঞ্চীবউ। শুধু ওই কথাই মনে পড়ে মাঝে মাঝে।
কাঞ্চনের দুই চোখের কোণে বড় বড় ফোঁটায় জল জমে উঠল। ভাঙা গলায় বলল, আর যত যন্তনা হয় তোমার সে কথা মনে এলে? এমন কান্না পায়?
হ্যাঁ।
তুমি একদিন কড়ি ফকিরের কাছে যাও কাঁকনাড়ায়। আজ যে যন্তন্ন তোমার দেখলুম, মাগো! কোনদিন তুমি এ যন্তন্নায় অপঘাতে মরবে।
এবার লখাই হাসল, বিষণ্ণ ক্লান্ত হাসি, না, কড়ি ফকির টকির নয়, যন্তনা হলে তোমার কাছেই ছুটে আসব। এ পানের ভার তোমাকে দিইছি যে?
কাঞ্চনের বুক ভরে উঠল। লখাইয়ের ভেজা চোখ মুছিয়ে দিয়ে বলল, তুমি চলে এলে যে কত্তাদের বাড়ি থেকে?
কত্তা অনুমতি দিলেন, তাই। বলে হঠাৎ কোমরের গাঁট থেকে মোহর কখানি নিয়ে কাঞ্চনের। হাতে দিয়ে বলল, কত্তা দিয়েছে তোমাকে।
আমাকে?
হ্যাঁ। বললেন, তোর মেয়েমানুষকে যা খুশি গড়িয়ে দি।
সত্যি? অমা গো! খিলখিল করে হেসে উঠে সুখে সোহাগে ঢলে পড়ল কাঞ্চন লখাইয়ের বুকে। বলল, রাগমাগ করল না?
মনে তো হল না। আমি যে সব বললুম!
অমা গো! বলে আবার খিলখিল করে হেসে উঠল কাঞ্চন।
সে হাসিতে রাত্রিও যেন মোহিনীময়ী হয়ে উঠল। নিস্তব্ধ অন্ধকার হাওয়া-ভাসা রাত্রি, সে হাসির দমকে নূপুরের তালে যেন নেচে উঠল।

পরদিন সকালে দেখা গেল কাঞ্চনের মুখ ভার। সে বার বার লখাইকে বলল তাকে বাপের বাড়ি দিয়ে আসার জন্য।
লখাই বলল, বেশ তো, সাতদিনের মধ্যে যদি কালীবোঠান না আসে তবে রেখে আসব।
সে কথা কাঞ্চন শুনল না। কেঁদে বলল সে, না এখেনে আমি আর এক দণ্ডও টিকতে পারছি না। দিদি নেই, মধু নেই, গরুগুলোকে খড়বিচুলি খাওয়াতে গেলে কী ফোঁস ফোঁস করে উঠছে। ভাসুর যে ওদের বাপের মতো। তুমি একবার বোদাই যাও, ওদের নিয়ে এসোগে। নইলে নোকেও তোমাকে দুষবে।
লখাই বলল, পুবে তো আমি কোনও দিন যাইনি। অচেনা পথ। পরে আবার ফিরে আসতে হবে তো আমাকে। কতখানি পথ তা কে জানে?
কাঞ্চন ছাড়বার পাত্রী নিয়ে। বলল, ভারী তত পথ। মাত্তর চার কোশ হবে বা। আর অচেনা তো কী, জিজ্ঞেস করলে নোকেই বলে দেবে।
লখাই একমুহূর্ত কাঞ্চনের দিকে তাকিয়ে বুঝল যেতে তাকে হবেই। এমনিতেই কালীবউ, শ্যাম গিয়ে অবধি মুখে অন্নজল তোলেনি.সে। সাতদিন অপেক্ষা করতে গেলে কাঞ্চন হয়তো উপোস করে প্রাণ দেবে। সে বলল, আচ্ছা দেখি, একবার খিরপাড়ার ছিরিশদাদার সঙ্গে কথা বলে। আগে এটু নেয়ে আসি পদ্মপুকুর থেকে। বলে গামছাটি টেনে নিয়ে সে বেরিয়ে পড়ল।
গ্রীষ্মকাল। বেলা মস্ত। রাত না পোহাতেই সূর্য যেন আকাশে উঠে বসে আছে। এর মধ্যেই তাত ফুটতে আরম্ভ করেছে। তবু খানিক মোলায়েম হাওয়া আছে বলে বাঁচোয়া। নইলে বোধ করি সিদ্ধ হয়ে মরতে হত।
পদ্মপুকুর গ্রামের শেষে। এ চাকলার মধ্যে এটাই বোধ হয় সবচেয়ে বড় পুকুর। পুকুর না বলে দিঘি বলাই বোধ হয় ঠিক ছিল। মস্ত উঁচু পাড়। চারদিকে বড় বড় গাছ, লতাজঙ্গলের বুপসি ঝড়ে ছাওয়া। দিনের বেলাও এত নির্জন যে, কেমন যেন গা ছমছম করে? রাত্রে নাকি এখানে চোর ডাকাতেরা তাদের নৈশ-অভিযান শেষে বসে হিসেব-নিকেশ করে। এত যে গাছপালা, প্রাণ জুড়ানো ঠাণ্ডা, তবু একটা পাখিও এখানে ডাকে না। এখানকার ও নীরবতার মধ্যে যেন অশরীরী আত্মার অবস্থিতি অনুভর করা যায়।
পুকুরের কাছাকাছি এসেই লখাই থেমে পড়ল। তার যেন মনে হল, তার পেছনে কিম্বা পাশে পাশে আরও কেউ আসছে। সে চারিদিকে একবার ভাল করে দেখে নিল। কিন্তু কেউ তো নেই। অথচ ধীরে চলা পায়ের শব্দ এখনও শোনা যাচ্ছে, অস্পষ্ট থেকে স্পষ্ট হচ্ছে। সে পিছন ফিরে দেখল। না, কেউ নেই।
এতটুকুন ভাবতে ভাবতেই সে দেখল তার খানিক দূরের ঝাঁকড়া পিপুল গাছটার তলায় নারান তার দিকেই এতো দৃষ্টিতে তাকিয়ে দাঁড়িয়ে আছে। মাথায় ছোট করে ছাঁটা চুল, গোল মুখ নারানের ভয়ঙ্কর দেখাচ্ছে। লাল চকচকে চোখ দুটো যেন জ্বলছে দুখণ্ড অজারের মতো, তার বেঁটে কালো লোমশ শরীরের সমস্ত পেশিগুলো শক্ত হয়ে ফুলে উঠেছে। দুটো সুপুরির মতো তার চোয়ালের হাড় রয়েছে ফুটে। সামনের দিকে তার খাটো শক্ত শরীর এমনভাবে ঝুঁকে আছে যেন বন্য হিংস্র জানোয়ার শিকারের উপর ঝাঁপিয়ে পড়ার আগে ওত পেতে আছে।
লখাই নারানের মনোভাব সঠিক বুঝতে না পেরে ডাকল, নারান ভাই, তুমি এখেনে?
দাঁতে দাঁত ঘষে চিবিয়ে বলল নারান, শালা, ভাই লয়, নারান তোর যম। যার ধন তার ধন নয়, নেপোয় মারে দই। শালা, কালসাপ! ভেবেছিস আমাদের বাপ-পিতামোর ভিটে আর মাগী নিয়ে ঘর করবি তুই?
লখাই দু পা এগিয়ে বলল, ছি লারান ভাই, তোমার ভিটেয় তুমি এস, যখন খুশি তাড়িয়ে দেও আমাকে, আমি চলে যাব। কাঞ্চী বউয়ের ব্যাপারের জন্য তুমি আমাকে শাস্তি দেও নারানভাই, আমি যে পানটা দমাতে পারিনি।
পারিসনি তো সামনা, ওই পান তোর রেখে যা এখেনে। বলে আচমকা পায়ের কাছ থেকে মস্ত একটা মাটির ঢেলা দুহাতে তুলে সে ছুড়ে মারল লখাইয়ের বুক লক্ষ করে।
লখাই চকিতে একবার লারান ভাই বলেই ডান দিকে সরে গেল। মাটির ঢেলাটা চুর্ণবিচূর্ণ হয়ে গেল তার পায়ের কাছে পড়ে। পুনবার চোখচোখি হওয়ার পূর্বেই চোখের পলকে এক লাফে নারান লখাইয়ের উপর ঝাঁপিয়ে পড়ে দুহাতে গলা টিপে পুকুরের খাড়া ধারের অল্প-পরিসর জমির উপর আছড়ে পড়ল। পড়ার সে কী শব্দ, যেন দুটো মত্ত হাতি আছড়ে পড়ল।
লখাই শক্ত হাতে নারানের হাত দুটো ছাড়াবার আপ্রাণ চেষ্টায় ঠেলা দিয়ে নারানকে ফেলে দিতে চাইল। কিন্তু নারাণ মৃত্যুপণ করে গলা টিপেছে, নিজের শক্ত মাথা দিয়ে লখাইয়ের নাক এবং চোখ চুঁ দিয়ে গুতিয়ে ভাঙতে লাগল। চাপা গলায় হিসিয়ে উঠল, শালা, আমার পেরমায়ুর জন্য মোনর ছেলে এলি তুই, আজ তোর পেরমায়ু কে রাখে একবার দেখি।
লখাইয়ের শক্তিও বড় কম নয়। সে এত জোরে নারানের দুই কবজি চেপে ধরেছে যে, ক্রমশ যেন নারানের থাবা শিথিল হয়ে আসছে। ইতিমধ্যে তার মাথার তোয় লখাইয়ের নাক মুখ দিতে রক্ত বেরুতে শুরু করেছে। লখাই ডাকবার চেষ্টা করল, নারানভাই।…
নারান লখাইয়ের মাথাটা আলগা করে তুলে আবার ঠুকে দিল মাটিতে। শালা ভাই লয়, নারান তোর যম। লখাই পায়ের চাড় দিয়ে কাত হওয়ার চেষ্টা করতেই নারান হাঁটু দিয়ে প্রচণ্ডভাবে তার তলপেটে আঘাত করল। গাঁক করে একটা শব্দ উঠল লখাইয়ের প্রায় দমবন্ধ গলা থেকে।
শব্দ উঠতেই হঠাৎ দেখা গেল নারানের একটা হাত লখাই গলা থেকে তুলে সরিয়ে দিয়েছে। আবার সেই হাতটা গলায় এসে পড়বার পুর্বেই লখাই ঘাড় কাত করে এক প্রচণ্ড ঘুষি কষালেনারানের গদানে। ধাক্কাটা সামলাতে না পেরে নারান কাত হয়ে পড়তেই লখাই ছাড়াবার চেষ্টা করল। কিন্তু নারান ছাড়ল না। একটা ক্রুদ্ধ আর্তনাদ করে লখাইয়ের কোমর জড়িয়ে ধরল সে। লখাই চিৎকার করে উঠল, সাবধান নারান, সাবধান!
আগে তুই সাবধান! বলে নারান একটা হ্যাঁচকা টান দিয়ে দুজনেই পুকুরের গড়ানো জমিতে জাপটা-জাপটি করে গড়িয়ে পড়ল। কিন্তু জলে পড়ল না, কাছাকাছি এসে থেমে পড়তেই সুযোগ বুঝে এক লাফে লখাই নিজেকে মুক্ত করে সরে দাঁড়াল। নারানও দাঁড়াল।
যেন দুটো মাটিমাখা ক্রুদ্ধ মোষ রক্তাক্ত চোখে পরস্পরের দিকে তাকিয়ে হাঁপাতে হাঁপাতে আক্রমণের ছল খুঁজছে। নারান বলল, যদি শুয়োরের বাচ্চা না হোস্, যদি কুকুরের মতো ওই মাগীর সঙ্গে ঘর না করতে চা, তবে লড়।
এই আচমকা আক্রমণ ও নিজের রক্তদর্শনে লখাইও তখন দুর্দান্ত হয়ে উঠেছে। তবু বলল, এ ভাল লয় লারান, কথা বলে মীমাংসা করো। লোক হাসিও না, সরে যাও।
নারান শুনল না সে কথা। মুহূর্ত সময় না দিয়ে আবার সে লাফিয়ে পড়ল লখাইয়ের উপর। লখাইও তখন নারানের চকিত আক্রমণ বুঝে নিয়েছে। সে চকিতে সরে যেতে নারান হুমড়ি খেয়ে মাটিতে পড়ল। তার এই পশ্চাদগমনে নারান আরও খেপে উঠল। সে আবার ঝাপিয়ে পড়ে লখাইয়ের চুলের মুঠি চেপে ধরল। লখাই বুঝল নারান ছাড়বে না। এবার পরস্পরে সত্যি লড়াই শুরু হল। একবার এ ওর নীচে যায়, আবার ও এর নীচে যায়।
লম্বা লম্বা ঘাস জঙ্গল মইয়ে অনেকখানি জায়গা আলোড়িত হয়ে উঠল তাদের লড়ায়ে। ঘন নিশ্বাস ও বিচিত্র শব্দ উঠতে লাগল ওদের গলা দিয়ে। ওদের ঘন ঘন পতনে মাটি পর্যন্ত কেঁপে উঠল। বোধ করি সর্বচরাচর স্তব্ধ হয়ে এ দ্বন্দ্বযুদ্ধের ফলাফল দেখবার প্রতীক্ষা করছিল।
দুজনেরই ঘামে শরীর ভিজে উঠেছে, জাপটা-জাপটি করতে গিয়ে পিছলে যাচ্ছে। তাতে নারানের খাটো শরীরে কিছুটা অসুবিধা ঘটল। তা ছাড়া, তার ক্রোধের প্রেরণাটাই বড় বড় ছিল কিন্তু প্রকৃতপক্ষে লখাইয়ের শক্তি নারানের চেয়ে বেশি। তাই একবার সুযোগ বুঝে নারান লখাইকে নীচে ফেলেই তার চোখে আঙুল ঢুকিয়ে দেওয়ার চেষ্টা করল। তা বুঝতে পেরেই লখাই নারানের দুহাত ধরে পা তুলে আচমকা নারানের গর্দানটা আটকে উলটে মাটিতে ফেলে দিল। তারপর একলাফে উঠেই নারানের দুই পা ধরে শুনে তুলে ছুড়ে ফেলল খানিকটা দূরে। লখাইয়ের মূর্তি তখন নারানের চেয়েও ভয়ঙ্কর। মৃত্যু পণ করে বুনো শুয়োরের গোঁয়ের মতো সে অবস্থাতেই আবার নারানকে তুলে আছড়ে ফেলল মাটিতে। নারান আর্তনাদ করে উঠল, আঃ!
কিন্তু লখাই ছাড়ল না। সে অবস্থাতেই নারানের উপর ঝাপিয়ে পড়ে তার একটা ঠ্যাং পা দিয়ে চেপে আর একটা ঠ্যাং ধরে উপরের দিকে টান মারল। নারান ভয় পেল। শক্তি যদিও বা ছিল, ভয়ে তা নিঃশেষ হয়ে গেল। মনে করল লখাই তাকে চিরে ফেলার চেষ্টা করছে বাগে পেয়ে। সে অস্ফুট গলায় ডেকে উঠল লখাই!
ডাকটা কানে ঢোকামাত্র লখাইয়ের দুরন্ত ক্রোধ যেন হঠাৎ থমকে দাঁড়াল। সে তাকাল নারানের দিকে এবং তার মৃত্যুভীত চোখে চোখ পড়তেই তার সমস্ত শরীর শিথিল হয়ে এল। সে নারানের পা ছেড়ে দিয়ে সরে দাঁড়াল।
নারান মুহূর্ত পড়ে থেকে মাটিতে ভর দিয়ে উঠে হাঁপাতে হাঁপাতে পুকুরের ঢালু পাড় দিয়ে টলতে টলতে উঠে গেল। একবারও ফিরে তাকাল না। একেবারে উপরে গিয়ে একবার সে থমকে দাঁড়াল, মনে হল যেন কিছু বলবে লখাইকে। কিন্তু কিছুই না বলে শুকনো পাতায় মসস করতে করতে ফিরে গেল সে।
এমন সময় হঠাৎ একটি জোয়ান মানুষ যেন পুকুরের ধারের জঙ্গল ফুড়ে হাসতে হাসতে উঠে এল লখাইয়ের কাছে। মানুষটা প্রায়-ফরসা, মস্ত বড় বড় গর্তে বসা চোখ লাল কিন্তু হাস্যময়। মস্ত বড় একজোড়া গোঁফ। কপালে সিঁদুরের দাগ। খালি গা, চওড়া শক্ত গড়ন। বুকে কালো লোম ভরা, মাথায় একরাশ চুল। তাতে এক চিলতে কাপড় জড়িয়ে বেঁকিয়ে গিঠ দিয়েছে। সে এসে লখাইয়ের বুক চাপড়ে দিয়ে বলল, বারে ব্যাটা বাঃ, কালী কালী বল। একে বলে বীরের ধন্মো। তোমার নাম তা হলে লখাই। চাঁদরাজার ব্যাটাই বটে! মোনর কোপে চাঁদের ছ পুতুর মল, লখায়ের কথা মনে করে আবার বুক বাঁধল। বসো বসো, হাঁপে পড়েছ। বড় রক্ত ঝরছে নাক থেকে, জল দে আমি, ধুইয়ে দিচ্ছি।
লখাই কিছু বুঝতে পারল না, লোকটা কে, কোত্থেকে এল। বিস্মিত মনে, ক্লান্ত শরীর নিয়ে বসে পড়ল সে। গায়ের অনেক জায়গা ছেড়ে গিয়ে তাতে নোনতা ঘামের দুরানি লেগে জ্বালা করতে লাগল তার। কিন্তু এ শরীরে তখুনি জলে নামল না সে।
লোকটা মাথার কাপড়টুকু খুলে জলে ভিজিয়ে ভাল করে লখাইয়ের মুখ নাক ধুইয়ে মুছিয়ে, সেটা দিয়েই হাওয়া করতে লাগল।
কিছুটা দম পেয়ে লখাই ভাল করে লোকটাকে এবং তার সিঁদুরের ফোঁটা ও চোখ দেখে হঠাৎ তার মনটা চমকে উঠল। কাপালিকদের কথা শুনেছে সে। তারা এমনি মানুষকে ভুলিয়ে নিয়ে গিয়ে অনেক সময় অভীষ্ট সিদ্ধির জন্য বলি দেয়। সে জিজ্ঞেস করল, বাবাঠাকুরের ঘর কোথায়?
লোকটা ভাঙা গলায় হেসে উঠে বলল, বাবাঠাকুর কীহে, বাবাও লই, ঠাকুরও লই, নাম একটা আছে বটে।
তুমি কি এ স্যানপাড়ারই বাসিন্দে?
হ্যাঁ। তুমি?
মাদ্রালে আমার বাড়ি। মাদ্রাল চেনো?
চিনি না। শুনেছি। কোথা আসা হয়েছিল?
কোথাও না। ফেরার পথে বিশ্যেম হচ্ছিল।
এখেনে?
হ্যাঁ। বলে সে মিটমিট করে হাসতে লাগল লখাইয়ের দিকে তাকিয়ে। লখাইয়ের ভীষণ অস্বস্তি হতে লাগল।
সে জিজ্ঞেস করল, কী করা হয়?
কালী সেবা।
চমকে উঠল লখাই, সন্ত্রস্ত চোখে তাকাল সে। সন্দেহ তার দৃঢ় হয়ে উঠল। বলল, নাম?
এবার লোকটা হাওয়া থামিয়ে গোঁফে তা দিতে দিতে পিট পিট করে তাকিয়ে বলল, নামটা শুনবে? বলব তোমাকে, বলব? বীরপুরুষ তুমি, তোমাকে আমার ভাল লেগেছে। তবে কালীর দিব্যি করে বলতে হবে, কাউকে কোনও দিন আমার কথা কিছু বলবে না।
সন্দেহে মন দুলছে লখাইয়ের। সাত-পাঁচ না ভেবে সে দিব্যি করে বসল কালীর নামে।
লোকটা স্থির দৃষ্টিতে লখাইয়ের দিকে তাকিয়ে বলল, নাম মনোহর বেদে।
মনোহর বেদে! আচমকা যেন বজ্রাঘাতে প্রাণহীন আড়ষ্ট হয়ে গেল লখাই। একবার কেঁপে উঠল তার সমস্ত শরীর, বোধ করি আতঙ্কে তারলোমকূপ খাড়া হয়ে উঠল। মনোহর বেদে যে দুর্দান্ত ডাকাত, তার নামে সারা পরগনা থরহরিকম্পমান! বুঝি হাওয়া স্তব্ধ হয়, পদ্মপুকুরের জলও বোধ করি গেল স্থির হয়ে। তার সামনে মনোহর বেদে? তাকে কেউ কোনও দিন দেখতে পায় না। দিনের বেলা যে থাকে মাটির তলায়, রাত করে আসে আকাশের ওপর দিয়ে!
মনোহর লখাইকে একটা ঝাঁকুনি দিয়ে হেসে বলল, ভয় পেয়ে গেলে তুমি বীরপুরুষ হয়ে? কালী কালী বলল। তবে দেখো, তোমার কাদের খবরটা দিয়ে দিয়ো না। দেবে নাকি?
লখাইয়ের মনে হল ডাকাতও কি এমন করে কথা বলতে পারে? এ তো তার ছিনাথঠাকুরের বন্ধুর মতো, সদাশয়, অমায়িক, হাস্যময়। তাকে আদর যত্ন করেছে। ভয় কাটিয়ে সে বলল, কালীর নামে দিব্যি করেছি না? কিন্তু তুমি ডাকাত কেন?
মনোহর হেসে উঠল। বলল, ডাকাত কোথায় দেখলে? কোথায় আমার লেঠেল বরকন্দাজ ঘোড়সওয়ার যে লুঠ-ডাকাতি করব? ডাকাত হল তোমার ফরাসডাঙার বড়সাবে আর মানিকঠাকুর। ওদের দল আছে, তলোয়ার বন্দুক আছে, গণ্ডা গণ্ডা ছিপ লেটকো আছে। আমার কী আছে?
লখাই বলল, তবে যে শুনি—
বাধা দিয়ে বলল মনোহর, আহা, যা রটে তা কিছু তো বটেই। লইলে কোম্পানি আর বড় বড় বাবুরা এত খাপ্পা কেন, বলো? তা বলে কি ডাকসাইটে জমিদার আর কোম্পনির ফিরিঙ্গিদের মতো দিনেদুপুরে লুটতে পারি আমরা? এই তোমার ঘাঁত বুঝে ডাক, লয় তো খাজনা কোনও কোনও সময় রাতবিরেতে। আচ্ছা, এবার বলো তো তোমাদের লড়ায়ের বিত্তান্তটা কী? ওই লারান না কী নাম ওর, কী হয়েছে তোমার সঙ্গে ওর?
লখাই সব কথা বলল মনোহরকে, শুধু নিজের আত্মপরিচয়টুকু বাদ দিয়ে।
মনোহর ঘাড় দুলিয়ে লখাইয়ের পিঠ চাপড়ে বলল, ও, তা হলে বেহুলা করে লিয়েছ। বেশ বেশ, এই তো বীরের ধম্মো, লড়াই করে জিতে নাও। আচ্ছা, এবার তা হলে চলি। দিনমানে আর বসব না।
লখাই তাড়াতাড়ি বলল, তা হলে দাদা—
দাদা? হঠাৎ যেন চমকে গম্ভীর হয়ে গেল মনোহর। বলল, তুমি দাদা বললে আমাকে? কালী কালী বলো। সাতকুলে যার কেউ নেই, সেই ডাকাতের তুমি ছোট ভাই?
লখাইয়ের হাত চেপে ধরে বলল, বেশ, তাই সই, তোমার কুল থেকেও নেই, মোনসার বরে মরা মানুষ পিথিমী দেখেছ তুমি আবার। তুমি আমার ছোট ভাই। তবে মনা বেদের ঘর নেই, পথে ঘাটেই ভায়ের সঙ্গে দেখা হবে। চললাম।
বলে তাড়াতাড়ি পুকুরের উত্তর ধার দিয়ে যেন সে চকিতে কোথায় অদৃশ্য হয়ে গেল।

কালীবউ ও মধুকে নিয়ে শ্যাম গরুর গাড়ি নিয়ে যখন কেউটে দিয়ে বরুতির বিলের পাশ কাটিয়ে মালতীর শেষ প্রান্তে শ্বশুরবাড়ি বেদোই গাঁয়ের কিনারায় এসে দাঁড়াল তখন শীতের মিষ্টি রোদের আমেজে রোদ পোয়াচ্ছে দুপুর। এতক্ষণ সে গরুদুটোকে একটা কথাও বলেনি, ফলে অনেকখানি দেরি হয়ে গেছে। মনে হচ্ছিল সে ঝিমুচ্ছিল, কিন্তু সে সারা পথটাই কী যেন ভাবছিল।
গাড়ি ওখানে এসে দাঁড়াতেই কালী ভাবল শ্যাম বোধ হয় তামাক খাবে। সে মধুকে বলল, বোদাই গাঁ দেখিয়ে, ওই মাঠটা পেরিয়েই তোর দিদি-দাদার গাঁ।
মধু তড়াক করে এক লাফে কালীকে ধামসে ছইয়ের সামনে এসে বসল। এতখানি জ্ঞানে আর সে কখনও দিদিমার কাছে আসেনি। খানিকক্ষণ তাকিয়ে থেকে বলল, দিদিমা খুব বুড়ি হয়ে গেছে, না রে মা?
কালী বলল, আমিই বুড়ি হলাম তা তোর দিদিমা।
আর দাদা?
বাবা? বাবা এখনও খুব শক্ত। মাঠে যায় এখনও। আর তুই এত বড় ধাড়ি, লাঙ্গল চালাতে শিখিসনি আজও।
মিছে বলিস্‌নে মা। গঙ্গার ধারের পৃথক জমিটে তো এবার আমিই চষলাম রে।
বড় দুঃখে বাড়ি ছাড়লেও অনেক দিন পরে বাপ-মাকে দেখতে পাবার আনন্দে কালীর মনটা কিছুটা হাল্কা হয়ে উঠেছে। ছেলের সঙ্গে হঠাৎ নানারকমে খুনসুটি লাগাল সে। বলল, ছাই, তুই চষেছিস না, তোর বাপ চষেছে।
মধু বলল, জিজ্ঞেস করে দ্যাখ না বাপকে।
শ্যাম তখন সত্যি সত্যিই কলকে সাজিয়ে আগুন ধরিয়ে হুঁকো টানতে শুরু করেছে।
কালী বলল, তা একেবারে বাড়ি গেইনা হয় হুকো ধরতে? এটুকু আর বসলে কেন?
শ্যামের কাছ থেকে কোনও সাড়া পাওয়া গেল না, কেবল দীর্থ স্তব্ধতার পর থেকে থেকে হুঁকো টানার শব্দ শোনা গেল। অনেকক্ষণ পরে হঠাৎ বলল সে, মধু, ভেতর থেকে দু আঁটি বিচুলি দে দিনি বলদ দুটোকে।
শিক্ষিত বলদ দুটো কান নেড়ে, চামড়া কাঁপিয়ে লেজ দুলিয়ে ফোঁস ফোঁস করে উঠল।
কালী তার বিস্মিত মুখ বাড়িয়ে বলল, এখন আবার বিচুলি দেবে কেন গো? পো খানেক পথ তো বাকি?
আরও কয়েকটা হুঁকোয় টান দিয়ে কলকেটা নলচ্যুত করে শ্যাম বলল, বোদাই আর যাব না, বাড়ি ফিরব। গাড়ির মধ্যে মা-ছেলে চকিতে একবার চোখাচোখি করে কালী নেমে এসে বলল, তবে এত ঠাট করে বেরুলে যে?
বেরুলে কি আর ফিরতে নেই? শ্যাম কলকেটা উপুড় করে আগুন ঢেলে ফেলল।
ফিরতে হয় কি সে এতখানি পথ এসে কুটুম বাড়ির কানাচ থেকে? হতাশায় দমে যাওয়া কালীর মন উত্তপ্ত হয়ে উঠল—ভ্যালা মানুষ বাপু। আবার সে কোন পহরে ফিরে যাবে, কখন খাবে ছেলেটা। পথের মাঝে এ কী অনাছিষ্টি?
হুঁকো কলকে রেখে বলদ দুটোর গা হাতাতে লাগল শ্যাম। তারপর হঠাৎ কালীর কাছে এসে বলল, আমি পারব না বউ বাড়ি ছেড়ে থাকতে, তিলেকও নয়। মন বড় কাঁদছে। এ ভিটে ছেড়ে আমি কোথাও থাকতে পারব না।
কালী একটু চুপ করে থেকে মাথা নেড়ে বলল, এ তো আমি তখনই জানি। সাধ করে কী আর কাঞ্চীকে চোখ টিপেছিলাম। তা বলে ঘরের দরজায় এসে তুমি আজ ফিরে যাবে? আমি কতদিন বুড়ো বাপ-মাকে দেখিনি গো! মলো কি বাঁচল একটু চোখে দেখাটাও দেখে যাব না?
বলতে বলতে তার চোখ ছলছলিয়ে উঠল। মধুরও প্রায় তাই।
শ্যাম পশ্চিম দিকে তাকিয়ে একটা মস্ত নিশ্বাস ফেলে বলল চ তা হলে এসেছি যখন। তবে আজকের রাতটাই, কাল ভোরে-ভোরেই আবার ফিরব। আজ রাতে তোর সঙ্গে খানিক পরামশ্য করব।
আমার সঙ্গে? বাবাগো। কালী চোখ বড় করে বলল, সেটুকু বাড়িতে করলেই তো ন্যাটা কত?
শ্যাম বলদ দুটোকে বলল, চ বাবারা, একেবারে কুটুমবাড়িতে গিয়েই খাস্‌’খনি।
আনন্দের চোটে মধু বলল, দেও বাবা, পাচনটা নিয়ে আমি আগে বসি।
শ্যাম বলল, হ্যাঁ, তা’পর তোর পেছনে আবার আমি একটা নে বসি।
.
এক রাত মেয়ে জামাই নাতিকে প্রাণভরে আদরে সোহাগে ভরিয়ে পরদিন খানিক বেলায় বুড়োবুড়ি প্রাণের আশা না মিটিয়ে চোখের জলে তাদের বিদায় দিল। তাদের আত্মীয়স্বজনহীন সংসারের কথা মনে করিয়ে দিয়ে পুজোর সময় এ বনবাসের জীবনে মেয়েজামাই বিশেষ করে নাতি আসতে কিছুতেই না ভোলে বারবার চোখের জলে সেকথা মনে করিয়ে দিল।
কালী আর মধুও খুব খানিক কাঁদল। শ্যাম শ্বশুরশাশুড়িকে মাটিতে গড় করে বলল, পুজোর সময় আর কেউ না হোক, মধুকে পাঠাতে সে ভুলবে না। তারপর ফিরে চলল গাড়ি।
ফেরার পথে এক কাণ্ড ঘটল।
যাবার সময় তারা কেউটে দিয়ে গিয়েছিল। আসবার সময় উচ্ছেগড় হয়ে সোজা মাঠের ধারে নাবাল পথ ধরে এগুল সে।
অদুরেই অজগর সাপের মতো দীর্ঘ রেললাইন পাতা হয়েছে। কেউ বলে লাইন নাকি নৈহাটি অবধি গিয়েছে। কেউ বলে কাঁচড়াপাড়া অবধি গিয়েছে। যাই হোক লাইন গেছে উত্তরে।
ইতিপূর্বে সেনপাড়া জগদ্দলের সবাই এসে রেললাইন দেখে গেছে। সবাই দূর দূর থেকেই দেখেছিল। কিন্তু কালো দুলের মেজো ছেলের নাতি বিষ্ণু নিতান্ত কৌতূহল চাপতে না পেরে কাছে এসে গাড়ির গায়ে একটু আঙুল ছুঁইয়েছিল। হায়, বেচারির সে কী খোয়র। গঙ্গায় নাইয়ে তুলসীর ছিটা দিয়ে ঘরে তোলা তো হয়েইছিল উপরন্তু প্রহারটাও কম খেতে হয়নি। কেন না, ওই গাড়ি অভিশপ্ত শুধু নয়, এত বড় অমঙ্গল নিয়ে তার আবির্ভাব হয়েছিল যে, গাড়ি চলবার পূর্ব মুহূর্তেই এক ব্রাহ্মণ শ্যামনগরে ট্রলি চাপা পড়ে মারা গিয়েছিল। ব্রহ্মহত্যা করেছে ওই রেললাইন। কেউ বলে ঠাকুর নাকি তুলে ফেলতে চেয়েছিল রেললাইন, কেউ বলে মন্তর দিয়ে ট্রলি থামাতে চেয়েছিল বামুন, কিন্তু ব্ৰহ্মতেজকে অবহেলা করেই সে গাড়ি চলেছে। বোঝদার বাবু মহাজনেরা বলেছে, ওটা দৈব দুর্ঘটনা, বামুন নিজেই নাকি রেলের কাজ করত। যাই হোক, এতবড় অধর্মের কলের আশঙ্কায়, কলসি কলসি গঙ্গাজল ঢেলেছিল মেয়েবউরা রেলপথে। হে যন্ত্র, এ দেশে তোমার আবির্ভাব মঙ্গলময় হোক, এ আশা নিয়েই সেদিন পথের ধারে ধরে সিঁদুর মাখানো মঙ্গলঘট পাতা হয়েছিল।
আর এ সারা চাকলার মহাজনেরা সেদিন শ্যামনগরে কী ভোজটাই দিয়েছিল।
হায় রে মঙ্গল। নিশ্বাস পড়ল শ্যামের। কার মঙ্গল, কীসের মঙ্গল, হায় রে অনামুখো রটানো দেবতা! তা কি ছাই এ শ্যামের মতো মানুষেরা এক চিমটি ঠাহরও পাবে না! নাকি সে মঙ্গল কোম্পানির গা থেকে হাওয়ায় তাদেরও শরীর স্পর্শ করবে! জল ছেড়ে কোম্পানি ডাঙায় বাণিজ্য ফাঁদল, তার জুড়ি দেশি মহাজনে টাকা দিয়ে কবিয়ালকে দিয়ে গাওয়াল ব্যবসার মহিমাকীর্তন।
কি বা অপরোপ এই র‍্যাললাইন দেখি।
মুঙ্গেরে মুটকির ঘি, বাখরগঞ্জের চাল
দেশ ছেড়ে বিদেশে যায়, যেন পলকে পড়ে ঢেঁকি।
ইতিমধ্যে রেললাইনের উঁচু জমির কাছে গাড়িটা আসবার আগেই বলদ দুটো থমকে দাঁড়িয়েছিল দূরে একটা ঝকঝক শব্দ শুনে। এবং নাক উঁচু করে যেন কোনও বিপদের গন্ধ শুকছিল। তারপর আচমকা তাদের জীবনে একেবারে নতুন এক বিরাট দানোকে ধোঁয়া ছাড়তে ছাড়তে মাটি কাঁপিয়ে হা হা করে ছুটে আসতে দেখে এক মুহূর্ত স্তব্ধ থেকে হঠাৎ মুখ ঘুরিয়ে পুবদিকে প্রাণপণ মারল ছুট।
শ্যাম হা হা করে উঠল, ছেড়ে দেওয়া দড়ি ধরে জোরে টান মারল, চিৎকার করে ফিরতে বলল। কিন্তু সে দানবীয় শব্দের সঙ্গে পাল্লা দিয়ে গাড়ি নিয়ে বলদ-দুটো উল্কা বেগে ছুটে চলল। গাড়ি কখনও বাঁয়ে, কখনও ডাইনে কাত হয়ে, কখনও ধপাস্ করে গর্তে পড়েই আবার হুড়মুড় করে ছুটল দিগবিদিদি জ্ঞানশূন্য হয়ে। কালী মধু জড়াজড়ি করে চেঁচিয়ে উঠল। সে চিৎকার কানে ঢুকতেই একবার চোখ ফেরাতে গিয়ে শ্যাম দেখল রেলইঞ্জিনের দুটো গোরা সাহেব হাততালি দিয়ে হাসছে। রাগে দুঃখে আগুন জ্বলে উঠল শ্যামের মাথায়। অন্ধের মতো পাচন দিয়ে গরু দুটোকে পিটতে লাগল সে। যা মুখে এল গালগাল দিতে লাগল। তাতে ফল ফলল উলটো। মার খেয়ে বলদ দুটো থামল না। আরও তীব্র বেগে ছুটল। একপাশের চাকা সরে গেছে তখন খানিক, দুইটা হেলে পড়েছে বাঁয়ে, গাড়ির পাটাতন আলগা হয়ে কালী মধুকে ছইয়ের মাথায় ঠুকে দিতে লাগল। এক দারুণ অপঘাতে মৃত্যু ঘনিয়ে আসছে। নামবার উপায় নেই, থামবার উপায় নেই। পড়ে যাওয়ার আশঙ্কায় অনিশ্চিত বিপদের হাতে প্রাণ সঁপে দিয়ে শ্যামও তখন গাড়ি আঁকড়ে বসে আছে।
উচ্ছেগড়ে খালের পুলের কাছে বলদ দুটো হঠাৎ দুটো হঠাৎ শান্ত হয়ে ঘাড় নুইয়ে চোখ পাকিয়ে দাঁড়াল। অর্থাৎ মার খাওয়ার জন্য প্রস্তুত। গাড়িটা তখন একদিকে বেঁকে হেলে গেছে। ভিতরে কালী মধু মৃতপ্রায়। নেমে পিছন দিয়ে আসতেই শ্যাম দেখল কালীর উরুৎ রক্তে ভেসে গেছে। দুহাতে পেট চেপে ধরেছে। মধুর ধাক্কা খেয়ে ঠোঁট কেটে গেছে।
শ্যাম আঁতকে উঠল; কালীবউ, কালীবউ, কী হল রে?
কালী একবার উঁ করে শব্দ করল মাত্র। মধু এতক্ষণে ফুঁপিয়ে কেঁদে উঠল।
লোকজন জড়ো হল কয়েকজন। ঘোমটা-দেওয়া বয়স্কা মেয়েমানুষ একটি কালীকে নামতে বলল। নামলে, দেখেশুনে সে বলল, ভয়ের লয় বটে, বোধ হয় রেতু হয়েছেল, না রে বেটি?
কালী এ দারুণ বেদনাতেও লজ্জায় ঘোমটা টেনে দেওয়ার চেষ্টা করে ঘাড় নাড়ল।
সামনেই এক চাষীর ঘরে সবাই উঠল। মধু এখন নিজের জন্য নয়, মায়ের রক্ত দেখে কান্না জুড়েছে ফোঁস ফোঁস করে।
শ্যাম কয়েক মুহূর্ত স্তব্ধ থেকে দুরন্ত রাগে দাঁতে দাঁত ঘষে গাড়ির ভিতর থেকে একটা লাঠি বের করে হিসিয়ে উঠল গরু দুটোকে। শালা ভাগাড়ের মড়া!
গরু দুটো মার খাওগার জন্য যেন প্রস্তুত হয়েছিল। কেবল ভয়ে তাদের নাক দিয়ে শব্দ বেরুচ্ছিল ফোঁস ফোঁস করে, আর মাথাটা নুইয়ে দিয়েছিল সামনের দিকে।
শ্যাম মাথার উপর দিয়ে সাঁ করে লাঠি ঘুরিয়ে এনে মারতে গিয়েও ঘা দিল সাঁকোর বাঁধানো ধারে। তারপর হঠাৎ লাঠিটা মাটিতে ফেলে দিয়ে এক মুহূর্ত বলদ দুটোকে দেখে তাড়াতাড়ি খালের ধারে নেমে গিয়ে চোখে জলের ছিটা দিতে লাগল, আবোলাজীব তোরা পানভয়ে ছুটেছি, তাতে পানের ভয়ে তোদের আমি কেমন করে মারব।
কিন্তু তার দুভাগ্যে সেই ইঞ্জিনের গোরা সাহেব দুটোর উল্লসিত হাসির কথা মনে করে দাউ দাউ করে জ্বলতে লাগল তার বুক আর বার বার বলতে লাগল, কোন্ পাপে, মাগো, কোন পাপে!
এইদিন সন্ধ্যায় যখন সবাইকে বিস্মিত করে দিয়ে শ্যাম কালীবউকে আর মধুকে নিয়ে ফিরল তখন সারা সেনপাড়া-জগদ্দলে রাষ্ট্র হয়ে গেছে যে, মদনের বউ কাতুকে নিয়ে নারান দেশত্যাগ করেছে আজ দুপুরে। কোথায়, তা কেউই জানে না।
তখন শ্যামের মনে পড়ল গত রাত্রে কালীর সঙ্গে তার আলোচনার কথা। শ্যাম বলেছিল, লখাইকে বে দিলে হয় তো এ দুর্ঘটনা ঘটত না। কিন্তু কালী তাকে বুঝিয়েছে, হাজার বিয়ে দিলেও কাঞ্চন-লখাইকে ঠেকানো যেত না। উদাহরণস্বরূপ সে নারানের স্ত্রীর প্রতি বিশ্বাসঘাতকতা, দুর্ব্যবহার ইত্যাদি সরলভাবে বুঝিয়ে দিয়েছে এবং এও বুঝিয়ে দিয়েছে শ্যাম যাই মনে করুক না কেন, অধর্মই হোক, নাকি কালীর মনটাই কালো, কিন্তু এ ব্যাপারে সে যেন তেমন দুঃখিত হয়নি। এখন শ্যাম যদি আঁট দিয়ে সংসার দেখে তবেই বাঁচোয়া, নইলে ঘরের দুর্দশা ঠেকানোযাবে না। আর নারান যদি নিতান্তই এ-সবে বাদ সাধে, তবে তার না হয় বিয়ে দেওয়া হোক আবার। নয়তো যদি সম্ভব হয় কাঞ্চনকেই নিজের করে নিক। লখাই যদি কাঞ্চনকে নিয়ে কোথাও চলেই যেত, তবে শ্যামের কিছু করার ছিল কি? কিন্তু লখাই তা যায়নি, উপরন্তু যেন শ্যাম এবং কালী বউয়ের শাস্তি মাথা পেতে নেওগার জন্য অপেক্ষা করে আছে। আর কাঞ্চন-খাইয়ের কথাও ভেবে দেখতে হবে বইকী!
শ্যাম ফিরে যখন কাতুকে নিয়ে নারানের চলে যাওয়ার কথা শুনল, তখন মনটা তার সত্যিই ভাইয়ের প্রতি বিরূপ হয়ে উঠল। মনের মধ্যে কাঁটার খচখচানি থাকা সত্ত্বেও সে স্বীকার করল, জীবনভর নারান তাকে জ্বালিয়েছে, গাঁয়ে ঘরে মাথা নুইয়েছে এবং সংসারে থেকেও সে চিরকাল সংসারের বাইরে থেকে নিরন্তর বিপদ ও বিপর্যয় ডেকে এনেছে। এবং বিস্মিত হল সে লখাইয়ের কাণ্ড দেখে, যখন লখাই তার পায়ের কাছে বসে পদ্মপুকুরের ধারে তার সঙ্গে নারানের মারামারির কথা বলল। সে চোখের জল রোধ করতে না পেরে লখাইকে বুকে জড়িয়ে ধরে বলল, হারামজাদা খুন হলেও আমি তোমাকে দুষতুম না, লখাই। আজ আমি আবার নতুন করে ভাই বলে তোমাকে এ সংসারের সব ভার দিলুম। সে তুষ্ট হল এবং স্বস্তি পেল লখাইয়ের কৃতজ্ঞতা, দৃঢ়তা ও এ-সংসারের প্রতি প্রাণের টান দেখে। বলতে গেলে লখাই তাকে জয় করল।
কিন্তু অধরার গলাবাজির শেষ নেই। নারানকে ছেড়ে সে কখন শ্যামকে নিয়ে পড়েছে। সহ্য করতে না পেরে শ্যাম অধরার গলায় পা দিতে গিয়েছিল, কিন্তু লখাই তাকে ফিরিয়ে এনেছে।

ইতিমধ্যে সেনবাবুদের বাড়িতে উৎসবের কলরোল তখনও শেষ হওয়ার নাম নেই। খাওয়া-দাওয়া, গান বাজনা, লাঠিখেলা, কুস্তি, কবিগান, যাত্রা বিরামবিহীন চলল ভিক্টোরিয়ার ভারতেশ্বরী উপাধি ও দেশের শাসনভার গ্রহণের উল্লাসে।
কিন্তু সেনবাড়ির উৎসবে সেনপাড়া জগদ্দলকে এত নিষ্প্রাণ ও বিমর্ষ কোনওদিন দেখা যায়নি শুধু নয়, ঘরে ঘরে এক দারুণ উৎকণ্ঠায় ও হতাশায় দম বন্ধ হয়ে আসছে। মুখে মুখে শুধু খাজনা বৃদ্ধি, জমি হাতছাড়া, ফসল উধাওয়ের কথা। মাথা চাপড়ানো, বুক চাপড়ানো। শোনা গেল, শ্রীরামপুর থেকে যে খবরের কাগজ বেরোয় তাতে নাকি কোম্পানির খাজনা আইনের সম্পর্কে কী সব লেখা হয়েছে এবং সেই খাজনা আইনের অসারত্ব চোখে আঙুল দিয়ে চাষীপ্রজাদের দুর্দশার কথা জানানো হয়েছে। কিন্তু সে মায়াবাড়ানো আইন যাদের জন্য তাদের কোনও আশা নেই, ভরসা নেই। দুরন্ত অভিশাপে ও ক্ষোভে ঘরে ঘরে নিজেদের মধ্যে বিবাদ আর কান্নাকাটি। মহাজনেরা ও জমিদারেরা হৃষ্ট সওয়ারের মতো চাষীপ্রজাদের ঘাড়ের উপরে ঋণের বোঝা নিয়ে চেপে বসল।
এমনি সময় খবর এল, নারান কাতুকে নিয়ে রিষড়ের চটকলে কাজ করতে গিয়েছে। শ্যাম এতদিন বাদে নারানকে সত্যিই অভিশাপ দিল। লখাই ভাবল, কলেই যদি খাটতে যাবি হতভাগা, তবে সেদিন আমার হাতে প্রাণ দিতে তোর এত প্রাণের মায়া কেন হয়েছিল?
গঙ্গার বুকের উপর দিয়ে বজরা ফিরে আসছে দিল্লি থেকে উৎসব করে। বাঈজীর মিষ্টি গলার গান, নাচের নূপুরধ্বনি দুধারের জনপদ দিয়ে যেতে লাগল ছড়িয়ে। যমুনা জাহ্নবী পেরিয়ে হুগলি নদীতে এসে পড়ল ঢোলকরতালের ঝমাঝম রামা হো শব্দের তাণ্ডবে উৎসবের জোয়ারে। নপুংসকের মেয়ে বাঈজীর পোশাকে উকট কামোখানের লাগ ঝমাঝম্ নাচে বজরার ছাদে হল্লা মাতালের।

গঙ্গায় জোয়ার-ভাঁটা খেলে। দিন আসে যায়।
শুক্রবার। মুসলমানদের জুম্মাবার। রমজানের মাস সেটা। সারা দিনমান উপোস, তারপর কিছু জলযোগ।
বেলা শেষে আজানে বসে গনি মিঞার মনটা কিছুতেই ভাল বসল না চোখের সামনে বার বার ভেসে উঠল গঙ্গার ধারের প্রার্থনাতে বিঘে জমির ছবি। ছবি তো নয়, যেন ননীমাখন। খাণের বোঝা এত বেড়ে উঠেছে যে, নিঃস্ব হওয়া ছাড়া কোনও গতি নেই। সেই জমি আজ বেহাত হতে বসেছে। এ লাহা ইল্লাল্লাহ মোহাম্মদের রসুলাল্লাহ্! এ কী দিন এল। কোন গোস্তাকিতে! কার গোস্তাকিতে।
সন্ধ্যাবেলা সামান্য দুটো কলাই ভেজানো গুড় দিয়ে খেয়ে বিবি লতিফাকে বলল, পিরানটা দে তো গোলামের মা, নগিন মহাজনের কাছে একবারটা ঘুরে আসি।
লতিফা গনির দ্বিতীয় পক্ষের বিবি। প্রথম বিবি একটা রুগ্ন বছর বাবোর ছেলে রেখে গত সনের ওলাউঠায় মারা যাওয়ার পর লতিফাকে সে নিকা করেছে। গোলাম লতিফার আগ পক্ষের সন্তান। সেই সন্তানসহই লতিফাকে ঘরে এনেছে সে। লতিফার বয়স অল্প তো বটেই, মুসলমানপাড়ায় তার সৌন্দর্যের খ্যাতিও আছে। সৌন্দর্যের জন্যই গনির জীবনে লতিফা যা বয়ে এনেছে তা হল, একদিকে আওরতের প্রতি তার অতিরিক্ত টান ও সাংঘাতিক মোহ, অন্যদিকে প্রচণ্ড অবিশ্বাস নিজের দারিদ্র্য ও কুলম্যাদাহীনতার জন্য। একমাত্র এই কারণেই মুসলমানপাড়ার অর্থবান ঐশ্বর্যবান শরাফত মিয়ার সঙ্গে তার একটা গোপন বিদ্বেষের অন্তঃস্রোত ক্রমাগত বেড়ে উঠেছে। ধনমদে মত্ত শুধু নয়, শরাফত সপ্তদশ শতাব্দীর বাংলার মোগল শাসনকর্তা ইসমাইল খাঁয়ের বংশধর বলে পরিচয় দেয়। বোধ করি বাদশা বংশের মর্যাদা রক্ষা করতে গিয়েই সে একটি ছোটখাটো হারেম তৈরি করেছে বাড়িতে। গোটা সাতেক বিবি নিয়ে তার ঘর। মুসলমানপাড়ায় সামাজিক ও বৈষয়িক ক্ষমতার প্রাবল্যে সকলেই কিছুটা সন্ত্রস্ত বটেই, সমস্ত ব্যাপারেই সে দণ্ডমুণ্ডের কর্তা হয়ে অনেক সময় অনেকের সর্বনাশই ঘটিয়ে ছেড়েছে। সেনবাবুদের সঙ্গে তার মোহব্বত গভীর, কোম্পানির সাহেবদেরও সে খুব প্রিয়। গোরাদের পার্বণ উৎসবে তার নিমন্ত্রণ হয়, মুসলমানদের পালপার্বণে নিমন্ত্রিত হয় গোরারা।
লতিফাকে গনি নিয়ে আসার পর শরাফত স্পষ্টই বলেছিল, বেল দেখে কাকের নোলায় জল। গনির উচিত লতিফাকে আমার মোকামে তুলে দেওয়া। অন্যথায় লতিফা তাকে পরিত্যাগ করবে। একমাত্র শরাফতের বিবি হওয়া ছাড়া লতিফার গত্যন্তর নেই।
পিঁপড়ে-হাতি সম্পর্ক হলেও গনি বলেছিল, আমর হাঁসুয়ার যা ধার আছে তাতে অমন শরাফতের মতো এক গণ্ডাকে এক কোপে খতম করে দেওয়া যাবে।
শরাফতের মতো প্রতাপশালী লোক যে সেই মুহূর্তেই এর প্রতিশোধ গ্রহণ করেনি তার পেছনে কারণ ছিল। তার বিশ্বাস ছিল, গনিকে অবস্থার দায়ে তার কাছে আসতেই হবে। লতিফা আরও দশবছর যদি গনির ঘর করে, তারপরেও তাকে নিয়ে ভোগ করা এমন কিছু ঠকবার মতো হবে না। কারণ লতিফার রূপের আগুন নিভবার নয়।
গনির পূর্বপুরুষেরা সকলেই সুতা তৈরি করত। কোম্পানির দৌরাত্ম্যে যখন জোলারা অনেকেই জাতব্যবসা ছেড়ে মাঠে নামল তখন থেকে তারা মাঠের মানুষই হয়েছে। কিন্তু জমির পরিমাণটা চিরকালই কম ছিল। যাদের জমি এবং ফসল নিয়েই শুধু কারবার ছিল তারা প্রতিমুহূর্তে জমি বাড়াবার কথাই ভেবেছে। তাদের সে অবসর ছিল না। আজ দুর্দিন এতই গভীর যে, যাদের জমি ও বাগান বেশি ছিল, ঘোড়দৌড়ের দ্রুত খুরাঘাতের মতো অতিরিক্ত খাজনার চাপে তারাই দুমুর্শ হতে বসেছে। জোলা তাঁতির এ দুর্দশার সঙ্গে ছোটখাটো নিম্ন কৃষকেরাও তাদের সঙ্গে বসেছে ফতুর হতে। সুদিনে জোলা তাঁতির অন্তহীন কাজের ফাঁক ছিল না। জমি তাদের ভাগেই থাকত। সেই সমস্ত জমি আজ হয়েছে ছিন্নভিন্ন, হাজার টুকরো। এসব গ্রামের দিকে তাকালে আজকাল মনে হয়, দু-এক ঘর কুমোর ও ওস্তাগর ছাড়া কোনও শিল্পের কারিগর কেউ ছিল না, অধিবাসীরা জীবনভরই বুঝি চাষী। এমন কী, কাঁসা পেতলের কারিগরদের ভিড়ও হাটে কমে গেছে। নতুন রকমের বিলাতি হালকা রূপালি বাসনে বাজার ভরে উঠেছে। দেশি মহাজনেরা বিলাতি মালের কারবারি হয়েছে।
লতিফা বলল, রোজার দিনেও মাঠঘাট করে এসে এখন আবার নগিনের কাছে কেন?
কেন? সত্যিই শত বুদ্ধিসুদ্ধি থাকলেও অওরতের জাতটা ভারী বোকা। হুঁকায় একটা বিলম্বিত টান দিয়ে এমন আসন্ন বিপদের মুহূর্তেও হেসে বলল, কেন বল দেখি?
স্থির দৃষ্টিতে গনির দিকে তাকিয়ে লতিফা বলল, কর্জার ফিকিরে বোধ হয়?
হুঁকো টেনে ঘাড় নেড়ে তারিফ করল গনি লতিফার বুদ্ধির। আবার বলল, কেন বল তো?
কিন্তু লতিফার মুখে তখন অন্ধকার ঘনিয়ে এসেছে। বলল, ঈদের সওদা করতে লাগবে তাই।
এবার বিস্ময়ে চোখজোড়া কুঁচকে লতিফার দিকে এক মুহূর্ত তাকিয়ে হঠাৎ হাসতে গিয়ে হাসতে পারল না গনি। একটা দুর্বোধ্য গোঙানি শোনা গেল তার গলায়। বলল, ধানটা উঠলে আবার দেনা শোধ করে দেব। উপায় তো নেই। পানু ঠাউর বলছিল পরশুঁকে আমাবস্যে, যা হোক করে পরবটা মানাতে লাগবে তো!
কিন্তু লতিফার মুখে যেন অন্ধকার আরও ভারী হয়ে এল। নিঃশব্দে এবং কোনও কথা না বলে পিরানটা গনির হাতে দিয়ে চলে গেল সে।
লতিফার এ নীরবতা, এই কী-যেন-কী-থাকা নৈঃশব্দ্য গনির মনটাকে সন্দেহে ভারী করে তোলে। মনে করে, লতিফা বুঝি প্রতিমুহূর্তে নিজের এ দুভাগ্যকে ধিক্কার দিয়ে চুপ করে থাকে। আফসোস নিয়ে ঘর করে সে গনির সঙ্গে। একথা মনে করলে তার রাগ হয়, বেদনার চেয়ে অপমানিত এবং সেজন্য এক অদ্ভুত জ্বালায় বুকটা জ্বলে তার। কারণ জিজ্ঞেস করলে লতিফা বলে, কী বলব বলল, কথা বললে আল্লা কি আমাদের কিছু দৌলত দেবে?
কিন্তু অভাবের কথা বিবির সঙ্গে আলোচনা করবে ততখানি উজবুক যেন কেউ গনিকে ঠাউরে না বসে। সে জবাব দেয়, আরে তুই মাগী আমার ঘরে গতর খাটিয়ে পেট ভরা না, দৌলতে তোর কী হবে?
সে হঠাৎ উঠে লতিফার কাছে গিয়ে বলল, গোমড়া মুখ করে চলে এলি যে?
কী কথা বলব?
বলবি আবার কী? তোর গোমড়া মুখ দেখব বলে বুঝি মহাজনের কাছে যাচ্ছি?
সে কী বড় সোখের কথা!
সুখের কথা নয় ঠিকই কিন্তু অমন আঁধার ভারীমুখ দেখতে ইচ্ছে করে না গনির। বলল, শরাফত মিয়ার মতো দৌলত যদি থাকত, তবে–
লতিফাও কাটা কাটা জবাব দেয়, তা হলে আরও কয়েক গণ্ডা লতিফাকে ঘরে এনে তুলতে।
গনি হো হো করে হেসে উঠল। আচমকা লতিফাকে দুহাতে জড়িয়ে ধরে টেনে নিল সে বুকের কাছে।
লতিফা বাধা দিয়ে বলল, যাও সাহেব, মনে আমার সোয়ান্তি নেই। আমি হলে কজা করে পরব করতুম না।
গনি ধমকে উঠল, অমন কথা বলিসনে লতাবিবি। আল্লার দেওয়া পরবের দিন, ফকিরেও চুপচাপ বসে থাকে না। তোর অমন খুবসুরত চেহারা, পরবের দিনেও তাকে ভূত করে রাখতে পারব না বাপু আমি।
বিবির সৌন্দর্যে অভিভূত মানুষটার দিকে খানিকক্ষণ তাকিয়ে থেকে লতিফা পরম উৎকণ্ঠিত গলায় বলল, মিয়াসাহেব, সংসার তোমার ছোট নাকি, কিন্তু কেমন করে বছর কাটবে আমি যে ঠাওর পাই না।
তাড়াতাড়ি লতিফাকে ছেড়ে দিয়ে একেবারে উঠোনে নেমে গেল গনি। তার উপর ভরসা নেই লতিফার। নিশ্চিন্তে মরদের উপর নির্ভর করে হাসতে পারে না সে। উঠান থেকেই চেঁচিয়ে বলে উঠল গনি, কিছু না হোক, শরীরে খেটে দিনমজুরি তো করতে পারব। কুম্পানির এলের নাইন পাতব, পরের জমিনে মজুর খাটব। তা বলে শরাফতের দৌলতখানায় তোকে আমি যেতে দেব না।
মনের এই আসল এবং মোক্ষম কথাটি বলে সে বিড়বিড় করতে করতে বেরিয়ে গেল।
লতিফাকে তৎক্ষণাৎ দেখলে মনে হয় না গনির এ কথায় সে রুষ্ট হয়েছে। সে চুপচাপ বাতি জ্বালল, গনির রেখে যাওয়া হুঁকোটা ঘরে এনে বারকয়েক গুড় গুড়ক করে টানল। আগুন নেই দেখে হুঁকো রেখে চাল ধুয়ে চেঁকিঘরের মাচান থেকে কাঠ পাড়তে গিয়ে হঠাৎ চোখে আঁচল চেপে ফোঁসফোঁস করে উঠল। বসে পড়ে বেঁকিতে মুখ রেখে বার বার বলল, খোদা, তুমি সাক্ষী থেকো, সাক্ষী থেকো। বিনা গোস্তাকিতে আমার ইজ্জত ছোট করল। বিনা গোস্তাকিতে….
গনি যাওয়ার পথে শ্যামের উঠোনে কয়েকজনকে দেখে থেমে জিজ্ঞেস করল, শ্যাম আছ নাকি?
উত্তর দিল শ্রীশ মণ্ডল।
শ্রীশের গলা শুনে গনি ঢুকল। দেখল প্রায় জনা দশেক লোক সেখানে বসে আছে। সকলেই প্রায় খীরপাড়ার লোক। রান্নাঘরের ছিটে বেড়ার জানালা দিয়ে খানিক আলো মানুষগুলোর গায়ে পড়ে কাঁপছে। সে আলোয় দেখা গেল সকলেই প্রায় মাথা নিচু করে বসে আছে। মাঝখানে কালো দুলে তার ছানিপড়া চোখে এ-দিক ওদিক দেখছে। দেখছে না, মনে হয় যেন গন্ধ শুকছে।
গনি বলল, কীসের মজলিস্ বসেছে গো সজেবেলতে?
শ্যাম বলল, মজলিস্ আর কী। অ্যাই সুখ দুঃখের কথা দুটো। বসো। বলে সে কো থেকে কলকেটি তুলে গনির হাতে দিল।
গনি কলকেটা হাতে নিয়ে বসে বলল, বসব না, যাব একবার নগিন ঘোষের কাছে।
সকলেই প্রায় তার দিকে একবার মুখ তুলে তাকাল।
শ্রীশ বলল, এর মধ্যেই? বছরের আদ্ধেকখানিকও তো যায়নি।
তা কী করব বল। কলকেতে কয়েকটা টান দিয়ে বলল, কাল বাদ পরশু পরব, যা হোক কিছু করতে লাগবে তো।
কালো দুলে বলে উঠল, তাই বলছিনু কী যে, আগের দিনে,…
তাকে ধমকে উঠল পবন চাঁড়াল, তোমার খালি ওই এক কথা। আগের কালে তো রাম যোধিষ্ঠীর ছেল, তাতে হয়েছে কী?
না, তাই– একটা বিলম্বিত শব্দ করে কালো দুলে। থেমে পাশের লোকটির সঙ্গে নিচু গলায় গল্প শুরু করল।
শ্ৰীশ আবার বলল, নগিন ঘোষের কাছে কেন? শুনছেলম, শরাফত মিয়ার কাছেই তোমরা ধার দেনা করছ?
গনি আরও গোটাকয়েক টান দিয়ে বলল, তাতে কী আর সুদে আসলে কিছু কম আদায় করবে। আর তুমি তো জানো, মরে গেলেও শালার কাছে হাত পাতবে না গনি জোলা কোনওদিন।
অন্ধকারের মধ্যে একটা ফোঁস করে নিশ্বাস ফেলে উৎকণ্ঠিত গলায় বলল শ্রীশ, তাই তো বলছেলম গো, মান-অপমান মহাজন বাছাবাছি য্যাতই করি, মরলেও কি বাঁধন ছাড়াতে পারবে? জমিদারের খাজনা আদায় নাকি কম পড়ে, তাই জমি নীলামে ডাকবে।
সকলে না হোক, কয়েকজন বিস্ময়ে চমকে উঠল। শুধু চমকানিও নয়, এর মধ্যে এমন এক সর্বনাশের ইঙ্গিত ছিল যে, আচমকা গায়ের উপর কেউটে পড়লে বোধ করি মানুষের এমন অবস্থা হয়।
পবন বলল, নীলামে ডাকবে, তার জমি কোথায়? অনাবাদী জমি তো একছিটেও দেখিনে।
শ্ৰীশ যেন জমিদারের আমিনের মতোই নির্লিপ্ত নিষ্ঠুর গলায় ঘোষণা করল, তা হলে আবাদী জমিই নীলামে ডাকবে।
কার জমি?
তোমার আমার।
আমরা কি খাজনা দিইনে?
শ্রীশ বলল, আইনের কথা বলছিস্ পবন? তিক্ত এবং বিদ্রূপভরা রাজত্বে নাকি আইন বড় চড়া। কিন্তু প্যাচ করবি কার সঙ্গে। জমিদারের সঙ্গে? উচ্ছেদ করে ছেড়ে দেবে না তোকে?
পবনের চোখজোড়া অন্ধকারে ধকধক করে জ্বলে উঠল। বলল, তার বাড়া ভয় তো নেই? সে তোমার এমনিতেও হবে অমনিতেও হবে। একবার নয় পঁাচ কষেই দেখব।
কালো দুলে বলে উঠল, ও-সব অনাছিষ্টির কথা বলিসনে পবনা। দিনকাল বুঝে কাজ করতে নাগে, বুচলি। ইকে বাস বোলতার সঙ্গে, বিবাদ চলেনে। হাতে পায়ে ধরে পড়গে। দয়া ধম্মা কি আর উবে গেছে দেশ থেকে। আগের কালে…।
তোমার আগের কাল নে তুমি থাকগে, প্যাচাল পেড়োনে। জ্বলে উঠে অস্থির গলায় বলল ধ্বন। বলি দয়া ধম্মে যদি থাকবেন তবে নীলামে ডাকা কেন, আ?
লখাই কোনও কথা না বলে সেনবাড়ি যাওগার জন্য প্রস্তুত হচ্ছিল। খেয়েদেয়ে, মাথায় পাগড়ি বেঁধে লাঠিগাছটি নিয়ে বেরুবার মুহূর্তে সে হঠাৎ পবনকে জিজ্ঞেস করল, কী করতে পারো তুমি জমিদারকে? কী ক্ষ্যামতা আছে তোমার।
তাকে দাঁড়াতে দেখে ও এ প্রসঙ্গে কথা বলতে শুনে, শ্যাম শঙ্কিত হল। কারণ এসব কথা বলতে গেলে লখাইয়ের ভালমন্দ জ্ঞান থাকে না। থাকে না মুখের রাখঢাক। তার কথা শুধু পবনের মতো প্যাচকষার দুঃসাহসিক অভিপ্রায়েই সীমাবদ্ধ থাকে না, তার চেয়েও চতুগুণ সর্বনাশ ও ভয়ের কথা বলে অপরের মনে শঙ্কা জাগিয়ে তোলে।
শ্যাম তাড়াতাড়ি বলল, তুমি বেইরে পড়ো, রাত হয়ে গেল। কোতোলবাবু লইলে আবার গণ্ডগোল করবেখনি।
লখাই পবনের পরম বন্ধু। লখাই পবনকে বিদ্রূপ করে বা রাগ করে বলেনি তার ক্ষমতার কথা। বলেছে বড় জ্বালায়, পবন সে কথা জানত। তাই বলল, কিছু না পারি, মরতেও তো পারি লখাই!
কানু তাঁতির কথা উল্লেখ করে বলল লখাই, সে তো কানুদাদাও পান দিল, তুমিও না হয় খুন হবে তাতে হবেটা কী? তোমার ঘরের বউ রাঁড়ি হয়ে ঘুরবে। সাধ করে কী আর সেজবাবু বলেন, আমরা হলুম নিধিরামের জাত।
শ্যামের আশঙ্কাকে লক্ষ করে লখাই সত্যিই উত্তেজিত হয়ে উঠল। শ্যাম উক্তষ্ঠিত গলায় বলল, লখাই, বেড়ারও কান আছে।
লখাই অন্ধকারের দিকে তাকিয়ে বলল, কান থাকলে সেই বেড়াকেই বলি, যত নষ্টের গোড়া তোমার ওই কোম্পানি, তার সাউকার বড় মানূষেরা। মহারানীর আইন।
বলতে বলতে ক্রোধে আত্মহারা লখাই মাটিতে লাঠি ঠুকে বলল, বলি, সে ফিরিঙ্গি মেম আমার
কে যে, তার আইন মেনে চলব? তার আইন নে তার দেশে থাকুক, এখেনে কেন আঁ, কেন?
শ্যাম উৎকণ্ঠায় তাড়াতাড়ি কাছে এসে ফিসফিস করে বলল, লখাই, চুপ যাও, লখাই…
অন্ধকার দাওয়া থেকে কাঞ্চনের কালীকে উদ্দেশ্য করা কথা ভেসে এল, মোনসার গোঁ উঠলে আর রক্ষে নেই, কাজে যেতে বলো তোমার দেওরকে।
কিন্তু অন্যান্য মানুষগুলো এক বিচিত্র বিস্ময় অথচ নির্বোধের মতো হাঁ করে তাকিয়ে রইল সখাইয়ের দিকে। সে যা বলেছে কাজে তার সঠিক অর্থ এবং পরিণতি কী হতে পারে, সে কথা যেন মানুষগুলো আঁচ করতে গিয়ে আপন মনেই থমকে দাঁড়িয়েছে।
রান্নাঘরের লম্প নিভে গিয়ে উঠোনটা অন্ধকার! লখাই সেখানে লাঠি হাতে দাঁড়িয়ে আছে যেন এক মস্ত দানব। আর অন্ধকারে মিশে যাওয়া কালো মানুষগুলোর ভয়ে বিস্ময়ে প্রগলিত জোড়া জোড়া চোখগুলো চকচকিয়ে উঠল। হা হা করে হাওয়া ছুটে এল দক্ষিণ থেকে। প্যাচা ডেকে উঠল হুম্ হুম। …সেনবাড়ির ভেরী বেজে উঠল। রাত্রির প্রথম ভেরি ছুটে গেল দিগদিগন্তে হাওয়ায় ভর করে।
গনি উঠে এসে লখাইয়ের হাত শক্ত করে চেপে ধরে বলে উঠল, ঠিক বলেছে লখাই। আল্লার হুকুম আমরা কেউ মানিনি। আমরা কাফেরকে তোয়াজ করে বসতে দিইছি।
এমন সময় অন্ধকার কুঁড়ে পাঁচু দিগর হাজির হল বাঁক কাঁধে জালার মতো দুই মস্ত ভাঁড়ে তাড়ি নিয়ে। কালো দুলে নাকটা উঁচু করে খাস টেনে বলল, পাঁচু এল বুঝি।
কিন্তু কেউই জবাব দিল না। পাঁচু বাঁক নামিয়ে সবাইকে দেখে বিস্মিত হয়ে বলল, কী ব্যাপার গো, সব মৌনি তো লিয়েছ নাকি?
এ সন্ধ্যার তালরসের যেন কী এক দুরন্ত মাদকতা আছে। সেই সঙ্গে পাঁচুর গলার স্বরেরও বোধ হয়। থরা দলটা সকলেই গা ঝাড়া দিয়ে বসল। কালীবউ এসে ইতিপুর্বেই শ্যামের খানিক কাছে বসেছিল। দেখা গেল গন্ধে গন্ধে অধরাও এসেছে। এসময়ে সে ঝগড়ার কথা ভুলে যায় না শুধু নয়, গালি খেতেও রাজি আছে।
লখাই একটা দুর্বোধ্য শব্দ করে বেরিয়ে পড়ল। পবনও উঠে পড়ল তার সঙ্গে কয়েকজনের আপত্তি উপেক্ষা করে।
গনির রোজার দিন। সেও বেরিয়ে পড়ে বাইরে এসে হঠাৎ থমকে দাঁড়াল। নগিন ঘোষের বাড়ির দিকে মুখ করে এক মুহূর্ত কী যেন ভাবল, তারপর মুখ ফিরিয়ে সরাসরি বাড়ির পথ ধরল।
বাড়িতে এসে দেখল, সব অন্ধকার। ঘরে ঢুকে দেখল, সেখানেও বাতি জ্বলেনি। মেঝেতে ঘুমিয়ে আছে গোলাম, বাঁয়ে মাচাতে তার রুগ্ন ছেলে পাঁচু অঘোরে নিদ্রামগ্ন। নিশ্বাস পর্যন্ত শোনা যায় না। কালু হেকিমের যাবতীয় বড়ি খেয়েও ছেলেটা সারেনি। কিন্তু লতিফা কোথায়?
রান্নার চালাটাও অন্ধকার। পায়ের কাছে নিচু হয়ে মালসায় হাত দিয়ে দেখল ধোয়া চাল ভিজে ঢোল হয়ে উঠেছে। উনুনটা ফাঁকা। লতিফাবিবি কোথায়?
হঠাৎ যে কথা তার প্রথমেই মনে গেয়ে উঠল তাতে এক দারুণ ভয় ও যন্ত্রণায় যুগপৎ বুকটা আড়ষ্ট হয়ে গেল। সে ডাকল, গোলামের মা! লতিফা।
হাওয়ায় সরসর করে উঠল চালার গোলপাতার ছাউনি। বেড়ার বাঁশে শব্দ উঠল ক্যাঁ কোঁ। উঠোন থেকে বিলম্বিত শব্দ করে একটা বেড়াল ডেকে উঠল।
গনি ছুটে উঠোনে এসে ডাকল, লতিফাবিবি।
জবাব নেই।
ঘরের পেছনে জংলার দিকে গেল। নেই সেখানে। ঢেঁকিঘরটা হা হা করছে। সেখানে মানুষ দেখা যায় না।…কিন্তু চেঁকির উপরে ওটা কী?
সে কাছে এসে দেখল চেঁকিতে মুখ দিয়ে পড়ে আছে লতিফা। দুহাতে লতিফার মুখ তুলে সে বলল, কী হয়েছে তোর লতাবিবি?
লতিফার কান্নার বেগ তাতে বেড়ে গেল। কান্নার সেই বেগ দেখে গনির মনটা বড় আকুল হয়ে উঠল। সে কোনও বিপদের আশঙ্কা করে বলল, বল তোর কী হয়েছে, আমাকে বল্।
সে তার বলিষ্ঠ দুই হাতে লতিফাকে গায়ে টেনে নিল।
লতিফা কান্নার দমকে দমকে বলল, কী বলব, তুমি মিয়াসাহে শরাফতের দৌলতের খোঁটা দেয়ার চে আমাকে গলা টিপে শেষ করে দেও।
আচমকা বেদনায় গনির বুকটাতে মুচড়ে উঠে কী যেন ঠেলে এল গলার কাছে। ফিসফিস করে যেন কান্নায়রাধ করে সে বলল, ই আল্লা, আবাগীর কথা শোনো।
এই কথা, এই কথা তোর! আর বলব না, কোনও দিন না, কোনও দিন না।
বলে সে পরম সোহগে লতিফার রোজার উপপাসে ক্লিষ্ট চোখের জলে ভেজা মুখোনি তুলে ধরল। নিশ্বাসে রূপোর নোক নড়ছে একটু। মাথার চুলে তেল নেই। কুমারী মেয়ের মতো আঁট শরীরে লতিফা যেন এক কিশোরী বালিকা।
দুঃখ দহনে সে লতিফার চাঞ্চল্য নেই, হাসি নেই। প্রেমে উদ্ধত স্বামীর পেয়ার গ্রহণেও সে ছোট বুকখানি দুশ্চিন্তার ভার কাটিয়ে উঠতে পারে না।
গনি বলল, চাল যে ভিজে ঢোল হয়ে গেছে, ভাত পাক করা যাবে না।
লতিফা বলল, এখুনি বেঁধে ফেলব। জল দিয়ে রাখব ভাতে ভোর রাতে খাবে, নষ্ট হবে না।
নিভে যাওয়া বাতি জ্বালিয়ে লতিফা উনুন ধরাতে বসল। বলল, মহাজনের কাছে গেলে?
না।
গনির গলার স্বরে বিস্মিত হয়ে ফিরে লতিফা জিজ্ঞেস করল, কেন?
গনি বলল জমি নিলামে ডাকার সম্ভাবনার কথা। বলে তারপর বলল, তোর কথাই সাচ্চা, পরব এবার ঘরের দুধে পায়েস করেই হবে। ছোঁড়া দুটোর জামাটামা একটুকুন ধুয়ে সুয়ে সাফ করে দি।
তারপর একটু থেমে বলল, এবারকার মতো শরাফত আমার জমিটুকু বড়া খাজনাতে ডেকে নেবে নিশ্চয়। তারপর…
তারপরটুকু শোনবার জন্যই লতিফা রুদ্ধশ্বাসে গনির মুখের দিকে তাকিয়েছিল।
গনি তাড়াতাড়ি মাথাটা নিচু করে মাটিতে নখ দিয়ে আঁক কাটতে লাগল।
লতিফা বলল তার বালিকাসুলভ চোখে উল্কণ্ঠা নিয়ে, তাপরে কী?
ডোমিনীপাড়ার কলে খাটতে যাব।
কল? পাটের কল?
হাঁ।
তবে যে তুমি কসম খেয়েছেলে, মরি তো কোনওদিন কোম্পানির কলে হালাল হতে যাব না?
সত্যি বটে। ইতিপুর্বে যখন মুসলমানপাড়া থেকে কয়েকজন রিষড়ে এবং নতুন তেলেনিপাড়ার চটকলে কাজ করতে যায় তখন সে বলেছিল, পরের ঘরে জন খাটব তবু পাটকলে গোরার খোঁয়াড়ে যাব না।
সে বলল, এ আল্লার মার কি না জানি না, কিন্তু কী গোস্তাকিতে আমাকে মাটি ছাড়া হতে হল আল্লাই জানে।
লতিফার দিকে ফিরে বলল, যাদের কিছু নেই, তারা হালাল হয়, আমাদের কিছু নেই, তাই আমরা কলে যাব। ইজ্জত ঢিলা হবে মানি, কিন্তু তুই যেন সেদিনেও মুখটা গোমড়া করে রাখিসূনে লতাবিবি।

সপ্তাহখানেকের মধ্যেই প্রায় পাইকারি হারে অনেকের জমিই নীলামে ডাকা হল। যাদের মনে কিছুটা বা সংশয় ছিল নির্মমভাবে ঘটনার মধ্যে দিয়ে নিঃসংশয় হল তারা। আজ গত কয়েকবছর ধরে এ ব্যাপারটা তেমন অভিনব বা নতুন ছিল না। কিন্তু এবার সংখ্যাধিক্যে গোটা চাকলাটাতেই হাহাকার উঠল।
চাষযোগ্য জমি চাষীদের হাত থেকে বেরিয়ে গিয়ে অনেকখানি মুষ্টিমেয় মহাজনের হাতে গিয়ে পড়ল। মহাজনেরা আবার সে সমস্ত জমি বন্দোবস্ত দেওয়ার জন্য লোকের খোঁজ শুরু করল।
ঠিক এ-সময়েই সাংঘাতিক রোগ দেখা দিল ঘরে ঘরে। অবস্থাপন্ন লোকের ঘরেও বাদ গেল। তাদের ঘরে ফরাসডাঙা থেকে গোরা ডাক্তার সাহেব এল চিকিৎসা করতে। সময় অর্থে, সে রোগ এল আর গেল না। হাওয়ায় ভর করে চলার পথে যেন সে ডাইনি হঠাৎ হাঁটু ভেঙে বসে পড়ল এখানে। কেউ কেউ বলল, মা শীতলাকে তারা আকাশ পথে ঘোড়ায় চড়ে যেতে দেখেছে। কেউ বা বলল, গত সনে ওলাই ঠাকুরানীর সেবায় অনাচার হয়েছে। রোগ ছড়িয়ে পড়তে লাগল পাড়া থেকে পাড়ায়, গাঁয়ে থেকে গাঁয়ে এক দুরন্ত ঝড়ের বেগে সে তার দুই পক্ষ বিস্তার করে মইয়ে বেড়াতে লাগল সারা পরগনায়। …এক রোগ কাটে তো, অন্য রোগ এসে হাজির হয়। মহামারী, তার নানান রূপে এসে আলিঙ্গন করতে লাগল মানুষ ও জানোয়ারকে।
নানান আলোচনা, নানান সমস্যা। কার পাপে এ মারীলীলার খেলা চলেছে? রাজার না প্রজার, রক্ষকের না রক্ষিতের? এ-সমস্যার কোনও সমাধান নেই। … সবাই এক দারুণ ভয়ে ও সন্দেহে। আকাশের দিকে তাকিয়ে ভাবল, না জানি কোন্ কোপে মহামারী নব ভেঁড়েমুশে সাবড়ে নেবে! এবং পরস্পরের প্রতি পরস্পরের দোষারোপেও শেষ রইল না। …চলল দেবীপূজা ও আরাধনার ধুম।
আইনউদ্দীন হেকিম সাহেব গাদা গাদা সুজি খাওয়ালেন দাওয়াই মিশিয়ে, কবিরাজ বটিকা দিলেন সর্বরোগনাশক। হুগলি ব্যারাক ও ফরাসডাঙার সাহেব ডাক্তারের নির্দেশমতো বড়লোক ভদ্রলোকেরা কাঁটাতারের বেড়া না হলেও তার চেয়েও কঠিন হুকুমের বেড়া দিয়ে ছোটলোক পাড়াঘরগুলোকে ব্যারাক বেঁধে অবরোধ সৃষ্টি করলে। কারণ রোগটা ছোঁয়াচে ও শ্রেণী-অচেতন।
তারপর ভাঁটা পড়ে আসবার মুখে শুরু হল সর্বমঙ্গলময়ী শীতলা রক্ষেকালী ইত্যাদি দেবী পূজা ও আরাধনা।
সন্ধ্যা ঘনায়। অমাবস্যার দিন। অন্ধকার দল বেঁধে যেন আকাশ থেকে গলে গলে জগৎ ছেয়ে ফেলছে। অসময় পুব-দক্ষিণের এলোমেলো হাওয়ায় গাছে গাছে সরসরানি, মাথা দোলানি বাঁশঝাড়ের। তবুও যেন রুদ্ধ গুরানি, চাপা গরম। দশহরার দিনে বৃষ্টি হওয়ার দরুন যে সাপের ডিম ফুটতে পায়নি, আজকের এমন গুমসোনিতে বোধ করি সেই ডিম বন্ধ খোল ভেঙে অন্ধকার জগতের ছোঁয়া পেয়ে উদ্দাম হয়ে উঠতে চাইছে। আকাশে তারা ফুটছে একটা করে, জোনাকি জ্বলে উঠেছে দুচারটে।
কিছুক্ষণ থেমে-থাকা ঢাক-ঢোলের শব্দ আবার উঠল সুবী দুলে বাগদী পাড়ার মধ্যখানে অবস্থিত পূজামণ্ডপ থেকে।
মণ্ডপে টিমটিম করে দুটো প্রদীপ জ্বলছে রক্ষেকালীর দুই পাশে। নরনারী জমায়েত হয়েছে অনেক। ঢাকের তালে তালে নাচছে ছোট ছোট কালো ধুলোমাখা ন্যাংটো ছেলেমেয়ের দল।
কেউ কেউ শুধু তাড়িমত্ত অবস্থায় দুই হাঁটুতে মাথা পেতে বসেছিল হয় তো কালীর আরাধনা করছিল। কিন্তু কালো দুলে কালী সাক্ষী রেখে পবন চাঁড়াল লখাই অবাচীন বিধর্মীদের নামে ক্রুদ্ধ নালিশে ফুঁসছিল।
লখাই এখনও এখানে অনুপস্থিত। কিন্তু পবন অনেকক্ষণ থেকে কালো দুলের কালীসাক্ষী গালিম শুনছিল। জমি সংক্রান্ত ব্যাপারে এমনিতেই তার মেজাজ কিছুদিন থেকে গরম হয়েছিল। এখানকার কথায় বাতায় যেটা বোঝা যাচ্ছে তা হল এই যে, নীলামের উচ্চহারবশত জমির পরিমাণ অনেককেই কিছুটা করে ছেড়ে দিতে হয়েছে। কারণ ভবিষ্যতে খাজনা দেবার বেলায় অনাদায়ী মামলার হাঁড়িকাঠে পড়ার চেয়েও এটাই সুবিধে বলে ধরে নিয়েছে অনেকে। তবে, আয় তো সকলের কমলই, উপরন্তু পূর্বে সমস্ত জমির যে খাজনা তাদের দিতে হত এবার এক ঠেলাতে অর্ধেকেও প্রায় তাই দাঁড়াল। কিন্তু প্রাণধরে অনেকেই জমির সব বা বেশি অংশটুকু ছেড়ে দিতে পারেনি। যারা ছেড়েছে তাদের জমির পরিমাণ নিতান্তই কম বলেই ছাড়তে হয়েছে। এই ছাড়ার দলের মধ্যে পবন একজন সর্বস্বহারা। ভিটেটুকু যে এখনও আছে, সেটুকুর অবস্থাও টলমল। ক্রমাগত খাজনা বৃদ্ধি এবং সেজন্য ঋণের দরুন নগিন ঘোষের কাছে তার যে হাত দুখানি বাঁধা আছে। চক্রবৃদ্ধিহারে তার মাথাসুদূ সবখানিই চক্রাকারে বাঁধা পড়েছে। এ বিপদের উপর আবার শনির দৃষ্টির মতো জমিদারের নায়েবদের কটাক্ষ পড়েছে, কারণ এ বেআইনি নীলামের সম্পর্কে সে স্পষ্টই ঘোষণা করে দিয়েছে, নরম মাটিতে বেড়াল বিষ্টা ছাড়ে। উপযুক্ত পাত্তর হলে একবার ওদের মহারানীর কোটকাচারি ঘেঁটে ঘষে নিতুম।
কথাটা শুধু ছোট নয়, বলেছেও ছোটলোক চাঁড়ালে। তা ছাড়াও, বিধর্মী যা বলে তার দুর্নাম চিরকালের।
জগতে যা হচ্ছে তা মা কালীর অভিপ্রায়েই, এই বিশ্বাসে বিশ্বাসী কালো দুলে তাই লখাই পবনদের উপর এত রুষ্ট। তার নাতি বিষ্ণু যে নাকি রেলগাড়ি ছুঁয়ে প্রায়শ্চিত্ত করেছিল, কিছুদিন পূর্বে সে কোম্পানির রেলে চাকরি নিয়ে ঘর ছেড়ে চলে গেছে। এত বড় যে পাপ, তার সমস্ত দায় সে এদের উপর দিয়ে গালাগালির মাত্রা চড়িয়ে দিল।
কালী এবং কাঞ্চন, দুই জায়েও তারা পূজামণ্ডপে ছিল। কাঞ্চনের দিকে তাকিয়ে বনের ক্রোধের মাত্রা যদিও বা একটু কমে আসছিল, কাঞ্চন তাতে ঘৃতাহুতি দিয়ে দিল বাড়িয়ে। লখাইয়ের প্রতি গালাগাল সইতে না পেরে সে পবনকে বলল, বসে বসে শুনছ, বুড়োকে চুপ করাও না।
কালো দুলে খেপে উঠে কাঞ্চনকে বলল, ওলো দেওর-ভাতাড়ি বেবুশ্যে, বুড়ো মারা মরদখেপানি, মা কালী তার জিভ দিয়ে তোকে চেটেও নয় না।
পবন এতক্ষণে ধমকে উঠল, থামো, চুপ মারো মোড়ল, শুধু শুধু মুখ খারাপ করো না।
থামা তো দূরের কথা, বুড়ো তার হাড় কাঁপিয়ে চিৎকার শুরু করল। তার সঙ্গে যোগ দিল অধরা এবং কালো দুলের দুই ছেলের বউয়েরা।
কাঞ্চনের কাঞ্চনাক্ষি বাঘিনীর মতো জ্বলে উঠল। কালী ভল্লুকের মতো দ্রুত নিশ্বাসে হাত নিসপিস করে কাকে কামড়ে খামচে দেবে বোধ হয় তাই ভাবছিল।
সারা মণ্ডপে মেয়েপুরুষের দুটো দল, গালাগালি চিৎকার হল্লায় মেতে উঠল। ঢাকি রগড় বুঝে নেচে নেচে শুরু করল বাজাতে।
কাঁসি বাজাচ্ছিল যে মরণ তুলির ছেলে নয়ন ছোঁড়া, সেও তাড়ির নেশায় বেশ খানিকটা রসালো হয়ে উঠেছে। সে হঠাৎ কাঁসিতে কাঠির বেতাল ঘা মারতে মারতে একেবারে কাঞ্চনের কাছ ঘেঁষে এসে দাঁড়াল। তার ডিমও কিশোর চোখে বান ডাকল রক্তের, নিশ্বাস হঠাৎ দ্রুত হয়ে উঠল। কাঞ্চনের দিক থেকে পলকের জন্য চোখ ফিরল না তার। হাত থেকে কাঠি পড়ে গেল, শরীর তার অবশ হয়ে এসেছে বোধ হয় কাঞ্চনবর্ণের ধারে। আশ্চর্য বটে, আচমকা সে বাদলা পোকার মৃত্যুকামী দুই পাখার মতো দুহাত বাড়িয়ে কাঞ্চনের যৌবনোদ্ধত শরীর স্পর্শ করল।
কাঞ্চন প্রথমটা খেয়াল করেনি। হঠাৎ স্পর্শে সে চমকে ফিরে মুহূর্ত স্তব্ধ হয়ে রইল। পরমুহূর্তেই এ দারুণ বিবাদ ভুলে সে খিলখিল করে হেসে উঠল। বাঘিনীর চোখে ফুটল খেলার উল্লাস।
এদিকে বিবদমান দলটা পরস্পরের প্রতিদ্বন্দ্বী নরনারীদের ভুলে ক্রমাগত কাছাকাছি হতে লাগল আর পরস্পরের কেচ্ছা-কেলেঙ্কারির কাহিনী কটুভাষায় সরবে জাহির করতে শুরু করল।
দল আগে বেড়ে গেল, লক্ষ নেই যে কাঞ্চন পেছিয়েই রইল। নয়নের কম্পিত হাত সরিয়ে না দিয়ে কাঞ্চন দুলে দুলে হেসে উঠল। সে হাসি আর থামতে চায় না। সাহস পেয়ে নয়ন দুহাতে জড়িয়ে ধরবার চেষ্টা করে কী যেন ফিসফিস করে উঠল।
কাতুকুতুর বেগে হাসির মতো হেসে কাঞ্চন বলল, আ মরণ ছোঁড়ার! কী চাস রে জালি ঢ্যামনা?
নয়ন তেমনি মুখ তুলে বলল, তোমাকে।
কী করবি আমাকে নে?
বে করব।
অ মাগো। কাঞ্চন আবার হেসে উঠল। বলল, তা’পর?
তোমাকে নে চলে যাব।
কোথায় রে?
তেলিনীপাড়ার চটুকলে। গোরাসাহেব বলেছে আমাকে যেতে।
কাঞ্চন চোখ তুলে বলল, যদি তোর গোরাসাহেব আমাকে পছন্দ করে?
নয়নের তাড়িমও চোখ দপ্ করে জ্বলে উঠল।—শালার চোখ উপড়ে লোব না?
সত্যি? আবার হাসতে গিয়ে হঠাৎ থেমে কাঞ্চন একেবারে নিস্তেজ হয়ে গেল। বলল, আমার যে বে হয়ে গেছে।
নিমিষে কাঞ্চনের গাম্ভীর্য ও নিস্তেজভাবে দেখে নয়নের হাত-পা শিথিল হয়ে এল। তারপর কাঞ্চন ভয় পেয়েছে ভেসে সে বলল, সেখেনে মেয়েমানুষও কাজ করে। কেউ জুলুম করতে গেলে সাহেব তাকে পুলশে ধরিয়ে দেবে।
তার সান্ত্বনার কথা শুনে আবার কাঞ্চন খিলখিল করে হেসে উঠতেই নয়ন সাহস ফিরে পেয়ে অন্ধের মতো তাকে জড়িয়ে ধরে ঠেলে ফেলতে চাইল মাটিতে। একরোখা জন্তুর মতো কাঞ্চনের কোমরের কাপড় ধরে ঘঁাচকা টান মারল। ক্ষিপ্ত উন্মত্ত দিগবিদিকজ্ঞানশূন্য শিকারপ্রাপ্ত শাপদের মতো ঢুলিশাবক খেপে উঠেছে।
মুহূর্তে ঘটনার গতি দেখে কাঞ্চনও ক্ষিপ্ত হয়ে এক ঝটকায় নিজেকে ছাড়িয়ে তার বলিষ্ঠ পায়ে এক লাথি কষাল নয়নকে। নয়ন একটা শব্দ করে মাটিতে পড়ে আর উঠল না। ওখানেই মুখ ঘষতে লাগল।
দেখে কাঞ্চন বলে উঠল, কেন্নো কমনেকার। বলে আবার সে হেসে উঠল, মরণ! চটকল দেখাতে এসেছে।
ইতিমধ্যে ওদিকে বিবাদটা একেবারে থেমে গেছে। কারণ, আকালী বাগদীর বউ মেীর ভর হয়েছে। অর্থাৎ রক্ষেকালীর ভর হয়েছে ক্ষেমীর উপর এবং এখন কালী তার মধ্যেই বিরাজ করছে।
অমাবস্যার অন্ধকার রাত্রির সমস্ত চেহারা মুহূর্তে এক অদৃশ্য প্রেত প্রেতিনীর লীলাস্থলের মতো বিকট হয়ে উঠল। থমথমিয়ে উঠল সমস্ত আবহাওয়া। সবাই নির্বাক সন্ত্রস্ত, আলো-আঁধারে একদল প্রেতাত্মারা যেন বড় বড় চোখে ক্ষেমীর দিকে তাকিয়ে রইল।
আছাড়-পড়া ক্ষেমীর শরীর পাকিয়ে উঠছে। সানুসানিক গলার স্বর হিহি শব্দে কম্পিত, নিষ্পেষিত আর চোখে ওই রক্ষেকালীর মতোই ভীষণ।
কে একজন বলে উঠল, মাগো, স্যানপাড়ার কী অপরাধ হয়েছে মা বলল।
ক্ষেমী মুখ তুলে আকাশের দিকে চেয়ে বলে উঠল, আঁমিঁ, বঁলঁছিঁ তেঁলেঁনিঁপাঁড়াঁরঁ চঁটঁকঁলঁ মাঁ-গঁঙ্গাঁয়ঁ খেঁয়েঁ নেঁবেঁ, ওঁ আঁনাঁচাঁরেঁরঁ কঁলঁ। যাঁরাঁ গেঁছেঁ, ফিঁরিঁয়েঁ নেঁ আঁয়ঁ শীঁগঁগিরঁ সঁব্বাঁইঁকেঁ।
অবিশ্বাস তো দূরের কথা, সকলে ঘন হয়ে এল আরও এবং মুখ চাওয়াচাওয়ি করে সকলেরই মনে পড়ল, ক্ষেমীর স্বামী আকালী জমির উপর ভরসা ছেড়ে তেলেনীপাড়ার চটকলে কাজ করতে চলে গিয়েছে। সম্প্রতি লোকাপবাদে শোনা যায়, ক্ষেমীর সঙ্গে নগিন ঘোষের কুসম্পর্ক স্থাপিত হওয়ায় ঋণ শোধ হয়ে কিছু জমি মুক্ত হয়েছে। এবং এও সকলেই জানে, সে অনেক চেষ্টা করেছে লোকজন দিয়ে তেলেনীপাড়া থেকে আকালীকে ডেকে নিয়ে আসার। আকালী আসেনি।
ক্ষেমী তেমনি করে আরও জোরে বলে উঠল, আঁমাঁরঁ হুঁকুঁমেঁরঁ কঁথাঁ বঁলঁবিঁ। যেঁ নাঁ আঁসঁবেঁ তাঁরঁ বঁংশঁ নিঁব্বঁংশঁ হঁবেঁ।
সকলেই বিস্ময়ে লক্ষ করে দেখল, ক্ষেমীর চোখ থেকে জল গড়িয়ে মাটিতে পড়ছে।
কেবল ভিড়ের ভিতর থেকে পবন বলে উঠল, আকালী না এলেই ফ্যাসাদ। বলে খ্যাখ্যাল করে হেসে উঠল।
কালো দুলে হঠাৎ আবার চিৎকার করে উঠল, খবরদার চাঁড়ালের ব্যাটা, ধম্মা নে বিটুলেমি লয়। এতক্ষণের সমস্ত ব্যাপারটা ধ্বনকে বিরক্তই করেছে। সেও হঠাৎ দুপা এগিয়ে এসে বলল, তুই বুড়ো পালকিবওয়া দুলে আমাকে খবরদার বলিস?
তারপর সে হঠাৎ কলকে লক্ষ করে বলল, ক্ষেমীর কথায় যদি মা-গঙ্গা তেলেনীপাড়া চটকল ডোবায়, আমাকে যেন রক্ষেকালী সেদিনেতেই মুখে করে নেয়।
কাঞ্চন শিউরে উঠে অস্ফুটে ড়ুকরে উঠল, পবন ঠার-পো। হাঁ, চাঁড়ালের ব্যাটা হই তো কথা ফেরাব না বলে অন্ধকারে দুপদাপ শব্দ তুলে অদৃশ্য হয়ে গেল সে। কেবল ক্ষেমীর একটানা গোঙানির শব্দ এক বীভত্স আবহাওয়ার সৃষ্টি করতে লাগল।

পুঞ্জপুঞ্জ মেঘে-ছাওয়া সকালের আকাশ। পুর্ব থেকে পশ্চিমের দিগন্তে পাড়ি জমানো মেঘ পলকে পলকে রূপ বদল করছে। চলার শেষ নেই। কখনো দল বেঁধে গায়ে গায়ে, কখনও টকুরো টুকরো মেঘ যেন আজ আচমকা পশ্চিম দিগন্তের ডাকে সাড়া দিয়ে মহাসমারোহে চলেছে ছুটে। দল যখন জমাট বেঁধে ওঠে মনে হয় গতিরুদ্ধ মেঘ এক জায়গায় দাঁড়িয়ে ঠেলাঠেলি করছে। তারপরেই আবার ছিঁড়ে ছিঁড়ে যাচ্ছে, উড়ে যাচ্ছে পেঁজা তুলোর মতো। বন্দি বিহঙ্গ খোলা পেয়েছে আজ পিঞ্জরের দ্বার, মুক্ত অবাধ বিশৃঙ্খল তার গতি।
এবছর আশানুরূপ বৃষ্টি হয়নি। সকলেই বৃষ্টির জন্য প্রতীক্ষা করছিল। তা ছাড়া, কয়েক বছর ধরে চাষের কাজে জলের রীতিমতো অভাব দেখা দিয়েছে। রেললাইনের উঁচু জমি দিগন্তবিস্তৃত চাষের মাঠকে দু ভাগ করে প্রাচীর-অবরোধ খাড়া করেছে। বাধা পড়েছে জল চলাচলে। নয়ানজুলিগুলি বেশিরভাগ সময় শুকিয়েই থাকে। বৃষ্টি না হলে তো কথাই নেই। গঙ্গার জল আসার যেসমস্ত সুদীর্ঘ নালাগুলি রয়েছে সেগুলি বহুদিন কাটার অভাবে বুজে আসছে ক্রমাগত। একধারে জল যদিও বা আসে, অন্যদিকে যাওয়ার পথ রেললাইন বন্ধ করে দিয়েছে। মুক্তাপুরের খাল এমনিতেই ব্যাহত হয়েছে রেললাইনের জন্য। তা ছাড়া, বহুদিনের সংস্কারহীনতার জন্য খাল ক্রমাগত সংকীর্ণ ও অগভীর হয়ে আসছে। আশঙ্কা হয়, অদূর ভবিষ্যতে এ খাল মাঠের বুকে শুকনো নয়ানজুলির মতো একটি ক্ষীণ রেখায় পর্যবসিত হবে।
রান্নাঘরে কাজ করতে করতে কালীবউ আপনমনেই বলে উঠল, পোড়ামেঘের দিনক্ষণ ঠিক নেই বাপু। আজ কোথায় ঝোলন পুন্নিমে, তা না আজকেই মেঘের ছড়াছড়ি।
লখাই গোয়ালের কাছে বসে বিচুলি কাটছিল। সে একবার আকাশের দিকে দেখে আবার বিচুলি কাটায় মন দিল। শ্যাম বাড়ি নেই। মধুকে সঙ্গে নিয়ে সে ফরাসডাঙার গঞ্জে গিয়েছে বাজার করতে।
কালী আরও খানিকক্ষণ মেঘ ঝুলন এবং অতীতের ঝুলন উৎসবের গল্প আপন মনে বকবক করে জিজ্ঞেস করল লখাইকে, তুমি গাঁয়ে যাবে তো গো?
লখাই জবাব দিল,, একবার যাব।
কালী ঘর থেকে বেরিয়ে একমুহূর্ত ঠোঁট টিপে লখাইকে দেখে ভ্রূ কুঁচকে বলল, অমন টেনে বলছ যে?
লখাই নীরবে একটু হাসল মাত্র।
কালী বলল, মোরলি বাবাজির নেমন্তন্নে একবার যাবে কেন, মন-পান তো তোমার সব সময় গিয়েই আছে।
মুরলী নিমন্ত্রণ করেছে লখাইকে আজ ঝুলনপুর্ণিমার। একা নয়, কাঞ্চনসহ যুগলে।
লখাই বলল, সত্যি, মোরলিদাদার মতো মানুষ হয় না।
ফিরে যেতে যেতে, কালী আবার একটু তাকিয়ে থেকে বলল, তা অত যার সেবাদাসী, সে মন্দ হবে কেন! তবে তুমি একটু সাবধান থেকো বাপু।
ঠাট্টাই হোক, আর আশঙ্কাই হোক, কালীর একথা পুরনো। লখাই হাসল।
কালী ঘরে ঢুকে বলল, তা যাবে তো ওঠো, আর দেরি কেন?কাঞ্চী তো নেয়ে এল বলে।
হাঁ, যাই। বলে সে বিচুলিকাটা শেষ করে সব গুছিয়ে রেখে উঠল।
কাঞ্চনকে নিয়ে লখাই যখন মুরলীর আখড়ায় এল, বেলা তখন অনেকখানি। মেবে হয়েছে, তত টের পাওয়া যায়নি।
মুরলীর আজ বিচিত্র সজ্জা। নীল শাড়ি একখানি পরেছে দুভাঁজ করে কাছা না দিয়ে। গায়ে বাসন্তী বর্ণের ওড়না গলার দুপাশ দিয়ে মাটি স্পর্শ করেছে। সর্বাঙ্গে কৃষ্ণনামের ছাপ, কুঞ্চিত আধপাকা চুল পরিপাটি করে আঁচড়ানো। নতুন তুলসীর মালা গলায়। চোখে কাজল টেনেছে। গোঁফদাড়ির চিহ্ন মাত্র নেই সারা মুখে। মুখে তার মিষ্টি হাসি।
আখড়ারও আজ রূপ খুলেছে। লতায় পাতায় ফুলে চারদিক সাজানো। সব যেন তেল দিয়ে লেপাপোঁছা হয়েছে। এত ফুলে সাজানো হয়েছে অথচ আখড়ার কোনও গাছের একটি ফুলও ভোলা হয়নি। কপূরমিশ্রিত পায়েসের গন্ধে ভরে উঠেছে আখড়া। মুগডালের খিচুড়ির মধ্যে সম্বরা, বিশেষ আদার মিশ্রিত গন্ধটি, বড় অপূর্ব।
দুরাগত অপরিচিত কয়েকজন বাবাজিও এসেছে। মন্দিরের দাওয়ায় বসে তারা নিম্ন বিলম্বিত শব্দে শুরু করেছে নামগান।
কাঞ্চন লখাই এসে দাঁড়াতেই মুরলী দুখানি মালা নিয়ে তাড়াতাড়ি উভয়ের গলায় পরিয়ে দিয়ে বলল, মন্দিরের যুগলকে মালা দিয়েছি বহুক্ষণ, এ যুগল বাকি ছিল। এত দেরি হল যে?
মালা পরে লখাইয়ের লজ্জা হল। সে বন্দুকধারী প্রহরী, জীবন তার দুর্ধর্ষ, তার উপর বাগদীঘরের সে আজ উদ্ধত পুরুষ। কিন্তু এখানে এলে সে যেন কেমন শান্ত হয়ে ওঠে। বিশেষ করে মুরলীর সামনে।
কাঞ্চন কিন্তু তেমনি উদ্ধত, বলিষ্ঠ, বঙ্কিম হাসিতে ধারালো কাস্তের মতো শাণিত। আর তার শাণিত চোখের দৃষ্টি আখড়ার প্রতিটি কোণে দরজায় চক্রাকারে একবার ঘুরে এল যেন কার সন্ধানে। তারপর সে তীক্ষ্ণ দৃষ্টিতে একবার দেখল লখাইয়ের মুখ। দেখে মুরলীকে বলল, বেলা ঠাওর পাইনি। তায় আবার তোমার কান্ত যা কুঁড়ে, বাবা গো। সে কোন্ সকালে স্কুিলি কাটতে বসেছে। ওঠার আর নাম নেই।
মুরলী বলল অপাঙ্গে কাঞ্চনের দিকে তাকিয়ে, কান্তার মুখ চিন্তা করলে এটু দেরি লাগবেই তো।
কান্তা কেন, রাইকিশোরী না? চোখের কোণে উদ্দাম কটাক্ষ করে কাঞ্চন বলল।
মুরলী তাড়াতাড়ি হাত জোড় করে বলল, ভুল মানি রাইকিশোরী, কৃষ্ণরানী, আমার কালো, পানকাত্তর পানহারিণী! এসসা, বসবে এসো। সকলে হেসে উঠল সশব্দে। তার মাঝে কাঞ্চনের হাসি বেজে উঠল বেলোয়ারি কাচের চুড়ির রিনিরিনি শব্দে। সকলেই দক্ষিণ ভিটার বারান্দায় গিয়ে বসল।
এমন সময় আখড়ার মেয়ে সরি অর্থে সারদা, একগোছ ফুলের মালা কলাপাতায় মুড়ে মন্দিরে ঢুকতে গিয়ে কাঞ্চন-লখাইকে দেখে থমকে দাঁড়াল।
লখাই সেদিকেই তাকিয়েছিল। আলোয় ভরে উঠল সারদার শ্যাম শান্ত মুখ। একহারা ছিপছিপে শ্যামল লাউডগার মতো নরম নিটোল সারদা। প্রতিমুহূর্তে যেন কীসের লজ্জায় হাসি ও ত্রাসে চঞ্চল। কীসের দুরন্ত বেগে যেন সে সবসময়েই অমানুষিক পরিশ্রম করে আর দুরন্ত হাসিতে মাঝে মাঝে আখড়ার ভাবগাম্ভীর্যকে ভেঙে টুকরো টুকরো করে ফেলে।
কাঞ্চনের বঙ্কিম চোখ দপ করে জ্বলে উঠে আরও বেঁকে উঠল। দ্রুত নিশ্বাসে বুক দুলে উঠল, ফুলে উঠল নাকের পাটা। ঠোঁটের দুই পাশে এক নিষ্ঠুর অভিসন্ধি থেকে থেকে ঝিলিক দিয়ে উঠল। লখাইয়ের মুগ্ধ মুখের দিকে তাকিয়ে থাকতে থাকতে সারা মুখে তার রক্তের বান ডাকল।
পিঠের উপর খোলাচুলে ঝাঁকানি দিয়ে মুখ ঢেকে সারদা মন্দিরে ঢুকে গেল।
কাঞ্চন চকিতে বারান্দা থেকে নেমে দ্রুত পদক্ষেপে চলে গেল আখড়ার বাইরে।
মুরলীদাস ঘর থেকে বেরিয়ে কাঞ্চনকে চলে যেতে দেখে বলল, রাইকিশোরী কোথায় যায় গো!
লখাই ফিরে দেখল কাঞ্চন চলে গেছে। বলল, কোথায়?
মুরলী বলল, বাইরে চলে গেল যে!
ধক করে উঠল লখাইয়ের বুকের মধ্যে। সে তাড়াতাড়ি নেমে বাইরে ছুটে গেল। মনে তার ঠিকই লেগেছে কাঞ্চনের ব্যাপার। তাই সে উৎকণ্ঠিত হয়ে পেছন-ধাওয়া করতে গিয়ে দেখল, পরিত্যক্ত জংলাঘাসে ভরা নীলখেতের উপর দিয়ে দিগবিদিকজ্ঞানশূন্য কাঞ্চন চলেছে।
সে তাড়াতাড়ি পেছন থেকে কাঞ্চনের কাপড় ধরে ফেলে ডাকল, কাঞ্চীবউ।
না ফিরেই কাঞ্চন কাপড় টেনে বলে উঠল, ছেড়ে দে, ছেড়ে দে, মিসে। নইলে তোরই একদিন কি আমার একদিন।
লখাই তাকে ধরে মুখের সামনে এসে বলল, কী হয়েছে কাঞ্চীবউ, বল।
কাঞ্চন দু হাতে প্রায় থাপ্পড় মারার মতো সজোরে লখাইয়ের মুখ চাপা দিয়ে খিঁচিয়ে উঠল, না না, আমি তোর কাঞ্চীবউ লই, লই। আমি তোর শত্রুর।
কেন কাঞ্চীবউ?
কেন? সাপিনীর মতো উদ্যত ফণা তুলে কাঞ্চন দুহাতে চোখের জল মুছে বলল, বেইমান, তুই বেইমান।
কাঞ্চীবউয়ের মিসে হয়ে সরি বোষ্টমীর সঙ্গে পিরিত করি। মোনর ছেলে সাপ, তোকে বিশ্বাস নেই।
লখাইয়ের সারা মুখ নিশ্চিন্ত নিস্পাপ, কিছুটা বা বিব্রত। সে শক্ত হাতে কাঞ্চনকে ধরে বলল, মিছে কথা কাঞ্চী, পিরিত লয়, সরি বোষ্টমীকে দেখে কেমন ধন্দ লাগল।
সর্বোনেশে মিসে, ওই ধন্দ কী, তা কি আমি জানিনে? অমনি করেই পিরিত হয়।
না। পিরিত লয়। তুমি থাকতে এ মনে আর কারওর ঠাঁই নেই।
তবে আমি যে দেখলাম।
ওটা পিরিত লয়। মুরলীদাদার সঙ্গে কীসের পিরিত আছে।
ছি, মরণ নেই আমার।
তবে? সরি বোষ্টমীও তাই, আমাদের বন্ধু।
, মেয়েমানুষের সঙ্গে বন্ধুত্বে দরকার নেই।
বেশ, চল আখড়ায়। তোর কথাই থাকল।
কাঞ্চন হঠাৎ কেঁদে উঠে বলল, তুমি মিসে কাঁদাবে আমাকে?
লখাই তাকে বাহুবেষ্টনে রেখে বলল, ও তোমার ধন্দ কাঞ্চীবউ। বয়সও কি আমার কম হল?
বেলা গড়িয়ে গেল। আকাশে মেঘের ভার কিছুটা কমে এসেছে। বৃষ্টি আসার লক্ষণ নেই।
ঝুলনের আয়োজনে সবাই ব্যস্ত। কাঞ্চন লখাইয়ের দ্বারা যেটা সম্ভব, সে কাজগুলো তারা করছে। ওদিকে নামগান চলছে বিরামহীন।
এমন সময় দুটি গোরা সাহেব তেলেনিপাড়ার জমিদার বাঁড়ুজ্যেবাবুদের এক আমলার সঙ্গে জুতো পায়ে একেবারে সরাসরি মন্দিরের কাছে এসে দাঁড়াল।
নামগান স্তব্ধ হয়ে গেল। মুরলী এবং মেয়েরা স্তম্ভিত হয়ে দাঁড়িয়ে পড়ল।
কেবল লখাই এক মুহূর্ত স্থির থেকে এই স্পর্ধিত অনাচার দেখে ক্রুদ্ধ সিংহের মতো ছুটে গেল সেদিকে।
গোরা দুজন হঠাৎ সেই ধাবিত বিভীষণ মূর্তি দেখে দু পা সরে গেল সন্ত্রস্তভাবে।
মুরলী তাড়াতাড়ি ছুটে গিয়ে দুহাতে জড়িয়ে ধরল লখাইকে। থাম থাম কান্ত লখাই, ঠাকুর সকলেই দেখতে পারে। জ্বলন্ত দৃষ্টিতে গোরাদের দিকে তাকিয়ে বলল লখাই, তা বলে ওই ফিরিঙ্গিরা? কার হুকুমে ওরা আখড়ায় ঢুকেছে? গোরা সাহেবের দুটি মুখ লাল হয়ে উঠল, তারা আমলার দিকে প্রশ্নসূচক ও ক্রুদ্ধ চোখে তাকাল।
মুরলী শান্ত গলায় বলল, আসুক কান্ত, সবাই তাঁর জীব। শোনননি আনি মহাজন বলেছেন :
খিরিষ্টে আর বিষ্টে কিছু ভিন্ন নাইরে ভাই
শুধু নামের ফেরে মানুষ ফেরে এও কোথা শুনি নাই।
রক্তে ইংরেজবিদ্বেষ। জীবনের প্রতিটি দুর্ঘটনাতে বিপদে সে প্রতি মুহূর্তেই গ্রাসোদ্যত ইংরেজকে দেখতে পায়।
কিন্তু লখাই বলল, তোমার আন্টুনি মহাজন কি এমন জুতা পায়েই ভেতরে আসত? যাই বলল মুরলীদাদা, এ ফিরিঙ্গিরা মানুষ নয়, ওদের আস্পদ্দারও শেষ নাই। ওরা আমাদের শর, অজাতের দল।
আমলাও এ ঔদ্ধত্যপূর্ণ কথায় শুধু বিস্মিত নয়, ঘাবড়েও গেছেন খানিকটা।
সাহেব দুটি ইংরিজিতে কী যেন বলল। আমলা জিজ্ঞেস করলেন, এ কে মুরলীদাস?
মুরলীদাস বিপদের গন্ধ পেয়ে ব্যাপারটা চাপা দেবার জন্য বলল, কাছেপিঠেই থাকে। কী মনে করে আমলামশাই?
আমলা তার অপমানিত মুখ ফিরিয়ে বললেন, কিছু নয়, এমনি সাহেবরা এদিকটা ঘুরে দেখতে এসেছেন, নীলকুঠির স্যাম সাহেবের সঙ্গে একটু কথা বলবেন। তারপর একটু চুপ থেকে আবার বললেন, তোমার আখড়ার আওতায় সব মিলিয়ে কতখানি জমি পড়েছে মুরলীদাস?
মুরলীদাস চমকে উঠে বলল, তা পেরায় এগারো বারো বিঘে হবে।
সাহেব দুটিও তখন লখাইয়ের দিক থেকে মাঝে মাঝে চোখ ফিরিয়ে আখড়ার চারপাশটা দেখে নিচ্ছে। কাঞ্চনও তখন লখাইয়ের পাশে এসে দাঁড়িয়েছে। লখাইয়ের উত্তেজনা কমেনি মোটেই এবং আমলার কথাবাতার ধরন দেখে সে বলে উঠল, এ ফিরিঙ্গিদের যদি কোনও কুমতলব না থাকে তো আমার নেই। এ শালার জাত সব করতে পারে।
আমলা একটু চুপ থেকে বললেন, সাহেবরা বাবুদের কাছ থেকে এখানকার সব জমি নেবেন, চটকল উঠবে এখানে।
লখাইয়ের ক্রুদ্ধ মুখ তিক্ত হাসিতে আরও জ্বর হয়ে উঠল। বলল, পানভরে শুনো মুরলীদাদা, তোমার আখড়া ভেঙে চটকল উঠবে। ওরা যে আমাদের মড়ার পরে ওদের মেমরানীকে বসিয়েছে।
বলতে বলতে দারুণ ক্রোধে দাঁতে দাঁত ঘষে দুই হাতের একটা সাংঘাতিক ভঙ্গি করে সে বলে উঠল, শালার জাতের মাথাগুলো ধরে ঘাড় থেকে তুলে ফেলতে হয়।
একটি সাহেব হঠাৎ আর সইতে না পেরে তার অপরিসীম অধ্যবসায়ের ফল বাংলাতে বলল, টুমি বাট কেন করে?
লখাই রুখে উঠে বলল, বাত আমি করব না তো তুই করবি, সাদা ঢ্যামনা। কামান থাকলে তোর মাথা উড়িয়ে দিতাম। কাঞ্চন লখাইকে ধরে হ্যাচকা টান মেরে সরিয়ে নিয়ে এল। মোনসার গোঁ বুঝি, ঘরে চলো তুমি।
সাহেব দুটি বিস্ময়ে রাগে লালমুখ আরও লাল করে স্তম্ভিত কালোমুখ আমলার সঙ্গে দ্রুত পদক্ষেপে বেরিয়ে গেল।
আখড়ার সমস্ত উৎসব আনন্দ নিরানন্দ হয়ে উঠল। কারও মুখে হাসি নেই। নামকীর্তনওয়ালারা বিমর্ষ। তাদের ভক্তি-গদগদ মুখে দুশ্চিন্তা।
কিন্তু আতঙ্কে মুরলীদাসের মুখ বিকৃত হয়ে উঠেছে। সে তাড়াতাড়ি সারদাকে বলল, সরি, বাইরের দরজা বন্ধ করে দে।
তারপর লখাইকে জড়িয়ে ধরে বলল, এ কী করলে তুমি কাণ্ড লখাই, এ কী সব্বেনাশ করলে?
লখাই বুঝতে পেরেছিল রাগ সামলাতে না পেরে সে কী করেছে। সে মুরলীদাসের দুই হাত ধরে বলল, পারলুম না মুরলীদাদা, এ নিমকহারামের জাতকে আমি কিছুতেই সইতে পারিনে।
সন্ত্রস্ত কাঞ্চন বারবার বলতে লাগল, কেন কেন গো, এমন মতিগতি কেন তোমার? এখন যদি কোনও বিপদ হয়?
যদি হয়, হবেই। মুরলীদাস বলল দারুণ উল্কণ্ঠায়, তোমাকে পালাতে হবে কান্ত, নইলে ওরা তোমাকে ধরে লাঞ্ছনা করবে, কোতল করবে।
পালাব? হঠাৎ যেন কেমন বিহ্বল হয়ে গেল লখাই পালানোর কথা শুনে। বাইরের রুদ্ধ দরজাটার দিকে তাকিয়ে চোখ কুঁচকে সে ফিসফিস করে বলল, আবার, আবার পালাব? কোথায় পালাব, মুরলীদাদা?
পেছনের বেড়া ডিঙিয়ে বড় সড়ক ধরে বাড়ি চলে যাও তুমি।
তোমাকে এসে ওরা যখন জিজ্ঞেস করবে?
মুরলীদাস রুদ্ধ গলায় বলল, আমার বাপপিতামোর আখড়া যদি ভেঙে যায়, তা হলে আমার সবই গেল। তোমার জন্য দুটো মিছে কথা আর বলতে পারব না?
না। লখাই বলল, ওরা তোমাকে সাজা দেবে।
দিক। তবু কান্ত, তুমি যাও।
কিন্তু তার দরকার হল না। দরজায় করাঘাত হল। সকলের মুখ মুহূর্তে পাংশু হয়ে উঠল। এক দারুণ অঘটনের জন্য সকলেই আতঙ্কে শিউরে উঠল।
কাঞ্চন লখাইকে দুহাতে টেনে নিয়ে যেতে চাইল পেছন দিকে। চলো, চলো মিনসে, পায়ে মাথা কুটি তোমার, চলো। সারদাও তাড়াতাড়ি কাছে এসে বলে ফেলল, যাও, যাও কান্ত লখাই।
দরজায় আবার করাঘাত হলো।
লখাই হঠাৎ গর্জন করে উঠল, যাব না, না, আর পালাব না। সব শেষ হয় তো হোক।বলে সবাইকে রুদ্ধশ্বাস আতঙ্কের সাগরে ড়ুবিয়ে ছুটে গিয়ে সে নিজেই দরজা খুলে দিল।
আমলা একলা দাঁড়িয়ে আছে। লখাইকে দেখে বলল, মুরলীদাসকে ডাকো তো।
মুরলীদাস পেছনে পেছনেই ছুটে এসেছিল। লখাইকে আড়াল করে বলল, কী বলছেন, আমলা মশাই?
আমলা বললে, আজকে ঝুলন, কালকেও বোধ হয় পারবে না, পরশুদিন তোমার কাগজপত্র নিয়ে একবার কত্তার সঙ্গে দেখা করো। লখাইয়ের দিকে তাকিয়ে বলল, সাহেবরা তোমার সাহসের তারিফ করেছে হে খুব। চটকলে মজুর শাসন করবার জন্য নাকি তোমার মতো লোকের দরকার। তবে একটু সভ্য হতে শেখো, বুঝলে?
যেন এতক্ষণ কিছুই হয়নি এমনি একটা ভাব করে যাবার মুখে মুরলীদাসকে বললেন, বিপদের ভয় করো না, তোমার ওই কান্ত লখাই না কী নাম, ওর নাম-পরিচয়টা সাহেব চেয়েছে। পরশুদিন সেটা বলল। বলে তিনি চলে গেলেন।
ইতিমধ্যে মেয়েরাও দরজার কাছে এসে দাঁড়িয়েছিল। আমলা চলে গেলেও কেউ একটি কথা বলতে পারল না। এমনকী, লখাইও না। সকলেই স্তব্ধ হয়ে রইল।
কেবল দমকা হাওয়ায় যুগলমূর্তি স্থাপন করার পূর্বেই মন্দিরের ঝুলনের দোলনা আপনি দোল খেয়ে দুলে দুলে উঠল।

ব্যাপারটা নিয়ে শ্যামের বাড়িতে রীতিমতো তাদের একটা পরিবারিক সভা বসে গেল। এমন কী মধু পর্যন্ত আজ সে সভার শরিক। অবশ্য তার শরিকানা আটকে রাখা আর সম্ভব ছিল না। কৈশোরের সীমা সে আজ পেরুতে বসেছে, লায়েক হয়েছে। দরকার হলে শ্যামের সঙ্গে যুক্তি-তর্ক দিয়ে নিজের মতামত জাহির করতে শিখেছে সে।
সবাই যখন এ সভায় লখাইয়ের চিন্তিত মুখের দিকে শঙ্কিত দৃষ্টিতে তাকিয়েছিল, তখন একমাত্র তার চোখ থেকেই বিস্মিত প্রশংসা ও সম্মান ঝরে পড়ছে। লখাইয়ের দোষ তো দূরের কথা, এমন একজন সাহসী পুরুষ তার আত্মীয় এবং ঘরের লোক, এতে নিজেকে সে গৌরবান্বিত মনে করছে।
সে বলল, এতে কিন্তু আমি অন্যায্যের কিছু দেখিনে, যাই বলো। ও শালার জাতের বড় বড় হয়েছে, কিছু মানতেই চায় না।
শ্যাম ধমকে উঠল, ল্যায্য-অল্যায্যের কী বুঝিরে তুই, বড় বড় কথা বলছিস্? বিষ নেই ঢোঁড়া, তার কুলোপানা চক্কর। গোরাদের কত ক্ষ্যাতা, তুই জানিস?
কালীবউ কিন্তু দোমনা। দ্বিধাবিভক্ত মন তার দুদিকে। ছেলে মধুর বয়স এবং পৌরুষ সে আজ আর এক কথায় উড়িয়ে দিতে পারে না। শ্যামের বিচক্ষণতাও ফেলবার নয়। মূলত লখাইয়ের ব্যাপারে সে ভয় পেয়েছে, মন তার নানান দুশ্চিন্তায় আচ্ছন্ন।
মধু বাপের কথায় প্রতিবাদ করল, ক্ষ্যামতা থাকলেই তুমি যা খুশি তাই করতে পারো?
একে উৎকণ্ঠা, তায় আবার মধু পর্যন্ত বাপকে জোর করে বোেঝাতে আসছে এতে শ্যাম আরও উত্তেজিত হয়ে উঠল। চেঁচিয়ে উঠল সে, হ্যারে গুয়োটা ঠা, ক্ষ্যামতা থাকলে সব করা যায়, জগৎ ড়ুব্বে দেয়া যায়।
মধুও বলে উঠল, তবে তোমার অমন ক্ষ্যামতা শেষ করে দেয়াই ভাল।
শ্যাম এবার ক্ষিপ্ত হয়ে রুখে বলল, শোরের বাচ্চা, এক থাপ্পড়ে তোর চোপড়া ভেঙে ফেলব আমি। ক্ষ্যামতা শেষ করবে! যা না, যা-যা, খুড়ো-ভাইপোতে একবার লড়ে আয় না, দেখি ক্ষ্যামতার দৌড় কত দূর।
লখাই মধুকে বলল, তুমি চুপ যাও তো বাবা, কথা বলল না। ওতে বিবাদ বাড়বে।
কিন্তু ব্যাপারটা তাকে সত্যিই ভাবিয়ে তুলেছে। তার বারবার মনে পড়ল সেজবাবুর একটি কথা, কোম্পানির সম্বন্ধে যে, ঈশ্বর আজ ওদের সহায়, শক্তিতে ওরা আজ সিংহবাহিনী। তাই যদি সেজবাবু, তা হলে বলল, আমরা কি শেয়াল না সিংহের শিকার হরিণ। আর শিকারই যদি হই, তবে ভগবান এ প্রাণে এত জ্বালা ক্রোধ ক্ষোভ কেন দিয়েছেন, ঘৃণা কেন এত মনেযদি কোনও প্রতিশোধই নেওয়া যাবে না! আর লুকনো মনকে অনুক্ষণ পিষে রাখার মধ্যেও যদি তার একছিটে আগুন বেরিয়ে আচমকা প্রলয় বাধায়, তার জন্য এত দুশ্চিন্তার ভারও যে সহ্য হয় না।
কেবল কাঞ্চনেরই থেকে থেকে মনে পড়ছিল সেই বিচিত্র এক রাত্রির কথা। লখাইয়ের সেই দুরন্ত যন্ত্রণা, চোখে জল আর সেই সেপাই লড়াইয়ের কথা। সেই রাত্রির কথা ভাবলেই লখাই তার কাছে দুর্বোধ্য হয়ে ওঠে, মনে হয়, ওর মন খ্যাপামির মধ্যে কী এক অদৃশ্য সূত্র যেন সেদিনের ঘটনার মধ্যে গ্রথিত আছে। কিন্তু সে প্রতিজ্ঞাবদ্ধ লখাইয়ের কাছে, সেকথা কাউকেই বলা যাবে না।
যাই হোক একথা সকলেই বুঝতে পারছিল, তাদের নিজেদের মধ্যে যতই বাদানুবাদ হোক, যতই তারা দুশ্চিন্তা করুক তাতে কিছুই আসবে যাবে না। যা হবার তা হবেই এবং তার জন্য তাদের ধুকপুকুনি নিয়ে প্রতীক্ষা করতে হবেই।
শ্যাম কেবল আপনমনে বলতে লাগল, কোম্পানি হল রাজা, তার প্রজা জমিদারে আমাদের যে সব্বোনাশ করল, তাতে মুখ ফুটে একটা কথা কেউ বলতে পারল না, বলে ক্ষ্যামতা। ওই তো পবনা চাঁড়ালের দেনার কাগজপত্তর নগিন ঘোষে বিকিয়ে দিল জমিদারকে। জমিদার লুটিশ দিয়েছে পবনাকে ভিটে ছাড়তে। কে ঠ্যাকায় অ্যাাঁ, কে ঠ্যাকায়?

সত্য বটে পবনের ভিটা-ত্যাগ কেউ ঠেকাতে পারল না, আর একটি নতুন ঘটনা পবনের সমস্ত জীবনের মোড় ফিরিয়ে দিল।
আতপুরের রাজাদের সেজবাবুর আরদালির সঙ্গে ঘটনাচক্রে পবনের কিছুটা বন্ধুত্ব ছিল। অবশ্য সে বন্ধুত্বের মধ্যে একটা রাজোচিত ফারাকও ছিল। গাঁজা ডলে দেওয়া, সাজানো, মদ সংগ্রহ ইত্যাদি নানা কাজের জন্যই পবন তার ঘনিষ্ঠ হয়ে উঠেছিল। আর পবনের কৃতিত্বও কম ছিল না। সাহসী বলবান এবং সারা পরগনায় ঢেউ তুলে পরের বিয়ের আসর থেকে কনে তুলে নিয়ে এসেছিল সে নিজের জন্ম-পিরিতের বউ বলে।
ভিটা সম্পর্কে দুঃসংবাদ পেলেও পবন হেসেছে, নেশা করেছে, বউ তারাকে নিয়ে সোহাগ করেছে। তারপর মাথায় তেল জল দিয়ে পাট করে, সেজেগুছে এসেছে আতপুরে আরদালি বন্ধুর সঙ্গে দেখা করতে। তাদের দেখা করার জায়গা ছিল মালাপাড়ার আন্ন চুনুরির বাড়িতে। যুবতী আন্নাকে সবাই বলে স্বৈরিণী বেবুশ্যে, কিন্তু আন্না বলে, তা যদি হতাম তবে ফরাসডাঙার গঞ্জে যেতাম, নয় তো মনুমতির রাঁড়ের ঘরের ধারে চালা বেঁধে থাকতাম। তা বলে যে পুরুষে মন ওঠেনি, তার ঘরের বউ হয়ে থেকে আড়ালে বারোভারি করে বেড়াব তেমন মেয়ে আমাকালী নয়।
তাই আন্নাকালি মালোসমাজের বুকের উপর ডঙ্কা বাজিয়ে পিরিত করে মেজরাজার আরদালির সঙ্গে, প্রেমিকের দান ও খরচায় পাকা বাড়ির মধ্যে হাত ধরাধরি করে প্রেমের গান গায়। গভীর রাতে সে গান শুনতে পায় মালোপাড়ার লোক। চাঁদনীরাতে গঙ্গার ধারে বসে তাদের প্রেমগুঞ্জন হয়। চুনুরিমেয়ে তার কালো রূপের লহর তুলে আঁধার রাতকেও আলোকিত করে তোলে।
এ আন্না পবনকে ভারী খাতির করত। বয়সে ছোট হলেও সম্পর্কের খাতিরে পবনকে ভাই বলে ডাকত।
সেদিন পবন এসে আন্না ও তার প্রেমিকের কাছে তার দুর্দশার সমস্ত কথা বলল। কিন্তু তার মুখে দুশ্চিন্তার বিশেষ কোনও ছাপ না দেখে আন্না উৎকণ্ঠিত হয়ে বলল, তা হলে তুমি কী করবে?
পবন গাঁজায় দম দিয়ে রক্তবর্ণ চোখ নিয়ে বলল, তাই যদি জানব দিদি, তবে আর তোমাদের কাছে এলুম কেন?
আন্না বুঝল পবন ঋণশোধের টাকাটা পাওয়ার জন্যই এসেছে। কিন্তু অত টাকা তার ছিল না। তা সম্ভব একমাত্র তার প্রেমিকের দ্বারাই। কিন্তু সে বেঁকে বসল এই বলে যে, জমিদারের সঙ্গে এ বিবাদের ফল ভাল হবে না। তারপর যদি জমিদারে জানতে পারে পবন তার কাছ থেকে টাকা পেয়েছে, তখন রাজাবাবুদের কানে সে কথা আসবেই। এলে মেজবাবু তাকে তৎক্ষণাৎ মাগনা বিদায় দেবেন। অতএব ধ্বন জমিদারের কাছে ক্ষমা চেয়ে অবস্থাটা পরিবর্তন করুক।
তখন পবন উঠে তার রক্তচোখে ঘৃণা নিয়ে বলল, চিরকাল জমিদারের পা টিপে মানুষ তুমি, তুমি তো তা বলবেই।
আরদালি একথায় চটে উঠে পায়ের থেকে খড়ম তুলে মারতে গেল। আন্না তাকে ধরে ফেলে পবনকে ধমকে উঠল, ভাই হয়ে তোমার এমন কথা?
পবন বেরিয়ে যাওয়ার মুখে বলে গেল, দুর্দিনে যারা দেখে না, তাদের ভাইবন্ধু হয়ে লাভ কি, দিদি। তবে পানের টান যদি থাকে আবার আসব, বলে গেলাম।বলে সে পথে বেরিয়ে পড়ল।
বেলা গড়িয়ে যায়। আতপুরের পালেরা বারবাড়ির বারান্দায় কয়েকজন বয়স্ক পড়শির সঙ্গে বিশ্রম্ভালাপ করছেন। এঁরা সদ্‌গোপ চাষী। অবস্থাপন্ন তো বটেই, অনেক জায়গাজমি কিনে এঁরা জমিদার হয়েছেন। এ-সৌভাগ্যের দরজা এদের কোম্পানির দৌলতে। এ বংশের একজন কোম্পানির কমিসারিয়েট ট্রান্সফার বিভাগের দার্জিলিং-এর সাপ্লাই এজেন্ট ছিলেন। তখন কোম্পানির সেবার ফল অনেকেই যেমন পেয়েছে, এঁরাও তেমনি পেয়েছেন।
পবনকে যেতে দেখে একজন গড়গড়ার নল মুখ থেকে সরিয়ে হাঁক দিলেন,কে যায় ওটা?
পবন দূর থেকেই হাতজোড় করে বলল, এঁজ্ঞে পবন চাঁড়াল।
বটে! পালকর্তার গলায় একটা গর্জনের ভাব শোনা গেল। বোঝা গেল, নামটির সঙ্গে তাঁর পরিচয় আছে। বললেন, এদিকে আয়।
পবন কাছে যেতেই পাশ থেকে ছড়িটা তুলে দারুণ রোষে তিনি তার মাথায় ঘা দিয়ে খুঁচিয়ে সমস্ত পাট করা চুল এলোমেলো করে দিলেন। হারামজাদা, চুলের বাহার করে টেরি কেটে যাচ্ছিস এখান দিয়ে? ঘাড় থেকে তোর মাথা নামিয়ে দেব আমি, ছোটলোক কোথাকার।
এ-আচমকা আক্রমণ ও অপমানে পবন হতভম্ব হয়ে দাঁড়িয়ে রইল। আর সকলে টেরিচুল এবং ছোটলোকের স্পর্ধার কথা নিয়ে যা খুশি তাই বলতে লাগলেন ধ্বনকে।
কর্তা হাঁক দিলেন চাকরকে। বললেন, যা তো নাপতে ডেকে এনে ব্যাটার মাথা মুড়িয়ে বের করে দে এখান থেকে।
পবন স্তব্ধ, আড়ষ্ট, যেন পাথরের মূর্তি। কী করবে সে ভেবে পেল না। বুক পুড়ে গেল অপমানে। দৌলতের ক্ষমতার কাছে তার তপ্ত চাঁড়াল রক্তের আসুরিক বল থমকে রইল।
নাপিত এসে মাথা কামিয়ে দিল ওর। সে জানত এখানে কোনও কথাই চলবে না। অর্থের এ পাশবিক শক্তি তাতে আরও নতুন কৌশল রচনা করবে। সে বিনাবাক্যে পথ ধরল।..নিস্তব্ধ নিঝুম পথ। দুপাশে গাছের ঝুপসিঝাড়ের ছায়ায় ভরা। সে পথের উপর দিয়ে দ্রুত চলল সে। কিন্তু কোথায়, কেন যাবে সমস্ত যেন এলোমেলো হয়ে গেল তার মনে। অপমানে রাগে দুঃখে বুক পুড়ে যেতে লাগল। সে যন্ত্রণার থেকে নিষ্কৃতি পাওয়ার জন্যই শুধু সে হাঁটছিল, তার কোনও গন্তব্য নেই।…এক সময় তার চোখ ফেটে দরদর ধারে জল গড়িয়ে পড়তে লাগল। অপমানে ঠাসা বদ্ধ হৃদয়ের ক্লেদ প্রকাশের জন্যই বুঝি এ চোখের জল। তাই তার কান্না যেন আরও উদ্দাম হয়ে উঠতে চাইল। কিন্তু তাতে তার বেগ যখন মানল না, তখন হঠাৎ সে একটা গাছের কাছে দাঁড়িয়ে তার গুঁড়িতে মাথা ঠকতে ঠুকতে রক্ত বার করে ফেলল আর বার বার বলতে লাগল, ভগবান এ হাত-পা বাঁধা ছোটলোকদের তবে কেন তুমি জাে দেও, কেন দেও, কেন দেও! আর সে জন্মো দিয়ে যদি এই তোমার খেলা হয়, তবে বলি ভগবান, তুমি গরিবের কেউ নও।

অনেকক্ষণ পর সে যখন উঠল, তখন তার মুখটা আঘাতে জায়গায় জায়গায় রক্ত জমে ভীষণ হয়ে উঠেছে। তবু সেই আঘাত আর চোখের জলই তাকে একটু স্বস্তি দিয়েছে।
বাড়ি ফেরার পথে লখাইয়ের কাছে গেল সে। লখাই বাড়িতেই ছিল। সব কথা পবন তাকে বলল।
তাতে পবনের চেয়ে লখাইগের অবস্থা বিশেষ ভালো হলো না। তারও তেমনই রুদ্ধ রাগ ফুঁসে উঠল বুকের মধ্যে। পর মুহূর্তেই মনে পড়ল শ্যামের কথা, বিষ নেই, তার কুলোপানা চার। তারা বিষ হারিয়ে ঢোঁড়া হয়েছে। সুকৌশলে তাদের সমস্ত বিষ হরণ করেছে কোম্পানি বাহাদুর। সে বিষের কল করেছে তারা কোর্টকাছারি। পয়সা থাকলে সেখানে আজ এ অপমানের প্রতিশোধ নেওয়ার চেষ্টা করা যেত। আর তা ছাড়া, যে উপায় আছে, সে উপায়ে এর প্রতিশোধ হবে যেদিন ঢোঁড়ার দল তার সে বিষ সংগ্রহ করতে পারবে।
পবন বলল, সবই গেছে লখাই, বাকি ছিল এটুকু। সেটুকুও হয়ে গেল। আর রয়েছে তারা। এবার ওকে নে এখানে থেকে চলে যাব।
লখাই জিজ্ঞেস করল, কোথায়?
পবন বলল, শুনেছি, তেলেনিপাড়ার চটকলে কাজ করতে গেলে দুবেলা দুমুঠো খেতে পাওয়া যায়। সেখানে জমিদার-মহাজনের চশমখোরি নেই, কাজ করে যা খুশি তাই কর, বলবার নেই কেউ।
লখাইয়ের সমস্ত মুখ কালো হয়ে উঠল। তুমি কোম্পানির কলে খাটতে যাবে?
পবনের সারামুখে ব্যঙ্গহাসিতে ভরে উঠল। বলল, মান-অপমানের কথা বলে কী লাভ লখাই ভাই? খাটো-পাও, পেছন টানের বালাই নেই, আমি সেখানেই যাব।
বলে সে চলে গেল। স্তব্ধ হয়ে দাঁড়িয়ে রইল লখাই।
তারপর তার চোখের সামনে ভেসে উঠল গাড়ুলিয়ার মুরলীদাসের আখড়া, স্যামসাহেবের নীলকুঠির উপর উঠেছে মস্ত চটকলের ইমারত। মুহূর্তে সে ইমারত রেলগাড়ির মতো গর্জন করতে করতে ছুটে আসছে। ক্রমাগত শ্যামনগর পেরিয়ে, আতপুর দিয়ে এই সেনপাড়ার উপর। সমস্ত বাধা ঠেলে গুঁড়িয়ে দানবীর গতিতে এগিয়ে আসছে। কেউ তাকে ঠেকাতে পারল না। সে ছড়িয়ে পড়ল দিকে দিকে, গ্রাম জনপদ উচ্ছেদ করে, খেতবাগান ধ্বংস করে। না না, সে সর্বগ্রাসী রাহুকে। তুমি ঠেকাতে পারবে না।
.
কতক্ষণ লখাইয়ের এরকম আচ্ছন্ন অবস্থায় কাটল বলা যায় না। কাঞ্চনের বমির বেগে ওয়াক পারার শব্দে সম্বিত ফিরল তার। সে শুনতে পেল কালীবউ বলছে, ও কিছু নয়, নে এই নেবুপাতা কটা চটকে শোঁক, কমে যাবে।
জবাবে শুনল কাঞ্চন বলছে, কিছু শুঁকতে ঢুকতে পারব না বাপু আমি, কিছু ভাল লাগছে না আমার।
লখাই ঢুকল বাড়ির ভিতরে, তাকে দেখেই কাঞ্চন মুখ নামাল একটু হেসে।
লখাই দেখল কাঞ্চীবউয়ের কাঞ্চনবর্ণ যেন কেমন তাপদগ্ধ তামাটে হয়ে উঠেছে, চোখের কোল বসা, ক্লান্তিভরা মুখ।
কালী লেবুপাতা কটা লখাইয়ের হাতে দিয়ে বলল, নেও বাপু, দুজনে যা করতে হয় করো, এখন আর আমাকে মুখ ঝাল্টা দিলে কী হবে, তখন মনে ছেল না?
বলে সে হাসি গোপন করে চলে গেল।
লখাই লেবুপাতা চটকে কাঞ্চনের নাকের কাছে ধরল। কাঞ্চন হাত দিয়ে সরিয়ে বলল, ওতে আমার কিছু হবে না।
কিন্তু লখাই সে কথা ছেড়ে বলল, তা হলে সত্যি সত্যি এল?
কাঞ্চন বলল, না, মিছিমিছি।
লখাইয়ের গলায় সোহাগ ফুটল এক বিচিত্র আনন্দ ও উৎকণ্ঠায়। বলল, তোমার শরীর কিন্তু বড় খারাপ হয়ে যাচ্ছে।
তা শরীর কি চেরকালই এক রকম থাকবে? বলে হঠাৎ মুখভরা করে বলল, আমাকে তুমি রেখে এসসা বাপের বাড়িতে। কত দিন যাইনি।
বেশ, চলো। কালীবউঠানের আপত্তি না থাকলেই হল।
কালী ঘর থেকে বলে উঠল, আমার আবার আপত্তি কী? কাঞ্চী যখন আসেনি, একলা সমসার চালাইনি আমি? একটা ননদও ছেল না, শাশুড়ীও না।
বলতে বলতে হঠাৎ কালী বাইরে কাঞ্চন লখাইয়ের কাছে এসে কেঁদে উঠল। সেদিনে আর এদিনে কত ফারাক। ভাবলে আমার বুকটার মধ্যে যে কী হয়। ….একশো বিঘে জমি ছেল, দুজোড়া বলদ, পাঁচ-পাঁচটা দুধের গাই। আমার কী না ছেল।…

পরদিন কাঞ্চনকে নিয়ে লখাই গরুর গাড়ি ছাড়ল। উত্তরে কাঁটালপাড়ার পুবকোণে দেউলপাড়ায় কাঞ্চনের বাপের বাড়ি। প্রায় তিন ক্রোশ পথ।
পথে যেতে যেতে তাদের কথা হল— তেলেনীপাড়ার সেই গোরা সাহেব দুটোর কথা। এখনও পর্যন্ত সেখান থেকে কোনও খবর বা সন্ধান আসেনি। ব্যাপারটা কেমন অস্পষ্ট হয়ে উঠল। কাঞ্চন বার বার বলে দিল, আর যেন কোনও রকম গোয়ার্তুমি লখাই না করে। আর…
বলে সে থামতে লখাই জিজ্ঞেস করল, কী?
কাঞ্চন বলল, এসে যদি দেখি বা কাকপক্ষীর মুখেও শুনি সরি বোষ্টমির সঙ্গে মজেছ, তবে কিছু পারি বটি দে নিজের গলা তো কোপাতে পারব।
লখাই হো হো করে হেসে উঠল, তোমার য্যাত আকথা।
ভাটপাড়ার পর কাঁটালপাড়ার সীমা অবধি মাঝের এ স্থান বাগান ও জঙ্গলে ভরা, নির্জন ও নিস্তব্ধ। মুক্তোপুরের খাল গিয়েছে কাঁটালপাড়ার দক্ষিণ প্রান্ত দিয়ে। সেখানে মদের ভাটিখানা রয়েছে। আশেপাশে দু-একটা ছিটেবেড়ার ঘর। খানিকটা বা দিয়ে শুরু হয়েছে ব্রাহ্মণদের বর্ধিষ্ণু গ্রাম।
ভাটপাড়া পেরিয়ে খানিকটা নির্জনে আসতেই কাঞ্চন লখাই যুগপৎ চমকে উঠল একটা মোটা গলার স্বর শুনে, কালী কালী বল।
গাড়ীর মধ্যে থেকেই কাঞ্চন লখাইয়ের দিকে তাকাল। লখাই গাড়ি থামিয়ে দ্রুত ঘাড় ফিরিয়ে বিস্মিত চোখে দেখতে লাগল এ-দিকে ও-দিক। তার পর হঠাৎ দেখল তার সামনেই মনোহর বেদে বিশাল গোঁফের ফাঁকে মিট মিট করে হাসছে। সেই মূর্তি, সেই চোখ, তেমনি কপালে সিঁদুরের দাগ, মাথায় কাপড়ের পুটলি বাঁধা।
বলল, কোথায় গো চাঁদ রাজার ছেলে লক্ষীন্দর!
কাঞ্চনের বুকের মধ্যে ধকধক করতে লাগল লোকটার চেহারা দেখে কিন্তু সে দেখল লখাই নেমে গিয়ে লোকটার হাত ধরে বলল, দাদা, তুমি এখেনে?
মনোহর বলল : আমি তো সবস্থানেই ভাই। তোমাকে দেখতে পেয়ে আর স্থির থাকতে পারলুম। তা, ওই কি আমার লখাই ভায়ের বেউলে বউ?
কাঞ্চন তাড়াতাড়ি একগলা ঘোমটা টেনে দিল।
মনোহর আবার বলল, বাঃ ভাদ্দর বউটি আমার বেশ। কালী কালী বল। তা কোথাও যাওয়া হচ্ছে?
ওর বাপের বাড়ি—দেউলপাড়া।
দেউলপাড়ার মেয়ে? বেশ। তা বউমার আমার…
লখাই বলল, ছেলেপুলে হবে।
মনোহর হা হা করে হেসে উঠল, বা রে জোয়ান। বেঁচে থাকো। তা ছেলে হলে আমি দেখে আসব গে, কেমন? আর দাঁড়াব না, চলি।
আর দেখা হবে না, দাদা?
দেখা? এক মুহূর্ত ভেবে মনোহর বলল, হবে, রাতের পেথম পোহরে যদি জেগে থাকো আজ দেখতে পাবে। উত্তরে আমার নিশেনা আজ। তবে সাবধান, ভাদ্দর বউকে বলে দিয়ো, চাউড় না হয় এ কথা।
বলে সে অদৃশ্য হয়ে গেল। কাঞ্চন উগ্র কৌতূহলে ভেঙে পড়ল সব জানবার জন্য। লখাই বুঝল, মনোহর প্রকৃতপক্ষে কাঞ্চনকে সব কথা বলার অধিকার তাকে দিয়ে গেল। সে সব কথা বলল কাঞ্চনকে। কাঞ্চন কয়েকবার শিউরে উঠল। একবার পেছনে ফিরে দেখতে লাগল। কিন্তু কিছুই দেখা গেল না।
বেলা পড়ে এসেছে। কাঁটালপাড়ার কাছে ডান দিকে গাড়ির মোড় ফিরতেই বলদ দুটো পথের উপর থমকে দাঁড়াল। লখাই দেখল অদূরেই এক মস্তবড় বাড়ি, মন্দিরের চূড়া। মাঝে পথ দিয়ে এক সুপুরুষ অশ্বারোহী মন্থর গতিতে এগিয়ে আসছেন। কাছেই একটা চাষীমতো লোক ছিল। বলে উঠল, গাড়ি সরাও, পাশ দেও, দেখছ না হাকিম কত্তা আসছেন?
লখাই তাড়াতাড়ি নেমে গাড়িটা সরিয়ে দিল পাশে। জিজ্ঞেস করল, উনি কে, বললে?
লোকটি বিরক্ত হয়ে বলল, কোথাকার মানুষ হে তুমি, ওনাকে চেনো না? শোনোনি চাটুজ্যে ম্যাজিস্টর, মস্ত পণ্ডিত, কেতাব লেখেন?
বলতে বলতে অশ্বারোহী সামনে এসে পড়লেন। লখাই দেখল, গৌরবর্ণ নধরকান্তি, ঠোঁটের কোণ কিঞ্চিৎ বঙ্কিম, ঈষৎ আরক্ত চোখজোড়াতে গভীর চিন্তার ছায়া।
সেই লোকটি ঘাড় নুইয়ে নমস্কার করল। দেখাদেখি লখাইও দুহাত তুলে মাথা নত করল।
অশ্বারোহীর ঠোঁটের কোণে বিদ্যুতের মতো একবার হাসি দেখা দিয়ে মিলিয়ে গেল। একবার সেই লোকটি এবং একমুহূর্ত বেশি তিনি লখাইয়ের দিকে দেখলেন। মন্থর খুরের শব্দ তুলে এগিয়ে গেল ঘোড়া। লখাইয়ের মনে পড়ল সেজবাবুর কথা, সেই কেতাবের কথা। কী যেন নাম ছিল সে কেতাবের! দুগগা…হ্যাঁ দুগানন্দিনেই বুঝি। পাচন নেওয়ার নাম করে যে কেতাবের পাতা জোয়ান ছেলেরা ছিঁড়ে নিয়ে যায় বউকে শোনাবে বলে।
কাঞ্চন লখাই বাড়ি এসে পৌঁছুল। ইতিপূর্বেই লখাইয়ের সমস্ত পরিচয় কাঞ্চনের বাপের বাড়িতে জানত এবং প্রকৃতপক্ষে লখাইকে কাঞ্চনের মা বাবা জামাইয়ের মতোই গ্রহণ করল।
কাঞ্চনের সই ও বান্ধবীর দল এল ছুটে দেখতে তাদের এত দিনের শোনা সেই রূপকথার পুরুষকে। ভারী একটা হইচই পড়ে গেল। গান, গল্প, ঠাট্টা, তামাশা, বাড়িটা জমজমাট হয়ে উঠলো একেবারে।
কাঞ্চনের সইয়ের গাইয়ে বর গেয়ে উঠলো :
ওই কালো পুরুষ যে-সে লয়, আগুন আছে ওর সব্বো অঙ্গে
কামিনীকুল সাবধান থেকো, (লয় তো) পুড়ে মরবে রঙ্গে রঙ্গে।
অমন কাঞ্চন পাষাণী রাই
(ও রূপে) সেও যদি মল ছাই
ভয় আমার কামিনীরা কুল ছেড়ে সব, পালাবে ওর সঙ্গে সঙ্গে।
মেয়েরা হেসে কুটিকুটি হয়ে কৃত্রিম রোষে সবাই গাইয়েকে বলে উঠল, দূর দূর দূর, মরণ।…
তার পর রাত্রি এল। রাত গভীর হল। সবাই ঘুমিয়ে পড়েছে। লখাইয়ের চোখে ঘুম নেই। আধঘুমন্ত কাঞ্চন থেকে থেকে বলে উঠছে, এসেছে?
লখাই বারবারই জবাব দিচ্ছে, না।
একসময় হঠাৎ লখাই শুনতে পেল মোটা চাপা গলা, কালী কালী বল।
সামনে তাকিয়ে দেখল তার খোলা দরজার কাছে মানুষের মূর্তি। লখাই উঠে এল। কাঞ্চন জেগেছিল, কিন্তু সামনে আসতে ভরসা পেল না।
মনোহর বলল, কাছে হলে দূর, দূর হলে কাছে বুঝ। আজ কাছেই যাব। চলি।
বলে চকিতে কীসে ভর দিয়ে লাফিয়ে সে দুটো বাঁশের উপর উঠে দশ হাত দূরে চলে গেল। অন্ধকার কুঁড়ে দেখা গেল আরও কয়েকজন অমনি বাঁশের উপর দিয়ে তারাভরা আকাশের তলা দিয়ে ছুটেছে।
কাঞ্চন ফিসফিস করে উঠল, রণপায় যাচ্ছে।
রণপায় করে সেই দল গ্রামপ্রান্তরের মাথার উপর দিয়ে, অন্ধকারে তারা-ভরা আকাশের ধার ঘেঁষে, গাছ-গাছালি খাল-খানা-খন্দ পেরিয়ে ছুটে চলেছে সুদীর্ঘ ঠ্যাং বিশিষ্ট প্রেতের মতো। চোখের পলকে সেই দল চলতে চলতে ছোট হতে হতে কয়েকটি কালো রেখার মত দূর আকাশের অন্ধকার কোলে মিশে একাকারে হয়ে গেল।
.
পরদিন লখাই দুপুরবেলা ফিরেই দেখল, তার জন্য কালীবউ, শ্যাম উৎকণ্ঠিত হয়ে বসে আছে। সে আসতেই কালী বলল, স্যানবাড়ি থেকে তোমার জরুরি তলব এসেছে। বলে গেছে, আসা মাত্র পেইঠে দিতে।
লখাই একমুহূর্তে থমকে রইল। এক রাত্রির বিদায় নিয়েই সে দেউলপাড়া গিয়েছিল। তার মধ্যে এ জরুরি ডাক তার বুঝতে দেরি হলো না এবং সেই গোরার মুখ দুটোই বার বার তার চোখের উপর ভেসে উঠল।
শ্যাম গাড়ি থেকে গরু খুলতে লাগল। চোখে তার অশান্তি ও উৎকণ্ঠা। যেন উদ্বেগেই বা রুদ্ধ তার।
লখাই আর বিলম্ব না করে বেরুবার উদ্যোগ করল। কালী তাড়াতাড়ি তার সামনে এসে উৎকণ্ঠায় ভেঙে পড়ল, কী হবে তা হলে?
লখাই বলল, দেখি কী হয়। আসতে যদি দেরি হয়, খবরটা নিয়ে একবার।
তার পর, দুপা গিয়ে হঠাৎ থেমে বলল, এক দিন জল থেকে এনে আচ্চয় দিইছেলে, তুমি আর শ্যামদাদা আমার মা বাপের মতন। যদি কোনও বেপদ-আপদ হয় তো বলে যাই, অল্যায্য আমি কিছু করিনি। আর যদি কোনও দিন না ফিরি তো কাঞ্চী বউকে বলল…
বলতে পারল না সে কথা লখাই! গলা ভারী হয়ে এল। সমস্ত আবহাওয়াটা মুহূর্তে পরিবর্তন হয়ে যেন সত্যিই প্রিয়জনের অনির্দিষ্ট বিদায়ের বেদনায় ও উৎকণ্ঠায় ভারাক্রান্ত হয়ে উঠল।
লখাই আবার বলল, মধু কোথায়?
মধু বাড়ির পেছন থেকে হঠাৎ বেরিয়ে এসে বলল, তুমি যাও কাকা, আমি তোমার পেছনে আছি। সব খবর নে আসব।

লখাই সেনেদের মনেরপাড় পুকুরের ধারে আসতেই বাসন মাজতে মাজতে অবাক বিস্ময়ে তার দিকে তাকিয়ে একটি ঝি বলে উঠল, কী গণ্ডগোল করেছ তুমি যে, কোম্পানি কত্তাদের চিঠি দিছে?
লখাই কোনও জবাব না দিয়ে অগ্রসর হল। বুঝল ব্যাপারটা রটে গেছে চারিদিকে। ঝি-চাকর পর্যন্ত জেনেছে। বাইরের কাছারিবাড়ির আমলারা সকলেই আজ নতুন করে তাকাল তার দিকে।
কেবল কোতলবাবু নিষ্ঠুরভাবে হেসে উঠে বললেন, কখনও সোনা, কখনও ধুলোকণা। এক দিন মোহর নিয়ে গিয়েছিলি, আজ কয়েকখানায় চল্‌।
লখাইয়ের আজ মনে একটা সাড়া পড়ে গেল। আমলা একজন ছুটে গেলেন কর্তাকে খবর দিতে।
লখাই যেন এক আদিম বন-মানুষের মতো সভ্য-জগতের দর্শকদের কাছে এসে দাঁড়িয়েছে। খবর এল কর্তার খাস কামরায় যাওয়ার হুকুম আছে, আর কেউ যেন সঙ্গে না যায়।
খাইয়ের কানে এল অন্তঃপুরের মেয়েদের ফিস্ক্ষা, দু-একটি বিস্মিত মুখ উঁকি দিল তাকে দেখবার জন্য। তার ঘরের দরজায় এসে হঠাৎ লখাইয়ের পা দুখানি যেন আড়ষ্ট হয়ে গেল। জোর করে কোনওরকমে ঢুকে সে গড় করল। চকিতে কর্তার মুখোনি তার দৃষ্টিপথে পড়েছিল। সর্বনাশ! মানুষের মুখ নয়, যেন চাপা রাগে স্ফীত সিংহের গম্ভীর মুখ। দিবাবিশ্রাম-হীনতায় চোখ জোড়া ঈষৎ লাল মুখও তাই। কুঞ্চিত দৃষ্টি স্থির।
লখাই উঠল কিন্তু মাথা তুলল না।
কর্তার গম্ভীর গলা গমগম্ করে উঠল, মুরলীদাসের আখড়ার ঘটনা তুই তো আমাকে বলিসনি।
স্তিমিত গলায় জবাব দিল লখাই, ভরসা পাইনি হুজুর।
আজ তোর ভরসা কোথায়?
লখাই নিরুত্তর।
কত আবার বললেন, গোরাদের সঙ্গে বিবাদের দুঃসাহস তোর হল কোত্থেকে? সেদিন যদি গোরারা তোকে কিছু বলত তুই কী করতিস্? ওদের মারতিস?
লখাই সত্যি কথাই বলল, হুজুর, বোধ হয় তাই।
কর্তার ক্রোধের চেয়ে বিস্ময়ের মাত্রাই অপরিসীম হয়ে উঠল। একবার থেমে তিনি হঠাৎ বললেন, তোকে আমি কয়েদ করব হতভাগা, কোম্পানির ইংরেজদের গায়ে হাত তুলতে যাস্ তুই। জানিস, তোর কত কোম্পানির দেওয়া দৌলতেই তোকে পোষে।
লখাই নির্বাক। নত হয়ে তেমনি দাঁড়িয়ে রইল শেষ হুকুমের প্রত্যাশায়।
কর্তা একখানি কাগজ নিয়ে কী এক রহস্যে যেন নরম গলায় বললেন, এতে কী লিখেছে আমাকে, জানিস? লিখেছে, তোমার ধর্মান্ধ দুঃসাহসী প্রহরী আমাদের এবম্বিধ বিধর্মীর আচরণে ক্ষিপ্ত হয়ে মারতে এসেছিল। আমাদের বলেছে, কামান থাকলে সে আমাদের মাথা উড়িয়ে দিত। আমরা জিজ্ঞেস করি তার মনিব শ্ৰীযুত সে মহাশয়ের গৃহে কখানি কামান আছে?
বলতে বলতে তার গলার স্বর চেপে এল। বললেন, এ অপমানের অর্থ তুই বুঝি? তারা জুতো পায় দিয়ে এসেছিল, মুরলীদাস তাদের বলতে পারে, তুই কেন খেপলি? তোর মনে ছিল না তুই সেনেদের হুকুমবরদার?
লখাই হঠাৎ সেনকর্তার পায়ের কাছে বসে পড়ে বলল, আমার পান মানেনি, হুজুর!
কর্তার মুখ আরও লাল হয়ে উঠল। কিন্তু সে লালমুখ জ্বলন্ত নয়, অস্তমিত সূর্যের পশ্চিম আকাশের মতো তা ম্লান। তাঁর ক্রোধ কোথায়? অপলক চোখে তিনি তাকিয়ে রইলেন লখাইয়ের বলিষ্ঠ শরীরটার দিকে। তার পর খানিকক্ষণ পায়চারি করে বললেন, আগের দিন হলে তোকে হয় তো কয়েদ করতুম, কিন্তু আজ আর সে ইচ্ছে নেই, সে দিনও নেই। আইনত, ইংরেজ আমাদের কয়েদখানার অধিকার নষ্ট করে দিয়েছে। দেওয়ানি ছেড়ে আমরা সব কোম্পানির চাকুরে হয়ে পড়েছি। আমাদের
বলতে বলতে তিনি হঠাৎ থামলেন। এ কী করছেন তিনি। ঘরোয়া কথা বলছেন তিনি তাঁর এক  বন্দুকধারী প্রহরীর কাছে? নিজের প্রতি ধিক্কারে স্তব্ধ হলেন। কীসের এত দুর্বলতা তাঁর লখাইয়ের প্রতি? মনসার সন্তান বলে?
মনসার সন্তান! হঠাৎ তিনি বলে উঠলেন, মনসার ছেলে তুই? না, তোকে আমি আর কিছু করব না, খালি বরখাস্ত করলাম। চটকলের সাহেবরা আমাকে কোনও নির্দেশ না দিলেও তোকে আমি জবাব দিলাম। তবে সাহেবরা লিখেছে, তোর মত লোক যদি তাদের বিশ্বস্ত হয়ে কাজ করে, তবে তোকে চায়। তোর অতীতের ইতিহাস তারা চেয়েছে আমাদের কাছে। তুই যাবি সাহেবদের কাজে?
লখাই মাথা নিচু করে নিরুত্তর রইল। কর্তা কী ভেবে বললেন, আচ্ছা তুই যা, তোর উপর বাকি হুকুম তুই কাল সকালে কাছারিতে জেনে যাস্‌।
আবার রয়ে গেল বাকি হুকুমের ধুকপুকুনি।
পরদিন কাছারিতে একজন বৃদ্ধ কর্মচারী একটি কাগজে তার টিপসই নিয়ে চারটি টাকা নিয়ে বললেন, তোমার মাসিক বেতন। বলে আর একখানি কাগজ নিয়ে পড়তে লাগলেন। পূর্ব প্রতিজ্ঞামতো আমি লক্ষীন্দর মৈত্রকে বসতবাটি স্থাপনের জন্য হালিশহর পরগনায় জগদ্দলের আগুঁড়িপাড়ার সন্নিকটে তিনবিঘা জমি দানপত্র লিখিয়া দিলাম। তার পর লখাইয়ের জীবনবৃত্তান্তটুকু পড়ে কর্মচারীটি শেষ কথাটি পড়লেন, প্রকৃতপক্ষে উক্ত লক্ষীন্দর আমার শক্রর কাজ করিয়া থাকিলেও আমার প্রতিজ্ঞাভঙ্গ অনুচিত জ্ঞানেই এই দান দেওয়া হইল।
সেনবাড়ি থেকে ফেরবার পথে কোতলবাবু কুটিল হাসি হেসে বললেন, ব্যাটা, জাদুটা আমাদের একটু শিখিয়ে দিতে পারলিনে, তরে যেতাম! তবে খুব সাবধান, এখান থেকে পার পেলেও গোরারা তোকে ছাড়বে না।

সেনকর্তার কথানুযায়ী সত্যই আজ শুধু সেনেরাই নয়, গোটা সেনপাড়ার মতো বর্ধিষ্ণু গ্রামখানিই পূর্বের সেই গৌরব যেন হারিয়ে ফেলেছে। অনেকেই দূর বিদেশযাত্রী হয়েছেন কোম্পানির নানা চাকুরি গ্রহণ করে। সেনেদের অবস্থাও প্রায় তাই। অনেকের বিশ্বাস, সেনেরা গোঁসাইদের মতো বিস্তর জমিদারি ক্রয় করেননি বলেই ক্রমাগত তাঁদের অবস্থা ভেঙে যাচ্ছে। সরস্বতীর আরাধনাটা একটু বেশি হওয়ার দরুণই সম্ভবত লক্ষ্মীদেবী তাঁর অঞ্চল সরিয়ে নিচ্ছেন। তা ছাড়া সম্পত্তির বিভক্তিও একটা কারণ বটে।
পালাপার্বণে আজও দানধ্যান আছে, দোলদুর্গোৎসব বারোমাসের তেরো পার্বণে গানবাজনা যাত্রা কিছুই শেষ হয়নি। তবু ঐশ্বর্যের সেই গৌরব ও আলোকোজ্জ্বল যুগ অনেকখানি ম্লান হয়ে গেছে। সবচেয়ে বড় কথা, চাকুরি ব্যতীত কোম্পানির সঙ্গে নতুন কোনও সম্পর্ক গড়ে তোলা ছাড়া অর্থাৎ ইংরেজের সাহায্যার্থে নতুন কোনও কলাকৌশলে তাঁরা অগ্রসর হননি।
আশ্চর্য, গঙ্গাও সঙ্কীর্ণ হয়ে আসছে। ওপারের গঙ্গার ধার জুড়ে তৈরি হয়েছে চালের আড়ত। সিরাজী পীরের থান আড়তের ভিড়ে একপেশে হয়ে পড়েছে খানিকটা।
আগুরিপাড়ার ঘাটে কালোদুলে এসে আর বসে না— সেই যেদিন থেকে তার নাতি ঘর ছেড়ে বেরিয়ে চলে গেছে। তার সেই রূপকথার শ্রোতারাও আজ খানিকটা বেসামাল হয়ে পড়েছে জীবনযাপনে।
ফরাসডাঙার বড় সাহেবের কুঠি থেকে রাজকীয় টড়তিবাজনা ঝম ঝম ঝম ঝম করে বাজিয়ে যায় গঞ্জের কাছে গঙ্গার ধার দিয়ে। কালো দুলে আগুরিপাড়ার ঘাটে বসে সেই শব্দের তালে ঘাড় নাড়ত, ঝর ঝর ঝর, ঝর ঝর ঝর। আজও তেমনি বেজে ওঠে রাত্রির প্রথম নাকাড়া থানায় ঘটনায়। এপারের লোকেরা অনুমান করে ফরাসডাঙার উত্তর-দক্ষিণ সীমান্তর দ্বার বন্ধ হল।

লখাইয়ের ব্যাপারটা এমনভাবে শেষ হল, ঠিক যেন শেষ নয়। ঝুলে থাকার মতো অস্বস্তিতে সকলেই পীড়িত। জমি পাওয়ার আনন্দের চেয়ে এমন বিচিত্র ঘটনায় দুশ্চিন্তাটাই যেন চেপে রইল বেশি করে।
লখাইয়ের যেন হঠাৎ কাজকর্মহীন দিনগুলি বড় দীর্ঘ অবসরময় হয়ে উঠল। সে প্রায় রোজই গাড়লিয়া মুরলীদাসের আখড়ায়, কাঠুরেপাড়া শ্রীনাথের কাছে যায়। খানিকক্ষণ বসে থাকে, কথা বলে। এদিক ওদিক ঘোরে। কিন্তু কোনও কিছুরই ঠিক নেই। কাজের নয়, চিন্তারও নয়।
কয়েক দিন এমনি ঘোরার পর সেজবাবুর কথা মনে হতেই লখাই সেখানে গেল। জগদ্দলের হালদার বাড়ীতে সেদিন কলকাতা থেকে কোন এক আচার্য এসেছেন ব্রাহ্ম বৈঠকের ও অনুষ্ঠানের পৌরোহিত্য করতে। এ অঞ্চলের মধ্যে জগদ্দলেই ব্রাহ্মদের একটিমাত্র শাখা এবং তার কার্যস্থল হালদার বাড়িতেই বরাবর রয়েছে।
সেজবাবুরাও ব্রাহ্ম। তিনি সেখানে যাওয়ার জন্য ব্যস্ত হয়েছেন। গোল বাধিয়েছে তার প্রিয়তম বন্ধু ভাটপাড়ার বনমালী এসে।
সেজবাবু বললেন, একে তো তুমি ভট্টপল্লীবিদ্বেষী, আবার ব্রাহ্মদেরও টিটকারি দেবে, তবে তোমার মতে উচিতটা কী?
বনমালী তার বিশাল চোখ ধ্যানস্থ করে তুলল। বলল, আমার মতে ফোর্ট গ্লস্টার!
সেজবাবু বিস্মিত হয়ে বললেন, ফোর্ট গ্লস্টার মানে?
ইংরেজের একটা ব্যবসায়ী কোম্পানি।
তা তো বুঝলাম, তার ব্যাপারটা কী?
বনমালী চোখ বুজে বলল, ব্যাপারটা ওখানেই। সে ভাটপাড়ার আমার বাপঠাকুরদারা যতই তাদের বৈদিক মহিমার গুণকীর্তন করুন, আর তোমার ব্রেহ্মজ্ঞানীরা যতই হিন্দু যীশু খাড়া করুক, ফোর্ট গ্লস্টারের পুজো আজ কে না করবে?
এ সময়ে লখাই ঢুকল। সেজবাবু ও বনমালীকে আলোচনা করতে দেখে নীরবে এককোণে বসে পড়ল সে। সেজবাবু তা দেখলেন। কিন্তু বনমালী চোখ বুজেই ছিল বলে লক্ষ করল না।
সেজবাবু বললেন, তা মানুষকে উদরসংস্থানের দিকটা তো দেখতেই হবে। তবে তো
ধর্ম কর্ম। বলে বনমালী হো হো করে হেসে উঠল। অর্থাৎ কিছু একটা নিয়ে থাকতে হবে তো? আমার বক্তব্য সেখানেও ঠিক নয়। বেহ্মজ্ঞানীরা সেদিন থেকে ইংরেজি শিক্ষা ও আদবকায়দা বেশ রপ্ত করে নিয়েছে। বলছি, তোমারদের নিরাকার ব্রহ্মের কাছে তবে জাতিভেদই বা কেন, উৎকৃষ্ট বামুন না হলে আচাৰ্য্যি হওয়া যায় না কেন, আর তোমার চালকলার নৈবিদ্যি—সেও তো দেখি ঢোলকাঁসি বাজিয়েই হয়।
ঠিক এ সময়েই দরজার আড়ালে সেজগিন্নির চুড়ির ঝনৎকারে আগমন টের পেয়ে বনমালী বলে
তৎকালঙ্খলদঙ্গভঙ্গিমাচলামালিঙ্গ্য সেজলক্ষ্মী বলাদ্‌
আলোলানজবিম্বচুম্বনপরঃ প্রীণাতু সেজবাবুঃ।
গতকাল বৃহস্পতিবারে নিশ্চয় সেজঠাকুরানী নারায়ণপত্নী লক্ষ্মীর পুজো করেছেন এবং তার প্রসাদকণিকার কিয়দংশ তুমি কপালে ঠেকিয়ে ভক্ষণ করেছ বেহ্মজ্ঞানী হয়েও?
এবার সেজবাবু তো বটেই, সেজগিন্নিও খিলখিল করে হেসে উঠলেন।
বনমালী হাসল না। তেমনি গলায় বলে চলল, আর শাস্ত্রজ্ঞ আমার বাবার কাণ্ডটা দেখো। আমি বেচারির কী দোষ ছিল যে টোলে পাঠিয়ে আমাকে এমন এ-যুগের মূখ তৈরি করে রাখা? পুরোতগিরি আর পরস্ত্রীর প্রণাম নেওয়া ও গুরু হওয়ায় আমার আপত্তি ছিল না। কিন্তু পেট তাতে মানবে কি?
কথাগুলো দুঃখেরই বটে, কিন্তু বনমালীর বলার ভঙ্গিতে হাসি চেপে রাখা সম্ভব হল না। হাসছে। না শুধু লখাই কেন না সে সব কথা ঠিক ধরতে পারছে না।
বনমালীকে নিতান্তই কথায় পেয়ে বসেছে। বলল, এ তো গেল একদিকের কথা, অন্য দিকের কথাটা একটু শোনো। সেদিন দেখি জ্যাঠামশাই সকাল থেকে ঘরের মধ্যে অধ্যয়নে ব্যস্ত। কী ব্যাপার! গোপনসন্ধানে টের পেলাম, বঙ্কিম চাটুজ্যের এক উপন্যাস। হায় গোড়াকপাল, ওই বইটি আমার এক বিবাহিতা যুবতী ভগ্নীর, স্বামীর দেওয়া উপহার। ছিনিয়ে নেওয়া হয়েছে তার কাছ থেকে পুড়িয়ে ফেলার জন্য ওই ইংরেজি অনুবাদ, অশ্লীল কুসাহিত্য বলে।
এ দিকে স্বামী স্ত্রীর হাসির ঝরনা বইতে লাগল। বনমালীর তখনও থামার নাম নেই। বলল, বলব কী, আমি একদিন বন্ধুজনের কাছে রাধার রূপ বর্ণনা করছিলাম। আমাদের এক নীতিশাস্ত্রের পণ্ডিততো আমাকে মারে আর কী। অপরাধ? না, ও-সব পরনারীর যৌবনমুগ্ধ একদল গোঁসাইয়ের কেচ্ছাকাব্য। আসলে রাধার উল্লেখ নাকি কৃষ্ণচরিতে বর্জনীয় ছিল। ভাল কথা, কিন্তু শুনলে বিশ্বাস করবে না, সেই পণ্ডিতকেই এক দিন তাঁর দূরসম্পর্কের এক আত্মীয়াকে মিষ্ট এবং নিম্নস্বরে কাব্য বলতে শুনলাম, হরিমভিসর সুন্দরি সিতবে, রাকা রজনিরজনি গুরুরেষা।
সেজবাবু আর হাসতে না পেরে এবার বলে উঠলেন, দোহাই তোমার, এবার একটু থামো বনমালী, পাগল হয়ে যাব।
কেন, তোমাদের আচার্যদের ব্যাপারটা একবার শোনো।
দোহাই তোমার, আর পারিনে। গিন্নিকে বললেন, হালদার বাড়ি আমি একটু পরে যাব। তুমি বনমালীর জলযোগের ব্যবস্থা করো।
তার পর লখাইয়ের দিকে তাকিয়ে বললেন, কী খবর তোমার লক্ষীন্দর, শুনেছি এবার তুমি নতুন কীর্তি কী সব করেছ? লখাই বিষণ্ণভাবে একটু হাসল।
ওর উপর নজর পড়তেই বনমালী বিদ্যুৎস্পৃষ্টের মতো দাঁড়িয়ে বলে উঠল, কিমাশ্চর্য অতঃপরম্। তুমি বল্লভীচিত্তহারা, এখানে কী করে?
লখাই হাতজোড় করে বলল, এঁজ্ঞে?
সেজবাবু বললেন, চেনো নাকি?
বিলক্ষণ। তবে একলাকে নয়, সেদিন দূর দেহলীতে ছিল উন্মত্তা সুবর্ণকাঞ্চনী রাধা। অহো, অপরূপ সেই রূপ দেখেই বলেছিলাম দেবী আপনজন গণনাতে আমার নামেও একটি দাগ অঙ্কিত করো। টোলে আমার সেই শেষদিন, অদ্যাবধি চরিত্রের সে কলঙ্ক আমার দূর হয়নি।
বলে কালীবাড়ির সেই ঘটনা বিবৃত করল। লখাইয়ের মনে পড়ল, কাঞ্চন তাকে বলেছিল এক পুরোতের তাকে দেখে মন্ত্র বলার কথা।
সেজবাবু তখন লখাইয়ের সবকথা বললেন বনমালীকে। এমন কী, সেদিনের দুর্ঘটনা ও বিতাড়নের কথাও।
বনমালী সব শুনে বলল, এই এদের আমি কিছুটা বুঝতে পারি যারা আজকের সব কিছুকেই বিদ্বেষের চোখে দেখে। একে সাহেবরা যতই ধর্মান্ধ বলুক না, আসলে সে ইংরেজ-বিদ্বেষী কিন্তু নকলনবীশ হিন্দুর তাৎপর্য আমি বুঝিনে। এ দেখছে এর সবই ড়ুবে যাচ্ছে। একে এখন যতই বলি, ফোর্ট গ্লাস্টার আর শিবঠাকুর সেবা যুগপৎ চালাতে হবে, তা মানবে কেন? অথচ লক্ষ করবার বিষয়, বিবাহিতা বাগদী-নারীকে নিজের অঙ্কশায়িনী করতে ওর বাধেনি।
খাবার এল বনমালীর! সে খাবার খেতে বসল।
সেজবাবু কিন্তু তখন অন্য কথা ভাবছিলেন। তিনি বললেন লখাইকে, লক্ষ্মীন্দর, কাল আমি কলকাতা চলে যাব, তার আগে তোমাকে দুটি কথা বলে যাব। যেখানেই যাই, তোমার কথা আমি ভুলতে পারব না। কিন্তু তোমার অবস্থা যা দেখে যাচ্ছি অ আমাকে বড় ভাবিয়ে তুলেছে। তোমার মতলবে এ দেশ চলবে না, আজকের কেউ তোমাকে বুঝতে চাইবে না। চাইলেও সাহস পাবে না। সাহস যদিও বা হয়, তাকে পরিকল্পনা দেওয়া আজ সম্ভব নয়। এ-দেশে তুমি যা চাও তা কোনও দিন হবে কি না জানি না। যদি কোনও দিন হয়, তার জন্য তোমাকে যে কত জন্ম অপেক্ষা করতে হবে তা একমাত্র ঈশ্বরই জানেন।
বলে একটু চুপ করে থেকে আবার বললেন, এ যদি শুধু মাত্র একতরফের ব্যাপার হত তবে কথা ছিল না, কিন্তু মনে রেখো, আজ যাদের তুমি এ-দেশের মাটিতে সইতে পারছ না, তাদের সঙ্গে এ-দেশের কিছু মানুষও যোগ দিয়েছে। সুতরাং যখন তখন ঘরে বাইরে বিপদ ডেকে এনে নিজের সর্বনাশ ঘটিয়ো না।
বনমালী বলে উঠল, আর যদি ঘটাও, তবে এ বনমালীকে ডাকতে সেদিন ভুলো না।
বলে সে হঠাৎ খাওয়া থামিয়ে বলল, আমি কী দেখতে পাচ্ছি, জানো সেজ? শিবমন্দির আর গঙ্গার, প্রাচীনধর্ম আর উপবীতের অবরোধে ঢাকা ভাটপাড়া যেন শূন্যে ঘুরতে ঘুরতে কোথায় ছুটে চলেছে। তার মধ্যে আমিও ডিগবাজি খাচ্ছি আর ভাবছি সেখানটা আর যাই হোক, পুরনো নয়, একেবারেই নতুন।”
বলে সে খাওয়া শেষ করে হাতমুখ ধুয়ে উঠতেই অবগুণ্ঠনবতী সেজগিন্নি চট করে দরজার আড়াল থেকে এসে গলবস্ত্র হয়ে তাকে প্রণাম করল।
বনমালী সেজবাবুর দিকে চেয়ে টেপা ঠোঁটে হাসল। সেজবাবুও তাই।
লখাই বলল সেজবাবুকে, বাবু, কানু ভড়ের বউয়ের একটা দরখাস্ত লিখে দেবেন বলেছিলেন? সেজবাবু বললেন, হাঁ, সংবাদপত্রের সম্পাদকের কাছে একটা চিঠি লিখে দেব বলেছি। কিন্তু কিছু হবে কি?
লখাই বলল শান্ত অথচ ক্ষুব্ধ গলায়, কাটুনি নিজের পেট চালাতে সামান্য তুলো যদিও বা পেল, বিলিতি সুতোর হলবানিতে তাঁতিরা তার সুতো নেয় না। তবে সে কি মরবে? এ প্রশ্নের যে নির্মম জবাব হওয়া উচিত ছিল তা না বলে সেজবাবু বললেন, সন্ধ্যায় এসো, আমি লিখে রাখব।
লখাই গড় করে উঠে দাঁড়াল। বনমালী বলল, তোমার কাঞ্চন সঙ্গিনীকে বলল, কালীবাড়ির সেই বামুন তাকে মন্দ কথা বা অপ্রিয় কিছু বলেনি। তবে একটু ভুল বলেছিলাম। আজ সেই রূপ স্মরণ করে সখীর উক্তিই করতে ইচ্ছে হচ্ছে :
পশ্যোন্মত্তে বরিবভিযৌ নাধুনাপি প্রতীচীং
মা চাঞ্চল্যং কলয় কুচয়োঃ পত্ৰবল্লীং তনোমি।
লখাই অবুঝ হেসে ফিরে যেতে যেতে দরজার কাছে হঠাৎ থেমে ঘুরে দাঁড়িয়ে ভ্রূ কুঁচকে জিজ্ঞেস করল বনমালীকে, দাদাঠাকুর, আপনি ওই ফোর্ট গেলাসটার না কি বলছেলেন, সেটা কী?
বনমালী বলল, সেটা এক ইংরেজ ব্যবসায়ী প্রতিষ্ঠানের নাম। শুছি সে কোম্পানি শীঘ্রই জগদ্দলে পাটের সুতোর একটা কারখানা খুলবে।
পাটের সুতোর কারখানা! হঠাৎ খোঁচা-খাওয়া ঘুমন্ত সিংহের মতো লখাইয়ের চোখজোড়া জ্বলে উঠল, শক্ত হয়ে উঠল চোয়াল। হাত দুটো মুঠি পাকিয়ে উঠল, পাকিয়ে উঠল শরীরের পেশি। যেন হাত-পা বাঁধা এক দুরন্ত জাম্বুবান যন্ত্রণায় ছটফট করছে।
কিন্তু কিছু না বলে এক মুহূর্ত পরে পিছন ফিরে সে চলে গেল দুপদাপ করে।
সেজবাবু আর বনমালী একবার পরস্পর, তার পর লখাইয়ের চলার পথের দিকে তাকিয়ে রইল।

সন্ধ্যাবেলা সেজবাবুর কাছ থেকে চিঠি নিয়ে লখাই এল কানু ভড়ের বাড়ি। বাড়িটা যেন ভুতুড়ে পোড় বাড়ির মতো নিস্তব্ধ খাঁ খাঁ করছে। মানুষ আছে কি-না বোঝবার উপায় নেই। অথচ এ বাড়িতে একদিন ছিল কত লোকের আনাগোনা। মহাজনরা এসেছে, পাইকারি বিক্রেতা এসেছে কানু ভড়ের বাপের, ছেলের নামকরা কাপড় নিতে। সবাই বসে গল্প করেছে, ধামা-ভরতি মুড়ি খেয়েছে, জল খেয়েছে, পান চিবিয়েছে, তামাক টেনেছে দু চোখ বুজে। বসে থেকে মাল নিয়ে গেছে। …আর আজ!
সুতো কেটে পেট চালাবে, তাও কানু ভড়ে বিধবা বউয়ের উপায় নেই। তুলো পাওয়া যায় না। জমিজমা এমন কিছু কোনওকালেই ছিল না। অনাদায়ে সে জমিও বেহাত হয়ে গেছে। আজ অবশিষ্ট শুধু এ ভিটেটুকু আর নিজের হাত-পা। ভিটে ধুয়ে জল খাওয়া যায় না। আর আছে একটি মেয়ে, বছর পনেরো-যোলো বয়েস। সে মেয়েও আজ প্রায় মাসাধিক শয্যাগত।
মজুমদারদের সেজকর্তা এক সময় লখাইয়ের মুখ থেকে এ দুর্দশার কথা শুনে বলেছিলেন, কলকাতার সংবাদপত্রে কানু ভড়ের বউ একখানি আবেদনপত্র ছাপতে দিক, যাতে কাটুনির জীবিকানির্বাহের মতো তুলোটুকু বিনামূল্যে সরকার সরবরাহ করেন ও সুতোর ক্রেতা হন। লখাই সেকথা বলেছিল কানু ভড়ের বউকে। বউ বলেছিল, তোমরা পড়শি লোকজন ছাড়া আমার তো কেউ নেই, যা করতে হয় করো। কোনও রকমে বেঁচেবর্তে মেয়েটার বে তো আমাকে দিতে হবে। তার পর মরি তাতে দুঃখ নেই। বলে ঘরের যে বাঁশটায় কানু ফাঁসি লটকে মরেছিল, সে বাঁশটার দিকে তাকিয়ে বলেছিল, কোম্পানি সব কেড়ে নিতে পারে, গঙ্গার জল তো নিতে পারে না।
লখাইরা বাগদী ছোট জাত, তবু কানু ভড়ের বউ তাকে মান্য করত। শুধু লখাই কেন, শ্যামের সঙ্গে তো কানুর বন্ধুত্ব কিছু কম ছিল না। আর লখাই স্বেচ্ছায় কানুর বউকে যতটুকু সম্ভব সাহায্য করার জন্য নিজেই এগিয়ে এসেছে। সাহায্যের জন্যই শুধু নয়, দায়িত্ব এবং বিচিত্র জ্বালাবোধেই কানুর বউয়ের জন্য সব কিছু করতে রাজি আছে সে।
পশ্চিমাকাশের লালিমা কালো হয়ে আসছে। পাখিরা ফিরে চলেছে দল বেঁধে।
লখাই দেখল সন্ধ্যার আবছায়াতে কানুর বউ ঘরের দরজার কাছে নিশ্চল পাথরের মূর্তির মতো দাঁড়িয়ে আছে। বয়স বেশি নয়, গৌরবর্ণ কেমন যেন ফ্যাকাশে হয়ে গেছে। ঘোমটা খসা, জট বাঁধা চুল খোলা, অপলক চোখের তারা স্থির। লখাইকে দেখেও ঘোমটা টানল মা।
লখাই বলল : সে চিঠি নে এসেছি কাটনিদিদি। বাবু যা লিখে দিয়েছেন, মোদ্দা এটু শুইনে যাই।
তবু কাটুনিবউ একটি কথা বলল না। কেবল যেন কিছুই বুঝতে পারেনি এমনি অর্থহীন শূন্য দৃষ্টিতে লখাইয়ের হাতের কাগজটার দিকে তাকিয়ে রইল।
লখাই দাওয়ায় উঠে এল। এদিক ওদিক দেখে বিস্মিত হয়ে বলল, বাতি জ্বালোনি দিদি এখনও, রোগা মেয়ে ঘরে শুয়ে আছে।
কাটুনিবউ হঠাৎ হাত বাড়িয়ে লখাইয়ের হাত থেকে কাগজটা নিয়ে লেখাগুলো দেখতে লাগল।
আরও তাজ্জব হয়ে লখাই জিজ্ঞেস করল, তুমি পড়তে পারো?
কাটুনিবউ অত্যন্ত নিচু গলায় যেন কত দূর থেকে আপনমনে বলতে লাগল : আমার শউড়কে হুগলির সাহেবরা একবার পিটেছেল, সেই থেকে আমাদের এত দুদ্দশা। এতদিনে তার শেষ হতে বসেছে। এ চিঠিতে কি সে সব কথা লেখা যাবে না?
বলে আবার তাড়াতাড়ি নিজেই বলল, থাক, তার দরকার নেই। সেজবাবুকে বলল আমার জবানি দে আর একখানা চিঠি লিখে দিতে যে, গায়ের জোরে যারা সব মিল তাদের কাছে দয়া মেগে কি কিছু পাওয়া যাবে?
বলে চিঠিটা ছিঁড়ে ফেলে ঘরে ঢুকতে ঢুকতে বলল, এ চিঠি আমার মরা মেয়ের শিয়রে থাক, চিতায় পড়বে।
আচমকা লখাইয়ের বুকটা সাপের দংশনে, বিষের বেদনায় ও যন্ত্রণায় আড়ষ্ট হয়ে গেল। ঘরে ঢুকে দেখল মরা মেয়ে এলিয়ে পড়ে আছে। বোধ করি রোগের যন্ত্রণাতেই গায়ের কাপড় খোলা। হায় রে, মরা মেয়েরও এত পুষ্ট যৌবন ও রূপের বাহার থাকে। মনে হয়, জ্যৈষ্ঠ রাতের গরমে ঘরের মেয়ে কাপড় সরিয়ে ঘুমিয়ে আছে।
লখাই তাড়াতাড়ি বেরিয়ে এল। পুড়ে যাচ্ছে তার বুকের মধ্যে। এক দানবীয় হিংস্রতায় হাত দুটো তার নিসপিস করছে। যেন খুঁজছে কার গলা টিপবে। মাথায় যেন আগুন জ্বলছে দাউদাউ করে।
বেরুবার মুখে কানাচে সে দেখল কে একজন হাঁটুতে মুখ গুঁজে বসে রয়েছে। সে ডাকল, কে?
মুখ তুললে দেখা গেল, মধু। মধুর চোখ লাল টকটকে, জল ভরা, রোরুদ্যমান, কান্নায় করুণ।
কী হয়েছে তোর মধু? লখাই কাছে এসে তাকে টেনে তুলল।
মধু সেই ঘরটার দিকে তাকিয়ে একবার কেবল বলল, ওর বাঁচবার বড় সাধ ছিল।
মধুর চোখ দেখে, গলা শুনে চমকে উঠল লখাই। হৃৎপিণ্ডটা তার যেন কেউ ছুরি দিয়ে বিশ্ব করেছে। ওহো। ওই মরা মেয়ে মধুর পিরিতের মেয়েমানুষ।..কী দিন আজ লখাইয়ের! কী দেখতে হচ্ছে তাকে, কী শুনতে হচ্ছে তাকে এ-সব!
বাইরে বেরিয়ে এল সে। মাথার মধ্যে তার কারা যেন তুমুল কলরব তুলেছে, কোম্পানি, সেপাই, গোরা, সেনকত্তা, সেজবাবু, কানু ভড়, আখড়া, মহারানী, চটকল, রেললাইন, ফোর্ট গ্নস্টার ফোর্ট গ্নস্টার।
বাড়িতে এল সে। তাকে দেখে কালীবউ চমকে উঠল। জিজ্ঞেস করল, কী হয়েছে গো?
সে এক মুহূর্ত শান্ত হয়ে খালি বলল, কানুর মেয়েটা মরে গেল।
কী বললে? তাড়াতাড়ি ছুটে বেরিয়ে গেল।
শ্যাম ঘর থেকে নেমে উঠোন পেরিয়ে যেতে যেতে হঠাৎ থমকে দাঁড়িয়ে পড়ল। বাকরুদ্ধ, নিশ্চল। চুপচাপ কালীর পথের দিকে হাঁ করে তাকিয়ে রইল, একটি কথাও বলল না!
কিন্তু লখাই চলে গেল। তাকে যেন পেছন থেকে কারা তাড়া করছে, জ্বলন্ত মশালের ঝাপটা মারছে গায়ে মথায়। কাঞ্চন কাঞ্চীবউ কোথায়।… কাঞ্চীবউকে কি এখন একটু পাওয়া যায় না।
অন্ধকার নামছে। লখাই ছুটেছে গঙ্গার ধার দিয়ে গারুলিয়ার দিকে। মানুষ, না, দানো ছুটছে বোঝা যায় না অন্ধকারে।
ভাঁটাপড়া গঙ্গা ছুটেছে দক্ষিণে সমুদ্রের দিকে। ছুটেছে আকাশের তারা তার সঙ্গে। ছুটেছে। লেখাইও, বোধ করি সে জলের সঙ্গে পাল্লা দিয়ে।
শেয়াল ডেকে উঠল জঙ্গলপীরের দহ থেকে, কালপ্যাঁচার ছলার ডাক শোনা যাচ্ছে হুম হুম হুম। চণ্ড গুলির ধোঁয়ার গন্ধ উঠছে পীরদহের খাল থেকে। নেশাখোরের কুৎসিত, গলার খ্যাখ্যাল হাসি এক বিচিত্র ক্লেদাক্ত রসে ভরে তুলছে হাওয়া।
ফরাসডাঙা সীমান্তের দ্বার বন্ধের প্রথম সঙ্কেতনাকাড়া বেজে উঠল ড্যাম ড্যাম ড্যাম…কালীবাড়ির। সন্ধ্যারাতির কাঁসর ঘণ্টা শেষ হয়নি তখনও…তবুও যেন মনে হল নাটমন্দিরে দেবপুতুলীর নৃত্যনাট্যের নুপুরধ্বনি শোনা যায়। না, নূপুরধ্বনি, নহবতখানায় সানাইয়ের সুরে বাজছে বেহাগ রাগিণী।
গঙ্গার বুকের উপর গুড়গুড়, ঘড়ঘড় করে চলেছে স্টিমার। গঙ্গার নৈঃশব্দকে ভেঙে শিঙা ফুকছে। সারেঙ। গাড়লিয়ার নীলকুটির ইমারত ভাঙা শুরু হয়ে গেছে। কাল হয় তো শেষ হবে। তারপর আখড়ার বাড়ি।
লখাই যখন আখড়ায় ঢুকল, তখন মুরলীদাস খোল বাজিয়ে পুনি ও সরিকে নিয়ে গান ধরেছে :
আমার চরণ পূজন শেষ হল না
ফিরে কেমনে যাব বল,
প্রভু, মানি লাজহীনা আমি, সাধনা আমার শেষ হল না,
সবটুকু না নিয়ে দিয়ে, ফিরে কেমনে যাব বল।
লখাইকে দেখেই তাদের গান বন্ধ হয়ে গেল। মুরলী দাস তার হাত ধরে দাওয়ায় উঠিয়ে বসিয়ে উৎকণ্ঠিত গলায় জিজ্ঞেস করল, কী হয়েছে তোমার কান্ত? তোমার চোখ এত জ্বলছে কেন, হাঁপাচ্ছ কেন?
লখাই বসে পড়ে চোখ বুজে বলল, কী হয়েছে তা যদি বলতে পারতাম মুরলীদাদা, তবে তো বাঁচতাম। শুধু মনে হয়, পান জ্বলে যাচ্ছে, জ্বলে যাচ্ছে।
মুরলী দাসের উৎকণ্ঠা বাড়ল। জিজ্ঞেস করল, আমার রাইকিশোরী—
লখাই বলল, ভাল আছে।
তবে—
তখন সে আজকের দিনের সব কথা ধীরে ধীরে বলে গেল। ফোর্ট গ্নস্টার, কানুতাঁতির বউয়ের সেই চিঠির কথা, মধুর কথা। বলে সে বলল, তোমরা গাও মুরলীদাদা, আমি শুনি এট্টু।
বলে সে চোখ মেলতেই দেখল সারদা অপলক ব্যাকুল চোখে অনেকখানি সামনে এসে তার দিকেই ঝুঁকে আছে। পুনি অর্থাৎ পুর্ণিমা খঞ্জনিজোড়া দুহাতে নিয়ে মুরলী দাসের পাশে বসে রয়েছে। মুরলী দাস তাকিয়ে আছে মন্দিরে তার যুগল মূর্তির দিকে।
মুরলী বলল, গান আমার আর জমবে না কান্ত। কাল থেকে সব গোছাতে হবে, আর মাত্র সাত দিন সময়। সবই তো ফেলে যেতে হবে, কেবল ওই যুগল ছাড়া। তাই ভাবি, হয়েছি বৈরাগী, কিন্তু এতদিনের স্ব ফেলে যেতে হবে ভাবলে বুকটা ভেঙে যায়।
বলতে বলতে সে উঠে পড়ল। পুর্ণিমাও চলে গেল। রইল শুধু সারদা।
সারদার মাথায় ঘোমটা নেই। আট করে খোপা বাঁধা, কপালে উজ্জ্বল রসকলি। ঝুঁকে পড়া শরীরের ভারে ঈষৎ উন্মুক্ত স্তনের সুডৌল রেখা যৌবন সুষমায় মনোহর। নিরাভরণ দুই নিটোল হাতে শরীরের ভার রেখে প্রশস্ত বাঁকিয়ে পেছনে পা জোড়া মুড়ে রেখেছে। এ সেই হাসিত্রাসে চঞ্চলা সারদা নয়, মেঘভরাতুর শরৎ আকাশের মতো গভীর অথচ বর্ষণের বেগে অস্থির তার চোখ।
লখাই এক মুহূর্ত তাকিয়ে চোখ নামিয়ে বলল, তা হলে, কেউ গাইবে না তোমরা?
সারদা বলল, আমি গাইব। তুমি আগে কিছু খাও, ঠাণ্ডা হয়ে বসো। গোঁসাই মন্দির বন্ধ করুক।
মুরলী দাস মন্দিরের দরজা বন্ধ করে বলল, কান্ত, আজ রাতে তোমার যাওয়া হতে পারে না। খাওয়া-দাওয়া করে গান শোনো, ও পাগলি যেদিন নিজেরই ইচ্ছায় গায়, সেদিন কখন থামবে তার ঠিক নেই। গান শুনে তুমি শুয়ে পড়ো। সরি তোমাকে ঘর দেখিয়ে দেবে। বলে লখাইয়ের হাত দুটি নিয়ে একটু চাপ দিয়ে চোখের ভাবে যেন কিছু মিনতি করল। তারপর বলল, আমি যাই।
সারদা দুধখই আর কয়েকটা কলা, কয়েক টুকরো ফুটি নিয়ে এসে লখাইয়ের সামনে এনে রাখল।
মুরলী ডাকল, সরি!
সারদা বলল, বলো।
এদিকে আয় একবার।
কান্তকে খাওয়াব না?
খাওয়াবি। একটুখানিক শুনে যা।
সারদা তাকাল লখাইয়ের দিকে। লখাইও তাকিয়েছিল।
সারদা বলল, একটু বসো। আমি আসছি।
একটু পরে সে এল। দুচোখ যেন তার ঈষৎ লাল, মুখোনি যেন জলে ধুয়ে এসেছে এইমাত্র। বলল, খাও।
লখাই বলল, খেতে মন নেই, তুমি গান গাও।
না, তুমি খাও আগে।
জোর করেই লখাই যা পারল তা খেল। এঁটো বাসন সরিয়ে হাত ধুয়ে বাইরের দরজা বন্ধ করে দিয়ে এল সারদা। ফুঁ দিয়ে প্রদীপ নিভিয়ে বসল সে।
দপ করে প্রদীপটা নিভে যেতেই লখাই চমকে উঠল। অন্ধকারে একবার লক্ষ করে সারদাকে দেখল, তারপর চোখ বুজিয়ে রাখল জোর করে। জগৎ সংসারে ধন্দের ঘোর, ধন্দ লাগে সারদাকে দেখে। সারদা তার মিষ্টি গলায় গান ধরল :
সখা, জানি জানি কী মিনতি আছে তোমার বাঁশিতে।
ব্যাকুল হৃদয়, আকুল শরীর
যাতনা গলিয়ে নয়নের নীর
সহে না সহে না ডাকিবে তবু, তোমাকে হয় না সহিতে।
বলি এত যদি ডাকাডাকি
পাখা দিয়ে কেন কররানি পাখি।
গোপনে প্রেমের জ্বালা দিয়ে (হরি) রেখেছে শুধু দহিতে। বিরহের কান্নায় বিলম্বিত সে সুরে লখাইয়ের সব ধন্দ কেটে গিয়ে যেন এক ব্যথিত সান্ত্বনায় তার পীড়িত উদ্দীপ্ত মন অপরিসীম ক্লান্তিতে ঝিমিয়ে এল। প্রদীপ নেভানো ও সারদার নিরন্তর টান, অসহায় ও ক্ষুব্ধ প্রাণ ঢলে পড়ল অপরূপ বেদনার অতলে। তার দ্রুত নিশ্বাস হয়ে এল স্বাভাবিক, উষ্ণতা ঠাণ্ডা হল। হাত পা যেন শিথিল হয়ে এল। বুজে এল চোখের পাতা। গানের সুর শান্তি ও বেদনার বিচিত্র রসে কেমন যেন আচ্ছন্ন করে দেয়।
সারদার থামার নাম নেই। সে শুধু গেয়ে চলেছে একটার পর একটা, আর একটা। ক্লান্তি নেই। গায়ের কাপড় খসে গেছে, চোখে অশ্রুর ঢল নেমেছে, কখনও কান্নায় ভেঙে যাচ্ছে গলা। তবু থামবার নাম নেই। অবশেষে সে গাইল :
প্রণয় প্রমোদবনে ভ্রমি হে কান্ত কেমনে,
বিচ্ছেদ কালো ভুজঙ্গ আছে সদা বিষ ঢালে প্রাণে।
গান শেষে সে নিচু গলায় ডাকল, কান্ত!
লখাই যেন তার অতলপার থেকে জবাব দিল, উঁ?
সারদা তার হাত ধরে বলল, শুতে যাবে না?
লখাই হঠাৎ চমকে উঠল। মুখের কাছেই সারদার মুখ, তার নিশ্বাস ছড়িয়ে পড়ছে লখাইয়ের চোখে মুখে। অন্ধকারে লখাই দেখল সারদার চোখ ব্যথিত ও ব্যাকুল।
একমুহূর্ত লখাই থমকে রইল। তারপর খপ করে সারদার হাত ধরে বলল, সই, এ জীবনের পোড়ানি কাটবার লয়, তুমি আমাকে শাস্তি দেও।
সারদা লখাইয়ের গায়ে মাথায় হাত বুলিয়ে সেখানেই ঘুম পাড়িয়ে সারারাত জেগে রইল। ভোরবেলা লখাইকে জাগিয়ে স্নানের উদ্দেশে বেরিয়ে গেল।

লখাই যখন ফিরে এল বাড়িতে তখন সেখানে কেউ নেই। কেবল শ্যাম একলা আপনমনে বসে বসে মাটিতে দাগ কাটছে। লখাইকে দেখে একবার জিজ্ঞেস করল, কোথায় ছেলে কাল রাতে?
লখাই বলল, মুরলীদাদার আখড়ায়।
একমুহূর্ত লখাইয়ের দিকে তাকিয়ে থেকে আবার চোখ ফিরিয়ে অর্থহীন শূন্য দৃষ্টিতে মাটির দিকে তাকিয়ে রইল। হ্যাঁ, এমনি হয়েছে আজকাল শ্যাম। প্রকৃতপক্ষে সে কারও সঙ্গেই কথা বলে না। যেন সব সময়ই নেশার ঘোরে ভাম্ হয়ে বসে আছে। যেন জগতটাই তার কাছে দুর্বোধ্য হয়ে উঠেছে। মন্ত্রপূত জীন ভূতের মতো যথানিয়মে মাঠের কাজ করে। করতে গেলে তার শেষ নেই। বিশ্রাম নিতে গেলে কদণ্ড গেল ঠিক থাকে না। খেতে বসলে কালী ভাত দিয়ে আর কুলিয়ে উঠতে পারে না। নিজের ভাতগুলো দিয়ে তারপর সে শ্যামকে উঠতে বলে। আশ্চর্য! খাওয়ার হিসাবও নেই শ্যামের!
কেবল কান্না বাড়ে কালীর।
লখাই গেল কানুর বাড়িতে। সেখানে তখন কানুদের কয়েকজন জাতভাই মরা মেয়ে নিয়ে যাওয়ার বন্দোবস্ত করছে। লখাই দেখল শুষ্ক চোখ স্থির দৃষ্টি কাটুনিবউয়ের পাশে কালী বসে আছে। মধুর মড়া স্পর্শ করার অধিকার নেই, তাই মড়া বওয়ার মই বাঁধছে সে।
তারপর হরিবোল ধ্বনি দিয়ে যখন মড়া তোলা হল তখনও কানুর বউয়ের চোখে এক ফোঁটা জল দেখা গেল না। সে সকলের সঙ্গে গঙ্গাধারের পথ ধরল। জলভরা চোখ নিয়ে সে মুখের দিকে কালী হতবাক হয়ে তাকিয়ে রইল।
দুপুরবেলা মড়া পুড়িয়ে সবাই গঙ্গায় স্নান করে ফিরে এল।
কালী বার বার কিছু মুখে তুলতে বলল কাটুনিবউকে। কাটুনিবউ বিচিত্র হেসে বলল, অনেক খেয়েছি, আর কত খাব! ভাল চাও তো এবার তোমরা পালাও।
কান্নাহীন বিচিত্র হাসির সে কথা শুনে সকলেই এক অদ্ভুত ভয় ও অশান্তি করা চোখে বউয়ের দিকে তাকিয়ে রইল।
.
পরদিন সকালে আকাশে মেঘ করা গুমোট। রাত্রির শেষে এসে দিন যেন আটকা পড়ে আছে। লখাই কানুর বাড়িতে এসে দেখল দাওয়ার উপর কালকের সেই জায়গাটিতেই তখনও কাটুনিবউ তেমনি বসে আছে। ফরসা রং পোড়া হয়েছে, কালী পড়েছে চোখের কোলে। কালো রং লাগানো পাটের মতো চুলগুলো রুক্ষধূসর। তবু সারা শরীরে তার যৌবনের ছাপ সুস্পষ্ট। ছাই-মাটি-লাগা ভরাকুম্ভের মতো সে রূপ অপরূপ হয়ে উঠবে না আর কোনওদিন। বিস্রস্ত বসন, ঢাকবার বালাইও নেই। কেবল চোখ জোড়ায় যেন চোখ ধাঁধানো ধকধকানি। লখাইয়ের নির্নিমেষ দৃষ্টিতে একটু বা সঙ্কুচিত হল সে। পরমুহূর্তে সেই বিচিত্র হেসে বলল, লখাই, এবার?
লখাই চোখ নামাল, কিন্তু তার বড় অস্বস্তি লাগল কাটুনিবউয়ের হাসি দেখে। সে বলল, তুমি অমন করে হেসো না। কাটুনিদিদি।
হায়! সে কথা শুনে মিষ্টি বাজনার মতো শব্দ করে এবার হেসে উঠল কাটুনিবউ। সে হাসি এক মূর্তিমান সর্বনাশের মতো। আর চোখ পুড়ে গেল লখাইয়ের আচমকা হাসির দমকে আঁধার ফাটা আলোর মতো কাটুনিবউয়ের অপরূপ মুখ দেখে।
কথা ফুটল না লখাইয়ের গলায়। জিভ আড়ষ্ট হয়ে গেল, ধুকপুক করতে লাগল বুকের মধ্যে।
হাসি থামিয়ে কাটুনিবউয়ের আপাদমস্তক একবার দেখে বলল, কী নে থাকব, বলো লখাই। মহাজনের ট্যাঁকে ভিটে, জমি নেই এক ফোঁটা, মেয়েমানুষের সব সোয়ামি সন্তান, তাও খেয়েছি। এবার যাব কোম্পানির চটকলে।
চটকলে? কেমন বিভ্রান্ত হয়ে উঠল লখাই। এই হাসি এই কথা, তারপরে চটকলে যাওয়ার ইচ্ছা, এ-সবই যেন লখাইকে কেমন বিচলিত করে তুলল। বলল, চটকলে আর যে যাক, কাটুনিদিদি, তুমি যাবে কেমন করে? তোমার মতো মেয়েমানুষের জায়গা সে নয়।
আমার মতো মেয়েমানষের— বলতে বলতে আবার সেই দুয়ে হাসি ফুটল বউয়ের মুখে। বলল, লখাই, নিজের ইচ্ছেয় কিছুই করিনি, আজ নিজের মতলবে কাজ করব আমি। আমাকে আটকো না, আমি উঠি। আমার মতো মেয়েমানুষের কি আর জায়গা-অজায়গা আছে?
বলে সে উঠে পড়েল। সে ঘরে কানু গলায় ফাঁস দিয়েছিল সেই ঘরে গিয়ে সেই ফাঁসির বাঁশটার দিকে তাকিয়ে রইল, তারপর মুখ তুলে বলল, কে জানত কোম্পানির পরে গোঁসা করে তুমি পানঘাতী হবে? যদি হলে, আমাকে জানতেও দিলে না। তুমি আজও আছ, কিন্তু অন্য জগতে। তোমার মেয়ে মরেছে, তবু আমি আছি। কত সাধ ছেল—তোমার মেয়ে হয়েছে, এবার ছেলে হবে। এ পোড়ামুখে বলি, রাক্ষুসে,পেটে সেদিন ছেলে ধরতে তোমার চে বেশি সাধ ছেল আমার। তুমি যাওয়ার পরেতে, কেবলি ভেবেছি, বুঝিন মনের আশা পেটে রয়েছে। না, তা নেই। কিন্তু।
ঊর্ধ্ব দেহ নগ্ন করে দুহাত তুলে ফিসফিস করে বলল, দেখো, দেখো, আজও তেমনি আছি। তুমি বেঁচে থাকলে—
সে চুপ করল। তবু চোখে একফোঁটা জল নেই। অসহ্য জ্বরের ঘোরে ও যন্ত্রণায় তার মুখ যেন আগুনের তাপে জ্বলছে। চোখ বুজে সে যেন কান পেতে শুনল তার জগৎ-দর্শনকামী অজাত শিশুরা গর্ভের মধ্যে ছটফট করে কোলাহল করছে। খানিকক্ষণ বাদে চোখ খুলে বলল, আজ সব রেখে থুয়ে পথ ধরেছি চটকলের, জানি না কী হবে…পরের গলার কাঁটা হয়ে তো থাকতে পারব না। তুমি গে পথের বার হলুম আজ…পথ দেখিয়ো।
বলে সে ফিরতেই দেখল লখাই দাঁড়িয়ে আছে দরজার কাছে।
মৃত স্বামীর কাছে যে এমন করে বিদায় নিয়ে পথে বেরোয় তাকে ঠেকাবার কথা লখাই আর ভাবতে পারল না। কেবল বলল, কাটুনিদিদি, যদি পর ভাবো, তোমাকে গলার কাঁটা হয়েই থাকতে নাগবে। তবু বলি, আমরা তোমার পর লই। আর…কানুদাদা যেদিন বলেছেন, এবার কোম্পানির কলে চট বুনতে যাব, আমি বলেছিলুম, তার চে তাঁতির মরণ ভাল।
আচমকা যেন কাটুনিবউকে পুড়িয়ে ছাই করে দিল। সে চোখ বড় বড় করে লখাইয়ের দিকে তাকাল ফিরে। কী সে চোখের চাউনি। বোধ করি লখাইয়ের বুকটা ফুড়ে দেখল। তারপর ঘোমটা তুলে দিয়ে বলল, এসবই তোমার কাছে রইল, দেখো। বলেই হেসে ফেলল। আবার কী ভেবে হাসি থামিয়ে ঘরে ঢুকে মাথার ছাউনির মাচা থেকে একটা মুখ ঢাকা কলসি পেড়ে তার ভেতর থেকে বার করল একখানি নয়নমোহন উজ্জ্বল শাড়ি। মেঘ-চাপা দিনেও সে শাড়ির কী বাহার। যেন তার একেক ভাঁজে একেক রং। কয়েকটা ভাঁজ খুলে সে একবার সেই শাড়ি বুকে এলিয়ে দিল, আবার দুলিয়ে দিল কোমরের পাশ দিয়ে, তারপর মাথায় দিয়ে ছড়িয়ে দিল কাঁধের উপর দিয়ে বুকের উপর। হেসে বলল, তোমার দাদার হাতে তায়েরি। আমার জন্যে। রোদ থাকলে মনে লাগত যেন আগুন লেগেছে গায়ে। হ্যাঁ গো, ঠিক আগুনের রকোম। বলে চোখের কোণে কটাক্ষ করে অপরূপ হাসিতে যেন নবীনা প্রেমবতী হয়ে উঠল। তারপর ঘরের শিকল তুলে শাড়িটা গুটিয়ে বুকে নিয়ে বেরুল।
হাতে তখনও কয়েকগোছ রূপোর চুড়ি। আঁচলে বাঁধা কয়েকগণ্ডা পয়সা।
লখাই যেন দুঃস্বপ্নের ঘোরে মায়ামুগ্ধ, নিবার্ক।
কাটুনিবউ বেরিয়ে গঙ্গার পথ ধরে আতপুরের ঘাটের দিকে এগিয়ে চলল।

কাটুনিবউয়ের অন্তর্ধানের পর কয়েক দিন লখাই যেন অস্থিমজ্জাহীন স্থবিরের মতো পড়ে রইল। যখনই কাটুনিবউয়ের চলে যাওয়ার দৃশ্য চোখের সামনে ভেসে উঠেছে সেই মুহূর্তেই স্বামীর কাছ থেকে তার বিদায় নেওয়ার দৃশ্যটিও এসে হাজির হয়েছে সামনে। তবু তার মনে এক দারুণ দহন শুরু হয়েছে, কানু তাঁতিকে চটকলে খাটতে যাওয়ার বদলে তার মরতে বলার সেই কথা মনে করে। সেইসঙ্গে কাটুনিদিদির সেই তীক্ষ্ণ দৃষ্টি তার বুরে মধ্যে শেলের মতো বিদ্ধ হয়ে রয়েছে। তার কেবলি মনে হচ্ছে, যে বিভীষণ বেগে আজ ইংরেজের কলকারখানা দেশে গড়ে বসছে তার সেই উদ্দাম বেগকে ঠেকিয়ে রাখতে কি সে পারবে? না কি কানুতাঁতির মতো আর যারা আজ দলে দলে জমির ঠাঁই হারিয়ে ফেলে যাচ্ছে তাদের সে ঠেকিয়ে রাখতে পারছে? তবে কোন রোখে সে কানুতাঁতিকে বলেছিল মরতে! এ দুরূহ চিন্তায় এসেই আবার ভাবছে, কানুর নিজের মন প্রাণ বলে কি কিছুই ছিল না, ছিল না কি কোন মান-অপমান বা কষ্টবোধ! যে কানু অমন মনভোলানো কাপড়ের কারিগর, সে যাবে চট বুনতে তাই বা কেমন করে সহ্য হয়।…তবু বার বার সেজবাবুর কথাই তার মনে পড়ল, রাত্রির পর দিন আসার অদৃশ্য বেগের মতো আজ এ দেশের যুগ বদলাতে বসেছে, তাকে ঠেকিয়ে রাধা বোধ করি ঈশ্বরেরও দুঃসাধ্য। আর এও সত্য লক্ষ্মীন্দর, আমাদের পুরনো ঘর ভেঙে যাচ্ছে ঠিকই, কিন্তু জগতের কাছে তো আমরাও আর পেছিয়ে থাকতে পারিনে। নতুন ঘর বাঁধতে লাগবে আমাদেরও। তবুও…। হ্যাঁ, সেজবাবু সেই তবুও বলে যে বিলম্বিত টান দিয়েছেন সেই সুরে সুর মিলিয়ে লখাই বলেছে, নতুন ঘর বাঁধব কোথায় বাবু, আমার ভিটে, যদি অপরের দখলেই রইল। আমার যে দিনরাত, একাকার। সেজবাবু বলেছেন, সেটা জাতির উপর ভগবানের অভিশাপ। কবে তা খণ্ডাবে বলতে পারিনে, কিন্তু আজকের যুগকে আটকানো ঠিক হবে না, পারাও যাবে না।
যার দেশ নেই, তার আবার যুগ কীসের? আগে তবে সেই অভিশাপই খণ্ডন হোক। এই হল লখাইয়ের মনোভাব। তবুও কানুতাঁতির সংসারের ছারেখারে যাওয়ার যন্ত্রণা তার বুক থেকে গেল না। সেজবাবু থাকলে আজ তার কাছে গিয়ে দুদণ্ড মনের কথা বলতে পারত। কিন্তু সে নেই। পবন চাঁড়াল নেই, ভাটপাড়ার সেই দাদাঠাকুরকে পেলেও বকে বকে দুদণ্ড শান্তি পাওয়া যেত। কালীবউ একা এ সংসার ও শ্যামের ভার নিয়ে বেসামাল। লখাইয়ের গুম খাওয়া দেখে সে আরও ভেঙে পড়েছে। মধুও হঠাৎ দুর্বোধ্য হয়ে উঠেছে বয়সের সঙ্গে সঙ্গে। কানুতাঁতির মেয়ের জন্য দুদিন কেঁদেছে সে। কে জানত সে মেয়ে তার শৈশবের ভাবভালবাসার সাথী। আবার সে খানিকটা স্বাভাবিক হয়ে কাজেকর্মে মন দিয়েছে কিন্তু বাড়িতে তার পাত্তা থাকে না বড় একটা খাওয়া শোয়ার সময়টুকু বাদে।
আর কাঞ্চীবউ তো এখানে নেই। সংবাদ এসেছিল, সে যমজ পুত্রসন্তান প্রসব করেছিল। তার মধ্যে একটি পাঁচ দিন পরে মারা গিয়েছে, অপরটি জীবিত এবং ভালই আছে। সন্তানের জন্য নয়, কাঞ্চীবউয়ের জন্যই প্রাণটা ছটফট করে উঠছে লখাইয়ের। কয়েকবার ভেবেছে সে সোজা দেউলপাড়া চলে যাবে কি না কাঞ্চনের কাছে। কিন্তু কী মনে করে থেমে গিয়েছে। আজকের এ দুর্দশার দিনে কাঞ্চন কাছে থাকলে মুখ ঝামটায়, হাসিতে আদরে অভিমানে তাকে একরকম ভরে রাখতে পারত। শুধু তাই নয়, এ কদিনের সমস্ত ঘটনাগুলোর গতি তার মস্তিষ্কটাকে ক্লান্ত করে দিয়েছে। সে যত ভাবতে যাচ্ছে, তত তার চিন্তার দৌড় ঝিমিয়ে আসছে, এক অপরিসীম অবসাদে ভেঙে পড়া বুকটা তার বড় খালি হয়ে গিয়েছে। এই যে খালি এবং ফাঁকা ভাব, সেটাই তার কাছে অসহ্য হয়ে উঠেছে আরও। তাই বারবারই কাঞ্চনের কথা মনে পড়ছে তার, যার কাছে গিয়ে সে তার সব ভারটুকু নিশ্চিন্তে ফেলে দিতে পারে।
এর মধ্যেই মেঘের বুকে বিদ্যুতের মতো সারদার মুখটিও বারবার ঝিলিক মেরে উঠেছে তার মনে এবং এক বিচিত্র আবেগে বুকের মধ্যে ঝড় উঠেছে তার। বিশেষ করে, সারদার সেদিনের সমস্ত জীবনবৃত্তান্ত এবং কান্ত লখাইয়ের কাছে অতীত জীবনের অন্ধকারের কথা বলে বারবার তার নিজের গ্লানি প্রকাশ ও তাকে মর্মে ঘা দেওয়া—এ সবই তাকে অস্থির করে তুলছে মনে মনে। সেই সঙ্গে তার অবাধ ও নিঃসংশয়ে প্রেম নিবেদন, আকাঙ্ক্ষার গৌরবে তার সেই শান্ত মধুর জলভরা মুখ, অন্য দিকে প্রাণের অকপট স্বীকৃতি ও মানবীর রুদ্ধ বাসনার ব্যাকুলতা সমস্ত মিলিয়ে লখাইয়ের হৃদয়ে নিজেকে অঙ্কিত করে রেখেছে সে।
ইতিমধ্যে আখড়ার উচ্ছেদ কাজও শুরু হয়েছে। মনে এবং বাইরের এ দুঃসময়ে মুরলীদাদার লখাইয়ের সঙ্গ পাওয়ার ইচ্ছা থাকা খুবই স্বাভাবিক।
শেষ পর্যন্ত সারদার টানই তার কাছে বড় হয়ে উঠল। সে আখড়ায় এসে হাজির হল।
সে এসে দেখল, আখড়ার বড় বিশৃঙ্খল অবস্থা। বহু জিনিসপত্র বাইরে ইতস্তত ছড়ানো। একটা গরুর গাড়িতে মাল ওঠানো হচ্ছে। মুরলীদাস বসে রয়েছে মন্দিরের সামনে। শুধু ঠাকুরের ঘরটিতেই এখনও হাত দেওয়া হয়নি এবং সে স্থানটি তেমনি পরিষ্কার ঝকঝকে রয়েছে।
সারদা শাড়িতে গাছকোমর বেঁধে গাড়িতে মাল তুলছে। লখাইকে দেখামাত্র তার চোখে ঝিলিক দিয়ে উঠল হাসি। ক্লান্তি চাপতে ঠোঁটের উপর দাঁত চেপে মোহিনী হাসি দিয়ে অভ্যর্থনা করল সে লখাইকে। মনে হয় সে-রাত্রির বেদনার পাষাণ তার বক্তব্যের সঙ্গে সঙ্গেই সে যেন ঝেড়ে ফেলে দিয়েছে।
লখাই সোজাসুজি তার কাছে এসে দুর্বোধ্য চোখে তাকিয়ে রইল এক মুহূর্ত, তারপর মুখ ফিরিয়ে মুরলীদাসের কাছে এল।
মুরলীদাস তাড়াতাড়ি হাত ধরে বিষাদভরা গলায় বলল, অ্যাদ্দিনে তোমার সময় হল কান্ত? রোজই ভাবি আজ আসবে। কালকে যে শেষদিন!
বলতে বলতে মুরলীদাসের চোখে জল এসে পড়ল।
লখাই নীরব। তার কোনও সান্ত্বনা নেই।
কেবল আজ চোখে জল নেই সারদার। সে যেমন তেমনি নীরব হাসিতে ভরপুর। আখড়া ত্যাগে ওর যেন কোনও দুঃখ নেই মাঝে মাঝে সে গুনগুনিয়ে উঠছে, ক্ষণে ক্ষণে চোখের কোণের বঙ্কিম কটাক্ষে লখাইয়ের মেঘভারাতুর বুকে এঁকে দিচ্ছে বিদ্যুতের রেখা।
লখাই জিজ্ঞেস করল মুরলীকে, আর সব কোথায় মুরলীদা?
মুরলী বলল, আর সবার মধ্যে পুনি গেছে নতুন আখড়ায়। কনি রান্না করছে। মালটা বোঝাই হলে আমিও সেখানেই যাব। তুমি সেখানে যাবে না কান্ত?
যাব বইকী, মুরলীদাদা। তোমরা তো সব গোছগাছ করো, তা পরে যাব।
বাইরের দরজার পাল্লা দুখানি গাড়িতে ওঠানোর পর গাড়ি ছাড়ল। মুরলীদাস বলে গেল, তুমি থেকো কান্ত, ও বেলা আমি আসব।
মুরলীদাস চলে গেলে সারদা কাছে এসে বলল, নেয়ে এসো, বেলা অনেক হয়েছে। তেল গামছা দিই?
কিন্তু লখাই কথা বলতে পারল না, অপলক-চোখে সে সারদার দিকে তাকিয়ে রইল।
সারদা সে চোখের দিকে তাকিয়ে খিলখিল করে হেসে উঠল। অ-মা গো! অমন করে চেয়ে আছ যে? বলেই সে তার ঘর্মাক্ত মুখোনি কাপড়ে মুছে দাওয়ায় পা ঝুলিয়ে বসে, ঘাড় বাঁকিয়ে লখাইয়ের দিকে তাকিয়ে গেয়ে উঠল :
হায় বড়াই, কে জানিত তোমার রাখালের এমন কুমতি,
লোকে ভরা পথবাঁকে, হাত দিয়ে ধরে রাখে,
ছাড়ালেও ছাড়ে না, আমি বুঝিনে এ পিরিতির রীতি।
লখাই শুনল রান্নাঘরে কনকের খুতি নাড়ার শব্দ। সে হঠাৎ উঠে এসে সারদাকে দুহাতে তুলে ঘরে নিয়ে একটা তক্তাপপাশের উপর বসিয়ে দিল।
হাসি ও ত্রাসে চঞ্চল সারদা বলে উঠল, কান্ত ছাড়ো, কান্ত!
লখাই মাটিতে হাঁটু গেড়ে বসে দুহাতে সারদার কোমর বেষ্টন করে তার মুখের দিকে তাকাল।
হাসি ও লজ্জায় অপরূপ হয়ে উঠল সারদা। বিন্দু বিন্দু ঘামে আবার ভরে উঠেছে তার সারা মুখ। এলো চুল খুলে পড়েছে একপাশে হেলে! আঁট করে গাছকোমর বাঁধা শাড়ির রেখায় তার দীর্ঘজীবনের সঞ্চিত যৌবন মোহিনীময়ী হয়ে উঠেছে। কিশোরী বয়সের বর্ধিত যৌবন, যৌবনের লগ্নে আঁধারে উদ্দাম হয়ে উঠেছে।
কথা বলতে গিয়ে লখাইয়ের হেঁড়ে গলা কেঁপে গেল, সই, তোমার কাছেই এসেছি আমি।
সারদার চোখে রক্তের আঁচ, নিশ্বাস দ্রুত। বুকের ধুকপুকুনি শুনতে পাওয়া যায়। তার জীবনে প্রথম পুরুষের আবির্ভাব। বিশাল ও শক্তিশালী কালো পুরুষ, একমাথা দীর্ঘ চুল, মনসার বরপুত্র, এক বিচিত্র মানুষ। চওড়া মুখে তার যেন বহু যুগযুগান্তের ঝড়ের চিহ্ন বর্তমান, গুহামানবের মতো যেন অন্ধ ও সরল।
সে দুই হাতে লখাইরে মুখ তুলে ধরে বলল ফিসফিস করে, কান্ত, আমি তোমারি জন্যে পথ চেয়ে বসেছিলুম। তুমি যদি দুঃখ না পাও—
মুহূর্তে লখাই পিষে ফেলল সারদাকে বুকের মধ্যে নিয়ে।
সারদা বলল তার কানে, এ যেন দিনমান।
.
দিন কাটল, রাত্রি এল। নিদ্রার অন্তরালে এক দারুণ উৎকণ্ঠা ও ভাবনা নিয়ে মুরলীদাস তার কুড়াননা সারদার মিলনের সাক্ষী রইল।
রাত্রি শেষে লখাইয়ের কাছ থেকে বিদায় নেওয়ার সময় সারদা বলল লখাইকে, আজকের জন্য কোনও দিন দুঃখ পাবে না তো?
কী ভেবে সারদা বলল এ কথা লখাই হয় তো তা বুঝল না। সারদার মুখের দিকে তাকিয়ে বলল, দুঃখু ছাড়া জীবন নেই, নইলে আজ এত সুখ কেন?
লখাইয়ের মুখের দিকে এক মুহূর্ত তাকিয়ে থেকে সারদা বলল, তোমার দুঃখের দিনে আমার কাছে এসো।

পরদিন ফেরবার পথে জঙ্গলপীরের কাছে এসে হঠাৎ লখাইয়ের শ্রীনাথের কথা মনে পড়ে গেল।
তার সঙ্গে দেখা করা মনস্থ করে লখাই জঙ্গলপীরের ভেতর দিয়ে কাঠুরেপাড়ার মধ্যে ঢুকেই শুনতে পেল শ্রীনাথ চিৎকার করে বেসুর গলায় গান ধরেছে :
কত যে ঢলালি ঢলানি কুলকলঙ্কিনী,
তোর বে উপলক্ষ, ঘটক এক লক্ষ লক্ষ
হয়ে রাজার শত্রুপক্ষ বিপক্ষ হাসালি।
লখাই বাড়ির মধ্যে ঢুকে দেখল দুই বউ সহ তিনজনে এই সকালবেলাতেই তাড়ি খাওয়া শুরু করেছে। লখাইকে দেখে দুই বউ মত্ত হেসে কাপড় সামলাতে গিয়ে আরও বেসামাল হয়ে উঠল। শ্রীনাথ সোল্লাসে চিৎকার করে উঠল, আরে বা বা বা। লখাই এসো, লখাই এসো, বসে পড়ো।
লখাই বলল, আজ সকালবেলাতেই শুরু করেছ?
শ্রীনাথ বুক ফুলিয়ে বলল, আমার খুশি, কারও সাহস থাকে বলে যাক দুকথা, কেরামতিটা দেখি একবার। তারপর হো-হো করে হেসে উঠে বলল, আর কি কাজ আছে বলে? চাল লেই, তাই রামা নেই। গাছ সেই, তাই কাটাও নেই।
গাছ নেই কেন?
কত্তারা বন্ধ করে দিয়েছে।
কেন, খাজনা দিতে না বনের?
কোন শালা বলবে। একপয়সা খাজনা বাকি আছে ছিনাথের? কিন্তু মহাজনে ডেকে নিল চড়া দরে।
কী কথা বলতে গিয়ে স্তব্ধ হয়ে গেল লখাই।
শ্রীনাথ সে কথা ছেড়ে বিড়বিড় করে বকতে লাগল, আর শালী দুটো যে কী? দ্যাখ তো খাই, মাগী দুটো মেয়েমানুষ কি না?
লখাই তাকিয়ে দেখল বেসামাল বউ দুটো হঠাৎ ভয়ে কুঁকড়ে উঠেছে শ্রীনাথের কথা শুনে। আর মার খাওয়ার ভয়ে পানের মাত্রাও বেড়ে গেল তাদের।
লখাই বলল, মেয়েমানুষই তো।
ঠিক দেখেছিস?
হ্যাঁ গো।
আর আমি? ব্যাটাছেলে কি না?
লখাই তাকিয়ে দেখল, শক্ত শ্রীনাথ খানিকটা দুমড়ে গেছে যেন। হাড়গুলো বেরিয়ে পড়েছে। বলল, সে কথা বলে! তুমি হাজারবার পুরুষ।
তবে মাগীদের ছাওয়াল হয় না কেন, অ্যাঁ?
বউ দুটো যত শুনছে তত গিলছে ঢকঢক করে।
লখাই এসব কথায় শান্তি পেল না। গভীর উৎকণ্ঠায় জিজ্ঞেস করল, কিন্তু ছিনান্দা, তাড়ি খেয়ে তো পেট ভরবে না। তুমি কী করবে?
ছিনাথ হাত ঝটকা দিয়ে ঠোঁট উটে বলল, আমার একটা তো পেট। কোনওরকমে—
লখাই অবাক হয়ে গেল। একটা পেট কী রকম?
ও দুটোকে তো বিলিয়ে দে যাব।
লখাই তাকিয়ে দেখল, ওদুটোর তাতে ভুক্ষেপ নেই। তারা একনিষ্ঠভাবে পান করে চলেছে। সে বলল, বিলিয়ে দে কোথায় যাবে।
যাব চটকল মটকলে।
চটকল মটকলে? দুনিয়াসুদ্ধ লোক কি ওই এক কথাই ভাবছে? চটকল আর চটকল। হঠাৎ যেন শ্রীনাথের উপর তার মায়া দয়া দূরে থাক রাগ হতে লাগল। সে উঠে পড়ল।
শ্রীনাথ তার হাতটা ধরে ফেলে বলল, একটুখানিক খেয়ে গেলিনি?
না, ছেড়ে দেও।
ছাড়ব না, একটু খা।
তুমি চটকলে গে মরো, ছেরাদ্দে খাব।
তা খাস, এট্যুস খা।
ধ্যাততরি তোর এট্যুস। বলে লখাই লাথি দিয়ে তাড়িপূর্ণ ভাঁড়টা ফেলে বেরিয়ে গেল।
বউ দুটো আঁতকে উঠে সেই তাড়ির উপর পড়ে মরাকান্না জুড়ে দিল।
শ্রীনাথ চিৎকার করে ডাকল, লখাই, লখাই লক্ষ্মীন্দর!..
লখাই ফিরল না।
শ্রীনাথ ক্রন্দনরতা বউ দুটোকে ধমকে উঠল, অ্যাই চুপ কর। কদিন কাঠ না কাটা হাত সুড়সুড় করছে, শেষটায় তোদেরই আমি চেলা করব কেটে।
তারপর নিজের মনেই বলতে লাগলে, এঃ শালা পেটটা এখনও ঢসটস করছে। বলতে বলতে ঘরে গিয়ে কুড়লটা বের করে নিয়ে উঠোনে এসে দাঁড়াল। বউ দুটো ভয়ে জড়সড় হয়ে বসল।
শ্রীনাথ বলল, ই হারামজাদীরা, চ তো জঙ্গলপীর থানে। ওখানকার জমি আর গাছ তো মাষের নয়, দেবতার। ওখানেই গাছ কাটব আজ।
বউ দুটো আতঙ্কে ড়ুকরে উঠল। হেই সব্বোনাশ, দেবতার থানে গাছ কাটবে?
তা মানূষের থানে না পেলে কী করব?
বলে সে সেই কুটিল দেবদেবীর আস্তানা জঙ্গলপীরের দিকে অগ্রসর হল।
বউ দুটো ভয়ে ভয়ে উঠল। এগুলো, আবার পেছুল। একটা বউ বলল, চল পাইলে যাই।
কোথায়?
তেলেনীপাড়ায়। মেয়েমানুষে কাজ করে সেখেনে।
চল।
বলে তারা গঙ্গার ধারের দিকে দ্রুত চলতে শুরু করল।
জঙ্গলপীর থেকে বউ দুটোকে ছুটতে দেখে প্রথমে ভীষণ রাগ হল শ্রীনাথের। তারপর ভাবল, না আসতে চাওয়ার মারের ভয়ে পালাচ্ছে–যেমন পালায় অন্য সময়ে মারের ভয়ে। তারপর মনে মনে হেসে বলতে লাগল সে, ছেলেপুলে হবে না, সে ভয়ে মাগীরা দেবতার থানে গাছ কাটবে না।
বলে হাসতে হাসতে কুড়লটা রেখে বসে পড়ল, থাক, কাটব না।

দুপুরবেলা।
একটা গরুর গাড়ি এসে দাঁড়াল শ্যামের বাড়ির দোরগোড়ায়। বলদের গলায় ঘন্টার শব্দে কালী বাইরে এসে দাঁড়াল। বাড়িতে তখন আর কেউ নেই। কালী ভাল করে উঁকি দিয়ে দেখল কাঞ্চন ছইয়ের ভিতর বসে মিটমিট করে তার দিকে চেয়ে হাসছে। কোলের ভিতর থেকে তার দুটি কোমল কচি কচি হাত মুখের দিকে উখিত হচ্ছে। সে খবর আগেই এসেছিল যে, কাঞ্চনের যমজ ছেলে হয়ে একটি মারা গেছে, অপরটি জীবিত আছে এখনও এবং ভালই আছে। সেও আজ দুমাস আগের কথা।
খুশির বেগে কালী ফিসফিস করে উঠল, হারামজাদী ঠাট করে বসে আছিস কেন, লেমে আয়।
বলে সে ছুটে গিয়ে ছোঁ মেরে তার কোল থেকে শিশুকে তুলে নিয়ে চুমোয় আদরে অতিষ্ঠ করে তুলল। কিন্তু ছেলেটা তাতে বিশেষ অস্বস্তি পেল বলে মনে হল না। সে তার উজ্জ্বল অপলক চোখ দিয়ে সব দেখলে লাগল। কালীর কোলে পা দিয়ে গুতিয়ে ডিঙি মেরে উঠে, কালীর নাক চোখ মুখ সব বিশ্বব্রহ্মাণ্ডের হাঁয়ের মতো গিলে নেওয়ার চেষ্টায় নালে ভরে তুলল। আর এইটুকু ছেলে হাঁ করে মাড়ি দেখিয়ে হাসতে লাগল কেমন খিলখিল করে।
সে হাসি শুনে কালী পাগল হয়ে গেল, ওরে সব্বোনেশে, মোনসার নাতি।
আশেপাশের বাড়ির মেয়ে-বউরা ভিড় করল এসে। ছেলে দেখে যে যার মন্তব্য করতে শুরু করল। কেউ বলল, অবিকল কাঞ্চনের মতো দেখতে হয়েছে। কেউ বলল, কাঞ্চনের রং পেয়েছে কিন্তু হয়েছে বাপের মতোই। কালী বলল, চোখে মুখে একেবারে ওর মা, নাকটা শুধু বাপের পেয়েছে।
কাঞ্চনের রূপ কমেনি কিন্তু কেমন যেন শুকনো ভাব একটু। হয়তো এতখানি পথ আসতে এমন দেখাচ্ছে! তার চোখ ব্যাকুল অস্থির কাকে যেন খুঁজছে সে। থেকে থেকে তার সারা মুখে বিচিত্র গোপন হাসি খেলে যাচ্ছে আর বাইরের দিকে দেখছে কেবলি। তারপর কালীকে বলল, জানো দিদি, তোমার দেওরপুত্রকে মাঝে মাঝে কাঁদিয়ে কান্না শুনতে নাগে। ছোঁড়া শুধু হাসে।
হাসুক, আমি তাই দেখে মরব।
বলতে বলতে তার চোখে হুহু করে জলের ধারা ফেটে বেরুল। শিশুর গালে গাল দিয়ে সে বলে উঠল, এ সমসারে আর কেউ হাসে না, কেউ না। ও হাসুক রাতদিন, হেসে হেসে সবার ঘুম অবধি কেড়ে নিক।
মেয়েদের ভিড় কমে গলে কাঞ্চন জিজ্ঞেস করল, দিদি, ভাসুর কোথায়? মধুকেও দেখিনে?
কালী বলল, ওরা মাঠে গেছে। আর লখাই–
তাকে চুপ করতে শুনে কাঞ্চনউল্কণ্ঠিত চোখে জিজ্ঞাসা নিয়ে তাকাল।
কালী বলল, কাজ নেই, সে তো শুনেছিস। কোনদিন মাঠে যায়, কোনদিন যায় না। এখানে সেখানে ঘোরে, কী যেন ভাবে, নোকজনকে বলে, চটকলের গোরাদের কেউ জমি বিকিয়ো না। নোকে বলে বিকোব না কিন্তু মনে মনে সবাই জানে, চাইলে বিকোতেই লাগবে। আর মুরলীদাসের আখড়া ভেঙে সেখেনে চটকল হয়েছে। আখড়া উঠে গেছে পুবে, পেরায় মাঠের ওপরে। সেখানেও যায়, থাকে কোনও কোনওদিন।
থাকে? আখড়ায়? চমকে উঠল কাঞ্চন। চোখ জ্বলে উঠল, ফুলে উঠল নাকের পাটা। সারা মুখ যেন প্রবল জ্বরের ঘোরে থমথমে হয়ে উঠল। নিশ্চল হয়ে দাঁড়িয়ে রইল সে।
তার চোখের উপর বারবার ভেসে উঠল সরি বোষ্টমির হাসিখুশি মুখ। যে হাসি দেখে লখাইয়ের ধন্দ লাগে। সেই ধন্দের ঘোরে বুঝি আজকাল রাত্রিযাপন করেও আসতে হয়। মিসে। কাঞ্চীবউয়ের শিয়রে তুমি এমনি করে মরণকাটি বয়ে আনছ?

ভোরবেলা।
তেলেনীপাড়ার চটকল। বস্তবড় উঁচু দেওয়ালের একটানা লম্বা ঘর, পেটানো ছাদ। গোল গোল ইটের থাম ও চৌকো। কাঠ দু ফুট, স্কোয়ার, তার উপরে কড়ি। হলের এক অংশে পাট পেঁজা করা ও সুতোর মেশিন বসানো। মাঝে একটা চওড়া ছেদ পড়েছে। তারপর শুরু হয়েছে তাঁতের সারি। হলের কিছুটা পুবে বয়লার ঘর; তার সঙ্গে পাইপ সংযুক্ত স্টিম এঞ্জিনের পাথর বাঁধানো দোতলা ঘর।
ভোর ছটা বেজে গেলেও এখনও মাত্র কয়েকজন মেয়েপুরুষ এসেছে। তারাও এসে কারখানার মধ্যে ঢুকে নিজেদের মধ্যে গালগল্প শুরু করল। অনেকেরই ধারণা হয়তো ছটা বাজেনি এখনও। বাজলে কলের বাঁশি এতক্ষণ বেজে উঠত নিশ্চয়ই।
কারখানার অদূরেই পুব-দক্ষিণ কোণ ঘেঁষে গোরা সাহেবদের কুঠি। রাজপ্রাসাদের মতো দোতলা অট্টালিকা। একতলার পেছনে ও সামনে কত সারি সারি জোড়া জোড়া থাম চলে গেছে। সুপ্রশস্ত ঝকঝকে বারান্দা। দেওয়াল প্রায় দু ফুট চওড়া। দরজার মাথায় কোনও চৌকাঠ নেই, দুর্গের মতো অর্ধগোলাকার দেওয়ালের মাথায় মাথায় দরজাও গোল করে কাটা। কারখানার দিকের দরজা জানলাগুলি বন্ধ, খিলানে কার্নিশে অসংখ্য পায়রার ভিড়। সেই দরজা বন্ধ প্রাসাদ থেকে পিয়ানোর মিষ্টি শব্দ আসছে ভেসে ভেসে। সেই বাজনার শব্দে ও আকাশের গায়ে হেলান দেওয়া ঢেউ খেলানো আলসে দেখে মনে হয় জগতের সমস্ত ভিড়ের বাইরে যেন একটি সুপ্ত স্বর্গপুরী। সামনে বিস্তৃত জমির উপর দেশি বাগান। কয়েকটি এ দেশিয় লোক নিয়ে এক সাহ্বে বাগানের কাজকর্ম দেখছে। বাঁধাকপির চাষটার দিকেই সাহেবের নজর বেশি। বাগানের গেটে একজন বন্দুকধারী প্রহরী।
কারখানার অদূরের উত্তর কোণে কোম্পানির জায়গাতেই একটা লম্বা ব্যারাকের মতো সুদীর্ঘ চালাঘর। ছোট ছোট আলাদা ঘর করা হয়েছে তার মধ্যে বেড়া দিয়ে। সেখানে থাকে যারা অন্যত্র থেকে এখানে এসেছে। কোম্পানির পয়সার বাঁশ মাটি দড়ি বিচুলি ইত্যাদি কিনে বাসিন্দারা নিজেরাই তৈরি করে নিয়েছে এ ঘর।
ম্যানেজার রবাসেন আর মিস্তিরি আহের আলী অর্থাৎ রবার্টসন এবং ওয়ালিক আসতেই কিছুটা তাড়া পড়ল কারখানার মধ্যে। কিন্তু আসল যন্ত্রই এখনও চালু হয়নিকাজ সবাই করবে কী?
ওয়ালিক তাড়াতাড়ি স্টিম ঘরের দিকে গেল। সেখানে মেশিনের ধারে খানিক বাঁধানো জায়গায় জনা দুয়েক অপুট মিস্ত্রি শুয়ে আছে। সাহেবকে দেখেই লাফিয়ে উঠে বলল, কেদার এখনও আসেনি সায়েব।
কেদার হল এখানকার সাহেবদের চোখের মণি। শুধু স্টিম বলে কথা নয়, সারা চটকলের সমস্ত মেশিন তার নখদর্পণে।
ওয়ালিক জিজ্ঞেস করল, নারান কাঁহা, নারান?
মিস্তিরি দুজন পরস্পরের দিকে তাকিয়ে মুখ টিপে হেসে একজন বলল, সে এখন সগগে আছে, মিস্তিরি সায়েব।
ক্যায়া?
মদ–বুঝলে? দারু খেয়ে ঘর মে পড়ে আছে।
রবার্টসনও সেখানেই এসে হাজির হল। রবার্টসন অপেক্ষাকৃত গম্ভীর এবং অহঙ্কারী। সে কোনওমতে কখনওই তুষ্ট নয়। তার ধারণা এ-দেশের লোকগুলো শুধু নয়, পৃথিবীর সমস্ত কালো মানুষকেই একদিন সাদা হতে হবে। কারণ এদের মনুষ্যজন্ম খুব বেশিদিনের নয়। আর কালোই হচ্ছে মানুষের আদিম রূপ। যে জাতির অগ্রগতির সেদিক থেকে বেশি, সে জাতিই সাদা হয়েছে। সেইজন্যই সে এ দেশিয় কোনও ফরসা মানুষ দেখলেই তার বংশ সম্পর্কে অনুসন্ধিৎসু হয়ে ওঠে। তা ছাড়া, এরা ধর্মান্ধ তো বটেই, এবং এক দুরন্ত ধর্মান্ধর পাল্লায় তাকে একবার পড়তেও হয়েছিল ওপারে গাড়লিয়ার এদেশিয় এক ব্ল্যাক দেবতার মন্দিরে। সে লোকটার কথা সে জীবনে কোনও দিন ভুলবে না। সে চেয়েছিল লোকটাকে খুনি বলে পুলিশের হাতে তুলে দিতে। কিন্তু আর কেউ ব্যাপারটাকে আমল দিল না বসে সে রীতিমতো ক্ষুব্ধ হয়েছিল। সে বেশ খানিকটা তাজ্জব হয়ে যায়—ওয়ালিক এবং তার অন্যান্য কর্মীরা অনেকেই রীতিমতো ঠাণ্ডা মাথায় এদের সঙ্গে কথা বলতে পারে।
সে যখন ওয়ালিকের মুখে শুনল, কেদার আসেনি, স্পষ্টই বলল, ওকে পুলিশের হাতে দিয়ে দাও, কারখানার দায়িত্ব সে পালন করেনি।
ওয়ালিক একটু হেসে তাকে নানান কথা বুঝিয়ে বাইরে নিয়ে গেল। তারপর সে কুঠির আস্তাবলে ঢুকে এক্কার সঙ্গে নিজের হাতেই ঘোড়া জুতে বেরিয়ে গেল মাথার উপর চাবুক ঘুরিয়ে।
যে সব মেয়েপুরুষ বাইরে দাঁড়িয়েছিল রবার্টসন তাদের ধর্মকে ভিতরে পাঠিয়ে দিল। তারপর নিজে সে এগুল চালাঘরটার দিকে। যে সব ঘরের দরজা তখনও ভিতর থেকে বন্ধ, সেগুলো ধাক্কা দিতে লাগল।
একটা ঘরের দরজা খুলে উঁকি দিল মদন কৈবর্তের বউ কাতু। সদ্য ঘমভাঙা। আরক্ত চোখ, বিস্ত বেশবাস, দরজা খুলেই রবাসেনকে দেখে রুষ্ট হয়ে উঠল সে। বলল, আ মলো মুখপোড়া, দরজা ধাক্কাচ্ছ কেন?
রবার্টসন বাংলা দূরের কথা, এখনও হিন্দিই ভাল বলতে পারে না। বলল, হোয়াট?
কাতু বলল, বলছি কেয়া হুয়া?
টুম কাম মে নই গিয়া কেঁও?
তোর বাঁশি বাজেনি তো যাব কী। বলে সে মুখ টিপে হেসে আবার বলল, শ্যামের বাঁশি তো নেহি হুয়া।
রবাসর্টসন বুঝল না কিছু। বলল, নারান কাহাঁ?
কাতু এবার ঝোঁজে উঠল, আ মলো, নারান কি আমার ভাতার যে ওর কথা এসে আমাকে জিজ্ঞেস করো?
রবার্টসন কিছু না বুঝে কাতুর গায়ের উপর দিয়ে জানালাহীন অন্ধকার ঘরটার মধ্যে ঢুকে গেল। গিয়েই থমকে দাঁড়িয়ে পড়ল। দেখল দুটো মেয়েমানুষ প্রায় অর্ধ উলঙ্গ অবস্থায় শুয়ে আছে কাঁচা মেঝের উপর। এবং দুজনেই যে অন্তঃসত্ত্বা তা বুঝতে রবার্টসনের দেরি হল না ওদের গোল এবং  উঁচু পেট দেখে।
জিজ্ঞেস করল কাতুকে, ই লোক কৌন্ হ্যায় কল মে কাম কটা হ্যায়?
হ্যাঁ গো সায়েব, কারখানার কামিনদেরও চেনো না?
টুমকো রিলেটিভ হ্যায়?
তোমার মরণ হ্যায়। বলে কাতু ঘরের মধ্যে ঢুকে সাহেবকে বলল, তুমি যাও সাহেব, হাম্‌ যারা হ্যায়।
রবার্টসন বলল, গেট আপ, জলডি চল। মগর নারান কাহাঁ? কাতু বউ দুটোকে ধাক্কা দিয়ে তুলে বলল, চল তাড়াতাড়ি, সায়েব এয়েছেন? বলিহারি ঘুম বাপু তোদের। ছিনাথ কেঠুরে তোদের ঘুম ভাঙাত কী করে?
এ সেই শ্রীনাথের পলাতক জোড়া বউ, চোখ বড় বড় করে হঠাৎ ঘুম ভাঙার চমকানি নিয়ে উঠে বসল। শ্রীনাথের ঔরসে হাজার চেষ্টাতেও সন্তান পেটে ধরতে পারেনি ওরা। আর আজ একটা একটা নয়, দুটো বউয়েরই পেটে সন্তান এসেছে। নিজেদের নারীত্ব সম্পর্কে সন্দেহ ঘুচেছে, তা ছাড়া তারা আজ স্বাধীনভাবে রোজগার করে পেট চালায়। কিন্তু যত দিন ঘনিয়ে আসছে তত ওদের দুশ্চিন্তা বাড়ছে!
সেই সঙ্গে কাতুরও দুশ্চিন্তা। তা হলে পূর্বের কথা একটু বলে নিতে হয়।
নারান কাতুকে নিয়ে প্রথম রিষড়ের চটকলে গিয়েছিল। কিন্তু রিষড়ে শুধু দূর নয়, চেনাশোনা লোকের মুখ পর্যন্ত একটা দেখতে পেত না সে। আর যে কাতু অধরার ছেলের বউ এবং দুর্দান্ত নারানের তাঁবে একেবারে ভয়ে কুঁকড়ে থাকত, একবার ঘরের বাইরে এসে সে অকস্মাৎ সমস্ত ভয় সঙ্কোচ কাটিয়ে সোজাসুজি নিজের ইচ্ছেয় চলতে লাগল। নারান তাকে মেরেছে, সে মার খেয়েছে। কিন্তু বেশি দিন সে মার সইল না। নরানের বিরুদ্ধে সে অপর পুরুষকে খেপিয়ে দিল। সেই দিন থেকে নারান বুঝেছিল, কাতু আর সে সেনপাড়ার সন্ত্রস্ত মদনের বউটি মাত্র নয়, তার হাতেও আজ অস্ত্র আছে। তখন নারানের একবার ইচ্ছে হয়েছিল বাড়ি ফিরে যাবার। কিন্তু যে মুহূর্তে সবকথা মনে পড়ে গেল, কাঞ্চন-লখাইয়ের কথা, মারামারির কথা এবং কাতুকে নিয়ে চলে আসার কুৎসিত অপবাদের কথা, তখন সে সে-বিষয়ে নিরস্ত হয়ে কাতুর প্রতি ব্যবহার পরিবর্তন করল। কিন্তু কাতু ঘা-খাওয়া মেয়ে। সে সহজে টলল না।
ইতিমধ্যে তেলেনিপাড়ার চটকল চালু হতে নারান কাতুর আশা ছেড়ে একলাই চলে এল এবং দু-একজন বেশ পরিচিত লোক যে পেল না তা নয়। কিন্তু তার যেন সমস্ত বুকটা খালি হয়ে গেছে, সমস্ত বোধশক্তি শেষ হয়ে গেছে মনের। এখানে এসে সে অন্যান্য সমস্ত কিছু ভুলে কাজে মনোেযোগ দিল খুব। ওয়ালিকের নজর পড়ল তার প্রতি। কেদার মিস্ত্রি তখন সর্বেসর্বা, আজও অবশ্য তাই। কেদারের সম্পর্কে লোকে বলে মরাকে বাঁচাতে পারে সে। অর্থাৎ এত ওস্তাদ মিস্ত্রি যে কাটাকে ভাঙাকে জোড়া লাগাতে পারত সে। ওয়ালিক কেদারের সাকরেদ করে দিল নারানকে। নারানও তা মেনে নিয়ে কেদারকে দাদা বলে সম্মান দিল। কেদারও খুশি হল।
ওয়ালিক এ টমাসডম কোম্পানির একজন সত্যকার কর্মী। সে প্রতিমুহূর্তে ভাবত কী করে এ যন্ত্রবিদ্বেষী ও বিরোধী কালা মানুষগুলোর কাছ থেকে কাজ আদায় করে নেবে। সে সবসময় এদের সঙ্গে মিশত, কথা বলত। দরকার হলে মদ খাওয়াত, পয়সা দিয়ে ফরাসডাঙার মেয়েমানুষের ঘরে পাঠিয়ে দিত কিন্তু কাজের বেলা চেপে ধরে ঠিক! ফলে এ ওয়ালিক সায়েব আফিমের মতো মিষ্টি ও মধুর ছিল সকলের কাছে।
নারানকে প্রায়ই থম ধরে বসে থাকতে দেখে সে বারবারই বলত, কী হয়েছে আমাকে বলো।
শেষটায় নারান তাকে বলেছিল কাতুর কথা। ওয়ালিক সাহেব সেই দিনই টাকা দিয়ে লোক পাঠিয়ে প্রলোভন দেখিয়ে আনিয়েছিল কাতুকে রিষড়ে থেকে!
কিন্তু আশ্চর্য, নারানের কিছু পরিবর্তন হল না। কাতুকে নিয়েই রইল সে কিন্তু এত নিস্পৃহ ও নির্বিকার যে কাতু পর্যন্ত অবাক মানল। মনের বালাইহীনা কাতু তার চোখের সামনে পরপুরুষের সঙ্গ করে দেখেও কোনও নালিশ জানাল না নারান। উপরন্তু ওয়ালিককে নিরাশ করে কাজের দিকে ঝোঁকও তার কমে এল। প্রায় সব সময়েই তাড়ি মদে ড়ুবে থাকে। কোনও কোনও সময়ে দেখা যায় মত্ত অবস্থায় কামাতুর রক্তচক্ষু নিয়ে কাতুকে টেনে নেয়। একটু আদর সোহাগ করে পরমুহূর্তেই ঠেলে সরিয়ে দিয়ে পাগলের মতো ঘুরতে থাকে এদিকে-সেদিকে দিগবিদিক ভুলে।
পবন চাঁড়াল যেদিন এল তার বউ তারাকে নিয়ে সেদিন সে কিছুটা সুস্থভাবে তাকিয়েছিল—যেন কতদিন সে মেয়েমানুষ দেখেনি। তারা একটু হেসে তাকে কাতুর কথা জিজ্ঞেস করতেই এক ধমকে পবন তাকে চুপ করিয়ে দিয়েছিল। বলেছিল, কারও কথা জানবার তোর দরকার নেই এখেনে। থাকবি, রাঁধবি, খাবি।
এ-সময় বোধ করি তাদের তিনজনেরই সেই ফেলে আসা গ্রাম, তাদের বাল্যকাল, খেলাধুলো, গানবাজনা মনে পড়েছিল। তাই সেই ধমকে তারা কেঁদে ফেলেছিল, পবন ধমকে উঠেই নারানের দিকে ক্ষমাপ্রার্থনার দৃষ্টিতে তাকিয়েছিল আর নারান নির্বাক হয়ে তাকিয়েছিল শুন্যে।
সেই থেকে নারান আর একদিনও যায়নি পবনের কাছে। পবনও আসেনি তার কাছে। বরং তারাকে দেখা গেছে দূর থেকে দেখে হাসতে নারানকে। নারানের কাছে সে হাসি অর্থহীন। সুখ দুঃখের অতীত ভাঙাচোরা মুখটা তুলে অর্থহীন চোখেই সে তারার দিকে তাকিয়ে থেকেছে।
কী বিচিত্র আবহাওয়া এখানকার। এখানে সমাজ সংসার সব থেকেও যেন তার কোনও বালাই নেই। মানুষ রাত পোহালে মাঠে যায়, সেখানেও তাদের সুখদুঃখের কথা হয়, নানান চর্চা হয়। এখানকার কারখানাতেও তা হয়। কিন্তু তার রূপ যেন ভিন্ন। কথা হাসি গান সবই যেন পাট পিষ্ট করার মতো বিরাট লৌহচাকাটার মতো কঠিন, পেঁজা পাটের মতো শাসরোধী নরম, স্টিম ইঞ্জিনটার বিচিত্র বহু অংশ ও গায়ের বিঘুটে তেলের গন্ধের মতো। ওই ইঞ্জিনটার জন্যই মানুষের বেঁচে থাকার দরকার। ওই সিলিন্ডার আর পিস্টনের নিছক ওজন, মাপা ও মসৃণ, অবিরত গড়ানো লৌহজীবন।
মাঠের ও যন্ত্রের সমাজের ফারাক আছে। যন্ত্রকে তার নির্দিষ্ট সময় পর্যন্ত তুষ্ট করলেই দায়িত্ব শেষ, তারপরে তুমি যা খুশি তাই করতে পারো। কোন বাধা নেই। বারোমাসের তেরো পার্বণ বা প্রকৃতির সঙ্গে সম্মুখ যুদ্ধ নেই। নাই বা থাকল তোমার কোনও সমাজ-সংসার, না থাক প্রীতি-ভালবাসা-স্নেহ। কিছু আসে যায় না।
যন্ত্রকে চালাতে যন্ত্র-হিসাবেই তোমার দাম। তুমিও যন্ত্র। একথা মানতে মানুষ পারে না। সে ছুটতে চায় তার জীবনের দিগবিদিকে। কিন্তু কী অদ্ভুতভাবে সে নিজেকে মিশিয়ে ফেলে যন্ত্রের সঙ্গে। সে প্রতিমুহূর্তে অবরোধের প্রাচীর দিয়ে দাঁড়াচ্ছে সামনে।
ওয়ালিক সায়েব বলে, যব তুম মেশিন মে হাত লাগায়েগা, সমঝো তুমভি মেশিন।
পবন মাথা মুড়িয়ে এসে দেখল সেই মাথাই আবার মুড়িয়ে দিতে চাইছে যন্ত্রের অনুশাসন। খির পাড়ার মাটি ও রসে গড়া জীবনের স্বাভাবিকতা একটা বেয়াদপি মাত্র যন্ত্রের কাছে। অতএব সাবধান! একটি সূক্ষ্ম প্যাঁচকাটা বলটুর মতো নিজেকে স্বস্থানে লাগিয়ে রাখো। বিচ্যুত হলে অদরকারি মালের স্তুপে ফেলে দেওয়া হবে।
কিন্তু না, যন্ত্র ততখানি শিকড় এখনও গাড়তে পারেনি এ দেশের মাটিতে। হাড্ডিসার প্রেতিনী তখন সবেমাত্র কাঁচা পয়সার ওড়না ঢেকে মিছে ভাবনাহীন জীবনের ডাক দিয়েছে। তবু একবার তার বক্ষলগ্ন হলে মুক্তি নেই।
পবন কিছু দিন কেবলি ভাবল ফিরে যাব। কিন্তু কোথায়? ভাবতে ভাবতেই এক একটি সপ্তাহ অতিক্রম করে গেল। পেটে দানা পড়তে লাগল। আবার ভাবল, কিন্তু কোথায়? কী আছে? আবার সপ্তাহের বেতনে ঘাড়ে করে চাল নিয়ে এল। একটু মাংসও বা। কিংবা ফরাসডাঙার রকমারি মদের দোকানে কয়েক পাত্র উজাড় করে দিল। লখাইয়ের কথা মনে পড়ে, মনে পড়ে আন্নাচুনুরীর কথা, আদালি বন্ধুর কথা। না, সে যেন কতদিনের কথা, আর অনুরাগ ও বিরাগ এক সঙ্গেই কাতর করে তোলে তাকে। …অসহ্য জ্বালায়, এক বিচিত্র কটু তিক্ততায় তার জন্মো পিরিতের বউ, সব গিয়েও যা এবং যে রয়েছে সেই তারাকেও হঠাৎ মারধোর করে বসে। তারা কাঁদলে তার আরও খারাপ লাগে। যখন সোহাগে আদরে সে হাসে তখন বন বলে, রি, চল কোথাও চলে যাই।
সে কথায় তারা আরও ভয় পায়। পবন তার কাছে দুর্বোধ্য হয়ে উঠছে। ভরসা করে সে আর প্রাণ খুলতে পারে না তার কাছে। কিন্তু তার বলিষ্ঠ শরীরের মধ্যে উদ্বেলিত চাঁড়াল রক্ত প্রবাহিত। মারের পর পবনের সোহাগ তার কাছে অসহ্য অপমানকর হয়ে উঠল। সে পবনের মুখের উপর বলে দিল, অমন পিরিতে তার দরকার নেই।…কী এত বড় কথা? সাঁড়াশির মতো দুটো হাত দিয়ে গলা টিপতে গিয়েও পবন হঠাৎ থেমে গেল। অবাক বিস্ময়ে নিজের হাত দুটো দেখে দু হাতে তারাকে বুকের কাছে টেনে এনে বলল, আমাকে তুই ঘেন্না করিস, না রে তারি? তারপর একটু থেমে বলল, দাঁড়া কোনও রকমে করে কন্মে কিছু টাকা জমিয়ে গাঁয়ে চলে যাব আবার। ভিটে ছাড়াব, অ্যাঁ?…ফিরে যাব, তখন দেখিস
পবনের বুকে মুখ রেখে প্রাণভরে তারা কাঁদল। হ্যাঁ চলো ফিরে যাই। ধান ভেনে শাকপাতা কুড়িয়ে খাব। পরের জমিতেই না হয় তুমি খাটবে।
নারান কিন্তু দেখল অন্য জিনিস। সে দেখল করসেন সায়েব অর্থাৎ ক্রুকসান ফাঁক পেলেই তারার কাছে গিয়ে আলাপ জমাবার চেষ্টা করছে। নিষ্কর্মার ধাড়ি এ কুরুসেন নাকি এ কোম্পানির মালিকের ভাগিনেয়। লোকে বলে, কোম্পানির ভাগনে। লোকটার বউ নেই এখানে, আছে নাকি তাও কেউ জানে না। সুন্দরী-অসুন্দরী পর্যন্ত বাছে না এক এক সময় এমন ভাবে কামিনদের পেছনে কুরুসেন লেগে থাক। তার এ দুস্কার্যের সহায় এখানে কাতু।
লোকটা ফিটফাট সেজে মুখে একটা পাইপ লাগিয়ে একটা ছড়ি হাতে ঘুরে বেরায়। মেয়েমানুষ দেখলেই ইশারা-ইঙ্গিত করে। কারখানার মধ্যে মেয়েরা যেখানে কাজ করে, সেখানে গিয়ে তাদের। সঙ্গে চেষ্টা করে কুৎসিত আলাপ জমাবার। সুযোগ পেলে ছড়ি দিয়ে কারও শাড়ি তুলে দেওয়ার চেষ্টা করে, হাত দিয়ে গায়ে থাবলা দিলে অপরিসীম আনন্দে হোহো করে হেসে ওঠে।
এজন্য যে তাকে কোনও বাধা পেতে হয় না, তা নয়। অনেক সময়েই অপমান সইতে হয়। কোন এক মেয়ে তাকে মেরেছিল পর্যন্ত। কিন্তু তার অপমানজ্ঞান যেমন নেই, তেমনি আছে জানোয়ারের মতো ক্রোধ।
শ্রীনাথের বউ দুটো যখন এল কাতুই তাদের আশ্রয় দিয়ে নিজের ঘরে তুলল। কুরুসেন খুব খুশি। কিন্তু নারান সাক্ষাৎ যমদূতের মতো দাঁড়াল তার সামনে। ভিতু কুরুসেন গতিক দেখে সরে, দাঁড়াল। কন্তু নারান নিজেই তার মনের ভাব বোঝে না। উৎফুল্ল হয়ে দুদিন সে বউ দুটো নিয়ে নাড়াচাড়া করল! তার পরে আবার যেমন তেমনি।
বউ দুটো পড়ল কুরুসেনের পাল্লায়। কাতু বলেছিল বউ দুটোকে পেট পুরিয়ে ফেলতে, কিন্তু বউ দুটো ঘর ছেড়ে শুধু মুখরা নয়, উদ্দাম হয়ে উঠেছে। বলেছিল, মরে গেলেও পেট পোব না, সে তোমার পেটে সাপই আসুক আর বাঘই আসুক।
জীবনভর আকাঙ্ক্ষার চরম পরীক্ষায় তারা উত্তীর্ণ হল। পেটে তাদের সন্তান এল। কিন্তু কুরুসেন হল তাদের কাল। সে সবসময় চেষ্টা করছে কী করে এ গর্ভবতী বউ দুটো সরিয়ে দেওয়া যায়। ফলে এখন বউ দুটো সবসময়েই লুকিয়ে লুকিয়ে বেড়ায়।
নারান একবার ভাবল কুরুসেন সম্পর্কে সে পবনকে সাবধান করে দেয়। আবার ভাবল, তারাকেই সে বুঝিয়ে দেবে।
কিন্তু তা সে পারল না। ভাবল, তারা কি কুরুসেনের মন বোঝে না? সে কী বলে সায়েবের সামনে দাঁড়ায়। আর পবন হয় তো তাকে বিশ্বাসই করবে না। থাক, মানুষ তার পথ নিজেই করে। নারানকে তার জন্য কিছু করতে হবে না।
রবার্টসনের ডাকে শেষ পর্যন্ত নারানকে খুঁজে পাওয়া গেল অন্য একজনের ঘরে। সে চোখ মুছতে মুছতে স্টিম ঘরের দিকে এগিয়ে গেল।
লোকজন আবার সব সামনের মাঠে এসে ভিড় করেছে। কুরুসেন তার ছড়ি নিয়ে ঘোরাফেরা করছে মেয়েদের আশেপাশেই। কয়েকবার চেষ্টা করেছে শ্রীনাথের বউ দুটোর পেটে ছড়ি দিয়ে
খোঁচা দেওয়ার। বউ দুটোও সেয়ানা। তারা পুরুষের ভিড়ের মাঝখানে চলে গেল।
কিছুক্ষণের মধ্যেই দেখা গেল ওয়ালিকের এক্কা ছুটে আসছে চাবুকের সপাং সপাং শব্দে ধুলো উড়িয়ে।
ওয়ালিকের পাশে বসে আছে কেদার।
লোকজন সব হইহই করে কারখানার মধ্যে ঢুকে পড়ল।
ওয়ালিক আর কেদার এসে দেখল নারান স্টিম দিয়ে মেশিন প্রায় তাতিয়ে ফেলেছে। টাইট দিচ্ছে সিলিন্ডার।
কেদার বলল, বাঃ সারেদ, চালাও। বেরথা কেন ডেকে নে এলে সায়েব। শুয়োরের বাচ্ছার নড়িটা ধরে আমি ছিঁড়তুম ওভেনে।
ওয়ালিক নারানের পিঠ চাপড়ে, কেদারকে নিয়ে পড়ল। সে পরিষ্কার বাংলায় বলল, টুমার ছেলে শুয়ার কি বাচ্ছা হোবে কেন, টবে শুয়র টুমি হলে কিনা? তারপর হেসে বলল, আমাকে বোলো টুমার ছেলে কেননা এটো ডিগরি কোরে, কামে কেনো আইসে না।
কেদার বলল, সায়েব, সে হারামজাদা এখন মেয়েমানুষ চিনেছে, ওকে বে দিতে হবে।
হাঁ, জরুর ডিটে হোটে। সাডি কেন দিচ্ছে না টুমি?
কেদার চুপ করে রইল।
ওয়ালিক বলল, টাকা চাই? কেটনা বোলো, বলল কিডার। শও টাকা?
কেদার হতভম্ব হয়ে সায়েবের দিকে তাকিয়ে রইল।
ওয়ালিক তার পিঠে চাপড় দিয়ে বলল, দেড়শো টাকা ডিবে হামি, ছেলের সাডি ডেও টুমি, হাঁ উকো টুমার কাম শিখাও, অওর দু-চারটে ছোক্রাকে কাম বুঝাও।
কেদার আবেগে ওয়ালিকের হাত ধরে বলল, ভগমান তোমাকে রাজা করবে সায়েব। একটা ঘর তুলতে পারলে আমার ছেলের বে আটকাবে না।
হঠাৎ ভীমগর্জনে একটা শব্দ করে মেশিন চলতে আরম্ভ করল। ওয়ালিক ও কেদার বিস্মিত আনন্দে নারানকে জড়িয়ে ধরল।
নারান এই প্রথম নিজের হাতে মেশিন চালাল।
ওয়ালিক বলল কেদারকে, টুমার সাকরে আছে।
কিন্তু নারান কপাল থেকে ঘাম ঝেরে ফেলে আস্তে আস্তে দরজার দিকে এগিয়ে গেল।
কেদার বলল, চললি যে?
নারান বলল, ভাল লাগে না। গাঁয়ের চটকল হলে সেখেনে কাজ করব। এখেনে আর থাকব না।
ওয়ালিক বলল, কেনো কী তখলি আছে আমাকে বোলো।
নারান একবার সাহেবের দিকে তাকিয়ে মাথা নেড়ে চলে গেল। ওয়ালিক আর কেদার পরস্পরের দিকে বিস্মিত-চোখে তাকিয়ে রইল।
নারান বাইরে বেরিয়ে এসে দেখল অধরার ছেলে মদন মাঠের উপর দাঁড়িয়ে তার দিকে তাকাচ্ছে। তাকে দেখতে পেয়েই মদন কাছে ছুটে এল।
নারান বলল, কী রে মদ্‌না?
মদন নারানের হাত দুটো ধরে বলল, নারান, ভাই, কাতু কোথা? আমি সব ছেড়ে ছুড়ে চলে এসেছি। আমি এখেনেই থাকব, কাতুর কাছে। আর সেখেনে যাব না।
নারান তার কাছে তাদের বাড়ি ও গ্রামের সব কথা খুঁটিয়ে জিজ্ঞেস করে তারপরে বলল, কাতুর কাছে থাকবি?
মদন বলল, হ্যাঁ। মা আমাকে আর এট্টা বে দিইচে। সে বউকে আমার ভাল লাগে না।
এ বউকে ভাল লাগবে? বলে বিচিত্র হেসে নারান তাকে কারখানার দরজাটা দেখিয়ে দিয়ে কাতুর ঘরে গিয়ে শুয়ে পড়ল।
এমন সময় রবার্টস বাইরে এসে মদনকে দেখে বলল, কেয়া, কাম মাংটা?
মদন বলল, না, কাতু কোথায় সায়েব, কাতুমণি?
কাতুমণি? অন্ডর দেখো। বলে রবার্টসন কুঠির দিকে চলে গেল। মদন এক পা এক পা করে ভিতরে গিয়ে মেশিন চলা দেখে হাঁ করে দাঁড়িয়ে রইল। কতক্ষণ এমন দাঁড়িয়ে থাকত বলা যায় না। হঠাৎ ধাক্কা খেয়ে তার সম্বিত ফিরল। দেখল কাতু দাঁড়িয়ে তার সামনে।
কাতু বলল, মরণ! এখানে কী করতে এসেছ?
মদন আবেগে আনন্দে বলে উঠল, তোর কাছে। আমি তোর কাছে থাকব, মাকে ছেড়ে এসেছি আমি।
কেন, আর একটা বউ রয়েছে যে?
থাকুক, সে আমার কেউ নয়।
আশ্চর্যরকম গম্ভীর হয়ে কাতু বলল, মিসে জানো না, আমি খারাপ মেয়েমানুষ?
মদন বলল, সে তো মায়ের দোষে।
সেদিন বোঝোনি সে কথা?
করুণ মুখে মদন বলল, মাকে তো তুই চিনিস্‌।
কাতু বলল, কিন্তু আজ আর মায়ের দোষে নয়, আমি খারাপ হয়ে গেছি একেবারে।
উদ্বেগে আবেগে অস্থির গলায় মদন বলল, খারাপ হলেও মদন তো তোর পর নয় কাতু। তোকে ছেড়ে আমি থাকতে পারব না।
কাতু বাবুলোকের প্রেম-পিরিতের কথা শুনেছে কিন্তু তার রীতি দেখে ওই বস্তুটির তার কাছে ঘৃণিত ও ক্লেদাক্তই মনে হয়েছে। কিন্তু মদনের এ পিরিত যেন সৃষ্টিছাড়া। এও কি তবে পিরিত! চোখ ফেটে জল আসতে চাইল তার। ভাবল, এ মুখপুড়ীর জন্য ও আবার কোন মানুষের প্রাণ পোড়ে?বলল, তোমার পান চাইলে কেন থাকবে না? তুমি রাখতে পারোনি আমাকে এবার আমিই তোমাকে রাখব।

একদিন বিকাল বেলা। তখনও কারখানায় কাজ চলছে।
কুরুসেন এদিক ওদিক দেখে পবনের ঘরে ঢুকে পড়ল।
তারা তখন বিনুনি বেঁধে খোঁপা আঁটছিল। কুরুসেনকে দেখেই লাফ দিয়ে উঠে ঘোমটা টেনে সরে দাঁড়াল।
কুরুসেন হেসে বলল, ভাগ্ যাটা কেঁও, আঁই? কান্ অন্। ফুর্টি কর, টাকা ডিবো।
তারা মুখ ঝামটা দিয়ে উঠল, আ মলো যা, বাঁদরটা আস্কারা পেয়ে মাথায় উঠতে আসছে।
তারার মুখ চোখ এমন কিছু ভাল নয় কিন্তু দেহ সৌষ্ঠবের মহিমায় সে অপরূপ। আতা পায়ে চুল বাঁধতে বাঁধতে উঠে কোনওরকমে বুকে কাপড় চাপা দিয়ে দাঁড়িয়েছে সে। ঘোমটা কপাল অবধি এসে পৌঁছেছে। কিন্তু তার নগ্ন হাত ও কাঁধের দিকে কামাতুর লুব্ধ-দৃষ্টিতে তাকিয়ে কুরুসেন দুপা এগিয়ে এসে বলল, বাঁদর নহি, দেখো, সায়েব আছে, কিস্কা ঘর টুমার, পবন কো? উটো কাম মে আছে। কাম অন্, ডর লাগে টো হামার কোটি চলল।
তারা দু-পা পিছিয়ে বাঘিনীর মতো তাকিয়ে বলল, ঢ্যামনা, দুদিন কথা বলেছি তাই তোর এত। আমার সোয়ামী শুধু জাতে চাঁড়াল লয়, মনেও। যদি বলে দিই, তোর কাঁচা মাংস খাবে সে।
কামোন্মত্ত কুরুসেন ছড়ি দিয়ে তারার স্তনে হঠাৎ খোঁচা দিয়ে ক্রুদ্ধ হয়ে উঠল। পহেলে টুমার কাঁচা মাংস আমি খাবে।
খোঁচা খেয়ে ক্ষিপ্ত ভল্লুকের মতো তারা গর্জন করে উঠল, মা বোন-খেগো ঢ্যামনা, শশারের বাচ্চা!…
এদিকে কুরুসেনকে নারান আজ ঢুকতেই দেখেই পবনকে খবর দিয়ে দিয়েছিল।
পবন যখন এল তখন কুরুসেন তারাকে চিত করে ফেলে, কাপড়টা খুলে ফেলার চেষ্টা করছে। পবন একমুহূর্ত ভাববার অবসর পেল না। গলা দিয়ে একটা শব্দ পর্যন্ত বেরুল না। লাফ দিয়ে পড়ে সে সমুদ্রের কাঁকড়ার দাঁড়ার মতো দুই হাতে কুরুসেনকে গলা টিপে ধরল।
মুহূর্তে নীল হয়ে কুরুসেন আঁ করে উঠল।
তারা উঠে পড়ে কুরুসেনের মুখ দেখে আতঙ্কে ড়ুকরে উঠল, মরে যাবে যে?
সেকথা কানে যেতেই পবনের হাত শিথিল হয়ে এল। কুরুসেন মুক্তি পেয়ে মাটি ঘটাতে ঘটাতে প্রাণভরে পবনের দিকে তাকিয়ে দরজার দিকে সরে যেতে লাগল।
কিন্তু পবন নির্বাক নিশ্চল। সেই রক্তচোখে ভাবলেশহীন দৃষ্টি নিয়ে তারার দিকে তাকিয়ে রইল।
সে-চোখের দিকে তাকিয়ে প্রথমে তারার বুকের মধ্যে. শিরশির করে উঠল, তারপরে প্রাণ শিউরে উঠল তার। এ কী চোখ পবনের! মনে হল যেন, খুন করতে চায় পঞ্চন, রক্ত চায় খেতে। সে হঠাৎ বলে উঠল, আমার কোনও দোষ নেই, বিশ্বাস করো।..
কুরুসেন ততক্ষণে কোনওরকমে একবার বাইরে গিয়ে কুঠিতে পালিয়েছে।
তারার কথা শুনে পবনের সেই বিচিত্র ভাবের চোখ আরও বড় হয়ে উঠল।
তারা আতঙ্কে কাঁপতে কাঁপতে আবার বলে উঠল, আমার কোনও দোষ নেই, কোনও দোষ নেই। বলতে বলতে হঠাৎ এক লাফে দরজার কাছ গিয়ে পুব দিকে ছুটতে আরম্ভ করল সে।
পবন একমুহূর্ত থকে থেকে বাইরে এল। দেখল নারান দাঁড়িয়ে আছে।
নারান বলল, যাও, ফিরে নে এসো। ভয় খেয়েছে।
আঁ, ভয়? কেন? পবন যেন হঠাৎ চমকে উঠে ছুট দিল পুব দিকে। চিৎকার করে উঠল, তারা, তারি ফিরে আয়, ফিরে আয়।…
কিন্তু সে যত ছোটে, তারাও ছোটে তত। ছুটতে ছুটতে গঙ্গার পাড়ে নেমে গেল সে। পবনও নামল। চিৎকার করে ডাকল, তারি… তারি ফিরে আয়; তোর কোনও দোষ নাই। ফিরে আয়।…
কিন্তু তারা তা শুনতে পেল না। ঊর্ধ্বশ্বাসে প্রাণভয়ে সে ছুটে আসছে।
অন্ধকার নেমে আসছে। অমাবস্যার দিন। জোয়ারের ভরা টুটুকু গঙ্গা।
হঠাৎ কীসের গোঁ-গোঁ শব্দে পবন থমকে দাঁড়াল। কীসের শব্দ?
বান! বান আসছে অমাবস্যার গঙ্গাকে প্লাবিত করে।
তারা একবার তাকিয়ে দেখল পেছনে। পবন অনেকখানি কাছে এসে পড়েছে। সেও তার শেষ শক্তিতে ছুটল। গলায় জোর নেই, তবু বিড়বিড় করছে, আমার কোনও দোষ নেই…কোনও দোষ নেই।…।
বলতে বলতে সে গঙ্গায় ঝাঁপিয়ে পড়ল। মুহূর্তে জোয়ারের তীব্র গতি তাকে কুটোগাছার মতো নিয়ে গেছে।
দূরে টেনে নিয়ে গেল।
অদূরেই মস্ত উঁচু ফেনা তুলে বানের জলরাশি ছুটে আসছে গোঁ-গোঁ করতে করতে।
পবন আর্তনাদ করে উঠল। যেখানে তারা লাফ দিয়ে পড়েছে সেখানেই লাফ দিয়ে এসে জলে পড়ল সে। ডাকলে…তারি…তারি—মুহূর্তে বান ঝাপটা দিয়ে ড়ুবিয়ে দিল তাকে।
দূরে দুখানি কাচের চুড়ি পরা হাত যেন ঠেকাতে চাইল বানকে।
চকিতে সে বাধা আত্মসাৎ করে বান ছুটে গেল হা-হা করে।
অসীম ক্লেশে ও শক্তিতে পবন মাথা তুলল আবার। জোয়ার তাকে টেনে নিয়ে চলেছে। তবু সে ডাকল, তারি..তারি আমার জন্মো-পিরিতের বউরে…
কিন্তু কোথায় তারা? অসংখ্য তরঙ্গরাশি বন্যায় ফুলে উঠে মাথা তুলে নাচছে। জোয়ারের তীব্র স্রোত তাকে টেনে নিয়ে চলেছে দূরে হু-হু করে।

কাঞ্চনের বাপের বাড়ি থেকে আসার দিন সন্ধ্যায় যখন লখাই ফিরল, সে দুরন্ত ক্রোধে ছেলেকে কোলে নিয়ে আড়াল করে রাখল নিজেকে।
তাদের আসার কথা শুনে লখাইয়ের প্রাণটা আকুল হয়ে উঠল। কাঞ্চীবউ এসেছে। এসেছে তার ছেলে। ছেলের কথা মনে হতেই অস্থির হয়ে সে ঘরের মধ্যে ঢুকল। কিন্তু কাঞ্চন তার আগেই ঘর থেকে বেরিয়ে গেল। তখন সে কালীকে জিজ্ঞেস করল, কী হয়েচে বউঠান?
কালী মুখ ভার করে বলল, জানিনে।
কাঞ্চন ঘর থেকে ছুটে যাওয়ার দোলানি পেয়ে দামাল শিশু ভেবেছে তাকে নিয়ে খেলা হচ্ছে। সে তার কচি গলায় একটা বিচিত্র শব্দ করে হেসে উঠল।
সে শব্দে লখাইয়ের বুকটা যুগপৎ বিস্ময় ও আনন্দে উতলা হয়ে উঠল, সে তাড়াতাড়ি বাইরে বেরিয়ে গেল কাঞ্চনের সন্ধানে।
কাঞ্চন ঢেঁকি ঘরের পাশ দিয়ে গোয়ালের পেছন দিয়ে বাগানে পড়ল।
কালী সবই দেখছিল ঘরের দরজা থেকে। সে বলে উঠল, ওলো ছুঁড়ি, ছেলে নে তুই যাচ্ছিস কোথায় এ সন্‌ঝে বেলাতে?
কথাটা কানে যেতেই জামরুল তলায় কাঞ্চন থমকে দাঁড়াল। তার উপর নীচ দেখে ছেলের বুকে থুতু ছিটিয়ে ফিরে দাঁড়াল বুকে কাপড়ের আড়াল করে।
লখাই এসে ধরে ফেলল তার আঁচল। ডাকল, কাঞ্চীবউ।
কাঞ্চন এক হ্যাঁচকায় কাপড় টেনে নিয়ে চলে যেতে যেতে বলল, লাজ নেই তোমার মিসে! ও মুখ পচে যাবে কাঞ্চীর নাম নিলে পচে যাবে।
ছেলেটা মাঝে মাঝে উল্লাসে নানান শব্দ করে উঠছে। লখাইয়ের প্রাণ আরও ব্যাকুল হয়ে উঠল। গোয়ালের পেছনে এসে কাঞ্চনকে সাপটে ধরল সে ছেলেসুদ্ধ দুহাতে। বলল, কী হয়েছে তোর কাঞ্চী বউ ছেলেটাকেও দিবিনে একটু আমার কাছে?
কাঞ্চন লখাইকে ধমক দিয়ে ফুঁসে উঠল, মরেছে তোমার কাঞ্চী,? নাম তুমি নিয়ো না। কী বলেছেলে সেদিন মিথুক বেহায়া মিসে? আমার যাতে আনকথানা? ও মুখ পচে যাবে, পচে যাবে। বলে লখাইয়ের মুখের দিকে একবারও না দেখে জোর করতে লাগল বার বার। হিসিয়ে উঠল, ছাড়, আমার ছেলের লাগবে।
ছেলে কি আমার সয়, কাঞ্চীবউ?
কেন, সরি বোষ্টমি দিতে পারেনি ছেলে একটা?…তাই, তাই আমার মন সারাদিন ওই কথা গেয়েছে। পুরুষের ধন্দলাগা কী আমি জানি নে?
কাঞ্চনের মুখটা দুহাতে ধরে বলল লখাই, পান মানেনি আর তুই থাকলে এমন হত না।
অমন পান তোমার–বলতে গিয়ে থমকে গেল কাঞ্চন। লখাইয়ের মুখের দিকে তার চোখ পড়ল। মুহূর্তে নিভে গেল তার চোখের আলো, এ কী মুখ হয়েছে লখাইয়ের সন্ধ্যার,আবছায়াতেও স্পষ্ট দেখতে সে, লখাইয়ের গাল ঝরে গেছে। চোখের কোল বসা। চুল উসকোখুসকে। কপালের সামনে কয়েকগোছা চুলে পাক ধরেছে। ছেলেটার মুখের দিকে তাকিয়ে আছে লালায়িত চোখে। এ দেখে মেয়েমানুষে কি পারে পান ধরে চুপ করে থাকতে? সে ছেলে লখাইয়ের কোলের উপর তুলে দিয়ে বলল, সে রাক্ষুসী কি পীরিত করে এমন হালই করেছে তোমার?”
সে কথার কোনও জবাব দিতে পারল না লখাই শিশুকে বুকে পেয়ে।
আলোর সামনে এনে লখাই রাজ্যের বিস্ময় ও আনন্দ নিয়ে শিশুকে দেখতে লাগল। তার চোখ মুখ, তার পা নাড়া, হাত খাওয়া আর শিশুর বিচিত্র গলার স্বরে নিজেও সে হেঁড়ে গলায় কাকলি গাইতে শুরু করল।
কালী হাসতে হাসতে দাওয়ায় গিয়ে শ্যামের গায়ে ঠেলা দিয়ে লখাইকে ইশারায় দেখিয়ে দিল। মধু তখনও বাড়ি ফেরেনি।
কেবল কাঞ্চনেরই হাসি-কান্নায় মুখ অদ্ভুত হয়ে উঠল।
এমনি দেখতে দেখতে লখাই কেমন যেন গম্ভীর এবং উদাস উঠল। কোলে তার নিজের ঔরসজাত ছ মাসের ছেলে খেলা করতে লাগল হাত পা ছুড়ে। তার মন ফিরে গেল বাইশ বছর আগের সেই দিনগুলিতে। বিশেষ মরুভূমির সেই ধূসর প্রান্তর। পাকাচুলভরা মাথা এক বুড়ি, তার মা। আর সোনার টিকলি দোলানো একখানি ঘোমটা চাকা মুখ কঞ্চনপরা হাতে কলসি বেষ্টন করে চলেছে পাতকুয়োর ধারে। কেমন ছিল সে মুখ? ভাবতে গিয়ে একবার কাঞ্চন, আর একবার সারদার মুখই বার বার ভেসে উঠল চোখের উপর। তারপর সেই যুদ্ধক্ষেত্র। কামান গোলা বন্দুক। কবে…কোনদিনের ইতিহাস সে সব। সবই যেন ঝাপসা হয়ে গেছে। কেবল আগ্নেয়গিরির অগ্নিগর্ভ থেকে অনুক্ষণ একটা ধোঁয়ার কুণ্ডলী যেন পাকিয়ে পাকিয়ে উঠেছে।–
হঠাৎ সে বলে উঠল, ওর নাম কী? ছেলের নাম রেখেছে?
কালী বলল, তুমিই বলো এট্টা নাম।
বলব? আমি বলি ওর নাম থাক হীরালাল। মনে মনে বলল, যে হতভাগ্য বিদ্রোহী সিপাহি হীরালাল নবজন্মে লক্ষ্মীন্দর হল, তার ছেলে সে নামেই পুরো জীবনটা বহন করুক।
.
কয়েকদিন পরে, রাত্রে লখাই একদিন সারদার কথাই কাঞ্চনকে বলছিল। কেন সে পারেনি তার প্রাণ চাপতে। সে শুধু ধন্য নয়, কাঞ্চন বা সারদা কাউকে ছাড়াই পূর্ণ নয় লখাইয়ের জীবন। কাঞ্চন তার সুখ দুঃখের মিলিত সঙ্গিনী, সারদা শুধুই দুঃখের দিনের জন্য বসে থাকবে।
এমন সময় উঠোনে মানুষ মূর্তি দেখে চমকে উঠল তারা। লখাই তাড়াতাড়ি আলো নিয়ে এসে দেখল জলে ভেজা ক্লান্ত পবন।
পবনকে বসতে দিল সে। শুকনো কাপড় দিল পরতে। তা একটু সুস্থ হতে পবন তার সব কথা বলে বলল, লখাই, তারা ছাড়া আর কেউ ছেল না। তাও হতভাগী মিছে ভয়ে ড়ুবে মল।
লখাই ঘর থেকে একটা ধারালো কাটারি এনে পবনের হাতে দিয়ে বলল, তুই পবন যেভাবে খুশি মরিস, আমার আপত্য সে শশারের বাচ্চা ফিরিঙ্গিকে এক চোপে শেষ করে দে আয়।
কাঞ্চন শঙ্কায় কেঁপে উঠে তার হাত ধরে বলল, এ-সব কী বলছ?
ঠিকই বলছি। তীব্র জ্বালায় ফুঁসে উঠল লখাই, এ রাতেই তুই এ কাটারি নে যা। না পারি কাল যাবি।
পবন খানিকক্ষণ হতভম্বের মো লখাইয়ের দিকে তাকিয়ে বলল, তাতে কি লখাই, তারা ফিরে আসবে? আর সায়েবকে কেমন করে…
আচমকা হাত তুলে সজোরে এক থাপ্পড় কষিয়ে দিল লখাই পবনের গালে। শালা পারবিনে তো, এখানে এসেছিস কেন? মাগের মান রাখতে পারিনি, গলায় দড়ি দিগে যা।
সে রাত্রেই পবন গলায় দড়ি দিয়ে মরল আগুরিপাড়ার তেঁতুল গাছে।

পবনের আত্মহত্যা প্রায় দুরারোগ্য ব্যাধির মতো লখাইয়ের মনে চেপে বসল। ঘোরা ফেরায়, আহারে নিদ্রায় প্রতি মুহূর্তেই চোখের সামনে পবন চোখের জল ভরা মুখে যেন মাথা নেড়ে বলছে, ঠিক ঠিক ঠিক, তবে তাই হোক। আগুরিপাড়ার দিকে সে ভুলেও যায় না। এমন কী যেদিন বনের মৃতদেহ দেখতে সারা সেনপাড়া জগদ্দল ভেঙে পড়েছিল সেদিনও সে যায়নি।
কাঞ্চনকেও লখাইয়ের মতোই দারুণ মানসিক যন্ত্রণায় পেয়ে বসেছে পবনের আত্মহত্যাকে ঘিরে। তার প্রতিমুহূর্তের আতঙ্ক, যে কোনও মুহূর্তে তার জীবনে এক সাংঘাতিক দুর্ঘটনা বয়ে নিয়ে আসবে অপদেবতা। কখনও একটু হাওয়া লাগলে চমকে ওঠে সে। পুকুরে ডোবায় গঙ্গায় নামতে গিয়ে যেন জলে কী দেখেছে এমনি অপলক তীক্ষ্ণ চোখে দেখে। পুত্র হীরালালকে আগলে আগলে রাখে সব সময়। লখাইয়ের থাপ্পড় খেয়ে সে রাত্রে পবনের চলে যাওয়ার কথা সে কিছুতেই ভুলতে পারে না। সন্ধ্যার পর অন্ধকারে একলা থাকতে আর পারে না সে। আর লখাইকে আড়ালে আবডালে পেলেই খালি বলে, তোমার জন্যেই, তোমার জন্যেই, তুমি পাতকী।
তখন লখাই পুব কোণ বরাবর মাঠ ভেঙে সোজা আখড়ায় সারদার কাছে চলে যায়। সারদাও লখাইয়ের পথ চেয়েই বসে থাকে তার সব দুঃখ জ্বালা অশান্তির লাঘব করতে। তাকে আদরে আপ্যায়নে সোহাগে সেবায় ভরে তোলে। কিন্তু লখাইয়ের কোথাও তৃপ্তি নেই, শান্তি নেই। তার আজ গভীর সংশয়, সেও কাউকে তৃপ্ত করতে বা শান্তি দিতে পারেনি। জীবনটা এক নিরর্থক বস্তু মাত্র। যেন তার সমস্ত বেগও স্তব্ধ হয়ে আছে। সমস্ত জীবনটা এখন এসে ঠেকেছে তার মাত্র তিনজনের মধ্যে। হীরালাল কাঞ্চন আর সারদা। তাও সবসময়েই যেন মনে হয়, এ তিনজনও তার কাছে থেকেও দূরে রয়েছে। পুরো নাগাল কিছুতেই পাওয়া যায় না।
তা ছাড়া, কাঞ্চনের জীবনও এক বিচিত্র অবস্থায় এসে ঠেকেছে। তার চরিত্রগত যে বিশেষত্ব তাতে লখাইয়ের মনে সারদার স্থান মুখে মেনে নিলেও বুকের মধ্যে এক রক্তক্ষয়ী অভিমানে পুড়ে যাচ্ছে তার। লখাইয়ের সমস্ত বুকের একপাশ তাকে ছেড়ে দিতে হয়েছে। হীরালালকে নিয়ে সে পোড়ানি শান্ত করতে চেয়েছে। কিন্তু এ পোড়ানির নিরন্তর দহন থামতে চায় না। বিদ্রোহের কথা মনে হয়েছে তার, কিন্তু কার বিরুদ্ধে? তার সারা বুক জুড়ে যে রয়েছে লখাই!
এ অবস্থাতেই পেটে সন্তান নিয়ে সে মারা গেল গঙ্গার ঘাটে নাইতে গিয়ে। আগুরিপাড়ার ঘাটে নেয়ে উঠে হঠাৎ বন চাঁড়ালের ফাঁসঝোলানো সেই তেঁতুলগাছের দিকে নজর পড়তেই কেমন ঠকঠক করে কেঁপে উঠল তার হাত পা। কথা বলতে গিয়ে স্বর ফুটল না গলায়। দুহাতে পেট চেপে ধরে পড়িমড়ি করে বাড়ির দিকে ছুটল সে।
কিন্তু দাওয়ায় আর উঠতে পারল না। উঠতে গিয়ে হঠাৎ ধপাস করে মাটিতে মুখ দিয়ে পড়ল। রক্তের বন্যায় কাপড় উঠল ভিজে।
কালী ড়ুকরে চিল্কার করে উঠে তাকে সাপটে তুলে ধরল। কিন্তু কাঞ্চন কেঁপে কেঁপে উঠল, চোখ পাকিয়ে পাকিয়ে তাকাল আর বার বার বলতে লাগল, পবন..পবন…
লখাই বাইরে ছিল। মধু তাকে খুঁজে নিয়ে এল যখন, তখন কাঞ্চন বোধ করি তার স্পর্শটুকুর
জন্যই মরতে পারছিল না।–লখাই যেন একটা বাজপড়া মাথা-মুড়নো বৃহৎ বনস্পতির মতো হীরালালকে বুকে নিয়ে কাঞ্চনের চিতা পোড়ানো দেখল।
শ্মশান থেকে যখন সবাই ফিরে চলেছে তখনও লখাইকে চলতে না দেখে কালী ডাকল, ঘরে চলো।
লখাই তাকিয়েছিল মাঝ গঙ্গার দিকে বড় বড় চোখে। বলল, দ্যাখো তো বউঠান, মাঝগঙ্গায় ওটা কে?
কালী অবাক হয়ে একমুহূর্ত গঙ্গার দিকে তাকিয়ে কিছু না দেখে শিউরে উঠে লখাইয়ের হাত টান দিয়ে বলল, কী আবার ছাই! চলল তাড়াতাড়ি।
লখাই তেমনি গঙ্গায় বলল, পবন আর তার বউ যেন কাঞ্চীবউ নে কোথা যাচ্ছে, ওরা হাসছে আমার দিকে দেখে।
কালী এবার জোর করে টেনে নিয়ে গেল লখাইকে।
কিন্তু লখাই পথে যেতে ফিরে আগুরিপাড়ার ঘাটে তেঁতুলতলায় এসে দাঁড়াল। যে ডালটায় পবন ফাঁস লটুকেছিল, সেদিকে তাকিয়ে সে ফিসফিস করে বলে উঠল, যা দিয়েছি তার বাড়া কিছুই নেই, কিন্তু আমার ঘেন্নায় তুই পানঘাতী হবি, তা তো জানতুম না ভাই!…

তারপর দিন গেল, মাস গেল, বছর গেল।
গাড়লিয়ার চটকল চালু হয়ে গেছে। জগদ্দল আগুরিপাড়ার ঘাট বরাবর গাঁয়ের ভিতরে কালোদুলের আমবাগানের ধারে উঠে তেসুতি কলের কারখানা। সদর্পে বয়লারের চিমনি দাঁড়িয়ে মাথা উঁচু করে। প্রতিমুহূর্তে সোঁ-এসাঁ শব্দে যন্ত্র তার জয় ঘোষণা করছে।
কালেদুলে মরে গেছে। অধরা ছেলের বউ নিয়ে কাজ তেসূতির কলে। সাহেবদের সে খুব প্রিয়। অনেক কাজের মেয়ে জুটিয়ে দিয়েছে সে কারখানায়। কেউ কেউ চলে গেছে হুগলির পুল তৈরির কাজে। মা গঙ্গার উপর দিয়ে ইতিপূর্বেই হাওড়ায় তৈরি হয়ে গিয়েছিল পুল! অবিশ্বাসও কম ছিল না তবু, বিশেষ যারা সে পুল দেখেনি। কিন্তু কার্যক্ষেত্রে যখন দেখা গেল তার উদ্যোগ আয়োজন, তখন স্থানীয় ছোট জাতের লোকেরা কুতুহলী দর্শকের মতো দল বেঁধে হাজির হতে লাগল।
খবর ছড়াল গুলবাঁধার কাছখান থেকে নাকি প্রায়ই গঙ্গার জলে ভেসে ওঠে নরমুণ্ড, কাটা হাত পা। অর্থাৎ এও সেই হাওড়ার পুলেরই অভিজ্ঞতা যে, গঙ্গার তুষ্টিসাধনে শতমানুষ বলি দিতে হয়েছে পুলের জন্য। অতএব সাবধান।
তবুও পেট বড় দায়। অনেকেই গেল কাজের জন্য।
গিয়েছিল নয়নও, কাঞ্চনের রূপপাগল সেই নেশামত্ত কিশোর ঢুলীশাবক।
সবাই যখন তাকে চলে আসার কারণ জিজ্ঞেস করল, সে বলল হাতের ঝটকা নিয়ে, ধুর শালা। কোম্পানি দিল ক্যাঁটালপাড়ার ভাঁটিখানাটা উঠিয়ে। কোন মরদ খাটবে সেখানে?
সত্যিই তখন পুলে খাটা মজুরদের অতিরিক্ত মাতলামোর জন্য মুক্তাপুরের খালের ধারে নৈহাটির মদের ভাঁটিখানা তুলে দেওয়া হয়। কিন্তু নয়নের মনের তল আরও গভীরে। সে সকলের কাছে ঘুরে ঘুরে কাঞ্চনের মৃত্যু সংবাদ সংগ্রহ করল এবং একদিন দেখা গেল কবিয়াল হয়ে বসেছে নয়ন…। মানুষের মন এতই বিচিত্র বুঝি তাই! নইলে ক্ষণিকের মস্করাতে যে কিশোর রূপবতী বাগদিনীর রূপ এঁকে রাখে বুকে, এ পৃথিবীরই আর দশটা ঢুলীর ঘরের ছেলের মতোই মনে হয়েছে। কাঞ্চনের পদাঘাত নয়ন বুকে নিয়ে এমনি করেই শোধ দিল। লোকে অবাক মানল নয়নের কবিয়াল। হওয়া দেখে আর নয়নের ভণিতারও হদিস পেল না কেউ। সে এখানে সেখানে ঘোরে, নানান জায়গার কথা বলে গানে গানে। সে বলে এই জগদ্দলের কথা, ফরাসডাঙার কথা, চাঁপদানির কথা, বলে সেনেদের কথা। সকলে তার গান শোনে। গানের শেষে ভণিতা করে : বলে জগদ্দলের লয়ন কাঞ্চন। কিংবা কহে ঢুলী কাঞ্চন লয়ন। সাঁটে অথবা মিল খুঁজতে গিয়ে অনেক সময় আমি যে গো কাঁচার লয়ন।
খাইয়ের সঙ্গেও তার ভারী ভাব। সে যে গায়,
কত ছিল কত গেল বলে শেষ আর পাই না
ঢোলক ছেড়ে গায়েন হলেম, শাপশাপান্ত কর না,
বলিহারি দুনিয়াদারি বেহ্মার মাথায় দিল বাড়ি
মোলীদাসের আখড়া গেল রসাতলে।
কালের বস্তু রইল না এ দিনও তো রবে না
সেথা—উঠেছে টমাসডমের চটকল।
লখাই মাঝে মাঝে জিজ্ঞেস করে, কাঞ্চন লয়ন কী হে?
একমুহূর্ত নির্বাক থেকে বিলম্বিত সুরে নয়ন জবাব দেয় :
দেবীর অঙ্গ পরশ পেয়ে পাথর পেল পান–
(আমি) দেবীর পদাঘাতে গান বাঁধি
পেয়ে লতুন জ্ঞান।
আমি যে গো সেই দেবী কাঁচার লয়ান।
বলে শ্রোতা ও গায়ক পরস্পরের দিকে তাকিয়ে বসে থাকে। অনেকক্ষণ পর লখাই বলে, সোর, এই সোন্দর।…আবার এই সুন্দরের বক্তব্য নিয়ে গানের ডালি সাজিয়ে নয়ন চলে যায় নানান জায়গায়।
চক্রবর্তীদের বাড়ির বাইরের দিকে বাগানের ধারে ভদ্রলোক বসে বসে নানান গল্প করেন। জীবনের গত স্বর্ণযুগ হারানো স্বপ্নকাহিনী সব। জামাই আন্দু চক্কোত্তি অর্থাৎ আনন্দ এ আসরের শ্রেষ্ঠ এবং বিশিষ্ট। বটগাছের এ উঁচু ঢিবির যায় তাই আনন্দ-বেদী।
বিধ্বস্ত সেনাপাড়া। সেই বিরাট পরিবারের একটা শাখা এখনও বিরাজ করছে। বড় চাকুরে তারা। অন্যান্য পরিবারগুলি কেউ ব্রাহ্মণ ধর্মাবলম্বী ও শিক্ষিত ছিল। তারা অনেকেই কলকাতা এলাহাবাদে নানান সরকারি দপ্তরে কাজ নিয়ে বিদেশি হয়েছে।
হায়, এখনও দোল দুর্গোৎসবের আয়োজন হয়। নেই শুধু সেই দানখয়রাতি। কে একদিন সেনেদের শানের পাড় ঘাটে কিছু বাসন পেয়েছিল। লোকে বলে, ওখানে গেলেই নাকি জল ঝকঝকে কাঁসার বাসন আপনি ওঠে। পুরনো কিংবদন্তি ব কথায়, ঢঙে ও সুরে ছড়ায়। বংশের বর্তমান পুরুষেরা সেসব গরিমায় উৎফুল্ল হয়ে ওঠেন। বিস্মিত হন।
অতীত দিনের এক ভাঙা পুরনো রাজপ্রাসাদের মতো সারা সেনপাড়া জগদ্দল বোধহীন, ক্ষমতাহীন, নির্বাক, বিহুল। অতীত আছে, ভবিষ্যৎ নেই যেন। কী আছে কেউ জানে না।
মাঝে মাঝে শীনাথ কাঠুরে কুড়ল কাঁধে আসে। কাঠ কাটতে কেউ ডাকলে যায়। আর মাঝে মাঝে লখাইকে বলে, একালে কি মেয়ে মায়ের পেটে যন্তরে ছেলে হয়? শালা দুটো মাগীই বিইয়েছে।
মুসলমান পাড়ার গনি মিয়ার জমি যেদিন শরাফত খাস করে নিল, সেদিন বোঁচকাকুঁচকি বেঁধে তৈরি হয়েছিল চলে যাবার জন্য। ওপারের হুগলিতে ব্যারাক তৈরি হচ্ছিল, এই সেনবাবুদের এক কর্তা তার কন্ট্রাক্টার ছিলেন। সেখানে মজুর খাটতে যাবে বলে স্থির করে।
সব নিয়ে থুয়ে দরজা বন্ধ করে বেরিয়ে দেখেছিল, বাইরে শরাফত খাঁ দাঁড়িয়ে দাড়িতে হাত বোলাচ্ছে। হাওয়া উঠেছিল তার উঠোনের কুর্চি ফুলের গাছে, ঘরের বাতায়, মনে হয়েছিল ঘর কাঁদছে।…আবার সকলের হাত ধরে দরজা খুলে ঘরে ঢুকে পড়েছিল সে। আল্লা তার যে গতি খুশি করুন, ভিটে সে ছাড়বে না।
প্রথমে তার রোগা ছেলেটা মরে গেল। তারপরে মরল সে। আশ্চর্য! শরাফত খাঁও সেইদিনই মরেছিল এবং গোরস্থানে উভয়কে একই দিনে সমাহিত করা হয়েছিল।
গনির সুন্দরী বিবি লতিফা আজ ধান ভানে, শাকপাতা কুড়োয় জলা-জংলায়। কৈশোরের সীমায় এসেও তার ছেলে গোলাম ন্যাংটা হয়ে ঘুরে বেড়ায়। তেসুতিকলের সাহেবদের কাছে যায় কাজের আশায়। সাহেবরা বলেছে, সে কাপড় পরে এলে কাজ দেবে। সে আম্মার ছেড়াকাপড় পরে যেতে সাহেবরা কাজ দিয়েছে তাকে।…লতিফা কিছুই বলতে পারে না। কেবল সন্ধ্যা, হলে রোজ সে একবার গোরস্থানে যায়, বাতি দেয় কিন্তু কাঁদতে পারে না। একটু দূরে একবার আড়চোখে যেন বোরখার আড়াল থেকে দেখছে এমনি শরাফত খাঁয়ের গোরটার দিকে দেখে তারপর গনির কবরের দিকে তাকিয়ে বলে, গোলাম গোলামি করে গোরার কলে। আমি কিছু জানি না।
আর ওই গোলামের সঙ্গে ভারী ভাব হয়েছে তিন বছরের ছেলে হীরালালের। গোলামের সঙ্গে আসলে মধুর বন্ধুত্ব। উভয়ে এক হুঁকোর দোস্ত। যদিও বয়সের ফারাক তাদের অনেকখানি।
মধু মাঝে মাঝে বলে বসে, কলকারখানার কাজ ভারী মজার, ভারী মগজের দরকার। আমার শিখতে বড় মন চায়।
কিন্তু কালী বলে অন্য কথা। বলে, হারামজাদা, অধরা খেমটির ছেলের বউয়ের মুখ বড় মিঠে লেগেছে তোর, তাই কলে কারখানায় কাম ধরতে মন চায়না?
মধু মুখ ঝাষ্টা দেয়, বাজে বকিসূনে। তারপরে কথায় না পারলে বলে, হাঁ হাঁ তাই যা।
গোলামের হাতে তৈরি একখানি পেয়ারা কাঠের ছেলেমানুষি হাতুড়ি সব সময়েই হীরালালের হাতে দেখা যায়। লখাই বিস্মিত চোখে তাকিয়ে তাকিয়ে দেখে ছেলেটা সারাদিন হাতুড়িটা দিয়ে এটা টুকছে, ওটা ঠুকছে, জিজ্ঞেস করলে বলে, আমি খুব বড় মিত্তিলি অর্থাৎ মিস্তিরি হব। লখাইয়ের মাথায় যেন আগুন জ্বলে ওঠে। তার রাগ গিয়ে পড়ে মধুর উপর। মধুই এ-সব মাথায় ঢোকায়।
একদিন তো লখাই খেপেই গেল হীরালালের কথা শুনে। সে জিজ্ঞেস করল হাতুড়িটা দেখিয়ে, ওটা কী রে?
হীরালাল চোখ বড় বড় করে বলল, হাম্বল। অর্থাৎ হাম্বর।
লখাই এক ধমকে তাকে একেবারে কুঁকড়ে দিয়ে হাতুড়িটা ছুড়ে ফেলতে গিয়ে আবার থেমে গেল। বলল, গুয়োটা, হাতুড়ি বলতে পারিসনে? বলে হীরালালের পায়ের কাছে ফেলে দিল সেটা। হীরালালের কাছেও দুর্বোধ্য হয়ে উঠেছে লখাই।
মুরলীদাস মরেছে। লখাইয়ের দুঃখ দিনের সই সারদা যৌবনের শেষ সীমায় দাঁড়িয়েছে এসে, আখড়া আজ তারই সম্পত্তি। মাঝে মাঝে বলে, বৃন্দাবন যাওয়া যায় না—রেলে করে? তারপর লখাইয়ের দিকে তাকিয়ে বলল, তুমি যদি যাও তো যাই।…লখাই নীরব, কোনও উত্তর নেই তার।

সেদিন সন্ধ্যাবেলায় লখাই দাওয়ায় বসে রয়েছে যেন গুহাভ্যন্তরে এক পাথরের মানব রাত্রি আসার অভিশাপে স্তব্ধ ও শঙ্কিত।
তিন বছরের হীরালাল উলঙ্গ হয়ে একলা আপন মনে খেলা করছে উঠোনে।
শ্যাম আর মধু গেছে ফরাসডাঙায় বীজধান আনতে। কালী কাজে ব্যস্ত।
এমন সময় একটা মূর্তি উঠোনে এসে থমকে দাঁড়াল হীরালালের কাছে। হীরালাল হঠাৎ লোকটার হাত ধরে বলে উঠল, জ্যাঠা? পরমুহূর্তেই হাত ছেড়ে দিয়ে অবাক হয়ে লোকটার চোখের দিকে তাকিয়ে রইল। জ্যাঠা তো নয়।
লোকটা নির্বাক, স্থির দৃষ্টিতে তাকিয়ে রইল হীরালালের দিকে।
লখাইয়ের হঠাৎ নজরে পড়তেই সে বলল, কে গো ওভেনে?
মূর্তি নীরব, নিশ্চল।
কে? কথা বলে না কেন? বলে লখাই উঠে দাওয়া থেকে নেমেই থমকে দাঁড়িয়ে পড়ল।
নারান্!…উভয়ে তারা চোখে চোখ রেখে দাঁড়াল। এক বিচিত্র উত্তেজনায় উভয়েই সটান হয়ে উঠল। দুজনেরই বয়স হয়েছে, পাক ধরেছে চুলে।
হীরালাল একবার লখাই ও নারানের দিকে অবাক হয়ে তাকাতে লাগল। লখাইয়ের মনে গাইছে নারান হীরালালকে কিছু করবে হয় তো। হয় তো গলা টিপে ধরবে এখুনি হীরালালের।
নারান একবার এদিকে ওদিক তাকিয়ে আবার দেখল লখাইয়ের দিকে, তারপর হীরালালের দিকে। স্থির অপলক চোখ, ভাজাচোরা, মুখটা যেন একটা মাটির ভালা।
লখাই কল, লারান।
বলো।
এসো।
না।
তুমি কলে কাজ করো?
করি।
সে কাজ কি ভাল? সে তত গোলামি।
গোলাম নয় কে? কলের গোলাম বাই হবে।
কেন?
সারা দেশে কল বসবে ইংরেজের।
আমি মলেও সে কাজ করব না।
তবু তুমি ইংরেজের পেরজা।
এবার স্তব্ধ হয়ে গেল লখাই।
নারান একটু চুপ থেকে হঠাৎ বলল, সুধে আছ খুব?
সুখ? যেন আছে কিনা সে কথা স্মরণ করতে লখাই তন্ময় হয়ে তাকিয়ে রইল অপলক চোখে।
নারান হঠাৎ জিজ্ঞেস করল, তা হলে মরে গেছে।
লখাই চমকে উঠল। কে?
দেখল নিরুত্তর নারান তোবড়া মুখে ঘোলাটে চোখে ঘরের দরজার দিকে তাকিয়ে আছে। লখাই ফিরে দেখল সেখানে কেউ নেই। বলল, কাঞ্চীবউয়ের কথা বলছ?
নারান তেমনি অপলক কিছুক্ষণ তাকিয়ে থেকে চমকে দৃষ্টি ফিরিয়ে একবার হীরালালকে দেখে বেরিয়ে গেল। বিশেষ কোনও ভাবান্তর হল না তার মুখের।
লখাই তাড়াতাড়ি এগিয়ে গিয়ে ডাকল, নারান, যেয়ো না, এসো।
দূরে একটা ঝোপের আড়াল থেকে ভেসে এল হাওয়ায়—না, আর লয়।
পরদিন সকালবেলা সুদীর্ঘ বড় সড়কটার একটা ভাঙা জায়গা গাঁয়ের সুবিধার জন্যই লখাই গঙ্গার ধার থেকে মাটি কেটে এনে ভরাট করছিল। হীরালাল তার সঙ্গে তার ছোট ছোট হাতে মাটি ঘেঁটে মনের খেয়ালে গড়ছিল সব পুতুলের কিম্ভুতকিমাকারমূর্তি।
এমন সময় দক্ষিণ দিক থেকে ধুলো উড়িয়ে ঘর ঘর করে ছুটে আসতে লাগল একটা একা। লখাই সরে যাওয়ার জন্য উঠতেই দেখতে পেল এক্কার সওয়ারি দুটো গোরা সাহেব।
হঠাৎ চোখজোড়া জ্বলে উঠল লখাইয়ের, চোয়াল দুটো শক্তহয়ে উঠল। সে সরল না। যেমন বসে মাটি দিচ্ছিল, তেমনি উত্তরে মুখ করে বসে রইল।
হীরালাল বাপকে যেতে না দেখে রাস্তার মাঝখানে দাঁড়িয়ে অবাক বিস্ময়ে তাকিয়ে রইল গাড়িটার দিকে।
ঘোড়ার দ্রুত ক্ষুরাঘাতের শব্দ ক্রমাগত এগিয়ে এল। এগিয়ে আসতে লাগল চাকার ঘরঘরানি। তারপর একটা তীব্র চিৎকার ভেসে এল, এও, হট যাও, হট যাও।
কিন্তু লখাই কী এক অন্ধ রাগে ও গ্লানিতে শক্ত হয়ে বসে রইল। সমস্ত রক্ত তার মাথায় উঠে উসেছে। মুঠি পাকানো হাতে পিষে যাচ্ছে মাটি। কিন্তু প্রাণ পণ করেছে উঠবে না এ সড়ক থেকে।
হীরালালও অদ্ভুতভাবে তেমনি দাঁড়িয়ে রইল।
তীব্রবেগে থামতে গিয়ে একবার হোঁচট খেয়ে ঘোড়াটা খানিকটা পিছনে এসে দাঁড়িয়ে পড়ল, একেবারে হীরালালের একহাত সামনে। চাকজোড়া খানিকটা মোড় বেঁকে আর্তনাদ করে থেমে গেল। একাকার হয়ে গেল ধুলোয় জায়গাটা।
মাথার উপরে চাবুকের শিষ তুলে গোরা দুটো চেঁচাতে চেঁচাতে নেমে এল, এও ব্লডি সোয়াইন।
ব্ল্যাক বাফেলো! ক্যায়া করটা যায় টুম?
কাম হোতা হ্যায়। বলে লখাই ফিরতেই সাহেব দুটো এক বিচিত্র শব্দ করে চমকে উঠল। এ সেই গাড়লিয়ার আখড়ার দুই গোরা, তেলেনিপাড়ার রবার্টস ও ওয়ালিক। তারা দেখল, এ সেই মন্দিরের ক্রুদ্ধ ধর্মান্ধ।
ওয়ালিক বিস্মিত হয়ে বলে উঠল, টুমার নাম লখাই আছে? গাড়ুলিয়াতে টুমি হামাডের—
হ্যাঁ।
হীরালালকে দেখিয়ে বলল, টুমার লেড়কা?
কোনও জবাব না দিয়ে হীরালালকে কোলে তুলে নিল লখাই।
রবার্টসন কী সব বিড়বিড় করছিল লখাইয়ের দিকে তাকিয়ে। তাকে থামিয়ে ওয়ালিক খুব নরম গলায় বলল লখাইকে, টুমি হামাডের কাম করিবে?
না।
বহুট টাকা মিলবে।
লখাই জ্বলন্ত চোখে তাকিয়ে বলল, আপনা টাকা লেকে তুম বিলাত চলা যাও।
কথা শুনে রবার্টসন হাঁ হয়ে গেল, গোল হয়ে উঠল তার চোখ।
ওয়ালিক মোলায়েম হেসে বলল, না না না, আমার টাকা সারা দুনিয়ায় খাটবে।
লখাইয়ের মনে পড়ল কালকের নারানের কথা—তুমিও ইংরেজের পেরজা।
নিরন্তর অসহ্য যন্ত্রণায় ও ক্রোধে শাবল আর মাটি বওয়া চুপড়িটা নিয়ে সরে গেল সে।
উত্তর দিকের পথ আঙুল দিয়ে নির্দেশ করে বলল, যাও, চলা যাও।
ওয়ালিক যেন মুগ্ধ হয়েছে লখাইয়ের সাহসে এবং এও সে বুঝেছে ইচ্ছাকৃতভাবেই গাড়িথামিয়েছে লখাই। বলল, হমারা কাম করনেসে বহুট ইনাম মিলেগা!
লখাই লেলিহান শিখার মতো খাড়া হয়ে আবার থেমে গেল। বলল, আপনা রাস্তা দেখো।
ওয়ালিকের মুখ লাল হয়ে উঠল। তবু হাসবার চেষ্টা করে রবার্টসনকে নিয়ে গাড়িতে উঠে চাবুকের শব্দ করল। গাড়ি চলে গেল।
লখাই আস্তে আস্তে তার কাঁচা মাটি দিয়ে বোজানো জায়গাটা দেখল। ঘোড়র পায়ের ও চাকার দাগ বসে গেছে। আবার সে শাবলটা দিয়ে জায়গাটা পিটিয়ে সে দাগ নিশ্চিহ্ন করে দিল। তারপর উঠে দাঁড়াতেই তার ঠোঁট দুটো বেঁকে উঠে চোখের কোণে বড় বড় ফোঁটায় জল জমে উঠল। সে জল পড়ল টপটপ করে সড়কের উপর। তার চোখের সামনে সব ঝাপসা হয়ে কেঁপে কেঁপে উঠল। হীরালাল অবাক হয়ে তাকিয়ে রইল বাপের দিকে।
.
পরদিন একটু বেলায় সারদা এসেছে লখাইকে নিয়ে যেতে আখড়ায়। শেষ সেবা করে সে বিদায় চায়, বেরিয়ে পড়তে চায় বৃন্দাবনের পথে। জীবনের বাকি কটা দিন সে সেখানেই কাটাতে চায়।
এমন সময় ড়ুমড়ুম করে ঢোলক বেজে উঠল। কীসের ঢোল শোহরত। সড়কের উপর ভিড় করল এসে বহু নরনারী। লখাইও এসে দাঁড়াল।
ঢুলীর সঙ্গে পরগনার জমিদারের এক গোমস্তা, হতে একখানি কাগজ। তিনি চেঁচিয়ে বললেন, হালিশহর পরগনার জমিদারের এইরূপ আদেশ হইতেছে যে, পরগনার গঙ্গার ধারের কোনও জমি বিলি বন্দোবস্ত দেওয়া হইবেক না এবং বর্তমান সমস্ত বাসস্থান ও বন্দোবস্ত দেওয়া গঙ্গার ধারের জমি কোম্পানিকে বিক্রি করিতে সকলে বাধ্য থাকিবেক। এইখানে সমস্ত জমিতে চটকল বসিবেক, কোম্পানির এইরূপ আদেশ আছেন।
.
একটা হইচই হাহাকার পড়ে গেল। তা হলে এতদিনের গ্রাম জনপদ ভিটা মাটি সব ছেড়ে চলে যেতে হবে? নিশ্চিহ্ন হয়ে যাবে এইসব প্রাচীন ইমারত, আগুরিপাড়া, দুলোপাড়া, বাগদীপাড়া, সমস্ত জগদ্দল? কেন কেন কেন?
মানুষগুলো যেন আদেশের সঙ্গে সঙ্গেই উচ্ছেদ হয়ে গেছ এমনি এক অসহায় শঙ্কিত চোখে পরস্পরের দিকে তাকিয়ে রইল।
লখাই বাড়ি এসে দাওয়ার বাঁশটা ধরে দাঁড়াল। হাতে শক্তি নেই, পায়ে শক্তি নেই, শক্তি নেই মাড়িতে। রক্ত যেন সব জল হয়ে গেছে। …জগৎ যেন অন্ধকার।
সারদা এসে তার হাত ধরে বলল, অমন পাগলের মতো তাকিয়ে আছ কেন? কী হয়েছে?
এক বিচিত্র অর্থহীন দৃষ্টিতে সে প্রৌঢ়া সারদার দিকে তাকাল। না, সে যৌবন নেই, সে দিন নেই, সে রং নেই। সব ভেঙে যাচ্ছে, তাই মাটি কাঁপছে। তার কানে এসে বাজছে সেই ঘোড়ার। পদধ্বনি, চাকার ঘরঘর শব্দ। তার চোখের উপর ভেসে উঠল গ্রামছাড়া, বহুদিনের ভিটাছাড়া দীর্ঘ এক বাস্তুহারা দল চলেছে ভিটার সন্ধানে। চিৎকার করছে, কাঁদছে, কলরব করছে।
আর সেই হাজার বছরের গড়ে তোলা ও পরিত্যক্ত জনপদ ভেঙে উঠছে মস্ত বড় বড় ইমারত। দীর্ঘ পাড় জুড়ে তার পাথুরে দুর্গের মতো ব্যাপ্তি। তার মধ্যে যন্ত্রের গর্জন গুমগুম করে ধরিত্রীর অঙ্গ পীড়ন করছে। বিশাল কালো চিমনি দৈত্যের মতো দাঁড়িয়ে আছে সগর্বে, সন্ধানী সতর্ক প্রহরীর মতো। ফোট গ্লস্টারের চিমনির মতো গর্জন করে উঠছেগোঁ গোঁ করে। লোহা পাথর পাট ধুলো রেল…এক দানবীয় শব্দে হাহা করে ছুটে এসে গ্রাস করছে সেনপাড়া। জগদ্দল পাথরের মতো দুলে বাগদী ডোমপাড়া পদদলিত করে এক বিচিত্র বিশাল যন্ত্র দাঁড়াচ্ছে মাথা তুলে। তারপর, আরও আরও…সমস্ত জগৎটাই যেন ছেয়ে ফেলছে কেবলি চটকল…চটকল…চটকল। আর সব ছাপিয়ে সেই ইমারতের আকাশের উপরে চটকল দেবতার চাবুকের শিষ হিসহিস করে উঠছে ক্ষিপ্ত বিষাক্ত গোখরোর মতো।
কেবল তার পায়ের কাছে হীরালাল তার সেই কাঠের হাতুড়িটা দিয়ে বহু কষ্টে সংগ্রহ করা একটা পেরেক পুঁতছে মাটিতে আর লখাইয়ের পা-টা ঠেলতে ঠেলতে বলছে–সল, সল… ছিলিন্দারতা খালা ক’লে দিই!

