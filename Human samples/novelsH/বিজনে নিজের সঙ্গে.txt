এই প্রথম এয়ারপোর্টে আমাকে কেউ পৌঁছে দিতে আসেনি। যদিও এবারেই আমি যাচ্ছি সবচেয়ে বেশি দূরে।
প্রথমবার যখন বিদেশে যাই, তখন সমস্ত এয়ারপোর্ট প্রায় ছেয়ে গিয়েছিল আমার বন্ধুবান্ধবে। সে কতকাল আগেকার কথা। তখন বিদেশ যাত্রা এখনকার মতন এমন জল-ভাত ছিল না। আর বাংলা কবিতা লিখে বিদেশে আমন্ত্রণ পাওয়া শুধু অভাবনীয় নয়, অবিশ্বাস্য মনে হত।
সেই প্রথমবার মনে হয়েছিল, আকস্মিকভাবে এই যে সুযোগ পেয়েছি, এই তো যথেষ্ট, আর কখনও যাওয়া হবে না, এবারেই প্রথম ও শেষ। আমার সেই যাওয়ার মূলেও ছিল প্রবল ইচ্ছাশক্তি। গরিবের ছেলে হলেও দৃঢ় সংকল্প ছিল, যে-কোনও উপায়ে বিশ্ব ভ্রমণে যাবই যাব। কোনও যোগ্যতা না থাকলেও জাহাজের খালাসির চাকরি নেব, রান্নাঘরের পাচকের তৃতীয় সহকারী হয়ে আলুর খোসা ছাড়াব, তবু তো দেখা যাবে অকূল সমুদ্রের রূপ, জাহাজ থামবে অচেনা বন্দরে-বন্দরে। কত ভ্রমণকাহিনিতে এরকম বিবরণ পড়ে উদ্দীপিত হয়েছি। বাঙালিদের মধ্যে বিশ্ব পর্যটক হিসেবে এক সময় খুব খ্যাতিমান হয়েছিলেন রামনাথ বিশ্বাস, তিনি ছিলেন আমার ছোটবেলার হিরো, ইস্কুল-বয়েসে সেই জলজ্যান্ত মানুষটিকে একবার দেখতে গিয়েছিলাম।
আমার সমসাময়িক লেখকদের মধ্যে অতীন বন্দ্যোপাধ্যায় জাহাজে চাকরি নিয়ে অনেক বন্দর ছুঁয়ে এসেছেন। খুব সম্ভবত খানিকটা অগ্রজ শচীন্দ্রনাথ বন্দ্যোপাধ্যায়েরও এরকম অভিজ্ঞতা হয়েছিল। পঞ্চাশের দশক পর্যন্ত পড়াশুনো করার জন্যে যারা বিলেত-আমেরিকায় যেত, তারা সবাই গেছে জাহাজে, আমার চোখের সামনে দিয়েই প্রায় গেছেন নবনীতা দেবসেন (তখন শুধু দেব) আর প্রণবেন্দু দাশগুপ্ত।
আমি জাহাজ ভ্রমণের অভিজ্ঞতা থেকে বঞ্চিত হয়েছি একটুর জন্য। ষাটের দশক থেকেই জাহাজগুলি যাত্রী বহন করা বন্ধ করে দিয়েছিল। বিমান যাত্রাই তখন সুলভ। আমেরিকার আয়ওয়া বিশ্ববিদ্যালয় থেকে আমাকে দেওয়া হয়েছিল বিশ্ব-পরিক্রমার বিমানের টিকিট। এর পরে আন্দামানের স্বল্প দূরত্ব ছাড়া আমি আর কখনও জাহাজে সমুদ্র পাড়ি দিইনি।
নানান কার্যকারণবশত আমার বিদেশ ভ্রমণ প্রথমবারেই শেষ হয়ে যায়নি। আরও আমন্ত্রণ পেয়েছি বহুবার। কিন্তু কলকাতা বিমানবন্দরে আমাকে বিদায় জানাবার জন্য আত্মীয়-বন্ধু শুভার্থীর সংখ্যাও কমে যাচ্ছিল ক্রমশ। সেটাই স্বাভাবিক। কিন্তু সেই সংখ্যাটা কমতে-কমতে একেবারে শূন্য হয়ে যাবে?
প্রত্যেকবারই আর কেউ না হোক, স্বাতী অন্তত যায়। খুব ভোরে কিংবা মাঝরাত্তিরে ফ্লাইট হলে আমি নিষেধ করি, তবু সে শোনে না। আমার মা থাকেন বাগুইআটিতে, আমাকে দমদমে পৌঁছে দিয়ে স্বাতী আমার মায়ের সঙ্গেও দেখা করে আসতে পারে।
এবারেও আমার যাত্রা কাক-না-ডাকা ভোরে। অ্যালার্ম দিয়ে জাগতে হয়েছে রাত চারটের সময়। স্বাতী আমার সঙ্গে যাওয়ার জন্য বদ্ধপরিকর হয়েছিল, কিন্তু আগের রাতে তার জ্বর এসে গেল খুব। শেষ রাতে উঠে আমার জন্য চা তৈরি করে দিল ঠিকই, কিন্তু মুখ চোখের অবস্থা বেশ কাহিল, কাঁচুমাচু ভাবে বলল, শরীরটা বেশ দুর্বল লাগছে, আমি যদি তোমার সঙ্গে না যাই…। আমি তাকে আশ্বস্ত করে বললাম, না, না, শুধু-শুধু যাওয়ার দরকার নেই, আজকাল তো এয়ারপোর্টের ভেতরে যাত্রী ছাড়া অন্যদের ঢুকতেই দেয় না, আমাকে নামিয়েই চলে আসতে হবে, আর এত ভোরে মা-কে জাগাবারও কোনও মানে হয় না–।
এসব বললাম বটে, কিন্তু কুয়াশামাখা প্রায়ান্ধকার রাস্তায় গাড়িতে একা যেতে-যেতে আমি স্মৃতিকাতরতা বোধ করছিলাম খানিকটা। কত দূর চলে যাচ্ছি, যদি আর ফেরা না হয়? যদিও এরকম চিন্তা অবান্তর, তবু মনে তো আসতেই পারে।
অন্যান্যবার কয়েকজন সঙ্গে আসে, বিশেষ ব্যবস্থা করে তাদের ভেতরে ঢোকানোও যায়, সুতরাং চেক-ইন করার পরও ঘণ্টাখানেক সময় পাওয়া যায় গল্প-গুজব, হাসি-ঠাট্টার জন্য। এয়ারপোর্টে খবর দিয়ে রাখলে সিকিউরিটি কিংবা কাস্টমসের কোনও অফিসার এসে আমার দায়িত্ব নিয়ে নেন, আমাকে লাইনে দাঁড়াতে হয় না। আমার পাসপোর্ট ও টিকিট তাঁরা নিয়ে ব্যবস্থা করে দেন সব কিছুর। খবর না দিলেও কেউ না কেউ চিনতে পারেন, এগিয়ে আসেন স্বতঃপ্রবৃত্ত হয়ে। অন্য যাত্রীদের তুলনায় আমি সুযোগ-সুবিধে একটু বেশি পাই। এবারে খবর দেওয়া হয়নি, এবং কেউ আমাকে চিনতেও পারল না। অর্থাৎ যাত্রা শুরুর আগে থেকেই একাকিত্ব।
বিশেষ খাতির যত্ন পাওয়ার যেমন তৃপ্তি আছে, তেমনি কিছু না পাওয়ারও কৌতুক বোধ থাকে। আমি লাইনে দাঁড়িয়ে প্রতি মুহূর্তে ভাবছি, কাস্টমস-সিকিউরিটি বা এয়ার লাইনসের কোনও বাঙালি অফিসার এসে বলবেন, এ কী, আপনি লাইনে দাঁড়িয়ে! আমাদের খবর দেননি কেন? এর ঠিক আগের বারই তো কাস্টমসের কয়েকজন তরুণ অফিসার আমাকে খাতির করে ভেতরে নিজেদের ঘরে বসিয়ে চা ও খাদ্যদ্রব্য দিয়ে আপ্যায়ন করেছিলেন।
এবারে শেষ পর্যন্তও কেউ এল না। বরং কাউন্টারের তরুণীটি আমাকে বিপাকে ফেলে দিল। মেয়েটি বাঙালি নয়। আমার আজকাল একটা গোঁয়ার্তুমি হয়েছে, কলকাতায় থাকলে সব সময় বাংলা বলি, তা সে তাজ বেঙ্গল হোটেলই হোক বা বিমানবন্দরে। জানি, এসব জায়গায় অনেক অবাঙালি কাজ করে। তা বেশ তো, সকল ভাষাভাষীই স্বাগত, তা বলে কলকাতা শহরে চাকরি করতে হলে বাংলা ভাষাটা শিখে নিতে হবে না? প্লেনে ওঠার পর থেকে তো বাকি দিনগুলি ইংরিজিতে কাজ চালাতেই হবে, তার আগেকার কয়েক ঘণ্টাও বাংলা ছাড়তে হবে কেন? আমার বাংলা কথা শুনে এ তরুণীটি প্রথমেই আমাকে অপছন্দ করে বসল।
তরুণীটি আমার টিকিট উলটেপালটে দেখে বলল, এয়ারপোর্ট ট্যাক্স দিতে হবে।
আজকাল এয়ারপোর্ট ট্যাক্স টিকিটের সঙ্গেই জোড়া থাকে। এর আগে অনেকবার বিদেশ যাত্রায় আমাকে আলাদা করে এয়ারপোর্ট ট্যাক্স দিতে হয়নি। এবারে আমার আমন্ত্রণকারী আমাকে ব্রিটিশ এয়ারওয়েজের টিকিট দিয়েছে। সে টিকিট সংগ্রহ করার জন্য আমাকে ব্রিটিশ এয়ারওয়েজের শহরের কার্যালয়ে যেতে হয়েছিল দুবার। সেখানে একটি তরুণী কর্মী বলেছিল, তাদের কাছে টিকিট সম্পর্কে যে নির্দেশ এসেছে, তাতে পৃথিবীর বিভিন্ন এয়ারপোর্টের ট্যাক্স ধরা নেই। অনেকগুলি এয়ারপোর্ট আমাকে পার হতে হবে। তার জন্য আমাকে দিতে হবে সাড়ে চার হাজার টাকা। তা শুনে আমার চক্ষু কপালে ওঠার উপক্রম। আহ্বায়করা বারবার জানিয়েছেন, আমাকে বিনা পয়সায় টিকিট পাঠাচ্ছেন, আমার কোনও খরচ লাগবে না, তা হলে কলকাতায় বিমান-অফিস এতগুলো টাকা চাইছে কেন? তরুণীটি তার কোনও সঠিক ব্যাখ্যা দিতে পারল না, মোট কথা ওই সাড়ে চার হাজার টাকা না দিলে তার পক্ষে টিকিট দেওয়া সম্ভব নয়। অত টাকা আমি সঙ্গে নিয়ে যাইনি, পরদিন ভোরেই যাত্রা, সুতরাং ওখান থেকে বেরিয়ে সাড়ে চার হাজার ক্যাশ টাকা কোনওরকমে জোগাড় করে ফিরে আসতে হয়েছিল হুড়োহুড়ি করে।
মেয়েটি আমাকে টিকিট ও টাকার রসিদ দিয়েছিল, আমি বারবার তাকে জিগ্যেস করেছিলাম, আর কোথাও আমাকে কোনও ট্যাক্স দিতে হবে না তো? সে আশ্বস্ত করেছিল, না, সব দেওয়া হয়ে গেল। সে ঠিক কথা বলেনি। তার কথা প্রথম মিথ্যে প্রমাণিত হল দমদমে। পরে আরও হয়রান হতে হয়েছে।
দমদমের কাউন্টারের তরুণীটিকে আমি রসিদটি দেখিয়ে বললাম, এই তো সব এয়ারপোর্ট ট্যাক্স দেওয়া হয়ে গেছে।
মেয়েটি বাংলা বোঝে, কিন্তু বলবে না। সে অসহিষ্ণুভাবে খানিকটা রুক্ষ ইংরিজিতে বলল, তুমি টাকাটা দাও, না হলে পরের যাত্রীর জন্য জায়গা ছেড়ে দাও!
এসব ক্ষেত্রে তর্কাতর্কি করতে গেলে পেছনের যাত্রীদের কাছ থেকে কোনওরকম সহানুভূতি পাওয়া যায় না। কালহরণ তাদের অস্থির করে তোলে। কিন্তু একই বিমান কোম্পানির এক কর্মী আমাকে বলেছে, পৃথিবীর আর কোথাও আমাকে পয়সা খরচ করতে হবে না। আবার অন্য এক কর্মী বলছে, দেশের মাটিতেই আমাকে অতিরিক্ত কর দিতে হবে। এই গরমিলের কোনও মীমাংসা হবে না?
জানি, তর্কে কোনও সুরাহা হবে না। জীবনে অনেক অযৌক্তিক ব্যাপারই তো আমাদের মেনে নিতে হয় মুখ বুজে।
কিন্তু উপরন্তু মুশকিল এই, আমার কাছে তো একটাও ভারতীয় টাকা নেই। আনিনি। কোনও প্রয়োজনই বোধ করিনি। আমাকে যদি দু-একজন পৌঁছে দিতে আসত, তা হলে তাদের কাছ থেকে তিন-চার শো টাকা পাওয়া যেত নিশ্চিত। এই একটা একা-আসার অপকারিতা টের পাওয়া গেল।
অগত্যা বাক্স-প্যাঁটরা সেখানেই রেখে আমাকে গিয়ে লাইন দিতে হল ফরেন এক্সচেঞ্জ কাউন্টারে। নিজের দেশে ডলার ভাঙিয়ে টাকা হাতে নেওয়ার অভিজ্ঞতা আমার এই প্রথম। দুর্লভ ডলার।
এক বিপত্তিকে অনুসরণ করে আসে আরও।
ফিরে আসার পর চেক-ইন কাউন্টারের তরুণীটি একটা দারুণ দুঃসংবাদ দিল।
দিনের বেলায় বিমান যাত্রায় আমি সব সময় জানলার ধারের আসন পছন্দ করি। কলকাতা থেকে সোজা লন্ডন দীর্ঘ সাড়ে দশ ঘণ্টার যাত্রা। ট্রেনে এই সময়টাকেও খুব বেশি মনে হয় না। মাটির সঙ্গে যোগ আগে বলেই হয়তো, তা ছাড়া মাঝখানের দু-একটা স্টেশনে থামে, নেমে হাত পা ছড়িয়ে নেওয়া যায়। বিমানে এই সময়টাই বেশি বেশি লম্বা হয়ে যায়, যেন কাটতেই চায় না। এতক্ষণ টানা বই পড়াও যায় না। মাঝে-মাঝে বাইরের আকাশের দিকে তাকালে চোখ জুড়োয়। আমি মেঘবিলাসী, মেঘের খেলা কখনও পুরোনো হয় না। পঁয়ত্রিশ হাজার ফিট, এভারেস্ট শিখরের চেয়েও অনেক বেশি উচ্চতায় মেঘের কত বৈচিত্র্য, পাহাড়-মেঘ, দুর্গ-মেঘ, অরণ্য-মেঘ, দুধসাগর-মেঘ, কতবার কত মেঘ দেখার স্মৃতি অমলিন হয়ে আছে। পরিষ্কার ঝকঝকে দিনে অত উঁচু থেকে পৃথিবীর ভূমিও দেখা যায়, সমুদ্র কিংবা হ্রদ, তুষারমণ্ডিত পাহাড়। একবার করাচি থেকে বেইজিং যাচ্ছিলাম, পরিষ্কার দেখা গিয়েছিল হিমালয়ের একটা অংশ পার হয়ে যাচ্ছি, তারপরই হঠাৎ মরুভূমি, টাকলা মাকান, দুদিকের প্রকৃতির এমনই কনট্রাস্ট যে রোমাঞ্চ হয়।
যারা হরদম বিমানে যাতায়াত করে, তারা অনেকেই জানলা পছন্দ করে না। তারা চায় ধারের সিট, যাতে ইচ্ছে মতন যখন তখন উঠে যাওয়া যায়। জানলার ধার থেকে কখনও টয়লেটে যাওয়ার জন্য বেরুতে গেলে পাশের যাত্রীদের খানিকটা অসুবিধে হয়ই। পাশের যাত্রীটি যদি চোখ বুজে থাকে, ঘুম ভাঙিয়ে তাকে পেরুতে লজ্জা করে। কয়েকজন আমাকে বলেছে, জানলার ধারে বসে দেখার কী আছে? খালি তো একঘেয়ে আকাশ কিংবা মেঘ! যাদের আকাশ এবং মেঘ একঘেয়ে লাগে, তারা ভিন্ন প্রজাতির মানুষ, তাদের সঙ্গে আমার বাক্য বিনিময় করতেও ইচ্ছে করে না, কিংবা, তাদের ভাষা আমি বুঝি না।
চেক-ইন কাউন্টারের মেয়েটি আমাকে বলল, জানলার ধারের সিট পাওয়া যাবে না। সব ভরতি হয়ে গেছে। আমি আকাশ থেকে পড়ার ভঙ্গিতে বললাম, আমি যে একটু আগে জানলার ধারের আসন চেয়ে গেছি। সে ফরাসি পুরুষদের কায়দায় কাঁধ ঝাঁকাল। শুধু তাই নয়, আমাকে একেবারে ধারের আসন বা আইল সিটও সে দিতে পারবে না। আমাকে বসতে হবে অন্য দুজনের মাঝখানে! অর্থাৎ লম্বা বিমান যাত্রায় সমচেয়ে কম আরামপ্রদ এবং অস্বস্তিকর জায়গা।
আমি বাংলায় কথা বলেছি বলেই কি মেয়েটি আমাকে এমন হেলা-তুচ্ছ করল? আমি বাংলায় তাকে একটা ধমক দিতেও পারতাম, কিন্তু অনেকেই জানে, আমি প্রকাশ্যে ঝগড়া খুব কমই করে থাকি। তবে নানা সময়েই মানুষের অসমীচীন ব্যবহারে ভেতরে-ভেতরে গজরাই। এমনকী যে সমস্ত গালাগালি জীবনে কখনও উচ্চারণও করি না, অব্যক্ত ভাষায় তাও অনেকের প্রতি বর্ষণ করেছি!
আমার সঙ্গে কেউ আসেনি, তাই আমাকে ডলার ভাঙিয়ে ভারতীয় টাকা নিতে হল এবং সেই দেরির জন্য আমাকে বঞ্চিত হতে হল আকাশ দেখার সুখ থেকে। এয়ারপোর্টে আগে থেকে জানিয়ে রাখলেও সবকিছু অন্যরকম হত। খাতির পেতে অভ্যস্ত হয়ে গেছি বলেই কি এইসব আমার বেশি-বেশি গায়ে লাগছে? সাধারণ যাত্রীদের তো এরকমই হয়, মাঝখানের সিটে কেউ না কেউ তো বসবেই!
এমনও হয়েছে, এয়ারলাইন্সের কোনও অফিসার আমাকে চিনতে পেরে এবং অতিরিক্ত খাতির দেখিয়ে, আমার ইকোনমি ক্লাসের টিকিট থাকা সত্বেও বসিয়ে দিয়েছেন ক্লাব ক্লাসে কিংবা ফার্স্ট ক্লাসে। ফার্স্ট ক্লাসে তো রাজা-মহারাজাদের মতন আপ্যায়ন! সবচেয়ে স্মরণীয় অভিজ্ঞতা হয়েছিল জাপানে।
বেশ কয়েক বছর আগেকার কথা। নিপ্পন-বাংলা বন্ধুত্ব সমিতির আমন্ত্রণে গিয়েছিলাম টোকিও শহরে। সেবারে আমার সঙ্গে ছিল বাংলাদেশের কবি রফিক আজাদ আর কলকাতার আশিস সান্যাল। ফেরার দিনে এক দারুণ সঙ্কট। টোকিও শহরটি বিরাট লম্বা, আমরা যেখানে উঠেছিলাম, সেখান থেকে নরিতা এয়ারপোর্ট পৌঁছতে লাগে আড়াই ঘণ্টা। যে-বাংলাদেশি যুবকটি আমাদের পৌঁছে দেবে তার গাড়িতে, সে এল একটু দেরি করে, পথে যানজটে আটকে গিয়েছিল, আমাদের যাত্রা শুরুর পর বৃষ্টি নামল প্রবল তোড়ে এবং মাঝে-মাঝেই কঠিন কঠিন
যানজট। এই বৃষ্টি ও যানজট গন্তব্যে পৌঁছবার সময়ের মধ্যে গণ্য করা হয়নি, সুতরাং বিমানবন্দরে পৌঁছতে খুবই দেরি হয়ে গেল, সকাল এগারেটায় ফ্লাইট, আর মাত্র ন’মিনিট বাকি! কাউন্টার বন্ধ হয়ে গেছে।
আমাদের টিকিট বাংলাদেশ বিমানের। কাউন্টার সামলাচ্ছে দুটি জাপানি মেয়ে। তারা জানাল যে আর কোনও উপায় নেই, মালপত্র সব তুলে দেওয়া হয়েছে, বিমান থেকে সিঁড়ি পর্যন্ত সরিয়ে নেওয়া হয়েছে, এখন আর যাত্রী তোলার কোনও প্রশ্নই ওঠে না।
রফিক ও আশিসের সেই প্রথম বিদেশ যাত্রা। ওদের তুলনায় আমি যেহেতু অনেকবার আন্তর্জাতিক বিমানে যাওয়া আসা করেছি, তাই আমি জানি, এ অবস্থায় অনুরোধও করা যায় না। আমাদের জন্য তো ফ্লাইট বিলম্বিত হতে পারে না। বৃষ্টি এবং যানজটের কারণে যে আমাদের পৌঁছতে দেরি হয়েছে, তার জন্য তো এয়ারলাইন্স দায়ী নয়।
কিন্তু আমাদের পক্ষে খুবই বিপজ্জনক পরিস্থিতি। বাংলাদেশ বিমানের ফ্লাইট সপ্তাহে মাত্র একবার, অর্থাৎ আমাদের অপেক্ষা করতে হবে আরও সাতদিন। রফিক আজাদের ভিসার সেদিনই শেষ দিন, জাপানে ভিসার ব্যাপারে খুবই কড়াকড়ি। তা ছাড়া, এই সাতদিন আমরা থাকব কোথায়? জাপান পৃথিবীর সবচেয়ে ব্যয়বহুল দেশ।
রফিক আজাদের গোঁফ বিখ্যাত, তার মুখমণ্ডলে সেটাই সবচেয়ে দর্শনীয়। কিন্তু জাপানের রাস্তাঘাটে একজনও গোঁফওয়ালা মানুষ দেখা যায় না। ওদেশের সম্রাট ছাড়া কেউ গোঁফ রাখে না, তাই রফিক লজ্জায় ও ঝোঁকের মাথায় তার গোঁফ কামিয়ে ফেলেছিল। একেই তো গোঁফের অভাবে সে ম্রিয়মাণ, তার ওপর ভিসা ফুরিয়ে যাওয়া–এই সংকটে সে একেবারে চুপ। আমিও ধরেই নিয়েছি আজ আর যাওয়া হবে না এই সাতদিনের জন্য অন্য ব্যবস্থা চিন্তা করতে হবে। শুধু আশিস সান্যাল উত্তেজিতভাবে বারবার বলতে লাগল, আমাদের যেতেই হবে, যে-কোনও উপায়ে, আমরা থাকব কোথায়, ভিসাও ফুরিয়ে গেছে, আমাদের কাছে আর টাকাও নেই…। তার এই সরল স্বীকারোক্তি ও দাবিতে জাপানি মেয়ে দুটি একটুও বিচলিত হয় না, তারা যন্ত্রের মতন নিয়ম মেনে চলে। আশিসের প্রতি তারা একটিই বাক্য ব্যবহার করে, পৃথিবীর বহু এয়ারলাইন্সের কর্মী নানা অবস্থায় এই বাক্যটি যখন তখন বলে, লন্ডনেও আমাকে আর একবার শুনতে হয়েছিল, সে কাহিনি পরে বলা যাবে) সে বাক্যটি হল, দ্যাটস ইয়োর প্রবলেম! অর্থাৎ এয়ারলাইন্সের যদি কোনও গাফিলতি না থাকে, তা হলে তুমি যে বিপদে পড়েছ, তা নিয়ে আমরা মাথা ঘামাতে যাব কেন? তোমার থাকায় জায়গা, ভিসা, টাকাপয়সা আছে কিনা, তা নিয়ে তুমি মাথা ঘামাও!
আশিস তাতেও নিরুদ্যম হল না। আশঙ্কায় তার চোখ-মুখ লাল হয়ে গেছে। শেষ পর্যন্ত আশিসেরই জয় হল প্রকারান্তরে। সে বারবার একই কথা বলায়, একটি মেয়ে খানিকটা বিরক্ত হয়ে টেলিফোন তুলে বলল, টক টু দ্য ম্যানেজার। অর্থাৎ বাংলাদেশ বিমানের ম্যানেজার সেই এয়ারপোর্টেরই কোথাও বসে আছেন। বাংলায় কথা বলার সুযোগ পেয়ে আশিস নবোদ্যমে সব বলতে লাগল আবার, ম্যানেজার মশাই তাকে থামাবার চেষ্টা করে জানাতে লাগলেন, আন্তর্জাতিক ফ্লাইটে এভাবে দেরি করা যায় না। কথার তোড়ের মধ্যে আশিস একবার আমার নাম উচ্চারণ করে বলল, আমাদের সঙ্গে ইনি রয়েছেন, কলকাতায় তাঁর আগামীকালই খুব জরুরি কাজ আছে। ম্যানেজার জিগ্যেস করলেন, কী নাম বললেন? আশিস আবার আমার নাম বলায় ম্যানেজার বললেন, দাঁড়ান, আমি আসছি।
প্রায় সঙ্গে-সঙ্গে দীর্ঘকায় সুদর্শন ম্যানেজারবাবু হন্তদন্ত হয়ে এসে তিনজনের দিকে তাকিয়ে জিগ্যেস করলেন, আপনাদের মধ্যে উনি কোন জন?
রফিক ও আশিস আমাকে দেখিয়ে দিল।
তিনি তো খুবই অপ্রত্যাশিতভাবে জিগ্যেস করলেন, ‘পূর্ব পশ্চিম’ আপনিই লিখেছেন?
কী করে প্রমাণ করব যে উক্ত উপন্যাসটি লেখার মতন অপকর্ম আমিই করে ফেলেছি? কিংবা এই ব্যক্তিটি যদি ওই বইটি পড়ে খুবই বিরক্ত ও ক্রুদ্ধ হয়ে থাকেন (হতেই পারেন) তা হলে এখন, এই অবস্থায় পূর্ব পশ্চিমের পিতৃত্ব স্বীকার করা কিংবা অস্বীকার করা, কোনটা সঙ্গত হবে? এমন বলাই যায়, না, না। আমি নই, একই নামের অন্য ব্যক্তি।
আমাকে মুখে কিছু বলতে হল না। আশিসই অত্যুৎসাহে জানাল, হ্যাঁ। হ্যাঁ, উনিই।
এবারে ভদ্রলোক সবিস্ময়ে কয়েক পলক আমার দিকে তাকিয়ে থেকে বললেন, কী আশ্চর্য কোয়েনসিডেন্স, আমি সেই বইটাই একটু আগে পড়ছিলাম, ফার্স্ট পার্টের দুশো সাঁইত্রিশ পৃষ্ঠায়, আর আপনি এখানে–
তৎক্ষণাৎ তিনি ফোনে প্লেনটি থামাবার নির্দেশ দিলেন। আমাদের মালপত্র চেক-ইন হল না। কনভেয়ার বেল্টে চাপাবার সময় নেই, সেগুলি হাতে নিয়েই আমাদের দৌড়তে হল, ম্যানেজার মহোদয় নিজেও আমাদের একটি সুটকেস বইতে লাগলেন, প্লেনে আবার সিঁড়ি জোড়া হল। বড় বড় সুটকেস সঙ্গে নিয়ে এয়ারক্রাফটের মধ্যে যাওয়া যে সম্ভব, তাই-ই আমি জাগে জানতাম না। শুধু তাই নয়, আমাদের বসিয়ে দেওয়া হল ফার্স্ট ক্লাসে, এবং ম্যানেজারের নির্দেশ মতন সমস্ত যাত্রা-সময়টিতে বিমান কর্মীরা আমাদের তোয়াজ করতে লাগলেন অনবরত। সেই দিনই প্রথম মনে হয়েছিল, ভাগ্যিস দু-চারখানা বই লিখে ফেলেছিলাম, তাই তো আজ উদ্ধার পাওয়া গেল সমূহ দুর্বিপাক থেকে।
বাংলার গ্রন্থ রচনার জন্য অপ্রত্যাশিত খাতির পেয়েছিলাম জাপানে, বাংলাদেশ বিমানের কাছ থেকে, আর বাংলায় কথা বলার জন্য আমারই নিজের জায়গা কলকাতার বিমান বন্দরে আমাকে পেতে হল এমন তাচ্ছিল্য? হয়তো তা নয়, আমি বেশি-বেশি স্পর্শকাতর হয়ে পড়েছি, মেয়েটি সূক্ষ্মভাবে তার কর্তব্য করে যাচ্ছে মাত্র। তবু, জানলা দিতে না পারার জন্য সে একটু সামান্য দুঃখ প্রকাশ করলেও তো পারত।
এই দমদমেই আর একবার একটি মজার কাণ্ড হয়েছিল।
সেবারে যাচ্ছিলাম মস্কো, তখন সোভিয়েত ইউনিয়ানের আমল, সেখানকার সরকারের আমন্ত্রণ বলে টিকিট দেওয়া হয়েছিল এরোফ্লোট বিমানের। সে সময়ে এরোফ্লোটের কোনও সিট নাম্বার থাকত না। যাত্রীরা সবাই সমান, আগে থেকে লাইনে দাঁড়িয়ে যে যেখানে দৌড়ে গিয়ে বসতে পারে। সেবারে আমাকে বিদায় জানাতে এসেছিলেন অনেকে। তাঁদের মধ্যে ছিলেন আমাদের বিশেষ পারিবারিক বন্ধু রণজিৎ গুহ, রাইটার্স বিল্ডিংস থেকে জেলখানা, সব জায়গার কর্তাব্যক্তিদের চিনতেন তিনি। এরোফ্লোটের কাজকর্ম দেখাশুনো করতেন এয়ার ইন্ডিয়ার অফিসাররা, সেখানে রয়েছে আমার ছোট শ্যালিকার স্বামী পার্থ মুখোপাধ্যায়। সুতরাং আমাকে বিশেষ খাতির দেখাবার জন্য অনেকেই ব্যস্ত। অন্য যাত্রীরা একজনও ওঠার আগে আমাকে নিয়ে আসা হল ফাঁকা এয়ারক্র্যাফটে। একেবারে সামনের দিকে পা-ছড়াবার মতন আরামদায়ক জায়গায় জানলার ধারে বসিয়ে দেওয়া হল, তারপর উঠল অন্য যাত্রীরা। একটু বাদে সিঁড়ি পড়ে গেল, দরজা বন্ধ হল, তবু বিমানটা ছাড়ে না, নির্দিষ্ট সময় পেরিয়ে গেলেও। জানলা দিয়ে আমি দেখতে পাচ্ছি, তখনও রণজিৎদা, স্বাতী ও আরও অনেকে দাঁড়িয়ে আছে টারম্যাকের এক প্রান্তে। হাওয়া-সেবিকারা ব্যস্ত হয়ে ঘোরাঘুরি করছে, তাদের চোখে মুখে উদ্বেগের ছাপ। ক্রমে জানা গেল যে, সবাই বসার পর যাত্রী-যাত্রিণীদের মাথা গুনে নেওয়ার একটা প্রথা আছে, বিমান কর্মীরা অনেকে মিলে যতবার গুনছেন, কিছুতেই হিসেব মিলছে না, বেশি হয়ে যাচ্ছে একটি মাথা। শেষ পর্যন্ত সবার বোর্ডিং কার্ড পরীক্ষা করে দেখা হতে লাগল। আমার বোর্ডিং কার্ডটা বার করার পরই বোঝা গেল, সেটির তলার অংশ ঘেঁড়া হয়নি। দু-তিনজন হাওয়া-সেবিকা তাদের সুন্দর মুখে এমন ক্রোধ-চঞ্চল নয়নে তাকাল, যেন আমাকে একেবারে ভস্ম করে দেবে! আমার জন্যই দেরি। আমার জন্যই বিমানটি মাটি ছেড়ে উড়তে পারছিল না। আমি অপরাধী মুখে বারবার ক্ষমা চেয়েছিলাম, যদিও প্রত্যক্ষভাবে আমি দায়ী নই।
অনেকবারই অনেক রকম ঘটনা ঘটেছে, তবে এবারের মতন এমন মুখ চুন করে কখনও দেশ ছাড়িনি। অন্যবার দু-চারজন যাত্রী-যাত্রিণী অন্তত চেনা বেরিয়ে যায়। এবারে একজনও সেরকম কেউ ডেকে কথা বলল না, ইমিগ্রেশন-কাস্টমস-সিকিউরিটিতে কোনও ব্যক্তিই পাসপোর্টে আমার নাম দেখেও উচ্চবাচ্য করল না। যেন নিজের দেশ নয়, আমি অন্য কোনও অচেনা দেশের বিমানবন্দরে বসে আছি।
এবারের বিদেশ যাত্রা সম্পর্কে আমার বেশ বেশিই আগ্রহ ও উদ্দীপনা ছিল, এখন সব যেন চুপসে গেছে, যেন মনে হচ্ছে, আমাকে পাঠানো হচ্ছে নির্বাসনে। আর কোনও দিনও ফেরা হবে না।বিমানটিকে চাইল্ড স্পেশাল বলা যায়। একসঙ্গে এত বাচ্চা আমি আর কোনও ফ্লাইটে দেখিনি।
সামনে, পেছনে, চতুর্দিকেই অনেক যাত্রীর কোলেই একটি করে শিশু, তারা একসঙ্গে কান্না জুড়েছে।
বাচ্চাদের প্রতি যত স্নেহই থাক, তাদের কান্না বেশিক্ষণ সহ্য করা যায় না। বাচ্চারা তো কাঁদেই বড়দের তিতিবিরক্ত করার জন্য, যাতে বড়রা অন্য সব কাজ ফেলে শুধু তাদের প্রতি মন দেয়। বিমান যাত্রার শুরুতে অধিকাংশ বাচ্চাই কাঁদে, তার অন্য একটা কারণও আছে। বিমানের
উত্থান ও অবতরণের সময় কানে বাতাসের চাপ লাগে, বড়রা তা সহ্য করতে পারলেও বাচ্চাদের নিশ্চিত খুব কষ্ট হয়, তাই তারা চিল চিৎকার করে প্রতিবাদ জানায়।
হঠাৎ উপলব্ধি হল, পৃথিবীর সব শিশুদের কান্না একইরকম। মানুষের মধ্যে কতরকম জাতি, কত ভাষা, কত সংস্কার, কতরকম বিভেদ, সবই কৃত্রিমভাবে তৈরি করা, সব মানুষই একইরকমভাবে জন্মায়, জন্মের পর অন্তত দু-তিন বছর মানবশিশুর হাসি ও কান্নায় কোনও প্রভেদ নেই। রকেফেলার পরিবারের কোনও বাচ্চা আর কলকাতার বস্তির কোনও গরিব মায়ের সন্তান ঠিক একই সুরে কাঁদে।
কলকাতায় ইদানীং শ্বেতাঙ্গ বিদেশিরা বিশেষ আসে না। এই ফ্লাইটে কিন্তু প্রচুর সাহেব মেম আর তাদের কোলেই একটি করে কালো কালো বাচ্চা। বুঝতে অসুবিধে হয় না যে, এরা এসেছিল শিশু পুত্র-কন্যা দত্তক নিতে। নীল পাড় সাদা শাড়ি পরা একজন দিশি মহিলাকেও দেখা গেল। তিনি নিশ্চিত মাদার টেরিজার প্রতিষ্ঠানের প্রতিনিধি। অন্তত কুড়ি-পঁচিশটি বাচ্চা কলকাতা ছেড়ে বিদেশ পাড়ি দিচ্ছে চিরকালের মতন।
আমার সুইডেনের একটি দৃশ্য মনে পড়ল।
স্টকহলম শহরের মেট্রো ট্রেনগুলি অনেক গভীর। ওসব দেশে অনেক ভূগর্ভ ট্রেন লাইন দোতলা-তিনতলা হয়। সে রকমই একটা স্টেশনে এসকেলেটর দিয়ে নামার সময় মনে হয়, প্ল্যাটফর্ম কত নীচে, তলার মানুষগুলোকে ছোট ছোট দেখায়।
পাশ দিয়ে সিঁড়িও আছে। কিন্তু কোনও কারণে এসকেলেটর বন্ধ হলে অতটা সিঁড়ি দিয়ে উঠতে গিয়ে কারুর-কারুর হৃৎস্পন্দন স্তব্ধ হয়ে যেতে পারে।
ছোট ছেলেমেয়েদের কথা অবশ্য আলাদা। তারা অনেক সময় খেলাচ্ছলে এসকেলেটরের বদলে সিঁড়ি দিয়ে দৌড়ে-দৌড়ে ওঠা-নামা করে। একদিন আমি একটা এসকেলেটর দিয়ে নামছি, পাশের সিঁড়ি দিয়ে তিনটি কিশোরী সিঁড়ি দিয়ে ওঠার প্রতিযোগিতায় মেতেছে।
তাদের মধ্যে দুজনের গায়ের রং তুষার শুভ্র, অন্য জনের শ্যামলা। সেইজন্যই তার প্রতি বিশেষ দৃষ্টি যায়।
আমার সঙ্গী এক বাংলাদেশি যুবক বলল, ওই যে মেয়েটিকে দেখছেন, ও কিন্তু ইন্ডিয়ান। আমি চিনি ওকে। ওর এক বছর দু-মাস বয়েসে ওকে কলকাতা থেকে অ্যাডপট করে আনা হয়েছিল। বাঙালিও হতে পারে। ওর অবশ্য কিছুই মনে নেই।
একটুপরে সেই মেয়ে তিনটি নেমে এল নীচের প্ল্যাটফর্মে। হাসির দমকে-দমকে হিলহিল করছে তাদের সারা শরীর। খুব সম্ভবত শ্যামল রঙের মেয়েটিই জিতেছে। তার চেহারায় স্বাস্থ্যের চমৎকার দীপ্তি, মুখখানায় সারল্যের পবিত্রতা মাখানো! যেন সে মন্দ কিছু চেনেই না।
এক বছর দু-মাস বয়েসে কলকাতা থেকে তাকে নিয়ে আসা হয়েছে। হতেও পারে সে কলকাতার কোনও বস্তিবাসিনীর মেয়ে, কিংবা অবাঞ্ছিত সন্তান হিসেবে তাকে ফেলে দেওয়া হয়েছিল আঁস্তাকুঁড়ে। এরকম তো কতই হয়। যদি মেয়েটি বর্ধিত হত কোনও বস্তিতে, তা হলে এই তেরো-চোদ্দো বয়েসে সে নিশ্চিত ঝি-গিরি করত কয়েকটি বাড়িতে, এর মধ্যে যৌন অভিজ্ঞতা হয়ে যেত অবশ্যই। কিংবা হাত-ফেরতা হয়ে চলে যেত হয়তো কোনও বেশ্যাপল্লীতে, তার মুখের এরকম সারল্য মুছে যেত কবে! দৈবাৎ শব্দটার মধ্যে দৈব মিশে আছে, ভাগ্য বললেও ঠিক বোঝায় না, যাই হোক, যে-কোনও উপায়ে সে এসে পড়েছে সুইডেনের মতন প্রাচুর্যের দেশে, কোনও ধনী পরিবারের সন্তান হিসেবে শুধু যে খাদ্য-বস্ত্র পেয়েছে তাই-ই নয়, পেয়েছে শিক্ষা, পেয়েছে সমবয়েসিদের সঙ্গে মেলামেশার সমান অধিকার। একটা অভাবনীয়, নতুন জীবন সে লাভ করেছে।
মেয়েটির সঙ্গে আমার একটু কথা বলার খুব ইচ্ছে হয়েছিল। ওসব দেশে অচেনা মেয়েদের সঙ্গে কথা বলার কোনও সামাজিক জড়তা নেই। আমি তাকে জিগ্যেস করেছিলাম, তোমার নাম কী?
সে মুখ ফিরিয়ে বলেছিল ইনগ্রিড। তারপরই সঙ্গিনীদের সঙ্গে দৌড়ে উঠে গিয়েছিল ট্রেনের একটা কামরায়। আর কিছু বলার সুযোগ পাইনি। কিন্তু আমাদের কলকাতার একটি অবাঞ্ছিত, পরিত্যক্ত মেয়ে এদেশে এসে একটা পরিচ্ছন্ন, সুন্দর জীবন পেয়েছে দেখে আমার এতই ভালো লেগেছিল যে কান্না এসে গিয়েছিল হঠাৎ।
অনেকদিন আগে কলকাতার ফুটপাথবাসীদের সম্পর্কে একটি মর্মন্তুদ তথ্যচিত্র দেখে পল এঙ্গেলের প্রথমা পত্নী মেরি এমনই ক্ষিপ্ত হয়ে গিয়েছিলেন যে, আমার সামনে তর্জনী তুলে তিনি বারবার প্রশ্ন করেছিলেন, তোমরা কলকাতার যারা ভদ্রলোক, তারা সব পরিবারে অন্তত একটি
করে পথশিশুকে দত্তক নিতে পারো না! তা হলে অন্তত পঞ্চাশ-ষাট হাজার বাচ্চা তো বেঁচে যেতে পারে। নাও না কেন, কেন, কেন?
আমি উত্তর দিতে পারিনি।
আমাদের দেশে রক্তের সম্পর্ক বিষয়ে কুসংস্কার আছে। সেইজন্যই বেশিরভাগ মানুষ অজ্ঞাতকুলশীল শিশুদের পালিত সন্তান হিসেবে গ্রহণ করতে চায় না। আগেকার দিনে নিজেরই বংশের শাখা-প্রশাখার কোনও বাচ্চাকে দত্তক হিসেবে গ্রহণ করা হত। রক্তের সম্পর্ক ব্যাপারটা গুজব মাত্র, বহু পরিবারের রক্তেই ভেজাল আছে। এখন জিন-তত্ব প্রাধান্য পাচ্ছে। মানব শরীরে জিনের মানচিত্রও তৈরি হয়ে গেছে। বাবা-মায়ের ক্রোমোজোম মিলনে শিশুরা জন্মায় বটে, কিন্তু দশ পুরুষ আগেকার জিনের স্বরূপও কোনও শিশুর মধ্যে বিকশিত হতে পারে। সুতরাং একটা ভিখিরির ছেলের দশ প্রজন্ম আগেকার পূর্বপুরুষ হয়তো ছিল কোনও বীর যোদ্ধা কিংবা দার্শনিক। এই জিন প্রভাবেই কোনও মুচির ছেলে এক শক্তিশালী দেশের রাষ্ট্রপতি হতে পারে, হয়েছেনও, যেমন জোসেফ স্তালিন। অবশ্য এর সঙ্গে পুরুষকারও যুক্ত করতে হবে। মহাভারতের কর্ণের উক্তি একেবারে অমোঘ, দৈবায়ত্ত কুলে জন্ম, কিন্তু পৌরুষ আমার নিজের করায়ত্ত। মেয়েদের ক্ষেত্রে পুরুষকারের কোনও সঠিক প্রতিশব্দ নেই, কিন্তু এই মানসিক শক্তির জোরেই খুঁটেকুড়ুনির মেয়ে হতে পারে রাজরানি।
পুরুষকারের এক বাস্তব, জীবন্ত, ঐতিহাসিক নিদর্শন হচ্ছেন চেঙ্গিজ খান। কৈশোরেই ক্রীতদাস, শুধু তাই নয়, তাঁর গলায় শিকল বেঁধে রাখা হত পশুদের মতন, সেই অবস্থা থেকে তিনি পৃথিবীর সর্ববৃহৎ সাম্রাজ্যের অধীশ্বর হয়েছিলেন। অনেকের মতে, এই চেঙ্গিজ খানই দ্বিতীয় সহস্রাব্দে কোনও মানুষের একক প্রচেষ্টায় উচ্চতম কীর্তি স্থাপনের সর্বশ্রেষ্ঠ প্রতীক।
নিঃসন্তান দম্পতিরাই যে শুধু দত্তক গ্রহণ করবে, তারও কোনও মানে নেই। উন্নত দেশগুলিতে দেখা যায়, এক পরিবারে নিজস্ব সন্তানের সঙ্গে প্রতিপালিত হচ্ছে একাধিক দত্তক। আমি নিজেই দেখেছি, আমেরিকায় একটি পরিবারে ঠিক সমবয়েসি চারটি ছেলেমেয়ে, তাদের মধ্যে একজন মাত্র গৃহকর্তার আত্মজ। সে যে কে তা চেনবার উপায় নেই, বাইরের লোকদের কাছে আলাদা করে তার পরিচয়ও দেওয়া হয় না। এঁদের যেহেতু অর্থ সামর্থ্য আছে, তাই আর তিনটি অনাথ শিশুকে সুস্থ-স্বাভাবিক জীবনযাপনের সুযোগ দিয়েছেন। আমাদের দেশে সুভাষ মুখোপাধ্যায় ও গীতা মুখোপাধ্যায় আপন কন্যা করে নিয়েছেন বেশ কয়েকটি বাইরের মেয়েকে।
নিঃসন্তান দম্পতি দীর্ঘদিন অপেক্ষা করার পর একটি দত্তক নিলে তারপর কোনও কোনও পরিবারে একটি অতি মধুর সুখকর ঘটনা ঘটে। আমি নিজেই অন্তত দুটি ক্ষেত্রে এরকম দেখেছি। যে বধূটি কখনও গর্ভবতী হবে না বলে ধরেই নেওয়া হয়েছিল, চিকিৎসকরাও সে রকম বলেছিলেন, কিন্তু দত্তক নেওয়া সন্তানটির প্রতি সেই বধূটির অবরুদ্ধ স্নেহ যেমন মুক্তি পায়, সেই সঙ্গে-সঙ্গে হরমোনের নিঃসরণও শুরু হয়। খুলে যায় রুদ্ধদ্বার, হঠাৎ সে সন্তানসম্ভবা হয়ে ওঠে।
আমাদের দেশের অনাথ শিশুদের বিদেশিরা দত্তক নিয়ে যায়, তাতে আবার অনেকে ক্রুদ্ধ হয়, চাগিয়ে ওঠে দেশপ্রেম। সংবাদপত্রে দেখি, তাদের বক্তব্য, এ-ও এক ধরনের শিশু পাচার। এ দেশের ছেলেমেয়েদের বিদেশিরা পাইকারি হারে নিয়ে গেলে তাতে দেশের বদনাম হবে না? এই ধরনের দেশপ্রেম দেখালে আমার গা জ্বলে যায়। দেশ আবার কী? মহাবিশ্ব সম্পর্কে যেটুকু আমাদের জ্ঞান হয়েছে, তাতে আমরা বুঝতে পারি, কী দুর্লভ ও মূল্যবান এই মনুষ্য জন্ম। পরিচিত অন্য কোনও গ্রহ-উপগ্রহে তা নেই। এবং মাত্র একবারই এই সুযোগ পাওয়া যায়। এই মনুষ্য জন্মটাকে সার্থক করতে না পারাটাই সভ্যতার নিদারুণ ব্যর্থতা। অনেক দেশ তার সব মানুষদের এখনও সে সুযোগ দিতে পারে না। বেঁচে থাকাটাই বড় কথা, তা দেশগুলির কৃত্রিম সীমানা পেরিয়ে মানুষ যেখানে বাঁচতে পারবে, যেখানে অন্ন-বস্ত্র-শিক্ষার সুযোগ পাবে, সেখানেই যাবে।
এইসব প্রতিবাদী দেশপ্রেমিক বীরপুরুষরা পথশিশুদের দিকে ফিরেও তাকায় না। অবহেলায়, অপুষ্টিতে কত বাচ্চা মরে যাচ্ছে তা গ্রাহ্যও করে না। শুধু বিদেশিরা বাচ্চাদের নিয়ে গেলে তাদের মানে ঘা লাগে। এরা ঠিক গো হত্যা নিবারণের প্রচারকদের মতন। তাদের গো মাতারা যে কতরকম অত্যাচার সহ্য করে, কী নিদারুণ কষ্টের মধ্যে থাকে, তা নিবারণ করার কোনও উদ্যোগ নেই। কিন্তু কেউ গো-মাংস ভক্ষণ করলেই তারা গেল-গেল রব তোলে।
সুইডেনে যে শ্যামলা রঙের মেয়েটিকে দেখেছিলাম, সে মেয়েটি যদি কখনও অলিম্পিকে দৌড় প্রতিযোগিতায় স্বর্ণপদক বিজয়িনী হয় কিংবা কোনও বিষয়ে নোবেল পুরস্কার পেয়ে যায়, তখনই আমরা হ্যাংলার মতন তাকে ভারতীয় বলে দাবি করব! যাদের আমরা খেতে দিতে পারি না, যাদের শিক্ষার সুযোগ নেই, কিংবা এ দেশে যাদের জীবিকার সংস্থান হয় না, তারা যদি অন্য দেশে গিয়ে কোনও ব্যাপারে বিশেষ কৃতিত্ব দেখায়, অমনি তাদের কৃতিত্বের ভাগ নেওয়ার জন্য আমাদের নোলা শক শক করে।
আমার এ ফ্লাইটে যে-সব বাচ্চারা কাঁদছে, তাদের কোলে নিয়ে ঘুরে-ঘুরে কান্না থামাবার চেষ্টা করছে পুরুষরাই। একজন দীর্ঘকায় পুরুষ আমার কাছ দিয়েই যাতায়াত করছে, বাচ্চাটার পিঠ চাপড়াতে-চাপড়াতে মৃদু স্বরে একটা ছড়া বলছে, তার ভাষা ইংরিজি নয়। সম্ভবত স্ক্যান্ডিনেভিয়ান কোনও ভাষা। কলকাতার একটি দুধের শিশুকে স্ক্যান্ডিনেভিয়ান ছড়া শোনানোও অবান্তর নয়। শিশুটির মুখে এখনও ভাষা ফোটেনি, অর্থাৎ তার নিজস্ব কোনও ভাষা নেই, ভবিষ্যতে সে তার পালক পিতার ভাষাতেই বর্ধিত হবে, এখন যে-কোনও স্নেহের শব্দ শোনাই তার পক্ষে যথেষ্ট।
মা ও বাবার মধ্যে সাধারণত বাবারা বাচ্চাদের কান্না-টান্না ঠিক সামলাতে পারে না। অনেক পিতাই শিশু সন্তানের কান্নাকাটিতে কিছুক্ষণ পরে বিরক্ত বা ধৈর্যহীন হয়ে ওঠে, স্ত্রীকে ডাকাডাকি করে। কোনও বাবা অনেক চেষ্টা করেও বাচ্চার কান্না থামাতে পারছে না, রান্নাঘর থেকে মা ছুটে এসে বাচ্চাটাকে ছোঁ মেরে কোলে তুলে নিয়ে কয়েকবার চাপড় দিতেই ম্যাজিকের মতন তার কান্না থেমে যায়। এর একটা জৈবিক কারণও আছে। সব জননীই তার শিশু সন্তানদের কোলে তুলে নিয়ে বুকের বাঁ-দিকে মুখটা চেপে ধরে। পৃথিবীর কোনও জননীই সন্তানদের বুকের ডান দিকে চেপে ধরে না। তার কারণ বাঁ-দিকেই জননীর হৃৎপিণ্ড। ভূমিষ্ঠ হওয়ার পর বেশ কিছুদিন শিশু এই অপরিচিত পৃথিবীতে নানারকম শব্দ শুনে অসহায় বোধ করে, ভয় পায়। একমাত্র মায়ের হৃৎপিণ্ডের লাবডুব শব্দটাই তার চেনা, মাতৃগর্ভে থাকার সময় সে ওই শব্দটাই শুনেছে। সেই জন্যই মা তাকে বুকের বাঁ-দিকে চেপে ধরলে সে আবার ওই পরিচিত শব্দটা শুনে স্বস্তি পায়।
এক মায়ের সন্তানকে অন্য মা যদি বুকের বাঁ-দিকে চেপে ধরে তা হলেও কি শিশুটি একই রকম স্বস্তি বোধ করবে? কৃষ্ণাঙ্গ ও শ্বেতাঙ্গ, ককেশিয়ান ও নিগ্রোবটু, ধনী ও দরিদ্র, সব মায়েদেরই কি হৃৎস্পন্দনের শব্দ একরকম? এ বিষয়ে আমার কোনও অভিজ্ঞতা নেই।
অনেকক্ষণ ধরে বাচ্চাদের চ্যাঁ ভ্যাঁ শোনা ও বাচ্চাদের পায়চারি দেখার একঘেয়ে দৃশ্য থেকে চক্ষু ফিরিয়ে যে আকাশ দেখব, তারও উপায় নেই। আমার পাশে, জানলার ধারে যে ভাগ্যবান ব্যক্তিটি বসে আছেন, তাঁর চেহারা আমার থেকেও বিপুল, তিনি পুরো জানলাটাই ঢেকে রেখেছেন। আমি লোভীর মতন তবু দু-একবার উঁকিঝুঁকি মেরেছি, যদি তাঁর বপুর ফাঁকফোকর থেকে একটুখানি আকাশ দেখা যায়! আমার জানলা-প্রিয়তার প্রধান কারণ এই, অনেকক্ষণ ধরে প্লেনের যাত্রীদের মুখ দেখার চেয়ে আকাশ দেখা অনেক ভালো। কারণ, আকাশ কখনও পুরোনো হয় না।
আমার অন্যপাশে আইল সিটে যিনি বসে আছেন, তিনি রোগ ও ছিমছাম, তবে প্রথম থেকেই তিনি একটা খাতা খুলে, না, কবিতা রচনা নয়, কীসব বড়-বড় টাকার অঙ্ক যোগ-বিয়োগ শুরু করেছেন। আমি প্রথম থেকেই ঠিক করে ফেলেছি, এই দুই সহযাত্রীর সঙ্গে একটি ব্যাক্যব্যয়ও করব না। সচরাচর বিমান যাত্রায় কথোপকথন নিতান্তই আমড়াগাছির মতন। অকারণ সময় নষ্ট হয় অধিকাংশ ক্ষেত্রে। তার চেয়ে বরং একেবারে চুপ করে থাকলে অনেক মৌলিক চিন্তা মাথায় আসতে পারে।
মহাত্মা গান্ধী যে সপ্তাহে একদিন মৌনব্রত পালন করতেন, তার উপকারিতা আমি অনুভব করতে পারি। কী করে? আমি তো ওই ব্রত নিইনি, সারাদিন বাক্যহীন থাকার সুযোগও আমার ঘটে না। একবার, একদিন মাত্র ঘটেছিল। ইস্তানবুলে।
তুরস্ক দেশ থেকে আমি কখনও আমন্ত্রণ পাইনি, ইস্তানবুল গিয়েছিলাম স্বেচ্ছায়। নিজের উদ্যোগে।
পুরো টিকিট কেটে যেতে হলে হয়তো সম্ভব হত না।
সেবারে ভারত সরকারের পক্ষ থেকে ছ’জন লেখক-লেখিকার একটি দল পাঠানো হয়েছিল চেকোশ্লোভাকিয়ায় (তখন এই দেশটি দু-ভাগ হয়নি, তার সম্ভাবনা দেখা দিয়েছিল) এবং বুলগেরিয়ায়। সেই দলে অন্তর্ভুক্ত হওয়ার খবর পেয়েই আমি ঠিক করেছিলাম, তা হলে ইস্তানবুলে যেতেই হবে। চেকোশ্লোভাকিয়ার রাজধানী প্রাগ বা প্রাহা শহরে আমাদের সরকারি সফর শেষ হবে, সেখান থেকে ইস্তানবুল বেশি দূর নয়। বিমানের টিকিট সামান্য বদলে স্টপ ওভার পাওয়া যায়। তাতে দামের বিশেষ হেরফের হয় না। ইস্তানবুলের পূর্ব নাম ছিল কনস্টান্টিনোপোল, শহরটি একেবারে ইতিহাসের খনি। রোমান সভ্যতা, বাইজান্টাইন সভ্যতা এবং ইদানীংকালের আরব সভ্যতা স্তরে স্তরে বিধৃত হয়েছে এই একটি মাত্র শহরে। এখানেই রাস্তায় বসে গান গাইতেন মহাকবি হোমার, এককালের প্রখ্যাত ট্রয় নগরের ধ্বংসাবশেষও পাওয়া গেছে এর কাছাকাছি।
আমার সঙ্গে যে অন্য পাঁচজন লেখক-লেখিকা ছিলেন, আমি তাঁদের জনে-জনে অনুরোধ করেছিলাম আমার সঙ্গী হওয়ার জন্য, কেউ রাজি হননি। আমি লক্ষ করেছি, সাহিত্যিকরা, বিশেষত ভারতীয় সাহিত্যিকরা অনেকেই ভ্রমণে উৎসাহী নন। সরকার থেকে যখন প্রতিনিধি দল পাঠানো হয়, তখন সরকার থেকে যেটুকু ব্যবস্থাপনা থাকে, শুধু সেইটুকুই সেরে নিয়ে তারা দেশে ফিরে আসতে চান অতি দ্রুত, এ আমি দেখেছি বহুবার। আর আমি প্রত্যেকবারই নিজের উদ্যোগে টুকটাক ঘুরে আসি কাছাকাছি অন্য দু-একটা দেশ। জীবনে প্রথমবার আমেরিকা এসে, ফেরার পথে, আর কখনও এমন ভ্রমণের সুযোগ পাওয়া যাবে না এই ভেবে, আমি রোম ও ইজিপ্ট গিয়েছিলাম অতি সামান্য অর্থ সম্বল করে। এবং সেসব শহরে কেউ পরিচিত ছিল না, কারুর সঙ্গে আমার যোগাযোগও করিয়ে দেওয়া হয়নি।
আমার সমসাময়িক এক বাঙালি লেখক একবার লন্ডনে গিয়েছিলেন একটি আমন্ত্রণ পেয়ে। আমি তাঁকে বলেছিলাম, ফ্রান্সে যাবেন না?লন্ডন থেকে প্যারিসের দূরত্ব মাত্র এক ঘণ্টা, সেখানে আমার বন্ধুবান্ধব আছে, থাকার জায়গার ব্যবস্থা করে দেব, খরচ প্রায় কিছুই লাগবে না, ফ্রান্সের আর্ট গ্যালারিগুলো দেখার এই সুযোগ ছাড়বেন কেন? তিনি নিমরাজি হয়েও শেষ পর্যন্ত গেলেন না, লন্ডন থেকেই ফিরে এলেন সরাসরি। আর কখনও প্যারিসে যাননি।
আমি যে নানান দেশে ঘোরাঘুরি করি, তা আমার লেখক সত্তার জন্য নয়। কৈশোর থেকেই একটা বাউণ্ডুলেপনা ছিল, আর অচেনা জায়গা দেখার দুরন্ত নেশা। অল্প বয়েসে যে-টানে আমি গিয়েছি সাঁওতাল পরগনার ছোট-ছোট পাহাড় অঞ্চলে কিংবা আসামের মার্গারিটায় কিম্বা বিনা টিকিটে বিশাখাপত্তনমে, সেই টানেই গেছি, আফ্রিকার কেনিয়ায়, সেরিংগেটি ফরেস্টে থেকেছি তাঁবুতে, প্রবল গ্রীষ্মে উটের পিঠে চেপে ইজিপ্টের মরুভূমিতে পিরামিড দেখতে। সেই টানেই ইস্তানবুলে। আমি এমন অনেক দেশে গেছি, যেসব দেশ সম্পর্কে এক লাইনও ভ্রমণকাহিনি লিখিনি।
আমার অবশ্য একটা সুবিধে আছে, যে-কোনও জায়গায় থাকতে পারি এবং খাদ্য সম্পর্কে কোনও বাছবিচার নেই। যে-কোনও খাদ্য আমি চেখে দেখতে রাজি আছি, জিহ্বার স্বাদে ভালো
লাগলে খেয়ে নিই, ভালো না লাগলে ফেলে দিই, কোনওরূপ পূর্ব সংস্কার মানি না। এই জন্যই হাঙর-কুমির-অক্টোপাস দিব্যি খেয়ে নিয়েছি। সাপ-ব্যাঙ-জেব্রা-ক্যাঙারুর মাংস অপছন্দ হয়নি, এমনকী নর্মান্ডি উপকূলে জীবন্ত ঝিনুক এবং জাপানের কাঁচা মাছও উপভোগ করেছি।
ইস্তানবুলে আমার পরিচিত কেউ ছিল না।
বিমানবন্দরে নেমে দেখলাম, পর্যটকদের সহায়তা করার জন্য একটা কাউন্টার রয়েছে। সেখানে গিয়ে বললাম, আমার দু-তিন দিনের জন্য একটা জায়গা চাই। একটা সস্তার হোটেলের সন্ধান দিতে পারো? সে আমাকে একটা ছাপানো চার্ট দিল, তাতে অসংখ্য হোটেলের নাম ঠিকানা, কোনওটির দৈনিক ঘরভাড়া সাতশো সাড়ে সাতশো ডলার, আবার কোনওটির দশ ডলার। আমি দশ ডলারের হোটেলের নামে আঙুল রাখতেই সে বলল, তুমি অত সস্তার হোটেলে থাকতে পারবে না, পাড়াগুলো খারাপ, তোমার মালপত্র ছিনতাই হয়ে যেতে পারে। তুমি দৈনিক অন্তত পঞ্চাশ ডলার খরচ করতে পারবে? সেটা আমার পক্ষে বেশি, বললাম, আর একটু নীচে নামো। সে বলল, তা হলে অন্তত পঁচিশ থেকে তিরিশ ডলারের মধ্যে বাইরে খেয়ে নেবে, তাতে সস্তা হবে। আমি সম্মতি জানাতে সে আমাকে সে রকম পাঁচটি হোটেলের নামে দাগ দিয়ে বলল, এগুলোতে চেষ্টা করে দেখো, যদি খালি পাও, তবে ঘর আগে যাচাই করে নিও। কিছু কিছু হোটেলে খুব বাজে ঘর গছিয়ে দেয়।
হোটেলগুলি যে জনবহুল এলাকায়, তা বিমানবন্দর থেকে অনেকটা দূরে। ট্যাক্সি নিতেই হবে। কাউন্টারের যুবকটিই আমাকে সাবধান করে দিল, ট্যাক্সিওয়ালা তোমাকে ঘুর পথে নিয়ে গিয়ে ঠকাতে চাইবে। ন্যায্য ভাড়া হওয়া উচিত আট থেকে সাড়ে আট হাজার দিনার। (তুরস্কের মুদ্রা এখন দিনার, যা শুনলেই আরব্য উপন্যাসের কথা মনে কড়ে। তবে একালের দিনারের মূল্যবান খুবই কমজোরি। ভারতীয় মুদ্রার থেকেও বেশ কম।)
ট্যাক্সি চালকটির ইংরিজি জ্ঞান কহতব্য নয়, বাংলা বললেও একই রকম বুঝবে, তবে বেশ হাসিখুশি। দিলখোলা। সে আমাকে দু-তিনটি হোটেল ঘুরিয়ে দেখাল নিজেই গরজ করে। তৃতীয়টিতে পছন্দ হল ঘর, ভাড়াও আমার সঙ্গতির মধ্যে, শুনতে পনেরো-কুড়ি হাজার দিনার, আসলে আঠাশ ডলারের সমতুল্য। আমি ট্যাক্সি চালকের সঙ্গে দরাদরি করার জন্য প্রস্তুত হয়েছিলাম, কিন্তু আমাকে অবাক করে সে চাইলই মাত্র পৌনে আট হাজার দিনার। সে আমাকে ভারতীয় বলে জেনেছিল, এবং এই পরিচয়ের জন্য হোটেলের ম্যানেজার, কর্মচারী, রাস্তার দোকানদাররাও সহৃদয় ব্যবহার করেছে। ইজিপ্টেও রাষ্ট্রপতি নাসেরের আমল পর্যন্ত ভারতীয়দের বেশ খাতির ছিল, এখন কী অবস্থা তা জানি না।
ইস্তানবুলে শতকরা সাড়ে নিরানব্বই জনই ভালো ব্যবহার করলেও ব্যতিক্রম মাত্র একজনই ছিলেন এবং তিনি একজন বাঙালি। আমার এক শুভার্থী তাঁর টেলিফোন নাম্বারটি দিয়েছিলেন এবং বলেছিলেন, তুমি তার বাড়িতে উঠবে না, অন্য কিছু সাহায্য না চাও চেয়ো না। শুধু টেলিফোনে একটু যোগাযোগ করে রেখো। কারণ, যদি অসুস্থ হয়ে পড়ো, তাহলে একজন অন্তত নিজের দেশের মানুষকে জানাতে পারবে। শেষের যুক্তিটা আমার মনে ধরেছিল। হঠাৎ অসুস্থ হওয়া কিংবা দুর্ঘটনা তো ঘটতেই পারে। যদিও আগে কখনও এ নিয়ে মাথা ঘামাইনি।
হোটেলে থিতু হয়ে বসার পর সন্ধেবেলা সেই ভদ্রলোককে ফোন করলাম। একটি পুরুষ কণ্ঠ অত্যন্ত নিস্পৃহ গলায় সিকিভাগ বাংলা ও বাকিটা ইংরেজিতে আমাকে বললেন, হ্যাঁ, কী ব্যাপার বলুন? আমি আপনার জন্য কী করতে পারি? আমি কে, কেন এসেছি, কী বৃত্তান্ত, সে ব্যাপারে কোনও আগ্রহই প্রকাশ করলেন না। আমি বললাম, আমার নাম এই, আজই এখানে এসে পৌঁছছি, হোটেলে উঠেছি, অমুকদা আপনার ফোন নাম্বার দিয়ে বলেছিলেন খবর নিতে। আমাকে থামিয়ে দিয়ে তিনি আবার বললেন, হ্যাঁ, বুঝলাম, আমি আপনার জন্য কী করতে পারি বলুন?
তখনই আমার ফোন রেখে দেওয়া উচিত ছিল। কিন্তু ভদ্রতা বড় দায়। আমি বিনীতভাবে নিতান্ত কথার কথা হিসেবে বললাম, তা সেরকম কিছু নয়, আপনাকে বিরক্ত করতে চাই না। আমি নিছক বেড়াতে এসেছি, এখানে প্রধান প্রধান দ্রষ্টব্য স্থান কী আছে বলতে পারেন? তিনি বললেন, টুরিস্ট গাইড ধরনের বই অনেক দোকাকেই পাওয়া যায়, তার একটি কিনে নিন, তাতেই দ্রষ্টব্য স্থানগুলির কথা জানতে পারবেন।
টুরিস্ট গাইড ধরনের বই পড়ে যে-কোনও জায়গার দ্রষ্টব্য স্থানগুলির কথা জানা যায়। এই মহামূল্যবান উপদেশটি এ পর্যন্ত ভূ-ভারতে আর কেউ আমাকে দেয়নি। আশ্চর্য, আমি এতদিন এটা জানতাম না? এই মহা উপকার করার জন্য তাঁকে ধন্যবাদ জানিয়ে ফোন রেখে দিলাম।
আমি ধরেই নিলাম, আজ কোনও কারণে ভদ্রলোকের মেজাজ খারাপ আছে, হয়তো স্ত্রীর
সঙ্গে ঝগড়া হয়েছে। এরকম তো হয়ই। কিংবা তিনি বাংলা এবং বাঙালিদের সঙ্গে সব রকম সম্পর্ক ছিন্ন করতে চান। সেরকমও দৃষ্টান্ত আছে। কিংবা, উনি ভেবেছিলেন, আমি ওঁর কাছে আশ্রয় চেয়ে বিব্রত করব। সে যাই হোক, লোকে যেমন বলে, দ্যাটস হিজ প্রবলেম, তা নিয়ে আমি মাথা ঘামাতে যাব কেন? তাঁর সম্পর্কে আমার সব সম্পর্কের ইতি।
হয়তো, কয়েক ঘণ্টা পরে ভদ্রলোকের ভাবান্তর হয়েছিল, তখন আমি বাথরুমে, তিনি হোটেলে একটা বার্তা রেখেছিলেন, আমি চাইলে তিনি তাঁর বাড়িতে আমাকে একদিন চা-পানে আপ্যায়ন করতে চান, আমি জানালেই তিনি গাড়ি পাঠাবেন।
আমার অত চায়ের নেশা নেই। কারুর গাড়িতে চেপে অনেক দূরের কোনও বাড়িতে গিয়ে চা পানের বদলে রাস্তার ধারের কোনও দোকানের সস্তার ভাঁড়ের চা খেয়ে আমি বেশি তৃপ্তি পাই। ভদ্রলোককে আর ফোন করিনি।
এই বঙ্গ পুঙ্গবের কথা এতখানি বলতে হল এই কারণে যে তাতে পরবর্তী দিনটির কথা বোঝা যাবে। পৃথিবীর নানান দেশের প্রবাসী বাঙালিদের কাছ থেকে এত অন্তরিক ও চমৎকার ব্যবহার পেয়েছি, যে এই একমাত্র ব্যতিক্রমটি মনে দাগ কেটে যাবেই। আমিও গোঁয়ার কম নই। এবং অন্যভাবে বিচার করতে গেলে এই ভদ্রলোক আমার বেশ উপকারই করেছিলেন। রাত্রে শোওয়ার সময়ই ঠিক করে নিয়েছিলাম, পরদিন সকালে ভদ্রলোকটি যদি আবার ফোন করেন, তাহলে আমি কোনওভাবেই তাঁর সঙ্গে বাক্যালাপ করব না। আমি তাঁর নাম মন থেকে মুছে ফেলেছি।
সেইজন্যই পরদিন, ভোরবেলা ভালো করে আলো ফুটবার আগেই বাথরুম-টাথরুম সেরে নিতে হল, ফোন বাজবার আগেই বেরিয়ে পড়তে হবে। (এখানে অপ্রাসঙ্গিক হলেও ইস্তানবুলের হোটেলের টয়লেট সম্পর্কে একটা অভিনব তথ্য দিতে প্রলুব্ধ হচ্ছি। সব মুসলমান দেশেই টয়লেটে মগের বদলে একটা গাড়ু থাকে। বাংলাদেশেও এরকম দেখেছি। পশ্চাদ্দেশ শোধন করার জন্য মগ ও গাড়ুর মধ্যে কী ধর্মীয় বাধ্যবাধকতা থাকে, তা আমার বুদ্ধির অগম্য। ইস্তানবুলের হোটেলের টয়লেটে গাড়ু ছিল না, মগও ছিল না। শুধু টয়লেট পেপার থাকলে সেটাকে পাশ্চাত্যদেশীয় কায়দা মনে করা যেত। হঠাৎ দেখি, কমোডের মধ্যে একটা লোহার নল, তার মুখটা গাডুর মতন। সেই গোপন গাড়ু-মুখো নল এসে জলের তোড়ে পশ্চাদ্দেশ পরিষ্কার করে দেয়।)
আগে জানতাম না। টার্কিতে জনসংখ্যার আটানব্বই শতাংশ এখন মুসলমান হলেও সেটি সংবিধানগতভাবে ধর্মনিরপেক্ষ দেশ। সেখানে অসংখ্য মসজিদ, গির্জা ও পেগান আমলের ধর্মস্থানের সহাবস্থান। আরও একটি ব্যাপারে ইস্তানবুল শহরটি অনন্য। পৃথিবীর অনেক আধুনিক শহরই এখন অনেকটা দৃশ্যত একই রকম, আমেরিকায় বহু শহরের ডাউনটাউন যেন কার্বন কপি, সেদিক থেকে ইস্তানবুল একেবারে পৃথক এবং সুন্দর তো বটেই। তা ছাড়াও ইস্তানবুলই পৃথিবীর একমাত্র শহর যা দুটি মহাদেশে বিস্তৃত। সত্যিই তাই, ইস্তানবুল শহরের কিছু অংশ এশিয়ায়, কিছুটা ইওরোপে। ব্রিজ পেরিয়ে যখন তখন এশিয়া থেকে ইওরোপে যাওয়া যায়। কোনও ভিসা-টিসার প্রয়োজন হয় না।
বিভূতিভূষণ বন্দ্যোপাধ্যায়ের একটি ছোট গল্পে একজন গ্রামের মানুষ হাঁটতে-হাঁটতে একটা গাছতলায় এসে জেনেছিল, সেখান থেকে অন্য একটি জেলার শুরু। জেলাগুলির মধ্যে সীমানা ভাগ করার কোনও চিহ্ন থাকে না। এক জেলা থেকে অন্য জেলায় হরদম বহু লোক যাতায়াত করে, কিছু খেয়ালই করে না। শুধু সেই মানুষটি, এক জেলা অতিক্রম করছে জেনে বিস্ময়ে অভিভূত হয়েছিল। এখানেও ব্রিজ পেরিয়ে পায়ে হেঁটে এশিয়া থেকে ইওরোপ মহাদেশে যাওয়ার সময় আমার অবস্থাও হয়েছিল ওই গ্রামের মানুষটির মতন।
সেই বাঙালি ভদ্রলোকটির সঙ্গে আর কথা বলব না ঠিক করার পর রাস্তার বেরিয়ে কিছুক্ষণ বাদে ভাবলাম, আজ সারাদিন কারুর সঙ্গেই একটাও কথা না বললে কীরকম হয়? দেখাই যাক না!
দোকান-টোকানে ইংরিজি বোবাঝাতে গেলে এত ধস্তাধস্তি করতে হয় যে তার বদলে আকারে ইঙ্গিতে কাজ চালানো অনেক সহজ। পায়ে হেঁটেই একটা শহর সবচেয়ে ভালোভাবে হৃদয়ঙ্গম করা যায়। প্রশস্ত রাস্তার দুপাশে বড়-বড় গাছগুলি দেখে হকচকিয়ে গেলাম। চিনতে অসুবিধে হয় না, ম্যাগনোলিয়া গ্রান্ডিফ্লোরা! এত বড় গাছ! আর প্রত্যেক গাছে প্রচুর ফুল ফুটে আছে। আমাদের দেশের ম্যাগনোলিয়া এত বড় হয় না আর ফুল খুবই দুর্লভ। শহরের মাঝখান দিয়ে গোল্ডেন হর্ন নামে একটি প্রণালী আর বিখ্যাত বসফরাস। এই বসফরাসে কত রণতরী ভেসেছে, কত রক্তাক্ত ইতিহাস আছে। এখন অবশ্য এর ওপর ব্রিজ বানিয়ে দিয়েছে জাপানিরা।
ইস্তানবুলের বেশ কাছেই তুরস্কের চির শত্রু গ্রিস, আর একদিকে বুলগেরিয়া, সে দেশ তো তুর্কিরা বহুঁকাল দখল করে রেখেছিল ছেলেবেলার ইতিহাস-ভূগোলে পড়া নামগুলি চোখের সামনে জাজ্বল্যমান হতেই রোমাঞ্চ বোধহয়। স্টিমার সারভিস নিয়ে যখন তখন ঘুরে আসা যায় কৃষ্ণ সাগর (ব্ল্যাক সি) কিংবা মর্মর সাগর (সি অফ মারমারা)।
সন্ধেবেলা হঠাৎ খেয়াল হল, ভোর থেকে আমি কারুর সঙ্গে কথা বলিনি তো বটেই, মুখ দিয়ে একটি শব্দও উচ্চারণ করিনি। এটা কোথাও নির্জনে বসে মৌনীবাবা সেজে থাকা নয়, সকাল থেকে ঘুরছি জনারণ্যে, দুবার দু-জায়গায় টিকিট কেটেছি, সব কাজ সারা হচ্ছে নিঃশব্দে, অথচ কেউ বোবা বলে মনে করছে না, একবারের বেশি দুবার তাকাচ্ছে না। দুপুরে খাবার খেয়েছি। সঙ্গে এক বোতল বিয়ার। সমুদ্র থেকে মাছ ধরে এনে সেই নৌকো থেকেই মাছ ভেজে বিক্রি করা হয়। এত টাটকা মাছের স্বাদই আলাদা, কী মাছ জানি না। এক একটি প্রায় পাঁচশো গ্রাম ওজন, ভেতরে একটি মাত্র সরল কাঁটা, সঙ্গে হাতে-গড়া হৃষ্টপুষ্ট ফুলকো রুটি ও স্যালাড। এ একেবারে অমৃতবৎ এবং সস্তা। এসব কেনার জন্যও আমাকে একটি কথা খরচ করতে হয়নি, খানিকক্ষণ পাশে দাঁড়িয়ে দেখেছি, অন্য খদ্দেররা কত পয়সা দিচ্ছে। তারপর ঠিকঠাক সেই পয়সা বার করে বিক্রেতার সামনে গিয়ে অঙ্গুলি নির্দেশ।
সন্ধেবেলা কৃষ্ণ সাগরের তীরে দাঁড়িয়ে আকাশের দিকে চেয়ে একটা অদ্ভুত অনুভূতি হল। এশিয়ার দিকটায় আগে অন্ধকার নামে, ইওরোপের দিকটায় তখনও কিছু আলো থাকে। আলো নয়, পশ্চিমের আকাশ যেন জ্বলছে দাউদাউ করে। প্রাচ্য দেশ অন্ধকার, পাশ্চাত্যে আগুন!
সারাদিন একটিও শব্দ উচ্চারণ না করলে শরীরটা অনেক হালকা লাগে, সকল মানুষের মধ্যে থেকেও এক মনোরম একাকিত্বের সুখ অনুভব করা যায়। অন্যের সঙ্গে কথা না বললে বেশি করে কথা বলা যায় নিজের সঙ্গে। সভ্যতার এই তো অভিশাপ, নিজের সঙ্গে কথা বলার সময়ই পায় না অধিকাংশ মানুষ। তা হলে আর আত্মানং বিদ্ধি হবে কী করে?
আমি এখানে তুরস্ক ভ্রমণের কথা লিখতে বসিনি। লিখতে চাইছি এক নিঃসঙ্গতার অভিযানের কথা।
তবু, ইস্তানবুলের একটি সৌধের কথা না বললেই নয়।
রোমান সম্রাটরা এই কনস্তান্তিনোপোলে একটি গির্জা বানিয়েছিল, সেটা যেমন সুদৃশ্য তেমনই সুবিশাল। এর নাম সোফিয়া, বা হাজিয়া সোফিয়া। হাজিয়া শব্দটির অর্থ পবিত্র, আর সোফিয়ার একটি অর্থ মূর্তিমতী দিব্যজ্ঞান। খ্রিস্টানদের জগতে রোমের ভ্যাটিকানের পরই এটি দ্বিতীয় বৃহত্তম ধর্মস্থান। প্রায় পাঁচশো বছর এই গির্জাটি খ্রিস্ট ধমাবলম্বীদের প্রার্থনাভবন ছিল। তারপর রোমান সাম্রাজ্যের পতনের পর মুসলমানরা এটি দখল করে। বাইরে চারপাশে চারটি গম্বুজ বানিয়ে এটি রূপান্তরিত হয় মসজিদে। প্রায় এক হাজার বছর ধরে এই মসজিদে মুসলমানরা নামাজ পড়েছে।
তারপর তুরস্কে আধুনিকতার প্রবর্তক কামাল আতার্তুক এসে ঘোষণা করে দেন, এই হাজিয়া সোফিয়া আর শুধু মসজিদ থাকবে না, গির্জাও হবে না। এটি একটি ঐতিহাসিক পুরাকীর্তি। এর সংরক্ষণ করবে সরকার এবং যে-কোনও ধর্মের মানুষদের এখানে প্রবেশ ও প্রার্থনা করার অধিকার থাকবে।
যখন গির্জা হিসেবে নির্মিত হয়েছিল, তখন এর দেওয়ালে-দেওয়ালে ছিল অসংখ্য রঙিন রেখাচিত্র, বড়-বড় শিল্পীদের কাজ। মানুষের ছবি বা মূর্তি ইসলামে নিষিদ্ধ। সুতরাং মসজিদ হওয়ার পর তাতে ওইসব ছবি রাখা যায় না। কিন্তু তঙ্কালীন মুসলমান শাসকদের এটুকু অন্তত সুবুদ্ধি ও শিল্পবোধ ছিল, তারা ওই মহামূল্যবান ফ্রেসকোগুলি ধ্বংস করেননি। ঘষে ঘষে মুছেও ফেলেননি, পুরু চুনকাম দিয়ে ঢেকে দিয়েছিলেন।
এখন আবার খুব যত্নে সেই চুনকাম তুলে তুলে ছবিগুলি পুনরুদ্ধার করা হচ্ছে। এই ছবিগুলি অমূল্য ইতিহাসের উপাদান। এক জায়গায় এক রাজা-রানির ছবিতে রাজার মুখখানা যেন তাঁর শরীরের সঙ্গে ঠিক মানানসই নয়। ঐতিহাসিকরা খুঁজে বার করেছেন তার কারণটি। রাজার মৃত্যুর পর রানি তাঁর প্রথম স্বামীর ধড়ের ওপর দ্বিতীয় স্বামীর মুণ্ডুটা জুড়ে দিয়েছিলেন।
এই সোফিয়াতে টুরিস্টদের ভিড়ের মধ্যেও আমি মুসলমান ও খ্রিস্টানদের কাছাকাছি বসে প্রার্থনায় মগ্ন থাকতে দেখেছি। অযোধ্যার রামমন্দির ও বাবরি মসজিদের কথা মনে পড়ে না? আমাদের দেশে হিন্দু ও মুসলমান দুই সম্প্রদায়ই বড় বেশি উগ্র ও যুক্তিহীন। মুসলমানরা রামমন্দির সম্পর্কে হিন্দুদের সেন্টিমেন্ট মানসিকতার মূল্য না দিয়ে বাবরি মসজিদ বজায় রাখার জন্য জেদ ধরেছিল, আর হিন্দু মৌলবাদীরা বাবরি মসজিদ ভাঙার মতন অন্যায় অসভ্যতায়
মেতে উঠতে দ্বিধা করেনি। ওই বিতর্কিত স্থানটিকে হিন্দু ও মুসলমান উভয় সম্প্রদায়ের মিলিত প্রার্থনাস্থল হিসেবে চিহ্নিত করা যেত না? অবশ্য তার জন্য একজন কামাল আতাতুর্কের দরকার, সেরকম মেরুদণ্ড দিল্লির কোনও নেতারই আছে কি?
বিমান যাত্রায় সহযাত্রীদের সঙ্গে খেজুরে আলাপে সময় নষ্ট না করলে বই পড়ারও অনেকটা সময় পাওয়া যায়। আমি বড় আকারের বই এনেছি, বহুদূর যেতে হবে। এ বছর যে চিনা লোকটি নোবেল পুরস্কার পেয়েছেন, সেই গাও জিংজিয়ান-এর (উচ্চারণ অন্যরকম হতে পারে, Gao Xingjian) উপন্যাস, সোল মাউন্টেন (আত্মা পর্বত।)
কলকাতা থেকে একটানা লন্ডন, উড়ান সময় প্রায় সাড়ে দশ ঘণ্টা। এর মধ্যে একবার ব্রেকফাস্ট ও পরে লাঞ্চ খেতে দেবে। সব বিমানের খাবারই এখন চরিত্রহীন হয়ে গেছে। জলের জাহাজ থেকে যখন প্রথম-প্রথম উড়োজাহাজে যাত্রী বাড়তে শুরু করে, তখন উড়োজাহাজের খাদ্য পরিবেশনে নানান বৈচিত্র্য ও বিশেষ যত্ন ছিল, এখন নিতান্তই দায়সারা। এখন তেমন খেতে ইচ্ছেও করে না।
তবু, একঘেয়ে যাত্রার মধ্যে খাবার পরিবেশনের সময়টায় মনে হয় কিছু একটা ঘটেছে। এয়ার হোস্টেসদের ব্যস্তভাবে ঘোরা ফেরা, ট্রলির আওয়াজ, নানা ধরনের কথা।
প্রত্যেক মানুষের পিঠে এমন একটা জায়গা আছে, যেখানে ডান হাত কিম্বা বাঁ-হাত, কোনওটাই পৌঁছোয় না। সেই জায়গাটায় চুলকোতে গেল অন্যের সাহায্য নিতে হয়। আমাদের প্রিয় ডাক্তার কালী চট্টোপাধ্যায় বলতেন মানুষ বিয়ে করে কেন জানিস তো? রাত্তিরবেলা ওই জায়গাটায় কুটকুট করলে বউ চুলকে দেবে! (একটি নাটকে আমি এই সংলাপটি ব্যবহার করেছি আগে।)
প্রত্যেক বিমানেই এরকম একটি প্রায় নো-ম্যানস ল্যান্ড আছে। অর্থাৎ সামনের দিক থেকে একটা খাদ্যের ট্রলি আসছে, পেছন দিক থেকেও একটা ট্রলি আসছে, তারা ওই জায়গাটায় পৌঁছোয় একেবারে শেষে। আমি বসেছি সেরকম একটা সিটে। মনে হয় যেন অনন্তকাল ধরে সুন্দরীরা আসছে তো আসছেই, প্রতীক্ষার আর শেষ নেই।
শেষ পর্যন্ত যে এসে পৌঁছোল, সে সুন্দরী নয়, একজন পুরুষ!
এদের গলায় আওয়াজে একটা খুব যান্ত্রিক ভদ্রতা থাকে, যা নিশ্চয়ই বেশ কষ্ট করে শিখতে হয়।
যেহেতু ভারতীয় যাত্রীরা অনেকেই নিরামিষ খায়, তাই প্রত্যেকেকে এরা জিগ্যেস করে, আমিষ, না নিরামিষ?
আমাকে সেই যন্ত্র-পুরুষটি বলল, আমিষ খাবার ফুরিয়ে গেছে, আপনি কি নিরামিষ খাবেন? নিরামিষ খাবারের বিরুদ্ধে আমার কোনও বক্তব্যই নেই, আমি বেশ পছন্দই করি। আমিষ ভক্ষকদের তো এই এক সুবিধে, তারা গাছেরও খায়, তলারও কুড়োয়। শুক্তো, লাউঘণ্ট দিব্যি লাগে, আবার মাছ ভাজা, কষা মাংসও চাই। সকালবেলা আমি অবশ্য মাছ-মাংস কখনও খাই না, প্রাতরাশের সময়, তবে মাঝে-মাঝে একটা ডিমসেদ্ধ ভদ্রলোক মাত্রই খায়। বিমানের প্রাতরাশে একটা ওমলেট ও দু-এক টুকরো সসেজ থাকে। তার বদলে পুরি-তরকারি খেলেও কিছু যায় আসে না। কিন্তু আমাকে নিরামিষ খেতে বাধ্য করা হবে কেন? এতেই বিরক্ত লাগে।
এবারে যাত্রাটাই যে অশুভ হয়েছে, তার প্রমাণ, দুপুরে ঠিক একই ব্যাপার ঘটল। আবার খাবারের ট্রলি আমাদের সারিতে এসে পৌঁছোল সবচেয়ে শেষে। এবং যন্ত্র-মানবটি আবার বলল একই কথা, আমিষ ফুরিয়ে গেছে। নিরামিষ খাবেন?
কেন আমিষ ফুরিয়ে যায়? এয়ারলাইনস পয়সা বাঁচাচ্ছে?
আমি রাগারাগি না করে মৃদু গলায় জানালাম, না, আমি নিরামিষ খাই না। আপনারা আমাকে যদি না খাইয়ে রাখতে চান, রাখুন।
লোকটি আমাকে কিছু না দিয়েই চলে গেল।
ব্রিটিশ এয়ারওয়েজে এই সেকটারের ফ্লাইটে বাংলায় অনেক ঘোষণা হয়, তাতে কিছুটা পুলকিত বোধ করছিলাম। এয়ার ইন্ডিয়া বাংলার ধার ধারে না, কলকাতা থেকে ফ্লাইটই বন্ধ করে দিয়েছে।
এখন উপলব্ধি হল, শুধু বাংলায় পেট ভরে না।লন্ডন বিমানবন্দরে অপেক্ষা করতে হবে প্রায় ঘণ্টা তিনেক।
ইচ্ছে করলে আমি লন্ডন শহরে দু-একদিন থেকেও যেতে পারতাম, আমার অনেক বছরের ভিসা আছে। কিন্তু লন্ডনে আর আমার যেতে ইচ্ছে করে না। ভবিষ্যতে আর কোনওদিনই যাব না বোধহয়।
এই প্রথম আমি এই বিমানবন্দরে একা।
এর আগে যতবারই এসেছি, চোখ বুজেই দেখতে পেতাম ভাস্করকে।
শ্যামবাজারের টাউন স্কুলে ভাস্কর আমি পড়েছি ক্লাস টু থেকে। এত অল্প বয়েসের বন্ধুর সঙ্গে সারা জীবন সম্পর্ক রাখার সৌভাগ্য ক’জনের হয়!
স্কুল ছেড়ে কলেজে আসার পর আমাদের বিষয় ছিল আলাদা আলাদা, তবু দেখা হত প্রায় প্রত্যেকদিন। এক লাইনও কবিতা না লিখে ভাস্কর কৃত্তিবাস কবিগোষ্ঠীর সঙ্গে নিবিড়ভাবে জড়িত ছিল।
ভাস্কর পড়েছিল কমার্স ও চার্টার্ড অ্যাকাউন্টেন্সি, কলকাতায় কিছুদিন চাকরি করার পর ভাস্কর বলল, একবার লন্ডনটা ঘুরে আসি। ওখানে একটা আমার নামে রাস্তা বানিয়ে ফিরে আসব।
কিন্তু ফেরা অত সহজ নয়, ভাস্কর ইংল্যান্ডে থেকে গেল ঠিক পঁয়ত্রিশ বছর। লন্ডনে ওর নামে রাস্তা হয়নি বটে, কিন্তু হ্যারোতে বাঙালি তথা ভারতীয়দের মধ্যে বিশিষ্ট ভূমিকা নিয়েছিল এবং বর্ণবৈষম্যের ব্যাপারে ব্রিটিশ সরকারের সঙ্গে আলোচনায় ওর ছিল উল্লেখযোগ্য ভূমিকা। ওকে স্যার উপাধি দেওয়ার কথাও উঠেছিল শোনা যায়, যদিও স্যারের বদলে লর্ড হলেই যেন ওকে বেশি মানায়। বন্ধুরা অনেক সময়ই ওকে লর্ড ভাস্কর বলে ডাকত। চেহারাটাও ছিল তেমনি সুন্দর। অবশ্য টাক পড়ার আগে।
বনেদি বাড়ির ছেলে ভাস্কর। বেশিদিন চাকরি করা ওর পোয়নি, ওর ছোট ভাই বরুণের সঙ্গে মিলে, লন্ডন থেকে বেশ খানিকটা দূরে করবি নামের শিল্পাঞ্চলে স্থাপন করেছিল একটা হাই-টেক রাবারের কারখানা।
একবার ভাস্কর আমাকে সেই কারখানাটা দেখাতে নিয়ে গিয়েছিল। গেট দিয়ে ঢোকার সময় এবং অভ্যর্থনা কক্ষে সাহেব-মেম কর্মচারীরা মালিককে দেখে সমম্ভমে বলছিল, গুড মর্নিং স্যার, গুড মর্নিং মিস্টার ডাটা! ভাস্কর আমার দিকে চোখ টিপে একটা ইঙ্গিত করল। অর্থাৎ, দেখলি দেখলি, সাহেব-মেমরা, আমাকে কীরকম সেলাম ঠুকছে!
লন্ডনের কোনও হোটেলে থাকার উপায় আমার ছিল না। প্রত্যেকবার এয়ারপোর্ট থেকেই ভাস্কর বগলদাবা করে নিয়ে যেত ওর বাড়িতে। কখন কোনও প্রতিনিধি দলের সঙ্গে গিয়ে আমার হোটেলে ওঠার কথা থাকলেও ভাস্কর সেখানে আমায় শুধু খাতায় নামটা মাত্র লিখতে দিয়েছে, তারপরই আমার সুটকেসটা নিজে তুলে নিয়ে বলত, চল-চল, আমার বাড়িতে ভিকটোরিয়া রান্না করে রেখেছে! শুধু আমি নয়, আমাদের বন্ধুবান্ধব যে-ই লন্ডনে গেছে, কিম্বা লন্ডন ছুঁয়ে অন্য কোথাও যেতে হয়েছে, ভাস্করের হ্যারোর বাড়ি ছিল সকলের অবশ্য গন্তব্য।
ভাস্করের স্ত্রী ভিকটোরিয়া, মেমসাহেবের মতন ফরসা বাঙালি মেয়ে, যেমন মধুর স্বভাবের, তেমনই কাজের মেয়ে এবং রান্নায় অদ্বিতীয়া। সে আবার দু-তিন জনের জন্য রান্না করতে পারে, যে পদই রাঁধে তা অন্তত বারো-চোদ্দোজনের যোগ্য। ভাস্কর বলত, মাঝে-মাঝে আমায় কী করতে হয়, জানিস না তো? রাস্তার মোড়ে দাঁড়িয়ে আমাকে লোক ডাকতে হয়, ওগো, আমার বাড়িতে খাবে এসো, খাবে এসো! কে কে খাবে, চলে এসো, চলে এসো।
সুদীর্ঘ প্রবাসেও ভাস্কর কয়েকটি জিনিস একেবারে ছাড়েনি। যেমন খাঁটি উত্তর কলকাতার ভাষা, আচ্ছা রীতি এবং বন্ধুদের প্রতি টান। আড্ডার কৃতিত্বে ভাস্কর ছিল আমার চেনাশুনো সকলের মধ্যে অদ্বিতীয়। প্রথম-প্রথম যখন লন্ডনে গেছি, সকালবেলা এয়ারপোর্ট থেকে বাড়িতে নিয়ে, ভাস্কর তখন চাকরি করত, তবু বলে উঠত, আজ আর অফিসে যাব না! শুধু সেদিনই নয়, পরপর দু-তিনদিন। বিলেত-আমেরিকায় এরকমভাবে ছুটি নেওয়া যে কত কঠিন, তা নিশ্চয়ই বলে দিতে হবে না।
একবার বেলজিয়ামে লিয়েজ নামে একটা ছোট্ট শহরের কাব্য সম্মেলনে আমন্ত্রণ পেয়ে আগে লন্ডনে পৌঁছেছি। ভাস্করকে খবর দিয়েছিলাম শেষ মুহূর্তে। পরের দিন নেহাত কথার কথা হিসেবে ভাস্করকে বলেছিলাম, কী রে আমার সঙ্গে বেলজিয়াম যাবি নাকি? ভাস্কর যাকে বলে এক পায়ে খাড়া, সঙ্গে-সঙ্গে উঠে দাঁড়িয়ে বলল, চল।
অফিস কামাই করে সেখানে আমার সঙ্গে রয়ে গেল পাঁচদিন, তারপর আবার প্যারিসে। আর একবার বার্লিনে একটা ইন্ডো-জার্মান লেখক সমাবেশে যোগ দিতে গেছি, হঠাৎ দেখি সেখানে ভাস্কর উপস্থিত। আলোচনা সভায় ভাস্কর আমাদের সঙ্গে বসত এক টেবিলে, অন্য লেখকদের সঙ্গে তার ভাব জমাতে বেশিক্ষণ লাগত না, সান্ধ্যআসরে সে-ই হয়ে উঠত সবচেয়ে জনপ্রিয়। অন্য লেখকরা জিগ্যেস করেছিল, আপনি কি লন্ডন থেকে প্রতিনিধি হয়ে এসেছেন? ভাস্করের উত্তর, না আমি লেখক-টেখক কিছুনই, আমি এসেছি স্রেফ আড্ডা দিতে।
এরকম আরও অনেক দেশে। নিজের পয়সা খরচ করে, কাজ ফেলে রেখে অন্য দেশে গিয়ে আড্ডা দেওয়ার এমন দুঃসাহসিক নেশা আর ক’জনের থাকে?
আড্ডার আর একটি কেন্দ্র প্যারিস, অসীম রায়ের বাড়ি। প্যারিসে অসীম ছাড়াও প্রীতি ও বিকাশ সান্যাল, ভূপেশ দাশ ও আরও কয়েকজনের একটি ঘনিষ্ঠ গোষ্ঠী আছে। এ ছাড়া কেউ গেলে ভাস্কর লন্ডন থেকে চলে আসবেই। কোনওবার এর ব্যতিক্রম হয়নি।
একবার অসীম রায়ের বাড়িতে আরও অনেকের সঙ্গে নীরেন্দ্রনাথ চক্রবর্তীও ছিলেন। তিন চারদিন অবিশ্রান্ত আড্ডার পর বিশেষ কাজ আছে বলে ভাস্করকে আগে লন্ডন ফিরে যেতেই হবে। সেইজন্য সে খুবই দুঃখিত। তার খুব ভোরবেলা ফ্লাইট, আগের রাতে প্রায় শেষ প্রহর পর্যন্ত আজ্ঞা হয়েছে, অ্যালার্ম দিয়ে জেগে উঠে ভাস্কর আমাদের কারুকে না ডেকে একা ট্যাক্সি নিয়ে চলে গেল। সকালবেলা উঠে নীরেনদা হতভম্ব। ভাস্কর নিজেরটার বদলে নীরেনদার প্যান্ট পরে ও নীরেনদার চশমা নিয়ে ততক্ষণে পৌঁছে গেছে লন্ডনে। এটা সাধারণ বদলাবদলি নয়, নীরেনদা ভাস্করের থেকে অন্তত পাঁচ ইঞ্চি লম্বা এবং তাঁর চশমার ক্ষমতার সঙ্গে ভাস্করেরটির দূরত্ব বিস্তর। ওরকম প্যান্ট পরে এবং প্রায় অন্ধ হওয়ার মতন চশমা চোখে দিয়ে ভাস্কর কী করে বিমানে চেপে যথাস্থানে পৌঁছেও গেল, সেটাই এক রহস্য।
পরিণত বয়েসেও ভাস্কর যেন এক দূরন্ত শিশু।
গত আট-দশ বছর ভাস্কর খুব বেশি করে জড়িয়ে পড়ে দেশের সঙ্গে। তার দেশ কোনটা? সে ততদিনে ব্রিটিশ নাগরিক কিন্তু মনেপ্রাণে রয়ে গেছে উত্তর কলকাতার দত্ত বাড়ির ছেলে আর বাংলাভাষা প্রেমিক।
সে ঠিক করেছিল, বছরের তিন-চারমাস অর্থাৎ শীতের সময়টা কলকাতাতেই কাটাবে। এখানকার তরুণ কবিদের সঙ্গে সে মিশে গিয়েছিল সমবয়েসি বন্ধুদের মতন, তরুণ কবিদের জন্য দুটি পুরস্কারের প্রবর্তন করে সে। বনগাঁ-র পথের পাঁচালি সেবা সমিতির সঙ্গেও জড়িত হয়ে পড়ে ভাস্কর গ্রামের দরিদ্র মানুষদের জন্য অনেক কিছু করার পরিকল্পনা নিয়েছিল। এ ছাড়া আচ্ছা ও ভ্রমণ তো আছেই।
ভাস্কর, অসীম, স্বাতী ও আমি এই চারজনের একটা টিম বহু জায়গায় বেড়াতে গেছি, বিদেশে এবং এদেশে। বছর দু-এক আগে, শীতকালে স্বাতী ও অসীমের ইচ্ছে কোনও জঙ্গলে গিয়ে কয়েকটি দিন কাটানোর, কিন্তু ভাস্কর ঠিক করল যাওয়া হোক কুলু-মানালি অঞ্চলে। তার এক ভাগনে খুব উচ্চ পদে রয়েছে, সুতরাং ব্যবস্থাপনার অনেক সুবিধে পাওয়া যাবে। ভাস্কর আর অসীম ঠান্ডার দেশেই থাকে, তবু পাহাড়ি উচ্চতায় শীতের মধ্যে যে আমাদের যাওয়া ঠিক নয়, তা তখন বুঝিনি।
মানালিতে গিয়ে ভাস্কর অসুস্থ হয়ে পড়ে। সেখানকার হোটেল থেকে আমরা প্রস্তুত হয়ে বেরুচ্ছি, সেদিনই ফিরে আসব। লম্বা বারান্দা দিয়ে হাঁটতে-হাঁটতে ভাস্করের পা দুটি দুর্বল হয়ে গেল, আমি আর অসীম তাকে ধরলাম দুদিক থেকে। আর কয়েক পা গেলেই বাইরে গাড়ি অপেক্ষমাণ, ভাস্কর হঠাৎ থমকে গিয়ে বলল, এটা কী হচ্ছে? এটা কী হচ্ছে?
খুব বিস্ময়ের সঙ্গে সে কী যেন বলতে চেয়েছিল, সেটা আর জানা হল না। সেটাই ভাস্করের শেষ কথা।
এমন স্বার্থপরের মতন আমাদের ছেড়ে হঠাৎ চলে যাওয়ার মতন কাজ ভাস্কর সারা জীবনে কখনও করেনি। পঁয়তিরিশ বছর বিলেতে থেকেও সে তার শরীরটা মিশিয়ে দিল হিমালয়ের ক্রোড়ে বিপাশা নদীর ধারে।
ভাস্কর চলে যাওয়ার পর একবারই গত বছরে আমাকে লন্ডনে আসতে হয়েছিল। সেবারে এয়ারপোর্ট থেকে নিয়ে গেল এক সরকারি প্রতিনিধি, উঠতে হল হোটেলে। যদিও দু-একদিন পরই ভাস্কর ও আমার বন্ধু এখন লন্ডনের টেগোর সোসাইটির সভাপতি অমলেন্দু বিশ্বাস আতিথ্য দিল তার বাড়িতে, তার স্ত্রী অরুন্ধতী খুবই যত্ন করেছেন, ভাস্করের স্ত্রী ভিকটোরিয়ার কাছে গিয়ে থাকারও অসুবিধে ছিল না। লন্ডন থেকে অনেকটা দূরে একটা ছোট জায়গায় আন্তরিক আতিথ্য দিয়েছিল রাখী ও নবকুমার বসু নামে ডাক্তার দম্পতি। সমরেশ বসুর ছেলে নবকুমারকে চিনি ওর ছোটবেলা থেকে, সে নিজেও লেখক, ওদের সঙ্গে উপভোগ্য আড্ডা হয়। তবু মনটা পালাই-পালাই করছিল। ভাস্কর-বিহীন লন্ডন আমার সহ্য হচ্ছিল না।
এবারে লন্ডন এয়ারপোর্টে আমি সম্পূর্ণ একা। কাটাতে হবে তিন ঘণ্টা সময়। একটা রেস্তোরাঁয় কফি আর হট ডগ নিয়ে বসে রইলাম। লন্ডনে আমার বেশ কয়েকজন বন্ধু আছে, রয়েছে অনেক বাংলাদেশি সুহৃদ, তাদের দু-একজনকে ফোন করলে আমায় নিয়ে যেতে পারত, একটা দিন এখানে বিশ্রাম নিয়ে যাওয়াই ছিল সুবিধেজনক, কিন্তু ইচ্ছে হল না। এয়ারপোর্টে হরেক রকমর সহস্র মানুষ, পৃথিবীতে যে কত জাতের, কত চেহারার, কত রকম পোশাকের মানুষ আছে, তার খানিকটা নমুনা পাওয়া যায় হিথরো বিমানবন্দরে। এবং সবাই ব্যস্ত। এসবের মাঝখানে একেবারে চুপচাপ বসে থাকারও এক ধরনের উপভোগ্যতা আছে। বইও পড়ছি না। শুধু চেয়ে আছি। এই যে কতরকম রঙিন মানুষের শশব্যস্ত চলাচল, এর মধ্যেও যেন একটা ছন্দ অনুভব করা যায়। কখনও মনে হয় চার্লি চ্যাপলিনের ফিল্ম।
অনেকক্ষণ পরে খেয়াল হল, আরে, আমার তো টার্মিনাল বদল করতে হবে!
হিথরো বিমানবন্দরটি প্রায় একটি শহরের মতন। এক টার্মিনাল থেকে অন্য টার্মিনাল যেতে হয় বাসে চেপে। আর দেরি করলে আমাকে ফ্লাইট মিস করতে হত!
আমাকে যেতে হবে অনেক দূরে, দক্ষিণ আমেরিকার কলম্বিয়া রাজ্যে। সেখানে একটি আন্তর্জাতিক কবি সম্মেলনের আমন্ত্রণ। কলম্বিয়ায় কবি সম্মেলন? সেখানকার নাম শুনলেই তো মনে পড়ে ড্রাগ ও খুনোখুনির কথা। আবার মার্কেজের মতন লেখক কলম্বিয়াতেই জন্মেছেন।
গত বছরেও এই আমন্ত্রণ পেয়েছিলাম, গ্রহণ করতে পারিনি অন্য অপরিহার্য কাজের জন্য। যদিও যাওয়ার খুবই ইচ্ছে ছিল, কারণ দক্ষিণ আমেরিকার কোনও দেশ আমি কখনও দেখিনি। এ বছরেও আমন্ত্রণ পাওয়াটা আশাতীত।
তবে, আমন্ত্রণ ও সত্যি সত্যি যাওয়ার ব্যবস্থাপনার মধ্যে অনেকগুলি ফাঁক থাকে।
কলম্বিয়া গরিব দেশ। তারা মোট আশিটি দেশের কবিদের প্রতি ডাক পাঠিয়েছে, এদের ভাড়া জোগানোর মতন সংস্থান কি তাদের আছে? এই বিশাল সম্মেলনের উদ্যোক্তা একটি সাহিত্য
প্রতিষ্ঠান, সরকার নয়।
আমার চিঠির সঙ্গে তাঁরা জানিয়েছিলেন, কোনও কবিকে তাঁরা যাতায়াতের ভাড়া দিতে পারবেন না। সব কবিদেরই নিজের নিজের সরকারের কাছ থেকে বিমান ভাড়া সংগ্রহ করতে হবে, সে জন্য উদ্যোক্তারাও দূতাবাসগুলির কাছে অনুরোধ জানাবেন।
পরের চিঠিটিই তাঁরা জানালেন যে তোমাদের দেশের সরকার তোমার বিমান ভাড়া দিতে রাজি হয়নি।
এতে আমি বিশেষ বিস্মিত হইনি। কোনও কারণে বর্তমান ভারত সরকার আমার প্রতি সদয় নন, বাংলাদেশের সঙ্গে সরকারি বাস যাত্রার উদ্বোধন অনুষ্ঠানেই আমি তা কিছুটা টের পেয়েছিলাম। তা হলে তো ল্যাঠা চুকেই গেল। আমার নিজের পক্ষে তো অত ভাড়া দিয়ে যাওয়া সম্ভবই নয়।
পরের চিঠিতে সত্যিই চমকপ্রদ। আমি যেতে পারব না জানিয়ে দেওয়ার পরেও কবি সম্মেলন কমিটির সভাপতি আমাকে জানালেন যে, ভারত থেকে এ বছর আমিই একমাত্র আমন্ত্রিত, এত বড় সম্মেলনে ভারতের কোনও প্রতিনিধি থাকবে না, এটা তাঁদের মনঃপূত নয়, সেই জন্য ব্যতিক্রম হিসেবে আমার বিমান ভাড়া তাঁরাই দিয়ে দেবেন।
এরকম আনন্দ-সংবাদ আমি বহুদিন পাইনি।
এ বছরই আর একটি আমন্ত্রণ পেয়েছি অস্ট্রেলিয়ার কয়েকজন বাঙালির কাছ থেকে। সেখানেও আমি আগে কখনও যাইনি। তা হলে দক্ষিণ আমেরিকা ও অস্ট্রেলিয়া ঘুরে এলেই সবক’টি মহাদেশ আমার ছুঁয়ে আসা হবে। কৈশোরে জাহাজের নাবিকের চাকরি নিয়ে বিশ্ব ভ্রমণের কল্পনায় বিভোর হয়ে থাকতাম। সেটা যে এভাবে সম্ভব হবে, তা আমার স্বপ্নেরও অগোচর ছিল।
অবশ্য আন্টার্কটিকা নামের তুষারময় মহাদেশটি বাদ রইল। সেটা বাদই থেকে যাবে। আন্টার্কটিকায় আর আমার ইহজীবনে পদার্পণ সম্ভব হবে না। যেমন, আর কিছুকালের মধ্যেই মহাশূন্যে সশরীরে পর্যটন শুরু হতে যাচ্ছে, কিন্তু আমাদের কাছে তা মানসভ্ৰমণ হয়েই রইল।
আন্টার্কটিকা বাদ দিয়ে অন্য সবক’টি মহাদেশ সফরের এই যে আমার গোপন আনন্দ, এটা এক ধরনের ছেলেমানুষিও বটে। আমার যেমন খুবই ভ্রমণের উদ্দীপনা আছে, আবার মাঝে মাঝে এও মনে হয়, না দেখলেই বা কী এমন ক্ষতি হত! অনেকে তো নিজের ঘরে শুয়েই বিশ্বদর্শন করে। মহাদেশগুলির বিভাজনও যে কত অলীক, তার প্রমাণ তো ইস্তানবুল শহরেই পেয়ে গেছি।
অনেক দৌড়ঝাঁপ, শারীরিক কষ্ট সহ্য করেও পৌঁছেছি কোনও দূর-দুর্গম দেশে। আবার এ কথাও মনে হয়, মনসা মথুরা ব্রজই সম্ভবত সর্বোৎকৃষ্ট ভ্রমণ।
এবারে ব্রিটিশ এয়ারওয়েজ ছেড়ে আমাকে যেতে হবে আমেরিকার এয়ারলাইন্সে নিউ ইয়র্ক। কলম্বিয়ার রাজধানী বোগোটায় পৌঁছোবার জন্য নিউ ইয়র্ক যাওয়ার কোনও প্রয়োজনই নেই, এ যেন ঘুরিয়ে নাক দেখানো!
কিন্তু এই একই সময়ে নিউ ইয়র্ক, লস অ্যাঞ্জেলিসে বাংলাদেশিদের উদ্যোগে দুটি বই মেলায় সাংস্কৃতিক উৎসব হচ্ছে, আমার দক্ষিণ আমেরিকা যাওয়ার খবর শুনে (আজকাল ইন্টারনেটের মাধ্যমে কোনও জাদুবলে যেন সবাই সবকিছু জেনে যায়। সেখানকার উদ্যোক্তারা আমাকে এই দুটি শহর ঘুরে যাওয়ার জন্য অনুরোধ করছিলেন। আমি রাজি হয়েছিলাম এই জন্য যে, কলকাতা থেকে কলম্বিয়া পর্যন্ত সুদীর্ঘ একটানা যাত্রার ধকল খানিকটা কমবে মাঝপথে থেমে গেলে, আর নিউ ইয়র্কের বন্ধুবান্ধবদের সঙ্গেও দেখা হবে এক ঝলক। নিউ ইয়র্ক থেকে বাসে বা ট্রেনে চেপে বস্টনেও ঘুরে আসা যেতে পারে পুপলু আর চান্দ্রেয়ীর কাছে, হাতে সেই জন্য কয়েকটা দিন সময় রেখেছি।
টার্মিনাল বদল করে একেবারে শেষ মুহূর্তে পৌঁছবার জন্যই এবারেও জানলার ধারে আসন পাওয়া গেল না। এবারের আকাশ যাত্রায় আমাকে আকাশ বঞ্চিত হয়েই থাকতে হবে মনে হচ্ছে।
তিনটির বদলে দুটি সিট, জানলা দখল করেছে একটি অল্পবয়েসি শ্বেতাঙ্গিনী মেয়ে। তার চেহারাটা ছোট নয়, অনেকটা বেলুনের মতন, তবে মুখটা দেখলে বয়েস বেশি মনে হয় না। ত্যারছাভাবে তার দিকে কয়েকবার তাকিয়ে মনে হল, মেয়েটির নিশ্চয়ই কিছু মাথার রোগ আছে, প্রায় সাড়ে সাত ঘণ্টা ধরে যাত্রাকালে সে অনবরত কিছু না কিছু খেয়েই চলল, তার পায়ের কাছে একটা মস্ত ব্যাগ, সেটা খাবারে ভরতি। সে কিন্তু বিমানের খাবার প্রত্যাখ্যান করল। তার হাতের খোলা বইটি হ্যারি পটারের কাহিনি, সবাই বলে এই গাঁজাখুরি কাহিনি একেবারে রুদ্ধশ্বাস পাঠ্য। সে কিন্তু একটা পাতাও ওলটাল না। তাকে দেখে আমার একটু ভয় ভয়ই করছিল, তাই সে, যখন রোদ্দুর আড়াল করার জন্য জানলাটা বন্ধই করে দিল, আমি মুখের ভাবেও আপত্তি প্রকাশ করিনি।
বিমান যাত্রায় সাধারণত কোনও নাটকীয় ঘটনা ঘটে না। আমাদের এদিকে অনেক যাত্রী অন্য যাত্রীর সঙ্গে চেঁচিয়ে কথা বলে বটে, ওদিকে সেটা ঠিক শোভন নয়। কেউ অন্যের কথা শুনতে পায় না।
এ যাত্রায় সামান্য একটা ঘটনা ঘটল। আমার ঠিক সামনের সারিতে একটি পুরুষ ও নারী কণ্ঠের উত্তেজিত কথাবার্তা শোনা যাচ্ছিল মাঝে-মাঝে। ভাষা আমি বুঝিনি, খুব সম্ভবত স্প্যানিশ।
ঘণ্টাখানেক পরে মহিলাটি উঠে দাঁড়ালেন।
বিশেষভাবে দ্রষ্টব্য সেই রমণী। প্রথমত তাঁর উচ্চতা অধিকাংশ মেয়েদের চেয়ে বেশ বেশি, একেবারেই স্থূলকায় নয় অথচ বড়সড়ো শরীর, মুখের ভঙ্গিতে এমন একটা আভিজাত্য আছে যে মনে হয়, ইংরেজি সিনেমায় এরকম কোনও রানিকে দেখেছি। বাংলাদেশের লেখিকা দিলারা হাসেনের সঙ্গে যেন খানিকটা সাদৃশ্য আছে তাঁর মুখের রেখায়। তরুণী নয়। এঁর বয়েস অন্তত পঁয়তাল্লিশের কাছাকাছি।
মহিলাটি একজন এয়ার হোস্টেসকে ডেকে যা বললেন, তাতে বোঝা গেল, ইনি জায়গা বদল করতে চান।
পাশের পুরুষটি কিছু বলার চেষ্টা করল, তার জড়িত কণ্ঠস্বরই প্রমাণ করে দেয় যে সে নেশাগ্রস্ত এবং রসস্থ।
তার কথায় কান না দিয়ে নিজের হ্যান্ডব্যাগটি নিয়ে জানলার ধার ছেড়ে বেরিয়ে এলেন মহিলাটি, এয়ার হোস্টেসের সমভিব্যাহারে চলে এলেন অন্যদিকে।
এ হচ্ছে, সেই ধরনের রূপ, যা একবার দেখলেই মনের মধ্যে একটা চিরস্থায়ী ছবি হয়ে যায়।
মহিলাটিকে মনে রাখবার আরও কারণ আছে। নিউ ইয়র্কে পৌঁছে তিনি আমার অশেষ উপকার করেছিলেন।
শেষের দিকে আমি ঘুমিয়ে নিয়েছিলাম অনেকখানি। বিমানটি আমেরিকার ভূমি স্পর্শ করার পর সেই ঝাঁকুনিতে আমার ঘুম ভাঙল। এ রকম আচমকা ঘুম ভাঙলে প্রথম কয়েক মুহূর্ত বোঝাই যায় না আমি কোথায় আছি। এটা বিকেল না সকাল?প্রবল স্রোতের বিরুদ্ধে তবু সাঁতার কাটার চেষ্টা করা যায়। কিন্তু বিমান বন্দরে মানুষের স্রোতের বিরুদ্ধে হাঁটার চেষ্টা করা তার চেয়ে অনেক কঠিন।
গন্তব্যে পৌঁছবার পর বিমান থেকে যত তাড়াতাড়ি সম্ভব নামার জন্য সব যাত্রীই অস্থির হয়ে ওঠে। নেমেই সবাই প্রায় ছুটতে থাকে। কারণ দেরি হলেই ইমিগ্রেশানের লাইন লম্বা হয়ে যায়। বাইরে অপেক্ষামান কোনও বন্ধু বা প্রিয়জনের সঙ্গে হাত মেলাবার জন্যও অধীরতা থাকে।
সবার সঙ্গে পা মিলিয়ে আমিও যখন আধা ছুটন্তু, হঠাৎ আমার কেন যেন অস্বস্তি বোধ হল। শরীরটা একটু হালকা-হালকা লাগছে না? কী যেন নেই! হাত দিয়ে দেখলাম, চশমা আছে, বুক পকেটে পাসপোর্ট আছে, কাঁধে ঝোলা ব্যাগও আছে। তবে? তবু যেন শরীরটা একটু হালকা।
প্যান্টের পকেট থাবড়ে দেখলাম, মানিব্যাগটা নেই।
বুকটা ধস করে উঠল। আবার?
কবি বা লেখকরা নাকি অধিকাংশই ভুলোমনা এবং ন্যালাখ্যাপা ধনের হয়। আমি ততটা বড় কবি বা লেখক নই বলেই এই গুণগুলি অর্জন করতে পারিনি। এত ঘোরাঘুরি করি, তবু আমার পাসপোর্ট বা জিনিসপত্র কখনও হারায় না। এক যাত্রায় একাধিকবার বিমান পালটাতে হলেও সময়ের গোলমাল করে ফেলিনি কখনও।
শুধু দুবার মানিব্যাগ পকেটমার হয়েছে।
একবার ঢাকায়, একবার ইতালির ফ্লোরেন্স নগরীতে।
ঢাকার ঘটনাটিতে প্রায় সম্পূর্ণ দোষ ছিল আমারই। আসলে মানিব্যাগ ব্যবহার করার অভ্যেসই আমার নেই, সেই জন্য পকেটে মানিব্যাগ রাখলে যে ধরনের সতর্ক থাকা দরকার সেটাই আমি খেয়াল করি না। কলকাতায় কিম্বা দেশের মধ্যে যেখানেই যাই, ঘড়ি আর মানিব্যাগ, কোনওটাই আমার লাগে না। বিদেশে পকেট থেকে টাকা বার করা দৃষ্টিকটু, তাই ব্যাগ রাখতে হয়।
ঢাকায় কয়েক বছর আগে জাতীয় কবিতা উৎসবে এক সকালে প্রথমে গিয়েছিলাম দল বেঁধে শহিদ মিনারে পুস্পার্ঘ্য দিতে, তারপর মঞ্চে কবিতা পাঠ। ঢাকায় কবিতা নিয়ে যেমন উন্মদনা, সেরকম আর কোথাও দেখিনি এ পর্যন্ত। হাজার হাজার নারী-পুরুষ কবিতা শুনতে আসে।
কবিতা পাঠের পর মঞ্চ থেকে যেই নেমে এসেছি, যথারীতি বহু অল্পবয়েসি ছেলেমেয়ে ঘিরে ধরেছে অটোগ্রাফের জন্য। (কলকাতায় একরমই ছোটখাটো একটা দৃশ্য দেখে একজন বেলজিয়াম ফরাসি কবি আপশোশ করে বলেছিলেন, আমাদের দেশে এখন আর কেউ কবিদের কাছ থেকে অটোগ্রাফ চায় না!) ঢাকায় সাধারণত আমি পাজামা-পাঞ্জাবি পরেই কাটাই। সেই সকালে আমার মানিব্যাগটা হোটেলে রেখে না এসে কেন যে ঢোলা পাঞ্জাবির পকেটে নিয়ে আসার দুর্মতি হয়েছিল কে জানে! সেটার কথা আমার মনেও ছিল না।
ছেলেমেয়েরা অটোগ্রাফের জন্য চিলুবিলু করছে, আমি যত তাড়াতাড়ি সম্ভব সই মেরে যাচ্ছি, শেষই হচ্ছে না, হঠাৎ স্পষ্ট বুঝতে পারলাম কেউ আমার পকেটে হাত ঢুকিয়ে দিয়েছে। আমি এই, এই, কী হচ্ছে বলে চেঁচিয়ে উঠে ভিড় সরাতে সরাতেই তার মধ্যে গোপন হাতটি মানিব্যাগ নিয়ে অদৃশ্য।
স্বাক্ষর সংগ্রহকারীদের মধ্যে কেউ আমার পকেট মেরেছে, এ তো হতেই পারে না, বরং ওরকম বিশৃঙ্খল অবস্থা দেখে কোনও পকেটমার ওদের মধ্যে ঢুকে পড়েছিল। ঢোলা পাঞ্জাবির পকেটে ওরকম অরক্ষিতভাবে মানিব্যাগ রাখার উচিত শিক্ষাই আমি পেয়েছি।
ফ্লোরেন্সের ঘটনাটি একটি নিখুঁত চক্রান্ত।
ফ্লোরেন্সে (এখনকার নাম ফিরিঞ্জিয়া) শহরের কেন্দ্রে অনেকটা অঞ্চলে গাড়ি চলাচল নিষিদ্ধ। সেখানে বহু মূল্যবান শিল্প ও পুরাকীর্তি আছে, গাড়ির ধোঁয়ায় সেগুলির ক্ষতি হতে পারে। (ইদানীং তাজমহলের এক-দেড় মাইলের মধ্যেও পেট্রোল-ডিজেলের গাড়ি চলতে দেওয়া হয় না, ব্যাটারিচালিত বাস যাতায়াত করে। সুতরাং আমরা হেঁটে বেড়াতে বেরিয়েছিলাম। কয়েকদিন আগেও বেশ শীত ছিল, সেদিনই হঠাৎ উকট গরম পড়েছে, তাই কোট খুলে রেখে এসে গায়ে ছিল শুধু টি-শার্ট, যার বুকপকেট নেই। যদি গাড়িতে ঘুরতাম কিংবা আমার গায়ে কোট থাকত, তা হলে আর আমাকে ওভাবে গালে চড় খেতে হত না।
ভাস্কর, অসীম, স্বাতী ও আমি ঘুরছি ফ্লোরেন্সের রাস্তায়, এক সময় ওরা খানিকটা এগিয়ে গেছে: আমি সিগারেট ধরাবার জন্য থেমেছি, হঠাৎ যেন মাটি খুঁড়ে এসে চারটি মেয়ে আমাকে ঘিরে ধরল।
বাঘ যেমন শিকার ধরার আগে কিছুক্ষণ লক্ষ ও অনুসরণ করে, এরাও নিশ্চিত লক্ষ করছিল আমাদের। ভারতীয় বলে চিনতে পেরে ধরে নিয়েছিল, আমার পকেটে ক্রেডিট কার্ডের বদলে ক্যাশ টাকা থাকতে পারে। আমি যে-ই দল ছাড়া হয়েছি, অমনি ওরা সেই সুযোগ নিতে ঝাঁপিয়ে পড়েছে।
একটি মেয়ে দাঁড়িয়েছে একেবারে আমার সামনে, মুখোমুখি। তার পেটটা অনেকটা উঁচু, অর্থাৎ গর্ভবতী, সেখানে হাত রেখে সে যা বলতে চাইল, তার মানে না বুঝলেও বোঝা যায় সেটা ভিক্ষে চাইবার ভাষা। মেয়েটি আমার পথ জুড়ে এমনভাবে আমার গাঁ ঘেষে দাঁড়িয়েছে, যেন আমার বুকের ওপর এসে পড়বে। আরে করছ কী, করছ কী, এই ভঙ্গিতে আমি হাত দুটো তুলতেই, দুদিক থেকে অন্য দুটি মেয়ে আমার হাত চেপে ধরে পৃথিবীর সব ভিখারিনীর মতনই কিছু বলতে লাগল আনুনাসিক সুরে।
আমি বুঝতে পারছি, এরা নিছক ভিখিরি নয়। কিন্তু একটি গর্ভবতী মেয়েকে কি কোনও পুরুষ ধাক্কা দিয়ে সরিয়ে দিতে পারে? অন্য দুটি মেয়ে এত শক্তভাবে আমার হাত চেপে ধরেছে যে ছাড়াতে পারছি না।
পুরুষ হলে যত জোরে ঝটকা মারতে পারতাম, মেয়ে বলেই তা সম্ভব নয়। এই সুযোগে, চতুর্থ মেয়েটি আমার প্যান্টের পকেটে হাত ঢুকিয়ে দিল।
সবই আমি দেখতে ও বুঝতে পারছি, চেঁচিয়েও উঠেছি, কিন্তু পুরো ঘটনাটি ঘটল কয়েক মুহূর্তের মধ্যে। এমনই ওদের চমৎকার ট্রেনিং।
আমার পকেটের মানিব্যাগে ছিল সামান্য কিছু টাকা ও খুচরো পয়সা। আর একটি খামে ভ্রমণের যাবতীয় টাকা। মেয়েটি দুটিই তুলে নিয়েছে, কিন্তু এক সঙ্গে হাতের মুঠোয় রাখতে পারল না। মানিব্যাগটাই ধরে রাখতে পারল না, শুধু খামটি নিয়ে দৌড় লাগাল। ওদের ভাগ্য কত ভালো, মানিব্যাগের বদলে খামটি খসে পড়লে আমার বিশেষ কিছুই ক্ষতি হত না।
এই সব কাণ্ডকারখানা দেখে ও আমার চিৎকার শুনে রাস্তার অনেক লোক থমকে দাঁড়িয়ে পড়েছে। সাহায্যের জন্য হাত বাড়াবার প্রথা অবশ্য ওসব দেশে নেই। কয়েকজন ইচ্ছে করলেই মেয়েগুলিকে, অন্তত একজনকেও ধরে ফেলতে পারত, কিন্তু ওরা প্রায় চোখের নিমেষে পাশের একটা গলিতে ঢুকে পালাল। মানিব্যাগটি পড়ে আছে দেখে পথচারীরা কেউ-কেউ মন্তব্য করল, যাক, লোকটা খুব জোর বেঁচে গেছে।
আমার বদলে ওই মেয়ে পকেটমাররা যদি ভাস্কর বা অসীমের পকেটে হামলা করত, তাতে ওদের প্রায় কিছুই লাভ হত না। ওরা লন্ডন-প্যারিসে থাকে, ওদের পকেটে ক্রেডিট কার্ড।
ওই মেয়েগুলি সম্ভবত রুমানিয়ান জিপসি, চুরি-ছিনতাই, পকেটমারিতে খুব দক্ষ। আমরা পুলিশের কাছে রিপোর্ট করতে গিয়েছিলাম, তারা গ্রাহ্যই করেনি। সব টাকাপয়সা হারিয়েও স্বা তাঁকে ও আমাকে যে দারুণ বিপদে পড়তে হয়নি, তার কারণ, সঙ্গে ছিল দুই বন্ধু।
কিন্তু এবারে বিমানের মধ্যে কে আমার পকেট মারবে?
হিথরো এয়ারপোর্টে আমি ওই মানিব্যাগ থেকে টাকা ভাঙিয়ে রেস্তোরাঁর বিল মিটিয়েছি, বিমানের মধ্যেও মানিব্যাগটা আমার কাছে ছিল, হ্যাঁ মনে আছে।
হুড়-হুড় করে বিমান থেকে বেরিয়ে আসছে শয়ে-শয়ে মানুষ, সবাই একমুখী, এই সময় আমাকে উদভ্রান্তের মতন উলটো দিকে যেতে দেখে প্রত্যেকেই বিরক্ত হয়, ধাক্কাধাক্কি লাগে, তবু আমাকে তো খোঁজ করতে যেতেই হবে।
ক্ষুধার্ত মানুষ নাকি আকাশের চাঁদের দিকে তাকায় না।
আমার মতন এমন বিপদাপন্ন অবস্থার মধ্যেও কি কোনও মানুষের নারীর রূপসুধা পানের দিকে মন থাকে? যাত্রীদের মধ্যে সেই দীর্ঘদীপিতদেহা রমণীকে দেখতে পেয়ে আমি ভুলে গেলাম আমার উদ্বেগ কয়েক মুহূর্তের জন্য। অন্যদের মতন তিনি দৌড়োচ্ছে না, হাঁটছেন ব্যক্তিত্বময়ীর মতন ধীর পদক্ষেপে। এরকম রমণীর জন্য পৃথিবীতে বহু যুদ্ধবিগ্রহ ঘটে গেছে।
কী আশ্চর্য, আমাকে দেখতে পেয়ে সে মহিলাও থমকে দাঁড়ালেন।
আমি উলটো স্রোতের সাঁতারু বলে সবাই একবার করে দেখছে আমাকে। কেউ কোনও মন্তব্য করছে না। এ মহিলা এগিয়ে এলেন আমার দিকে। বিমানের মধ্যে এঁর সঙ্গে আমার একটাও কথা হয়নি। চোখাচোখিও হয়নি, আমাকে চেনার কোনও প্রশ্নই নেই।
কাছে এসে তিনি স্প্যানিশ ভাষায় কিছু বললেন আমাকে।
আমি অসহায় ভাবে জানালাম, স্প্যানিশ ভাষা আমার বোধগম্য নয়।
তখন তিনি ইংরেজিতে জিগ্যেস করলেন, আপনার কিছু হারিয়েছে?
সঙ্গে-সঙ্গে বললাম, হ্যাঁ, মানিব্যাগ।
তিনি বললেন, আমি একটা সিটের পাশে মানিব্যাগ পড়ে থাকতে দেখেছি, পার্সারের কাছে জমা দিয়ে এসেছি। তার কাছে খোঁজ করুন।
তিনি আর দাঁড়ালেন না, আমিও ছুটলাম।
যাত্রীরা সবাই শেষ হয়ে যাওয়ার পর বিমানকর্মীরাও নামছে, আমি কিছু জিগ্যেস করার আগেই তাদের একজন ‘পথিক তুমি কি পথ হারাইয়াছ?’-র ভঙ্গিতে প্রশ্ন করল, কিছু হারিয়েছে?
আমার মানিব্যাগ।
লোকটি বলল পার্স, না বিলফোলড? পাতলা ধরনের মানিব্যাগ, যার মধ্যে খুচরো রাখা যায় না, শুধু নোট রেখে ভাঁজ করা যায়, আমেরিকানরা তাকেই বলে বিলফোলড। আমার ব্যাগটা পাতলা ধরনের, তার মধ্যে অল্প কিছু টাকাই ধরে, (আমেরিকানদের কাছে অল্প শ’তিনেক ডলার, আমাদের দেশের টাকার হিসেবে অনেকটাই) তাই বললাম, বিলফোলড।
লোকটি জিগ্যেস করল, ভেতরে তোমার কিছু প্রমাণ আছে? কার্ড কিংবা ঠিকানা? কিংবা কোনও ছবি?
না, সেরকম কিছুই নেই। ঠিক ঠিক টাকার অঙ্কটা গোনা নেই।
লোকটি বলল, তুমি যে বললে, কিছুই প্রমাণ নেই, সেটাই প্রমাণ। ভেতরে কোনও কাগজ বা ছবি নেই, আমি এটা জমা দিতে যাচ্ছিলাম। এই নাও।
অনেকেরই কোনও না কোনও সময় টাকাপয়সা হারায়, কিন্তু হারানো টাকা অবিকল ফেরত পাওয়া অতি দুর্লভ ঘটনা নয়?
আমাদের দেশে এরকম অবস্থায় কত ফর্ম ভরতি করা আর কতক্ষণ যে অপেক্ষা করতে হত, তার ঠিক নেই।
এখানেও যদি ইমিগ্রেশান কাউন্টার পেরিয়ে যেতাম, তা হলে আর বিমানের দিকে ফিরে আসা অসম্ভব ছিল। যাত্রীরা নেমে গেলেই ঝাড়ুদাররা ওঠে, তারা কেউ ব্যাগটা পেলে হজম করে ফেলত না?
বাংলাদেশের মুক্তধারা নামে বইয়ের অন্যতম প্রকাশক বিশ্বজিৎ সাহা নিউ ইয়র্কের জ্যাকসন হাইটসে একটি ছোট্ট বাংলা বই ও ক্যাসেটের দোকান খুলেছিল, এখন সে দোকানটি অনেক বড় হয়েছে, নিউ ইয়র্কে বাংলা বইমেলার সেই প্রধান উদ্যোক্তা। সেই বিশ্বজিৎ আর অভিজিৎ নামে আর একটি যুবক আমার জন্য অপেক্ষা করছিল বাইরে।
এই বইমেলা ও সাহিত্যসভা উপলক্ষ্যে ঢাকা থেকে এসেছে হুমায়ুন আহমেদ ও ইমদাদুল হক মিলন আর কলকাতা থেকে সমরেশ মজুমদার। তারা পৌঁছে গেছে আমার আগেই, যে হোটেলে রয়েছে, সেখানকার দ্বারপ্রান্তে পৌঁছে গাড়ি থেকে নামবার সময় আমার চশমাটা খুলে পড়ে গেল ফুটপাথে।
লেনস দুটি অক্ষত থাকলেও ফ্রেমটাই ভেঙে গেছে, সেটা আর ব্যবহার করা যাবে না!
একবার মানিব্যাগ হারাচ্ছি, একবার চশমা ভাঙছে, এ ধরনের ট্যালামি আমায় পেয়ে বসল কী করে? সত্যি-সত্যি বুড়ো হয়ে গেলাম?
নিজের ওপর এমনই রাগ হল যে তখনই অস্ফুট স্বরে শপথ নিয়ে নিলাম, যদি এর পর এরকম আর একটা ভুল হয়, তাহলে এ-ভ্রমণ অসমাপ্ত রেখে দেখে ফিরে যাব!
অনেক দিনের জন্য বাইরে বেরুলে দ্বিতীয় একটা চশমা সঙ্গে রাখতেই হয়। আমার দ্বিতীয় চশমাটি অনেক দিনের পুরোনো, লেনসের পাওয়ার কম, তাতে একটু ঝাঁপসা- ঝাঁপসা দেখি, কোনও রকমে কাজ চলে। তা হলে কি বাকি দিনগুলি আমাকে ঝাঁপসা দৃষ্টিতে কাটাতে হবে?
বিশ্বজিতের স্ত্রী রুমা অবশ্য বিশেষ যত্ন নিয়ে নিউ ইয়র্ক ছাড়ার আগেই আমাকে ফ্রেমটা বদল করে নতুন চশমা করিয়ে এনে দিয়েছিল।
নিউ ইয়র্কে বাংলা বইয়ের মেলা? তাতেই বোঝা যাবে, কত বাঙালি গিয়ে থিতু হয়েছে সেখানে। বলাই বাহুল্য, তাদের মধ্যে বাংলাদেশিদের সংখ্যাই পশ্চিমবঙ্গীয়দের তুলনায় অনেকগুণ বেশি। শুধু তাই-ই নয়, বাংলা ভাষা, সাহিত্য ও সংস্কৃতি রক্ষা ও মর্যাদা বাড়াবার কাজে বাংলাদেশিদেরই উদ্যম বিদেশের বহু শহরে চোখে পড়ে।
নিউ ইয়র্ক থেকেই বাংলা পত্রিকা বেরোয় অন্তত ন’খানা, সব কটাই বাংলাদেশিদের, পশ্চিমবঙ্গীয়দের একটাও না। এবং সেসব পত্রিকা নিছক শখের বা লিটল ম্যাগাজিন নয়, সংবাদপত্রও আছে। সেরকম দু-তিনটি সংবাদপত্র কার্যালয় দেখতে গিয়েছিলাম, রীতিমতন কম্পিউটার ও ফটোগ্রাফি বিভাগ সমেত আধুনিক অফিস, সেখানে যে কয়েকজন কর্মী কাজ করেন, সেটাই তাঁদের জীবিকা।
প্রতি বছর উত্তর আমেরিকার কোনও না কোনও বড় শহরে বিশাল আকারে একটি বঙ্গ সম্মেলন হয়, তার উদ্যোক্তা পশ্চিমবঙ্গীয় বাঙালিরা। এ সম্মেলনের প্রায় শুরু থেকে আমি অনেকবারই দেখেছি, লক্ষ করেছি, ক্রমশই সেই বঙ্গ-যজ্ঞে থিয়েটার-নাচ-গান-বাজনার প্রাধান্য বাড়ছে, সাহিত্য হয়ে যাচ্ছে গৌণ। বাংলাদেশিরাও আলাদাভাবে এরকম বড়-বড় সম্মেলনের আয়োজন করে। সেখানে গায়ক-গায়িকাদের তুলনায় লেখক-লেখিকাদের ভূমিকা ও সম্মান কিছুমাত্র কম নয়।
মনে পড়ে, অনেককাল আগে শিকাগোর রাস্তা দিয়ে হাঁটতে-হাঁটতে একটা বইয়ের দোকানের কাঁচের জানলায় একটি বইয়ের মলাটের বাংলা অক্ষর দেখে রোমাঞ্চে আমার শরীরে শিহরণ হয়েছিল। সেটি এডোয়ার্ড ডিমক অনূদিত ভারতচন্দ্রের বিদ্যাসুন্দর, থিফ অফ লাভ’, মলাটে ব্যবহৃত হয়েছিল কয়েকটি বাংলা অক্ষর। আমেরিকায় বসে বাংলা বই, পত্র-পত্রিকা সংগ্রহ করার একমাত্র উপায় ছিল অনেক বেশি ব্যয়ে দেশ থেকে আনানো। এখন কত বটল ঘটে গেছে। বাংলা বই ও ক্যাসেট তো অনেক জায়গায় পাওয়া যায়ই, জ্যাকসন হাইটের কয়েকটি রাস্তায় বাংলাদেশিরা তাদের দোকানের সাইনবোর্ডেও ব্যবহার করে বাংলা ভাষা। টিউব ট্রেনে যেতে যেতে দেখা যায়, কেউ-কেউ স্থানীয় বাংলা কাগজ পড়ছে। লন্ডনের মতন নিউ ইয়র্কেও অনেক স্কুলে বাংলা পড়াবার ব্যবস্থা আছে।
সবচেয়ে বেশি চমক লেগেছিল টেলিফোনে। ভুল নাম্বার ডায়াল করলে কিংবা কোড নাম্বার ভুল করলে রেকর্ড বা সংশোধনীবাণী শোনাবার ব্যবস্থা প্রায় সব দেশেই আছে। নিউ ইয়র্কে সেরকম একটা ভুল টেলিফোন করে শুনতে পেলাম বাংলায় নির্দেশ। ইংরিজিও আছে অবশ্যই, ইংরিজি ও বাংলা পরপর বলে যাচ্ছে।
আমার এবারের স্বল্পস্থায়ী নিউ ইয়র্ক অবস্থানে সব বন্ধুদের বাড়িতে যাওয়া সম্ভব নয়। শুধু এক বিকেলে গিয়েছিলাম যামিনীদা ও সুমিত্রা মুখখাপাধ্যায়ের সঙ্গে দেখা করতে। আর এক সন্ধেবেলা বড় আকারের জমায়েত হয়েছিল মীনাক্ষী ও জ্যোতির্ময় দত্তের বাড়িতে। এসেছিলেন করবী ও মণি নাগ, নূপুর লাহিড়ি ও অ্যান্ডঅর, প্রীতি সেনগুপ্ত, স্নিগ্ধা মুখোপাধ্যায়, তনুশ্রী ভট্টাচার্য, আরও অনেকে, অনেক গান ও হাসিঠাট্টার অট্টরোল হল, কেন জানি না, আমি ঠিক মন বসাতে পারছিলাম না, ভেতরে-ভেতরে একটা অস্থিরতা কাজ করছিল, তাও কীসের জন্য, বোঝার উপায় নেই।
যেন আমার জীবনে একটা পরিবর্তন অবধারিতভাবে আসন্ন। নিউ ইয়র্কে গিয়ে একবার অন্তত গ্রিনিচ ভিলেজে না যাওয়ার কোনও মনে হয় না। গৌতম দত্ত, মহুয়া চৌধুরী ও সৌবীর আমাকে ও সমরেশকে নিয়ে গেল শেষ রাত্রিটিতে। সাত-আট মাস আগেও আমি একবার এসেছিলাম এখানে। যত বারই আসি, খুব বেশি করে অ্যালেন গিনসবার্গের কথা মনে পড়ে। অ্যালেনই একমাত্র আন্তর্জাতিক খ্যাতিমান কবি, যার সঙ্গে কলকাতার সম্পর্ক ছিল তার জীবনের প্রায় শেষ দিন পর্যন্ত।
দেখতে-দেখতে অ্যালেনের মৃত্যুর পর চার বছর কেটে গেল। এই ভিলেজের রাস্তায়-রাস্তায় অ্যালেনের সঙ্গে কতবার হেঁটেছি। আমার চিঠি লেখার অভ্যেস খুব কম, তবু অ্যালেন হঠাৎ হঠাৎ চিঠি পাঠালে তার উত্তর দিতাম, ১৯৯৭ সালে ওকে লিখেছিলাম, আমি শিগগিরই আবার আসছি, তুমি সেই সময় নিউ ইয়র্কে থাকবে তো? অ্যালেন অনেক সময় কলোরাডোর বোল্ডার শহরের কাছে নারোপা বৌদ্ধ মহাবিদ্যালয়ে অধ্যয়ন, অধ্যাপনা ও ধ্যান করতে যেত। আমার চিঠির উত্তরে সে লিখল, হ্যাঁ, আপাতত নিউ ইয়র্কে আছি, তুমি সরাসরি এসে আমার অ্যাপার্টমেন্টে উঠবে। আমার আসতে একটু দেরি হয়েছিল, তার আগেই শেষ নিশ্বাস ফেলে চলে গেল সে। মৃত্যুর এক সপ্তাহ আগে অ্যালেন তার শেষতম কবিতাটি লেখে, তার নাম Things Ill not do (Nostalgias)। জীবনে আর কী-কী করতে পারবে না সেই তালিকা দিতে দিতে অ্যালেন এক জায়গায় লিখেছে, ‘Or return to have Chat older Sunil & te young Coffee shop Poets.’ মনে পড়েছিল কলকাতা ও তার বন্ধুদের কথা?
অ্যালেন, পিটার অরলভস্কি আর গ্রেগরি করসোর সঙ্গে যেবার প্রথম এসেছিলাম এই গ্রিনিচ ভিলেজে, তখন এ জায়গাটা ছিল কত ফাঁকা-ফাঁকা, দোকানপাট অনেক কম, গরিব পাড়া বলে যত রাজ্যের বাউণ্ডুলে কবি-শিল্পীরা এখানে এসে আস্তানা গেড়েছিল। মাঝে-মাঝে সারারাত ধরেও চলত শিল্পের পাগলামি। তারপর তাদের দেখার জন্য আস্তে-আস্তে পর্যটকদের ভিড় জমতে থাকে। এখন শুধু পর্যটকদেরই গিজগিজে ভিড়। অজস্র রেস্তোরাঁ, কবি-শিল্পীরা অদৃশ্য হয়ে গেছে।
লস অ্যাঞ্জেলিসে যাওয়ার সময় আবার একটি কাণ্ড হল।
হুমায়ুন আমেদ আর সমরেশ মজুমদারেরও যাওয়ার কথা থাকলেও ওদের দেশে ফিরে যেতে হল বিশেষ কারণে। তবে ইমদাদুল হক মিলন আর বিশ্বজিৎ এবং মঝহারুল ইসলাম সমেত প্রকাশকদের একটি দলের সঙ্গী হব আমি। মিলন খুব ভালো ভ্রমণসঙ্গী, দুজনে আগেও গেছি নানান জায়গায়। এবারে দলবল মিলে এয়ারপোর্টে আসা হল, মালপত্র চেক-ইন আর বোর্ডিং কার্ডও প্রত্যেকের হাতে, বিমানের গেট পর্যন্ত পৌঁছতে হল অনেকটা রাস্তা পেরিয়ে, কারণ জে এফ কে বিমানবন্দরটির অনেক অংশ ভেঙেচুরে আধুনিকীকরণের প্রক্রিয়া চলছে।
একেবারে শেষ গেটের সামনে, বিমানে ওঠার মুখে বিমানকর্মীরা আটকে দিল আমাদের। মিলন-বিশ্বজিৎদের টিকিটগুলি কনফার্মেশন নাকি ঠিক নেই, একমাত্র আমারটি ও.কে.। সুতরাং
আমি ভেতরে যেতে পারি, ওদের অপেক্ষা করতে হবে।
চেক-ইনের সময় কিছু বলল না, মালপত্র ওজন, এক্স-রে, বোর্ডিং পাস দেওয়ার পরেও এরকম আপত্তি? সাহেবদের দেশে এমন অব্যবস্থা আগে দেখিনি।
আমি ভেতরে গিয়ে নির্দিষ্ট আসনে বসলাম, মনে হল, ওদের নিশ্চিত একটুপরেই ছেড়ে দেবে, ওদের মালপত্রও তো তোলা হয়ে গেছে।
ক্রমে বিমানটি অন্য যাত্রীতে ভরে গেল, ওরা কেউ আসতে পারল না।
আবার আমি একা।
বিমানটি আকাশে ওড়ার পর হঠাৎ খেয়াল হল, আমি কোথায় যাচ্ছি? লস অ্যাঞ্জেলিসের বইমেলার উদ্যোক্তাদের কারুকে আমি চিনি না, কারুর নামও জানি না, সব যোগাযোগ হয়েছে বিশ্বজিতের মারফত। কোথায় উঠব, সে সম্পর্কেও কোনও ধারণা নেই।
যদি আমাকে কেউ ওখানকার এয়ারপোর্টে নিতে না আসে?
এবারে জানলার ধারে একটা আসন পেয়েছি বটে, কিন্তু রাত হয়ে গেছে, আকাশ দেখা যাবে না। বিমানের মধ্যে আলো জ্বলে বলে বাইরের অন্ধকারও দেখার উপায় নেই, ভেতরের প্রতিচ্ছায়ই থাকে বাইরে।
তবু তো জানলা। বিমানটির অবতরণের সময়ে তো অন্তত দেখা যাবে আলোকোজ্জ্বল মহানগরী। বিন্দু বিন্দু জোনাকির মতন আলো ক্রমশ হয়ে ওঠে দীপাবলি। যতবার দেখি, পুরোনো হয় না।
তা হলেও বারবার অমার ওই একই কথা মনে হতে লাগল। যদি কেউ আমায় নিতে না আসে? লস অ্যাঞ্জেলিস একটা বিতিকিচ্ছিরি রকমের লম্বা শহর, আগে কয়েকবার এলেও রাস্তাঘাট চিনি না। বিমানটি পৌঁছবে অনেক রাতে, তখন আমি কোথায় যাব? বিশ্বজিৎ অবশ্যই ওখানকার কারুকে টেলিফোনে জানাবে। যদি ভুলে যায়? টেলিফোনে যদি না পায়? লস অ্যাঞ্জেলিস শহরে আমার নিজস্ব কোনও বন্ধুও নেই।
বই পড়ায় মন বসছে না, অন্য কোনও কথাও ভাবছি না, শুধু ওই এক দুশ্চিন্তা। এক সময় নিজের ওপর প্রচণ্ড রাগ হল।
কেউ বিমানবন্দরে আমাকে অভ্যর্থনা জানাতে না এলেও কী আসে যায়! আমি কি সাঁতার না জানা বাচ্চা ছেলে যে জলে পড়ব?
একা একা অনেক অচেনা বিদেশি শহরে যাইনি এর আগে? যেমন ইস্তানবুলে, যেমন কায়রোতে, যেমন রোমে, যেমন ব্যাংককে। ওসব জায়গায় এয়ারপোর্টে কেউ নিতেও আসেনি, পরেও কারুর সঙ্গে পরিচয় হয়নি।
এই লস অ্যাঞ্জেলিসেই জীবনে প্রথমবার আসার সময় পরিচিত কেউ ছিল না, শুধু শহরটা দেখব বলেই চলে এসেছিলাম আইওয়া থেকে। তখন ট্যাক্সি নেওয়ার মতন বিলাসিতা করারও সামর্থ্য ছিল না, এয়ারপোর্ট থেকে বাসে চেপে গিয়েছি সিটি সেন্টারে, তারপর একটা সস্তার হোটেল খুঁজে নিয়েছি। রোমহর্ষক সেই হোটেল-অভিজ্ঞতা।
সস্তার হোটেল, তাতেও আরও সস্তার ঘর পাওয়ার প্রলোভন দেখিয়ে কাউন্টারের লোকটি বলেছিল, যে-দুটি মাত্র ঘর খালি আছে, সে দুটিই সুইট, সেইজন্য ভাড়া দ্বিগুণ, তোমাকে একটা ঘর দিতে পারি, তার ভাড়া অর্ধেকেরও কম।
কেন আমার প্রতি এই বিশেষ উদারতা? একটা ঘর কোনও একজন ব্যক্তি তিন মাসের জন্য টাকা দিয়ে ভাড়া নিয়ে রেখেছে, মাঝে-মাঝেই সে থাকে না। কিন্তু ঘরটাও ছাড়ে না। তবে সেই ক’টা দিনের জন্য হোটেলের মালিক যদি ঘরখানা অন্য কাউকে ভাড়া দেয়, তাতে তার আপত্তি নেই। আমার ভাড়া অনেক কম লাগবে বলে আমি তাতেই রাজি হয়ে গিয়েছিলাম।
ঘরে ঢুকেই চক্ষুস্থির। মূল ভাড়াটের বহু জিনিসপত্র সারা ঘরে ছড়ানো। তার আন্ডার প্যান্ট থেকে আধা ভরতি মদের বোতল পর্যন্ত। (মদের বোতল কখনও অর্ধেকটা খালি বলতে নেই) লোকটির স্বভাব খুবই এলোমেলো নিশ্চিত, জামা-প্যান্ট ইত্যাদি যেন ছুঁড়ে-ছুঁড়ে যেখানে সেখানে ফেলা রয়েছে। শুধু বিছানাটা ব্যবহারযোগ্য।
প্রথম মধ্যরাতেই দরজায় করাঘাতে আমার ঘুম ভেঙে গিয়েছিল। বেল নয়, দুম দুম করাঘাত। দরজা খুলেই দেখি এক বিশালকায় ব্যক্তি দাঁড়িয়ে আছে, সত্যজিৎ রায়ের চেয়েও লম্বা, চওড়াতেও তাঁর চেয়ে ঢের বেশি। মুখ ভরতি দাড়ি, তার কাঁধে ঝোলানো গিটারের মতন কিছু একটা বাদ্যযন্ত্র। সে ক্রিয়াপদবর্জিত ইংরিজি বলতে লাগল, যেমন, হু ইউ? মাই রুম দিস! এবং তার প্রতিটি বাক্যে প্রচুর হুইস্কির গন্ধ মেশানো।
ভয়ে আমার বুক তো কেঁপে উঠতেই পারে। প্রথমেই মনে হল, লোকটি যদি বলে, তার কোনও জিনিস আমি চুরি করেছি? তার মদের বোতল থেকে চুমুক দিয়েছি? (দিইনি, তার কোনও জিনিসই ছুঁইনি।) দোষ আমার নয়, হোটেল মালিকের, কিন্তু বেশি রাতে কাউন্টারে কেউ থাকে না, তা ছাড়া এই মাতাল কি আমার কোনও কথা বুঝবে? এ আমাকে তুলে আছাড় মারলেও বাধা দেওয়ার উপায় নেই।
পরিণতিটি সেরকম ভয়াবহ হয়নি শেষ পর্যন্ত। মিনমিন করে তাকে জানিয়ে দিলাম যে সে সাত দিনের আগে ফিরবে না বলে হোটেলের ম্যানেজার আমাকে এই ঘরে থাকতে দিয়েছে। তোমার আপত্তি থাকলে আমি এক্ষুনি বেরিয়ে গিয়ে অন্য হোটেল খুঁজে নিতে পারি। তোমার জিনিসপত্র সব বুঝে নাও।
লোকটি আমার দিকে খানিকক্ষণ চেয়ে থাকে, দুলতে-দুলতে বলল, অ্যানাদার হোটেল? অ্যাট দিস আওয়ার?নট সেইফ ম্যান।
তারপর জিগ্যেস করল, তুমি কোন দেশের লোক?
লোকটি একজন উঠতি গায়ক। সেই সময়টায় আমেরিকান গায়ক-শিল্পী-কবিরা ভারতীয়দের সম্পর্কে কিছুটা দুর্বলতা পোষণ করত। তখন ভারতের দর্শন ও আধ্যাত্মিকতার দিকে এরা আকৃষ্ট হচ্ছে অনেকেই।
রাত্তিরের লস অ্যাঞ্জেলিসের রাস্তা রীতিমতন বিপদসঙ্কুল, তাই লোকটি আমাকে তো বেরুতে দিল না বটেই, সে রাতটা তার ঘরে থেকে যেতে বলল। কাঁধের ঝোলা থেকে বার করল স্যান্ডুইচ, আর তার মদের বোতলেও ভাগ নেওয়ার জন্য পীড়াপীড়ি করতে লাগল বারবার।
প্রায়ই এই ধরনের অভিজ্ঞতা আমার আরও বেশ কয়েকবার হয়েছে। তবে, এবারে আমি ভয় পাচ্ছি কেন? বয়েস বেড়েছে বলে গেরেমভারি হয়েছি? খাতির-যত্ন পাওয়ার অভ্যেস হয়ে গেছে? এরকম অভ্যেস হওয়া মানেই পর্যটকের মৃত্যু। তা হলে একা-একা ঘোরাঘুরি এবার থামাতে হবে।
নিজেকে বকুনি দিয়ে বোঝালাম, এত চিন্তার কী আছে?
এখন বাসের বদলে ট্যাক্সি করতে পারি, খুব সস্তার বদলে ভদ্রগোছের মাঝারি হোটেলে এক রাত থাকার মতন টাকাও আছে, কাল সকালে ফোন-টোনে যোগাযোগ হবেই।
লস অ্যাঞ্জেলিসে নেমে বিমানবন্দরে ফুলের তোড়া হাতে অপেক্ষমাণ কাউকে দেখতে পেলাম না। আমার নাম লেখা বোর্ড হাতে নিয়েও দাঁড়িয়ে নেউ কেউই।
আগের থেকে মনস্থির করে ফেলেছি বলে হতাশা জাগল না।
নিজের সুটকেসটা সংগ্রহ করার জন্য এগিয়ে চলেছি নির্দিষ্ট স্থানটির দিকে, কখন যেন অলক্ষে একটি যুবক পাশে এসে পড়ে বলল, সুনীলদা তো? আপনার হ্যান্ডব্যাগটা আমাকে দ্যান!
সে আমাকে চিনল কী করে, সে প্রশ্ন অবান্তর। এই ফ্লাইটে আমিই ছিলাম একমাত্র অশ্বেতাঙ্গ যাত্রী।
যুবকটির নাম শাহিন। তার বাড়িতেই আমার থাকার ব্যবস্থা।
গাড়িতে উঠে শাহিন বলল, আপনাকে একটা সারপ্রাইজ দেব। এটা শুনুন।
সে চালিয়ে দিল একটা ক্যাসেট। তাতে শোনা গেল স্পষ্ট, সুমিষ্ট গলায় একটি কবিতার আবৃত্তি। কেউ কথা রাখেনি।লস অ্যাঞ্জেলিসে বাংলাদেশিদের বইমেলা ও বড় আকারের সাংস্কৃতিক উৎসব এই প্রথম, তাই অভিজ্ঞতার অভাবে সময়-রক্ষা ও অনুষ্ঠানসূচিতে এলোমেলো ভাব রয়ে গেছে কিছুটা। অবশ্য উদ্যোক্তাদের আন্তরিকত ও নিষ্ঠার অভাব নেই। এখানে পেশা বা ব্যাবসায় যাই হোক, সবসময়। ব্যস্ত থাকতে হয়, তবু এইসব অনুষ্ঠানের জন্য যাঁরা স্বেচ্ছায় সময় দান ও খাটাখাটনি করতে আসেন, তাঁরা আসলে জন্মভূমির টান ভুলতে পারেননি। পশ্চিমবঙ্গীয়দের তুলনায় বাংলাদেশিরা অনেক ঘন ঘন স্বদেশে যায়।
একটা জিনিস লক্ষ করলাম, এখানকার বাংলাদেশি মানুষগুলি সবাই ভালো ছেলে, কেউ সিগারেট খায় না, সন্ধে আটটার পরেও কেউ গেলাস ধরার জন্য উসখুস করে না। ঢাকা শহরের মানুষদের মধ্যে অনেক বেশি উদ্দামতা দেখেছি।
আমেরিকায় এখন সিগারেট বিরোধী আন্দোলন একেবারে তুঙ্গে। বিধিনিষেধ আরোপ হতে হতে এখন শুধু খোলা মাঠ ও রাস্তাগুলি বাকি আছে। খুব শিগগিরি সম্ভবত সিঙ্গাপুরের মতন আমেরিকাতেও রাস্তায় ধূমপান নিষিদ্ধ হয়ে যাবে। আমেরিকান পুরুষরা সবাই প্রায় ধূমপান ছেড়েছে, শুধু এখনও স্বাস্থ্য-সতর্কতা উপেক্ষা করে যাচ্ছে মেয়েরা, অনেক শহরে দেখেছি, দোকানের কাউন্টার সামলানো রমণীরা মাঝে-মাঝে দোকান ছেড়ে রাস্তায় গিয়ে, তুষারপাত কিংবা বৃষ্টির মধ্যেও দাঁড়িয়ে ফুক ফুক করে একটা সিগারেট টেনে আসছে।
বাঙালি নারী-পুরুষদের মধ্যে ধূমপায়ী আর দেখাই যায় না। আমার লজ্জা করে। অনেক সময়েই দেখি চতুর্দিকে ধূমপান বিরোধী হংসদের দ্বারা পরিবৃত হয়ে বসে আছি আমি এক বেয়াদপ বক! আমার মস্তিষ্ক থেকে তাম্রকূটের টানটা কিছুতে যাচ্ছে না। সন্ধের পর একটু-আধটু সুরা পানেও এরা অনাগ্রহী! আমি আর নিজেকে শোধরাতে পারলাম না।
সন্ধের পরেও বইমেলার একটা দোকানে বসে থাকতে থাকতে মনে হয়, আমি এখানে কেন এসেছি? কেন একাকিত্ব বোধটা কাটছে না? এখানকার সব কিছুর মধ্যেই যেন আমি বেমানান।
কলম্বিয়ার রাজধানী বোগোটা, কিন্তু আমার গন্তব্য সেখানেও নয়। এই আন্তর্জাতিক কবিতা উৎসব হচ্ছে অন্য একটি শহরে, তার নাম Madellin, উচ্চারণ অবশ্য ম্যাডেলিন নয়, ফরাসি ভাষার মতন স্প্যানিশেও পাশাপাশি দুটো এল থাকলে উহ্য হয়ে যায়, কিংবা বদলে যায়। আমি সে চেষ্টা করব না, ইংরিজি মতে ম্যাডেলিনই বলব।
এখান থেকে আমাকে যেতে হবে মায়ামি, সেখান থেকে বিমান বদল করে বোগোটা, আবার ছোট বিমানে ম্যাডেলিনে পৌঁছে একটানা যাত্রার সমাপ্তি।
মায়ামির ফ্লাইট ধরতে হল অতি ভোরে উঠে, কষ্ট করে শাহিন আমাকে পৌঁছে দিয়ে গেল। বৃষ্টিহীন রোদ-ঝলমলে দিন, তবু এবারেও জানলা পাওয়া আমার ভাগ্যে নেই।
ফ্লোরিডার মায়ামি একটি জগৎবিখ্যাত প্রমোদ-নগরী, প্রকৃতিও এখানে বড়ই রূপসী। আমার হাতে পরবর্তী উড়ানের আগে সাড়ে তিন ঘণ্টা সময়। ছোট হোক বা বড় হোক, পৃথিবীর সমস্ত বিমানবন্দরই প্রায় একই রকম বৈচিত্র্যহীন, সুতরাং বিমানবন্দরে অযথা বসে না থেকে শহরটা ঘুরে দেখা যেত অনায়াসে, তা আর হয়ে উঠল না। মায়ামি বিমানবন্দর আমেরিকা যাওয়া-আসার একটি প্রধান দ্বার বলে এখানে নিরাপত্তা ব্যবস্থার খুবই কড়াকড়ি। তা ছাড়া নিকটবর্তী কিউবা সম্পর্কেও আমেরিকার সরকারের শুচিবাই আছে। নানাবিধ অস্ত্রধারী শান্ত্রীরা মাঝে মাঝেই এক একটা হিংস্র কুকুর নিয়ে এসে সবকিছু শোঁকাচ্ছে।
বিমানে ওঠার আগে আবার একটি ঝঞ্ঝাট হল। যাত্রা বাতিল হওয়ার উপক্রম। পাসপোর্ট ভিসা পরীক্ষা করা হচ্ছে বারবার। একেবারে শেষ মুহূর্তে আমাকে আটকে দিয়ে বলা হল, আমার নাকি ভিসায় গণ্ডগোল আছে।
আমি দিল্লি থেকে কলম্বিয়ার ভিসা করিয়ে এনেছি, তার জন্য দণ্ড দিতে হয়েছে অনেক। আমি এ পর্যন্ত যত দেশে গেছি, তার মধ্যে কলম্বিয়ার মতন একটি ছোট, অকিঞ্চিৎকর দেশের ভিসা খরচ সবচেয়ে বেশি। তার আবার কীসের গণ্ডগোল?
মিলিটারির মতন পোশাক ও চেহারার সেই লোকটি বলল, এ ভিসা তুমি কোথা থেকে পেয়েছ?
বললাম, কলম্বিয়ার দিল্লি দূতাবাসের ছাপই তো রয়েছে, তা দেখেই বোঝা যাবে। লোকটি পাসপোর্টের সেই পাতাটি আমার চোখের সামনে ধরে বলল, এতে কোনও তারিখ নেই।
সত্যিই তো তাই। অবিশ্বাস্য ব্যাপার। আমাকে এক মাসের জন্য ভিসা দেওয়া হয়েছে, কিন্তু কোন তারিখ থেকে কত তারিখ পর্যন্ত তার উল্লেখ নেই, সইয়ের তলাতেও কোনও তারিখ নেই। এরকম ভুল কোনও দূতাবাস করতে পারে? তারিখবিহীন যে কোনও দলিলই তো মূল্যহীন!
লোকটি আমাকে একপাশে সরে আসতে বলে কমপিউটার নিয়ে বসল।
কম্পিউটার যে কত অসাধ্য সাধন করতে পারে, সে বিষয়ে আমার সম্যক জ্ঞান নেই। মায়ামিতে বসে কম্পিউটার মারফত দিল্লির দূতাবাস থেকে দেওয়া ভিসার তারিখ কী করে বার করা হবে, তা আমার বুদ্ধির অগম্য।
ভিসা শব্দটি লিখছি বটে, কিন্তু এর উচ্চারণ ভিজা ও ভিঝার মাঝামাঝি। সে উচ্চারণ বাংলায় বানান করা যায় না।
অন্য সব যাত্রী-যাত্রিণীরা চলে যাচ্ছে ভেতরে, আমি দাঁড়িয়ে আছি একপাশে, সেই মিলিটারি প্রতিম লোকটি কম্পিউটার খটখটিয়েই চলেছে।
যেন আমি কোনও অপরাধ করে ধরা পড়েছি। কিংবা কৃপাপ্রার্থী। মানুষের ব্যক্তিস্বাধীনতা নামে অধিকারটা আজকাল সব বিমানবন্দরে এসে ধূলিসাৎ হয়ে যায়। কোনও প্রশ্ন করার উপায় নেই। নিরাপত্তার নামে যখন তখন সারাগায়ে চাপড় মারবে, একই জায়গায় দু-তিনবার বাক্স-প্যাঁটরা খুলতে বলবে, ঘাঁটাঘাঁটি করবে, দাড়ি কামাবার পাউচটা তুলে জিগ্যেস করবে, এটা কী? পাসপোর্টটা এ হাত থেকে ও হাত ঘুরবে, তা নিয়ে চলবে গু জ্বর গু জ্বর ফুসুর-ফুসুর। প্রশ্ন করলেই যাত্রা বাতিল করে দেওয়ার ক্ষমতা আছে বিমানকর্মীদের। যদিও হাইজ্যাকাররা বোমাপিস্তল নিয়ে ঠিকই উঠে পড়ে।
আমার এ যাত্রার ঠিক সাড়ে তিন মাস পরেই আমেরিকায় একসঙ্গে চারখানি বিমান হাইজ্যাকিং হয় একই দিনে, প্রায় একসঙ্গে। দুটি বিমানের ধাক্কায় ধ্বংস হয়ে যায় জগৎবিখ্যাত দুটি বিশালাকায় ওয়ার্ল্ড ট্রেড সেন্টার, একটি আঘাত হানে পেন্টাগনে।
প্রায় মিনি পনেরো দাঁড়িয়ে থাকার পর আর ধৈর্য রাখা গেল না। জিগ্যেস করলাম, কত দেরি হবে?
লোকটি কঠোর কণ্ঠস্বরে বললেন, দেরি হবে, হ্যাঁ, কত দেরি হবে তা কী করে বলব!
মনে মনে বললাম, ধুত্তোরি ছাই! কলম্বিয়ায় যেতেই হবে, এমন মাথায় দিব্যি কে দিয়েছে? এত বিঘ্নের মধ্য দিয়ে কবিতা পড়ার শখ আমার নেই।
নিউ ইয়র্ক, লস অ্যাঞ্জেলিসে পরিচিতরা সবাই উদ্বিগ্ন হয়ে প্রশ্ন করেছে, কেন আমি যাচ্ছি ওদেশে? বিশেষত এই সময়ে? সেখানে সন্ত্রাস ও খুনোখুনি লেগেই আছে।
একটা প্যারামিলিটারি বাহিনী, একটা চূড়ান্ত দক্ষিণপন্থী দল ও একটি মার্কসবাদী বিপ্লবী সংগঠন, এই তিন রকম দল অরাজকতা চালিয়ে যাচ্ছে সে দেশে। অতি শক্তিশালী মাদক চোরাচালান চক্র তো আছেই।
এখানে থাকতে থাকতেই কাগজে পড়লাম বোগোটা শহরে দিনদুপুরে বোমা বিস্ফোরণে অনেক লোক হাতাহত হল একদিন। প্রথমে একটি গাড়ি-বোমা বিস্ফোরণে কয়েকজন মরল, তারপর পুলিশ ও উদ্ধারকারীরা যখন সেখানে পৌঁছেছে, তখন ফাটল কাছাকাছি আর একটি গাড়ি-বোমা, তাতে কয়েকজন পুলিশসমেত ঘায়েল হল কিছু সাংবাদিক ও টিভির লোকজন।
এখানকার উগ্রপন্থীদের বিশেষ শখ পুলিশ খুন করা। তিনশোর বেশি পুলিশ ওদের হাতে বন্দি আছে। চোরাচালানকারীদের অস্ত্রে পর পর কয়েকজন বিচারক হত্যার কাহিনিও সবাই জানে। নিজের দেশের একজন ফুটবল খেলোয়াড় হঠাৎ একটা সেমসাইড গোল করে ফেলেছিল, সেই ভুলের জন্যও বেচারিকে গুলি খেয়ে মরতে হয়েছে।
ম্যাডেলিনও খুব সশস্ত্র হিংসার শহর। এক সপ্তাহ আগেই সেখানে চলন্ত বাসে গুলি চালিয়ে খতম করে দেওয়া হয়েছে বারোজন নিরীহ, সাধারণ যাত্রীকে। সেখানে অপহরণও নিত্য নৈমিত্তিক ঘটনা।
এরকম জায়গায় কেউ সাধ করে যায়?
শুধু দুজন, ফ্রান্সের প্রতি সান্যাল ও কানাডার কান্তি হোর আমাকে বিশেষ উৎসাহ দিয়ে বলেছিলেন, কলম্বিয়া অবশ্যই দেখার মতন জায়গা, মানুষজন যেমন সুন্দর, তেমনই সুদৃশ্য প্রকৃতি।
প্রতি সান্যাল নিজে গিয়েছেন কলম্বিয়ায়, তাঁর স্বামী বিকাশ সান্যালের ইউনেস্কোর কাজের সূত্রে। ওঁদেরও বিপদের ভয় সম্পর্কে সাবধান করে দেওয়া হয়েছিল বটে, কিন্তু ওখানকার মানুষদের কাব্য ও গানবাজনার প্রতি ভালোবাসা দেখে মুগ্ধ হয়েছেন।
আর কান্তি হোরকে কাজের সূত্রে কলম্বিয়া তথা দক্ষিণ আমেরিকার অনেক দেশে প্রায়ই যেতে হয়। তাঁর একটা সুবিধে, তিনি স্প্যানিশ ভাষা মাতৃভাষার মতন ভালো জানেন। না, একটু ভুল হল, অনেকেই নিজের মাতৃভাষাটা ভালো জানে না। কান্তি হোর এক আশ্চর্য, বিরল ব্যতিক্রম। চল্লিশ বছরেরও বেশি সময় ধরে দেশ ছাড়া, কিন্তু বাংলাভাষা ও সাহিত্যের প্রতি রয়ে গেছে প্রগাঢ় ভালোবাসা। তিনি যখন মুক্তোর মতন অক্ষরে বাংলার চিঠি লেখেন নিজের হাতে, তাতে একটাও ইংরিজি শব্দ থাকে না, থাকে না কোনও বানান ভুল।
কান্তিবাবু কলম্বিয়ার ভায়োলেন্সের ব্যাপারটা পাত্তাই দিতে চান না। তাঁর মতে, সেখানকার মানুষদের আন্তরিক ও শিষ্ট ব্যবহার অতুলনীয়। আমি যতদিন থাকব, তার মধ্যেও তিনিও একটা কাজের ছুতো নিয়ে চলে আসবেন, খুব আড্ডা হবে।
হিংস্রতা ও খুনোখুনি কোন দেশে নেই? বোমা, বাসযাত্রীদের গুলি করে মারা, অপহরণ কি আমাদের দেশে নেই? নকশাল আমলের কলকাতা, এখনকার ত্রিপুরা, অসম, মেঘালয়, মণিপুরে এসব অহরহ ঘটছে, তবু কি সাধারণ জীবনযাত্রার স্রোত থেমে থাকে? কাশ্মীরের কথা বাদই দিলাম।
শুধু কবিতা পাঠের বাড়াবাড়ি রকমের আগ্রহে আমি অত দূরের দেশে যাচ্ছি না। অত কবিতা পড়ার নেশা আমার নেই, প্রকাশ্য জনসভায় কবিতা পাঠের চেয়ে ঘরোয়া অন্তরঙ্গ পরিবেশে কবিতা পড়া ও শোনাই আমার কাছে বেশি উপভোগ্য। তবু অনেক জায়গায় যেতেই হয়। ওখানে যাচ্ছি, দেশভ্রমণের নেশায়। আর ওই যে আগেই বলেছি, আর একটা মহাদেশ ছুঁয়ে আসার ছেলেমানুষি!
কিন্তু এ যাত্রায় গোড়া থেকেই এমন বিড়ম্বনা শুরু হয়েছে বলে সব উৎসাহে ছাই চাপা পড়ে যাচ্ছে।
এবারে আমিও খানিকটা কড়া গলায় বললাম, আমার আমেরিকান ভিসা তো ঠিক আছে? পাসপোর্টটা ফেরত দিন, আমি আর যাব না। এখান থেকেই ফিরব।
এতে ম্যাজিকের মতন কাজ হল।
লোকটি সঙ্গে-সঙ্গে কম্পিউটার থেকে হাত তুলে, আমার পাসপোর্টটা বন্ধ করে এগিয়ে দিয়ে বলল, ঠিক আছে, আপনি প্লেনে উঠে পড়ুন!
তারিখবিহীন ভিসাতেই যদি কাজ চলে, তাহলে লোকটি এতক্ষণ দেরি করল কেন? অদ্ভুত সব ব্যাপার। ও কি আশা করেছিল, আমি ওর কাছে কাকুতি মিনতি করব? অন্যের আত্মসম্মান নষ্ট করিয়ে অনেকে আনন্দ পায়।
বিমানে উঠে উচ্চশ্রেণির অংশটা পেরিয়ে সাধারণ শ্রেণিতে ঢোকার পরই দেখলাম, একেবারে সামনের সারিতে বসে আছেন সেই মহিলা। যাঁকে লন্ডন থেকে নিউ ইয়র্ক আসার বিমানে দেখেছি, যিনি আমার মানিব্যাগটা উদ্ধার করে দিয়েছিলেন।
কাকতালীয়? তা ছাড়া আর কী!
আমার সিটটা বেশ খানিকটা দূরে। যেতে যেতে মনে হল, মানিব্যাগটার জন্য ভদ্রমহিলাকে ধন্যবাদ জানানো উচিত ছিল। এই তো সুযোগ।
কিন্তু মহিলার সঙ্গে এবারে একটি বেশ বড় দল আছে, তিনি তাদের সঙ্গে কথাবার্তায় মগ্ন। থাক পরে দেখা যাবে।
বিমানটি কিন্তু ঠিক সময়ে ছাড়ল না।
প্রথমে ক্যাপ্টেন ঘোষণা করলেন যে সামান্য কোনও কারণে মিনিট পনেরো দেরি হবে, সে জন্য তিনি ক্ষমাপ্রার্থী।
পরবর্তী ঘোষণায় সেই সময়সীমা বেড়ে গেল।
তৃতীয়বার জানা গেল, রানওয়ে খালি নেই বলে বিমানটি উড়তে পারছে না।
এই কালহরণ অত্যন্ত বিরক্তিকর।
উড়ন্ত বিমানেই সময় যেন কাটতেই চায় না, মাটিতে থেমে থাকা বিমান একেবারেই চরিত্রহীন। টিভি-র নীরেস ছবি দেখার চেয়ে বইয়ের পাতায় চোখ ডুবিয়ে অন্যমনস্ক হওয়া বরং ভালো।
নোবেল পুরস্কারপ্রাপ্ত ‘সোল মাউন্টেন’ নামে যে উপন্যাসটি আমি পড়ছি, সেটাও অনেকটা ভ্রমণকাহিনির মতন। একটি উপকথার পাহাড় খুঁজতে-খুঁজতে চিনের দুর্গম অঞ্চলে ঘুরছেন লেখক। তাঁর আঙ্গিকটি অনেকটা সতীনাথ ভাদুড়ির ‘সত্যি ভ্রমণকাহিনি’র মতন। এক পরিচ্ছেদের বর্ণনা প্রত্যক্ষভাবে লেখকের উত্তম পুরুষে, পরবর্তী পরিচ্ছেদ তৃতীয় পুরুষে।
এই ভ্রমণকাহিনি যাতে একঘেয়ে না লাগে, তাই মাঝে-মাঝে লেখক মশাই বেশ রসালো মালমশলা মিশিয়ে দিয়েছেন। এর সময়কাল লেখকের তরুণ বয়েসের, ঘুরতে-ঘুরতে লেখকের সঙ্গে প্রায়ই একটি সুন্দরী যুবতীর সঙ্গে দেখা ও আলাপ হয়ে যাচ্ছে, তারপর দুজনেই কিছুক্ষণ পর এক শয্যায়। একই নায়িকা নয়, বিভিন্ন পরিচ্ছেদে অন্য অন্য যুবতী, কোথাও-কোথাও আদিরসেরও অভাব নেই। সাম্যবাদী চিনের প্রত্যন্ত মফসসলে যে এরকম বিছানা-উদার স্বাধীন রমণীদের দেখা পাওয়া যায়, তা আমার জানা ছিল না।
অবশ্য এই লেখক সাম্যবাদ-বিরোধী। হয়তো তাঁর নোবেল পুরস্কার প্রাপ্তির সেটাই প্রধান কারণ।
সে যাই হোক, আমার এই রচনাটির সঙ্গে ওই উপন্যাসটির প্রধান অমিল এই যে, আমারটির মধ্যে কোনও প্রেম কাহিনি নেই। কাহিনিই প্রায় নেই বলতে গেলে, প্রেম থাকবে কী করে?
সতীনাথ ভাদুড়ির ‘সত্যি ভ্রমণকাহিনি’তে তবু একটা প্রেম না হলেও মধুর সম্পর্কের কথা আছে, আমার এ যাত্রায় সব মাধুর্য নিরুদ্দেশ।
তবে, আমার ব্যাগ উদ্ধারকারিণী, দ্বিতীয়বার দেখা এই কলম্বিয়া যাত্রিণী মহিলাটিকে নায়িকা বলা যেতে পারে, নায়িকা হওয়ার মতন সবরকম গুণই তাঁর আছে, কিন্তু শেষ পর্যন্ত তাঁর সঙ্গে আর একটিও বাক্য বিনিময় হয়নি আমার। আগবাড়িয়ে অচেনা মেয়েদের সঙ্গে আলাপ করার যোগ্যতাই আমার নেই। মেয়েরা যদি দয়া করে, সে আলাদা কথা।
টয়লেটে যাওয়ার ছুতোয় আমি সেই মহিলার পাশ দিয়ে ঘুরে এলাম একবার। আমাকে তাঁর চেনার কোনও প্রশ্নই নেই, দেখেও দেখলেন না। তিনি তাঁর সঙ্গীদের মধ্যে গল্পে মগ্ন হয়ে আছেন, এখন আমি ধন্যবাদ জানাতে গেলে যদি আলাপের ছুতো ভেবে বিরক্ত হন? তাই কিছুই বলা হল না।
তবে, মহিলাটির নাম জানা গেল, ইলিয়ানা। অন্যরা এই নামে ডাকছে। কথা না বললেও ওঁর মুখের দিকে তাকালে দৃষ্টি ধন্য হয়।
নিউ ইয়র্ক যাওয়ার সময় ইলিয়ানা এক সহযাত্রীর ওপর বিরক্ত হয়ে উঠে গিয়েছিলেন, এখানে তিনি মনের মতন সঙ্গীদের পেয়েছেন, বেশ খুশিতে আছেন।
বিমানটি শেষ পর্যন্ত উড়ল দেড় ঘণ্টা বাদে।
এবারে জানলা পাওয়া গেছে, অনেক সিটই খালি, সুতরাং এটা কোনও সৌভাগ্যের ব্যাপার নয়। যদিও একটুপরেই সন্ধে হয়ে যাবে, তবু এখনও নীচের দিকে অনেক কিছুই চোখে পড়ে।
ম্যাপে উত্তর ও দক্ষিণ আমেরিকার সংযোগ-জায়গায় অনেক বিন্দু বিন্দু দ্বীপ দেখেছি। মায়ামি থেকে কিউবা ডিঙিয়ে যেতেই হবে, তারপর ক্যারিবিয়ান সাগর, ওয়েস্ট ইন্ডিজ, কেম্যান দ্বীপপুঞ্জ, জামাইকা, কোস্টারিকা, পানামা, কোনটা যে কী তা বোঝার উপায় নেই। সমুদ্রের বুকে যে একটা গম্ভীর পাহাড় চোখে পড়ল, সেটাই কি সান অ্যান্ড্রস?
এক সময় একজন পারসার আমার কাঁধে টোকা দিয়ে জিগ্যেস করল, তোমার কি পাসপোর্টটা হারিয়েছে?
আমি আঁতকে উঠলাম। মানিব্যাগ হারিয়েছি। চশমা ভেঙেছি, এরপর পাসপোর্ট? সেই কম্পিউটার খটখটানো মিলিটারি মেজাজের লোকটি কি শেষ পর্যন্ত আমার পাসপোর্ট ফেরত দেয়নি?
পকেটে হাত দিয়ে দেখলাম। না তো, পাসপোর্ট ঠিকই আছে। বার করে মিলিয়েও নিলাম। লোকটি বলল, টয়লেটের কাছে একটা পাসপোর্ট পাওয়া গেছে, ছবিটা অনেকটা তোমারই মতন—
পৃথিবীতে আমার মতন চেহারার অনেক মানুষ আছে, সে বিষয়ে আমি নিঃসন্দেহ, তবে আমার পাসপোর্ট আমার কাছেই অটুট আছে। এ ব্যাপারে তাকে নিশ্চিন্ত হতে বললাম।
এতবার এরকম ঘোরাঘুরিতেও আমি কখনও পাসপোর্ট হারাইনি। এ ব্যাপারে ভাস্কর ছিল আমার ঠিক বিপরীত, যেখানে সেখানে পাসপোর্ট ফেলে যেত। ওর ব্রিটিশ পাসপোর্ট, খুবই মূল্যবান, একটু সুযোগ পেলেই চোরেরা লুফে নেবে, তাতেও হৃক্ষেপ ছিল না ওর। নিজের অত্যন্ত প্রয়োজনীয় ইনসুলিনের বাক্সটাও যে হারিয়েছে কতবার!
একেবারে শেষ যাত্রার সকালবেলা ভাস্কর জামা-প্যান্ট পরে হোটেল থেকে বেরুবার জন্য তৈরি হয়েছে, ঘরে কিছু ফেলে যাচ্ছে কি না আমি আর অসীম খুঁজে দেখে একটা রুমাল ও একজোড়া মোজা পেয়েছিলাম, ভাস্কর পকেট থাবড়ে বলে দিল সব ঠিক আছে। তখন তো আমরা বুঝিনি যে এটাই ওর শেষ যাত্রা, মৃত্যু এর মধ্যেই এসে ওর বুকের মধ্যে থাবা গেড়েছে। ভাস্কর কথা বলছে বটে, আসলে ওর বাহ্যজ্ঞান নেই।
কয়েক মিনিট পরেই খুব কাছের হাসপাতালে ডাক্তাররা যখন ওর বুকে চাপ দিয়ে দিয়েও আর নিশ্বাস ফেরাতে পারলেন না, তখন সেখানে একটা ভিড় জমে গিয়েছিল। ভাস্কর যেখানেই একদিন-দুদিন থাকে, সেখানেই ও সাধারণ মানুষের মধ্যে জনপ্রিয় হয়ে যায়। হোটেলের ম্যানেজারদের সঙ্গে সে অনেকবার দরাদরি করেছে। কিন্তু বেয়ারা-খানসামাদের অবিশ্বাস্য রকমের বেশি বকশিশ দিয়ে হতভম্ব করে দিত।
দশ মিনিট আগেও ভাস্কর কথা বলেছে। এখন থেকে আর কখনও তার কণ্ঠস্বর শোনা যাবে, এই উপলব্ধিটা তখনও আমরা ঠিক বিশ্বাসযোগ্য করতে পারছি না, থুম মেরে বসে আছি হাসপাতাল-প্রাঙ্গণে একটা গাছের নীচে, ভিড় ঠেলে একটি অল্পবয়েসি ছেলে আমাদের সামনে এসে দাঁড়াল। এই ছেলেটি হোটেলে ভাস্করের ঘরে ফাই ফরমাস খাটত। ওর হাতে ভাস্করের মানিব্যাগ আর পাসপোর্ট, ও দুটো ছিল মাথার বালিশের নীচে। আমরা সারাঘর খুঁজেছি, বালিশের তলাটা দেখার কথা মনে পড়েনি। ভাস্করের আর কখনও পাসপোর্টের প্রয়োজন হবে, মানিব্যাগটাও কাজে লাগবে না, তাই বোধহয় ওগুলো নিয়ে ভার বাড়াতে চায়নি। ব্যাগটায় একগাদা টাকা।
ছেলেটি এসেছিল ছুটতে ছুটতে, সে এসেছিল জীবন্ত ভাস্করের ওগুলো ফেরত দিতে। যে হাসিখুশি, মজাদার বাবুটিকে সে কতবার চা, ওমলেট, সোডা এনে দিয়েছে, সেই বাবুর অসুখ করেছে, আবার নিশ্চয়ই সেরে উঠবেন, ধরে নিয়েছিল। সে ওগুলো পেয়ে লুকিয়ে রাখলে আমরা টেরও পেতাম না। আর একটু পরেই মানালি থেকে আমাদের পাহাড়ের নীচে নেমে যাওয়ার কথা। হোটেলের ওই বাচ্চা চাকরটার অতগুলো টাকা অনেক কাজে লাগত, তবু যে সে ফেরত দেওয়ার জন্য ছুটে এসেছে, তাতেই সে একা বিশ্বের সব চোর ডাকাতদের বিবেকহীনতার প্রতিবাদের মূর্ত প্রতীক হয়ে রইল।
আমার কখনও পাসপোর্ট না হারালেও পাসপোর্টের জন্য একবার আমাকে এক দারুণ শ্বাসরুদ্ধকর অবস্থায় পড়তে হয়েছিল।
এটা সেই ইস্তানবুলে যাওয়ার ঠিক আগেকার ঘটনা।
ভারতীয় লেখক-প্রতিনিধি দলটির বাকি সবাই ফিরে যাবে ভারতে, আমি একাকী যাব তুরস্কে। ভারতের বিমান দুপুরবেলা, আমার বিমান খুব ভোরে, তাই অন্যদের না জাগিয়ে আমি তৈরি-টেরি হয়ে নেমে এসেছিলাম হোটেলের কাউন্টারে।
এটা সমাজতান্ত্রিক ব্যবস্থা ভেঙে পড়ার ঠিক বছর খানেক আগের কথা। সে সময় চেকোশ্লোভাকিয়া অধিকাংশ মানুষকেই বিরক্ত আর ক্ষুব্ধ মনে হয়েছিল, আমাদের এই সরকারি কর্মচারীদের আতিথ্য ছিল নিতান্তই দায়সারা, আসলে তারা সকলেই তখন সরকারের প্রতি ক্রোধে ফুঁসছে। হোটেলগুলিও সব সরকারি, সেখানকার কর্মীদের ব্যবহারও খুবই শুষ্ক।
সব সমাজতান্ত্রিক দেশগুলিতেই ভিসা ব্যবস্থা ছিল অন্যরকম। গণতান্ত্রিক দেশগুলিতে পাসপোর্টের মধ্যে একটা পাতায় ভিসার ছাপ দেওয়া থাকে, কিন্তু সোভিয়েত ইউনিয়ন, পূর্ব ইউরোপের দেশগুলিতে আলাদা একটি কাগজে দেওয়া হত ভিসা। সে কাগজটায় ছবিও থাকত। সেসব দেশ ছেড়ে আসবার সময় ভিসার কাগজটা এয়ারপোর্টে রেখে দিত। অর্থাৎ, ধরা যাক মস্কো, সেখান থেকে বিমানে ওঠার পর আর কোনও প্রমাণই থাকত না যে আমি মস্কো গিয়েছিলাম।
তা ছাড়া, ইংল্যান্ড, ফ্রান্স, জার্মানিতে যেমন একবার বিমানবন্দর থেকে দেশটার মধ্যে ঢুকে পড়লে তারপর আমি কোথায় যাব কিংবা কোথায় থাকব, তা নিয়ে কেউ মাথা ঘামায় না, কিন্তু রাশিয়া, পোলান্ড, হাঙ্গেরি, রুমানিয়া, চেকোশ্লোভাকিয়া কয়েকটি মাত্র শহরের নাম নির্দিষ্ট থাকত, তার বাইরে কোথাও যাওয়ার উপায় ছিল না। শুধু তাই নয়, যে-কোনও শহরের হোটেলে পৌঁছলেই পাসপোর্টটি জমা নিয়ে নিত, সেটি সঙ্গে রাখতে দিত না।
আমার পাসপোর্টও এখানে জমা করা আছে, সেটা ফেরত চাইতেই ঘুম-ঘুম চোখে হোটেল কর্মীটি একগাদা পাসপোর্টের ভেতর থেকে আমারটা বার করে দিল। সে পাসপোর্টের ভেতর থেকে আমার ছবি-সাঁটা ভিসার কাগজটা বেরিয়ে আছে।
একটা ট্যাক্সি নিয়ে একা চলে গেলাম এয়ারপোর্ট। সফরের চোদ্দোদিন সবসময় একজন না একজন ইন্টারপ্রেটার সঙ্গে থাকত। প্রাহা শহরের এয়ারপোর্টটি তখন বেশ ছোটই ছিল, কর্মীদেরও ঢিলেঢালা ভাব। সুটকেস বইবার ট্রলি পাওয়া যায় না। নির্দিষ্ট কাউন্টারে গিয়ে মালপত্র জমা দিয়ে বোর্ডিং কার্ড নিয়ে নিলাম। সুভেনির হিসেবে এক জোড়া কাঁচের পুতুলও কিনে ফেললাম দোকান থেকে।
তারপর ইমিগ্রেশানে এসে এক মহিলা অফিসারকে পাসপোর্ট দিতেই শুরু হল নাটক।
তিনি পাসপোর্টটা দেখছেন আর আমার মুখটা দেখছেন পর্যায়ক্রমে বারবার। তারপর ছবির পাতাটা আমার চোখের সামনে এনে জিগ্যেস করলেন, ইজ দিস ইয়োর পাসপোর্ট?
জীবনে এত অবাক কখনও হইনি। বিস্ময়ের সঙ্গে ভয়, কেউ যদি পাহাড়ের একটা খাদে ঠেলে ফেলে দেওয়ার মতো পিঠে হাত রাখে, সেইরকম অবস্থার মতন।
বোমা ফাটানোর মতন চিৎকার করে বললাম, ‘নো!’
পাসপোর্টের ছবিটা আমার নয়, ভিসার কাগজটা আমার। অর্থাৎ অলস, ফাঁকিবাজ হোটেল কর্মী অন্য একজনের পাসপোর্টের মধ্যে আমার ছবিটা ঢুকিয়ে রেখেছে।
মহিলাটি চেয়ারে হেলান দিয়ে মিষ্টি হেসে বললেন, অন্যের পাসপোর্ট নিয়ে ঘোরা কতখানি বে-আইনি, তুমি জানো নিশ্চয়ই? সিকিউরিটির লোককে ডেকে এখুনি তোমাকে জেলে দেওয়া উচিত। আর আমি যদি নিয়ম ভেঙে তোমাকে ছেড়েও দিই, তাতেও তোমার কোনও লাভ হবে না। নকল পাসপোর্ট নিয়ে তুমি অন্য যে-দেশে যাবে, সেখানেই বাধা পাবে, এমনকী নিজের দেশেও ঢুকতে পারবে না।
ভদ্রমহিলা যা বললেন, তার প্রতিটি বর্ণ মর্মে-মর্মে সত্যি।
আমি দ্রুততম চলচ্চিত্রের বেগে ভেবে যেতে লাগলাম ঘটনা পরম্পরা।
ইস্তানবুলের এই ফ্লাইট ধরতে না পারলে আবার কবে রিজার্ভেশন পাব তার ঠিক নেই। এখান থেকে ভারতের রিজার্ভেশান পাওয়া খুবই দুষ্কর, আগেই শুনেছি। মাসের পর মাস অপেক্ষা করতে হয়। এখানেই বা থাকব কী করে, আমার কাছে খুব বেশি টাকা নেই। পূর্ব অভিজ্ঞতা থেকে জানি, এই সব দেশে সরকারি আতিথ্যের নির্দিষ্ট সময়সীমা পেরিয়ে গেলে তারপর আর কেউ ফিরেও তাকায় না। আমার ভিসাও আর একদিন আছে মাত্র।
তবে কি বিদেশ-বিভুঁইয়ে জেল খাটাই আমার নিয়তি?
মরিয়া হয়ে বললাম, মালপত্র চেক-ইন করার সময় কেন আমাকে কিছু বলা হয়নি?কাউন্টারে পাসপোর্টটা রেখেছিলাম, ভারপ্রাপ্ত ব্যক্তিটি সেটা উলটেও দেখেনি। তখন জানালে তবু একটা ব্যবস্থা করা যেত।
মহিলাটি বললেন, হ্যাঁ, উচিত ছিল, এটা ওই ব্যক্তিটির গাফিলতি। কিন্তু তাতেও তোমার কাছে অন্যের পাসপোর্ট রাখার অপরাধ খণ্ডন হয় না। তোমার ভিসার কাগজ দেখে বুঝতে পারছি, তুমি ইচ্ছে করে এটা করোনি। তোমাকে আমি এইটুকু মাত্র সুযোগ দিতে পারি, তোমার বিমান ছাড়ার পঞ্চাশ মিনিট দেরি আছে, তোমাকে চল্লিশ মিনিট সময় দিচ্ছি, এর মধ্যে যদি এটা বদল করে নিজের পাসপোর্ট নিয়ে আসতে পারো, তা হলে তোমার কোনও শাস্তি হবে না।
তাতেও কোনও সুরাহা হল না।
ভোরবেলা হোটেল থেকে ট্যাক্সিতে এয়ারপোর্টে আসতে পাক্কা পঁচিশ মিনিট সময় লেগেছিল। এখন যানবাহন বেড়েছে, আর একটু বেশি সময় লাগতে পারে। সুতরাং হোটেলে যাওয়া-আসার সময় হবে না।
আমাদের দলের অন্য কোনও লেখককে যে অনুরোধ জানাব, তাতেও বিশেষ সুবিধে হবে না। তারা সবাই ঘুমোচ্ছে দেখে এসেছি। ডেকে তুলতে হবে। তৈরি হতে কিছুটা অন্তত সময় তো লাগবেই। তা ছাড়া, অন্যের হাতে আমার পাসপোর্ট কি দেবে হোটেল কর্তৃপক্ষ?
তবু হোটেলে একটা ফোন করলাম।
এর মধ্যে হোটেল কাউন্টারের আগের কর্মীটি বদলে গেছে, অন্য যে এসেছে, সে এতই কম ইংরিজি জানে যে ব্যাপারটা কিছুতেই বুঝতে পারে না। ভিসার কাগজ আমার, পাসপোর্টটা অন্যের, এটা শুনে সে বারবার বলতে লাগল, হোয়াট! হোয়াট! দ্যাট ক্যানট বি! তারপর লাইন কেটে দিল।
বুকের মধ্যে দুমদুম শব্দ হচ্ছে, ডুবন্ত মানুষের মতন আঁকুপাঁকু করতে-করতে হঠাৎ দেখতে পেলাম এক মহিলাকে। ইনি প্রথম কয়েকটি দিন আমাদের দলটির ইন্টারপ্রেটার ছিলেন। ভদ্রমহিলার চেহারা এতই রোগা, এতই শুকনো যেন শরীরের সব রসকষ শুষে নেওয়া হয়েছে, মুখে কখনও হাসি নেই, বরং সবসময় বিরক্তি ও রাগ-রাগ ভাব। আমাদের দলের পুরুষরা আড়ালে তাঁকে বলত পেতনি। একজন হিন্দি লেখক বলেছিল, সব ভ্রমণ কাহিনিতে কত সুন্দরী, রসিক ইন্টারপ্রেটার বা গাইড থাকে, আর আমাদের ভাগ্যে এই!
এখন সেই মহিলাকেই আমার মনে হল দেবদূতী।
এয়ারপোর্টের জনারণ্যে তিনিই একমাত্র, যিনি আমাকে চিনবেন এবং ইংরিজিতে আমার সমস্যা বুঝতে পারবেন।
আমি ভদ্রতা-সভ্যতা ভুলে গিয়ে ওঁর হাত চেপে ধরে বললাম, মিস, আমাকে বাঁচান!
তিনি সব শুনে বললেন, আমি একটি চিনা প্রতিনিধি দলকে অভ্যর্থনা জানাতে এসেছি, আর দশ মিনিটের মধ্যে তাদের বিমান নামবে। আমি তোমাকে বেশি সময় দিতে পারব না। তবে শেষ চেষ্টা করছি। তোমারও দোষ আছে, পাসপোর্ট সবসময় ভালো করে দেখে নেওয়া উচিত, শুধু ভিসার কাগজ দেখে তোমার নিশ্চিত হওয়া উচিত হয়নি। আর হোটেলেরও দোষ আছে, অন্যের পার্সপোর্টে তোমার ভিসার কাগজ ছাপা মারাত্মক অপরাধ। এই পাসপোর্টটা যার, সেও তো বিপদে পড়বে! যাই হোক, আমি হোটেলের ঘাড়েই সব দোষ চাপাচ্ছি।
একটা টেলিফোন বুথে ঢুকে তিনি কয়েক মিনিট কথা বললেন, মনে হল যেন কারুকে খুব ধমকাচ্ছেন। ভয় দেখাচ্ছেন!
বেরিয়ে এসে বললেন, ওদের কোনও লোক এখন আসতে পারবে না, তবে একজন ট্যাক্সি ড্রাইভারের হাতে দিয়ে এক্ষুনি তোমার পাসপোর্টটা পাঠাচ্ছে, তার হাতেই অন্য পাসপোর্টটা দিয়ে দিও। বাইরের ট্যাক্সি স্ট্যান্ডে অপেক্ষা করো।
তিনি আর দাঁড়ালেন না। চলে গেলেন অ্যারাইভালো গেটের দিকে। আমি কৃতজ্ঞতায় তাঁর হাত ধরে ঝাঁকুনি দিলাম, তাঁর পদচুম্বনেও রাজি ছিলাম। আর দু-চার মিনিট এদিক-ওদিক হলে ওঁর সঙ্গে আমার দেখাই হত না।
প্রতিটি মিনিট এখন মূল্যবান। হোটেল থেকে ট্যাক্সিটি আসতে অন্তত আরও আধঘণ্টা তো লাগবেই। এই আধঘণ্টা মানে আসলে কত ঘণ্টা?
থিয়োরি অফ রিলেটিভিটি খুব সহজ করে বোঝাবার জন্য আইনস্টাইন নাকি কারুকে বলেছিলেন, মনে করো, কোনও লোকের একটা পা ফায়ার প্লেসের আগুনে ঠুসে ধরা হয়েছে, তা হলে সেই লোকটির কাছে পাঁচ মিনিটই মনে হবে এক ঘণ্টা। আর কেউ যদি তার প্রেমিকার পাশে ঘনিষ্ঠ হয়ে বসে থাকে, তা হলে তার এক ঘণ্টাকেই মনে হবে পাঁচ মিনিট।
আমার পা নয়, যেন মাথাটাই ঠুসে ধরা হয়েছে ফায়ার প্লেসে। এই আধঘণ্টার মধ্যেই নির্ভর করছে আমার জীবন-মরণ না হলেও তুরস্ক ভ্রমণ কিংবা কারাদণ্ড।
অনবরত ঘড়ি দেখতে-দেখতে আর ঘন-ঘন সিগারেট টানতে টানতে এ কথাও মনে হচ্ছে যে, সেই ট্যাক্সিওয়ালা আমায় চিনবে কী করে? এখানে এসে ট্যাক্সি পার্ক করে নেমে এসে আমার নাম ঘোষণার ব্যবস্থা করবে?
পার্কিং করতেই তো অনেক সময় লেগে যায়। আমি তো আর একটা মিনিটও অতিরিক্ত ব্যয় করতে পারব না। পরপর ট্যাক্সি আসছে। নির্দিষ্ট লেন দিয়ে ঢুকছে ট্যাক্সিগুলো, সেদিকে তাকিয়ে থাকতে-থাকতে আমার চোখে ব্যথা হয়ে গেল। হঠাৎ দেখি, এক ট্যাক্সিচালক জানলা দিয়ে একটা হাত বাইরে তুলে আছে, সেই হাতে ধরা একটা পাসপোর্ট!
কত ভাড়া হবে সেটা জানাই আছে। তার সঙ্গে কিছু বকশিশ জুড়ে সেই টাকা নিয়ে ছুটে গেলাম। পাসপোর্ট বদলাবদলি করেই আবার দৌড় দিলাম প্রস্থানদ্বারের দিকে।
তখন আমার নামে শেষ ডাক ঘোষিত হচ্ছে।আমেরিকান এয়ার লাইন্সের বিমান বোগোটায় পৌঁছল দেড় ঘণ্টা দেরিতে। অবশেষে আসা হল দক্ষিণ আমেরিকায়। এর পরেও দেখা দিতে লাগল নতুন-নতুন সমস্যা।
বোগোটা থেকে আজ রাতেই দিশি বিমানে পৌঁছবার কথা ম্যাডেলিন শহরে। কবিতা উৎসবের উদ্যোক্তারা লিখে জানিয়েছিল যে বোগোটা বিমানবন্দরেই কেউ আমাকে অভ্যর্থনা জানিয়ে পৌঁছে দেবে অন্য ছোট বিমানের দরজায়। সুটকেস সংগ্রহ করার স্থানটিতে গিয়ে দেখতে পেলাম ইলিয়ানাকে। চার-পাঁচজনের একটি দলের মধ্যে দাঁড়িয়ে। মায়ামিতে বেশ গরম ছিল। এখানে নরম-নরম শীত, ইলিয়ানার গলায় একটা কমলা রঙের স্কার্ফ জড়ানো। ওই দলের মধ্যে একটি পনেরো-ষোলো বছরের খুকিও আছে, সে ইলিয়ানার সন্তান কি না জানার উপায় নেই। যদি হয়ও, মায়ের মতন রূপ সে পায়নি।
চলন্ত বেল্টে নানারকম সুটকেস ও পোঁটলাপুঁটলি ঘুরছে। এ সময় সবাই শ্যেন চক্ষুতে নিজের বস্তুটি খোঁজে। আমি লক্ষ করছি, ইলিয়ানার জিনিসপত্র আগে আসে কি না। আমার আগে পেলে সে আগেই বেরিয়ে যাবে, তাকে আর বেশিক্ষণ দেখা যাবে না। আমি চলে যাব অন্য শহরে।
ইলিয়ানা খুবই রূপবতী হলেও তার সেই রূপের মধ্যে উগ্রতা বা প্রগলভতা নেই একটুও। পোশাকেও নেই রুচিহীনতা কিংবা দেখানেপনা, শুধু একটা মেরুন রঙের স্কার্ট পরা, গলায় স্কার্ফটি তাঁকে আরও গরিমা দিয়েছে।
শুধু আমি নই, আরও অনেকে আড়ে-আড়ে দেখছে ইলিয়ানাকে।
ইলিয়ানার সুটকেস বা ব্যাগটা কী রঙের হতে পারে? এ কৌতূহলের কোনও মানে হয়? আমার সুটকেস এসে গেছে, তবু আমি তুলছি না, সেটাকে ঘুরতে দিচ্ছি, দেখছি ইলিয়ানার হাত। দেখব না? তিনিই যে এই রচনার নিঃশব্দ নায়িকা।
ইলিয়ানার মাঝারি আকারের সুটকেসটির রং খয়েরি। দামি কিছু নয়। সেটা তিনি তুলে নেওয়ার পর তাঁর এক সঙ্গী সেটা তাঁর হাত থেকে নিতে চাইল, তিনি দিলেন না। হাঁটার সময় তাঁর মাথাটা উঁচু করা থাকে। অনেক শিক্ষাদীক্ষায়, কিংবা আভিজাত্যে এরকম হাঁটা রপ্ত করতে হয়।
আমি বাইরে এসে দেখলাম, একজোড়া যুবক-যুবতী আমার নাম লেখা প্লাকার্ড নিয়ে অপেক্ষমাণ। স্বাগতম জানাবার আগেই তারা একটি দুঃসংবাদ দিল।
আমি এত দেরি করে পৌঁছেছি বলে ম্যাডেলিনগামী নির্দিষ্ট দিশি বিমানটি এর মধ্যেই ছেড়ে চলে গেছে। এর পরে আর একটিই মাত্র ফ্লাইট আছে, সেটাতে সিট পাওয়া যাবে কি না ঠিক নেই, সুতরাং এক্ষুনি আমাদের এয়ারপোর্টের অন্য প্রান্তে দৌড়ে যেতে হবে।
আমার আন্তর্জাতিক টিকিটগুলির সঙ্গে এখানকার স্বল্প যাত্রার টিকিটটি যুক্ত ছিল না, সুতরাং তার সময়সূচিও জানতাম না।
মেয়েটি গেল টিকিটের ব্যবস্থা করতে, যুবকটি দাঁড়িয়ে রইল আমার পাশে। কিন্তু সে আমার সঙ্গে একটাও কথা বলেনি।
আমি দু-একটি বাক্য বলার চেষ্টা করে বুঝলাম, তার গাম্ভীর্য কিংবা লাজুকতার কারণ, সে ইংরিজি জানে না।
আবার একটা অনিশ্চয়তার উদ্বেগ আমাকে পেয়ে বসেছে।
ম্যাডেলিন-এ এয়ারপোর্টে যে আমাকে নিতে আসবে, সে নির্দিষ্ট ফ্লাইটে আমাকে দেখতে না পেয়ে যদি ফিরে যায়? তখন আমি কী করব? কোন হোটেলে আমার থাকার কথা, তাও তো জানা নেই।
লস অ্যাঞ্জেলিসে নামার আগে উদ্বেগ অনেকটা ভিত্তিহীন ছিল, কারণ সেখানে আমি নিজেই কিছু ব্যবস্থা করে নিতে পারতাম। কিন্তু এটা আমার অচেনা দেশ, গণ্ডগোল লেগেই আছে, এখানে বিপদের আশঙ্কা তুচ্ছ করার মতন নয়। সেখানে পৌঁছব রাত সাড়ে এগারোটায়।
যুবতীটি ফিরে এসে জানাল, একটাও সিট ছিল না, অনেক ধরাধরির পর এক নম্বর ওয়েটিংলিস্টের প্যাসেঞ্জারকে বঞ্চিত করে আমার জায়গা হয়েছে।
আমি আমার উদ্বেগের কথা জানাতে সে মেয়েটিও চিন্তিত মুখে বলল, হ্যাঁ তারা চলে যেতেই পারে, পরের ফ্লাইটে যে তুমি যাচ্ছ, তাও তো তারা জানবে না। আমি তাদের ফোনে ধরবার চেষ্টা করছি ফিরে গিয়ে।
যদি ফোনে ধরতে না পারো?
মেয়েটি বলল, ফেস্টিভালো অফিসে এখন কেউ থাকবে না, অন্য একজনের বাড়িতে.যাই হোক, তোমাকে হোটেলের নাম আর টেলিফোন নাম্বার লিখে দিচ্ছি, যদি এয়ারপোর্টে কেউ না থাকে, একটা ট্যাক্সি নিয়ে চলে যেতে হবে।
এয়ারপোর্ট থেকে শহর কত দূরে?
অন্তত এক ঘণ্টা তো লাগবেই।
রাত সাড়ে এগারোটায় এক অচেনা বিপদসঙ্কুল শহরে একা একা ট্যাক্সিতে যাওয়ার প্রস্তাবটা মোটেই সুখকর বলা যায় না। এইসব সময়ে মনে হয়, কেন এলাম?
বোগোটা থেকে ম্যাডেলিনের উড়ান-সময় মাত্র পঞ্চাশ মিনিট। ছোট বিমান।
তাতে উঠেই আমি যাত্রীদের প্রত্যেককে একবার দেখে নিলাম। কাকে খুঁজছি? অবশ্যই ইলিয়ানাকে। সেও তো এই বিমানে থাকতেও পারে।
ততটা কাকতালীয় আর হল না। ইলিয়ানা নেই।
সুটকেস নেওয়ার সময় ইলিয়ানাকে দেখে তো অনায়াসেই দুটো-একটা কথা বলা যেত। তাকে মনে করিয়ে দিতে পারতাম আমার মানিব্যাগ খুঁজে দেওয়ার কথা। কারুকে ধন্যবাদ জানানোটা কোনওক্রমেই অভদ্রতা বলে গণ্য হতে পারে না।
তবু কথা বলিনি। অনেক সময় এরকম হয় মানুষের। যে-কাজটা করা উচিত কিংবা যেটা করলে ভালো লাগবে, সেটাও করি না। মনে মনেই ভেবে যাই!
এই পঞ্চাশ মিনিট আমি অনবরত নিজের সঙ্গে একটা বাজি ধরার খেলা খেলতে লাগলাম। এয়ারপোর্টে কেউ থাকবে কি থাকবে না? বোগোটার মেয়েটি ওদের কারুকে টেলিফোনে পাবে কি পাবে না?
শেষপর্যন্ত এই বাজিতে আমি জিতলাম না হারলাম? নিজের সঙ্গে বাজি ধরার মুশকিল এটাই, ফলাফলটা ঠিক বোঝা যায় না।
দুটি লোক পোয়েট্রি ফেস্টিভালের বোর্ড নিয়ে দাঁড়িয়ে আছে।
কাছে গিয়ে আমার নাম বলতেই তারা মাথা নাড়ল।
এখানে আমার সুটকেসটা এল সবার শেষে। ততক্ষণে এয়ারপোর্ট ফাঁকা হয়ে গেছে।
বাইরে এসে ওদের গাড়িতে ওঠার আগে দেখে নিলাম, একটাও ট্যাক্সি নেই। অর্থাৎ এরা অপেক্ষা না করলে আমার দুর্ভোগের অন্ত থাকত না।
ওদের একজনকে আমি বললাম, মায়ামি থেকে আসার ফ্লাইট অনেক লেট করেছে, সে জন্য আগের প্লেনটা ধরতে পারিনি। তোমাদের এতক্ষণ অপেক্ষা করতে হল, সে জন্য আমি দুঃখিত। এবং অনেক ধন্যবাদ।
সে লোকটি তার পাশের লোকটিকে খোঁচা মারল।
অর্থাৎ সে ইংরিজি বোঝে না।
অন্য লোকটিও ইংরিজি ভাঙা-ভাঙা, সে বলল যে, বোগোটা থেকে একটি মেয়ে মোবাইল ফোনে তাদের জানিয়ে দিয়েছে।
মনে-মনে সেই নাম না জানা মেয়েটিকে ধন্যবাদ দিলাম।
গাড়িটা পুরোনো আর লঝঝরে, কাঁচকেঁচ শব্দ হচ্ছে। গতিও খুব কম।
কিছুক্ষণ সমতলে যাওয়ার পর গাড়িটা উঠতে লাগল পাহাড়ে। তারপর উঠছি তো উঠছিই, পথ আর ফুরোচ্ছে না।
অন্ধকারে যেটুকু দেখা যাচ্ছে, তাতে মনে হয় পাহাড়টা সুদৃশ্য নয়। বৃক্ষ বিরল, মাঝে-মাঝে দু-একটা বন্ধ দোকান। দার্জিলিঙে যাওয়ার পথে কাঠের তৈরি ছোটখাটো বাড়ির মতন বাড়ি, গরিব-গরিব ভাব।
রাস্তায় একজনও মানুষ নেই তো বটেই, আর কোনও গাড়িও নেই। পেছনেও নয়, সামনেও নয়। প্লেনের অন্য যাত্রীরা গেল কোন দিকে? আমার সুটকেস সবচেয়ে শেষে পেয়েছি বলে সব গাড়ি ও ট্যাক্সি আগেই বেরিয়ে গেছে? উলটো দিক থেকেও কোনও গাড়ি আসছে না, তার কারণ, এত রাতে শহর ছেড়ে কেউ বাইরে যায় না?
প্রায় চল্লিশ-পঁয়তাল্লিশ মিনিট কেটে গেছে, গাড়ি এখনও পাহাড়ে। এমনকী হতে পারে, বিমানবন্দর থেকে শহরে যেতে হলে এত পাহাড় ডিঙোনো ছাড়া আর কোনও রাস্তা নেই?
মাঝে-মাঝে দূরে কোনও একটা আলো-জ্বলা বাড়ি দেখলে মনে হচ্ছে, এটাই বোধহয় একটা হোটেল, এবার পৌঁছে যাব। না, পেরিয়ে যাচ্ছি সেইসব বাড়ি।
এই লোকদুটি আমাকে কোথায় নিয়ে যাচ্ছে।
এরা উৎসব কমিটির প্রতিনিধি, এদের সন্দেহ করার কোনও কারণই নেই। কিন্তু মধ্যরাত্রি পেরিয়ে যাওয়া এই নির্জন পাহাড়ি রাস্তায় যদি কোনও ঝোঁপের আড়াল থেকে উগ্রপন্থীরা গুলি টুলি চালায়!
আমি বেশি-বেশি ভয় পাচ্ছি, বয়েস বেড়েছে বলে? অন্য কেউ হলে কী ভাবত। মাঝে-মাঝে এরকম মনে হয়। এই মুহূর্তে আমার জায়গায় শক্তি থাকলে কী করত? শঙ্খ ঘোষ থাকলে কী চিন্তা করতেন?
হঠাৎ সব কিছুই মনে হল, পরাবাস্তবতা। এক অচিন দেশে, দুজন নির্বাক মানুষের সঙ্গে, মধ্যরাত্রির অন্ধকারে আমি ঘুরছি একটা পাহাড়ে। এটা সত্য নয়, অলীক।
সুতরাং উৎকণ্ঠা সম্পূর্ণ মুছে ফেলে, শরীরের সব স্নায়ু শিথিল করে, এই সময়টা উপভোগ করাই ভালো।
এখন আমি আর এই পৃথিবীতেই নেই, চাঁদের দিকে যাচ্ছি ভাবলেও ক্ষতি কী? কিংবা পৃথিবীতে আর হিংসা নেই। সমস্ত উগ্রপন্থীদের অস্ত্রসম্ভার মরচে ধরে অকেজো হয়ে গেছে।
হঠাৎ গাড়িটা এক জায়গায় থেমে গেল। ভাঙা ইংরিজির লোকটি বলল, কাম!
পাহাড়ের খুব উঁচুতে, কাছাকাছি কোনও বাড়ি নেই, আলো নেই, এখানে নামতে বলছে কেন?
এটাও অলীকের মধ্যে ধরে নিলে অনায়াসে নামা যেতে পারে।
ভাঙা ইংরিজির লোকটি একটি সিগারেট ধরাল। লোকটি বুঝি গাড়ির মধ্যে ধূমপান করে না! উচিত কি উচিত নয় ঠিক জানতে না পেরে আমিও এতক্ষণ সিগারেট ধরাইনি। আমার বন্ধু অসীম রায় নিজে ধূমপায়ী হলেও তার গাড়ির মধ্যে বসে সিগারেট ধরানোর কঠোর নিষেধ আছে।
অন্য লোকটি এগিয়ে গেল পাহাড়ের খাদের দিকে। ও বুঝি হিসি করবে? তা নয়, সেও আমার দিকে হাতছানি দিয়ে বলল, কাম, কাম!
কাছে গিয়ে বোঝা গেল কারণটা।
পাহাড়ের একপাশটা ঢালু হয়ে নেমে গেছে অনেক নীচে। সেখানকার উপত্যকায় দেখা যাচ্ছে অসংখ্য বিন্দু বিন্দু আলো।
অর্থাৎ ওরা আমাকে একটা দৃশ্য দেখাচ্ছে।
অন্য লোকটি বলল, ওই যে ম্যাডেলিন শহর।
যারা রাত্তিরবেলা দূর থেকে দার্জিলিং বা শিলং দেখেছে, তাদের কাছে এ দৃশ্য এমন কিছু আহামরি মনে হবে না। প্লেন থেকে অনেক সমতল শহরও এরকমই দেখায়।
তবু, তুলনা না করেও সব সুন্দরী তো সুন্দর। আলো-ঝলমল একটি উপত্যকার একটা বিশেষ রূপ তো আছেই।
কিন্তু আমি আজ উঠেছি মুরগি না-জাগা ভোরে, তারপর সারাদিন ধরে এতরকম অনিশ্চয়তা ও উৎকণ্ঠার ধকল গেছে যে শরীরের চেয়েও মনটাই ক্লান্ত হয়ে পড়েছে বেশি। এখন আমার প্রাকৃতিক সৌন্দর্য দেখার চোখ নেই।
তবু ভদ্রতা করে বললাম, বাঃ, ভারী সুন্দর তোমাদের শহর।
লোকটি আমার কথা ঠিক বুঝতে না পেরে নিজেই বলল, বিউটিফুল, বিউটিফুল, এরকম আগে দেখেছ?
এরকম সময়, আমাদের দার্জিলিং-কালিম্পং-শিলং আছে এমন বলাটা অসভ্যতা।
সুতরাং বললাম, না, আগে দেখিনি। সত্যি খুব সুন্দর!
এরপর গাড়ি নামতে লাগল নীচের দিকে।
মিনিট পনেরো পর দেখা গেল লোকালয়। শুধু আলয় বলাই উচিত, শহরের রাস্তাতেও একটিও লোক নেই। এত রাতে কেউ বাইরে থাকে না। মনে আছে, চিনের সাংহাই শহরে রাত একটা-দুটোর সময় রাস্তায় দেখেছি প্রচুর মানুষজন। অবশ্য, সাংহাইতে তো উগ্রপন্থী দল থাকা সম্ভব নয়।
হোটেলের কাউন্টারে উৎসব কমিটির একজন এখনও বসে আছেন। তিনি আমাকে স্বাগত জানিয়ে হাতে তুলে দিলেন একটি ফাইল। রেজিস্টারে নাম সই করার পর পাওয়া গেল ঘরের চাবি।
আমার ঘর আটতলায়। ভেতরে ঢুকে দরজা বন্ধ করার পরই খুলে ফেললাম একটা ব্র্যান্ডির বোতল। এটা আমার অস্ত্রের মতন, সব সময় সঙ্গে থাকে। ক্লান্তিতে শরীর আর বইছিল না।
দু-চুমুক দেওয়ার পর খানিকটা চাঙ্গা হয়ে খুলে ফেললাম ফাইল।
অন্যান্য কাগজপত্রের মধ্যে একটি চিঠিতে অনেক ভালো ভালো কথার পর লেখা আছে দশ দিনের অনুষ্ঠান সূচি। তারপর শেষের দিকে কয়েকটি সতর্কবাণী।
তাতে বোঝা গেল, আমার আশঙ্কা কিংবা ভয়-ভয় ভাব একেবারেই অমূলক নয়। সতর্কবাণীগুলি এরকম:
* সম্মেলনের উদ্যোক্তাদের জিগ্যেস না করে কিংবা অনুমতি ছাড়া কোনও অচেনা ব্যক্তির আমন্ত্রণ গ্রহণ করবেন না।
*শহরের মধ্যে কোথাও একা-একা যাবেন না।
* যে-কোনওদিন অনুষ্ঠানের পর কোনও অচেনা ব্যক্তি আপনাকে তার গাড়িতে পৌঁছে দিতে চাইলে রাজি হবেন না।
* প্রকাশ্য স্থানেও কোনও অচেনা ব্যক্তি আপনাকে খাদ্য বা পানীয় দিয়ে আপ্যায়ন করতে চাইলেও তা নেবেন না।
*রাস্তায় সাবধানে হাঁটবেন, আপনাকে যেন বিদেশি বলে চেনা না যায়।
* কোনও দামি জিনিস, গয়নাগাটি, টাকাপয়সা নিজের কাছে না রেখে হোটেলের সিকিউরিটি বাক্সে জমা রাখবেন ইত্যাদি।ম্যাডেলিনের কবিতা উৎসবের উদ্বোধনী অনুষ্ঠানের মতন এমন বিশাল ও জমকালো অনুষ্ঠান আমি জীবনে আর কোথাও দেখিনি, ভবিষ্যতেও দেখব বলে মনেও হয় না।
এর সঙ্গে কিছুটা তুলনীয় এক কবি সম্মেলন দেখেছিলাম যুগোশ্লাভিয়ার ওখরিদ নামে ছোট্ট একটি শহরে।
তারপর যুগোশ্লাভিয়া টুকরো-টুকরো হয়ে গেছে, এখন সেই অঞ্চলটি মাকেঁদোনিয়া বা ম্যাসিডোনিয়া।
সেখানে কবি সম্মেলনটি হয়েছিল একটি নদীর বুকের ওপর, আক্ষরিক অর্থেই। একটি তন্বী, ছিমছাম, তরঙ্গবতী নদী, চওড়ায় বড়জোর চৌরঙ্গির মতন একটা রাস্তার সঙ্গে তুলনীয়, সেই নদীর ওপরে একটি সেতুকেই মঞ্চ বানানো হয়েছে। আর নদীর দুপাশে ঘাসের ওপর বসে আছে শ্রোতারা। আমরা কবিতা পাঠ করেছি সামনের দিকে তাকিয়ে, যেন নদীকেই উদ্দেশ্য করে।
সেবারে ওই কবি সম্মেলনের কয়েকটি দিনে অ্যালেন গিলসবার্গ আর প্রখ্যাত রুশ কবি ভজনেসেনস্কির সঙ্গে তুমুল আড্ডা হয়েছিল।
ম্যাডেলিনের অনুষ্ঠানটি আরও বেশি বর্ণাঢ্য ও অভিনব।
বাসে করে আমাদের নিয়ে যাওয়া হল পাহাড়ের গায়ে একটি জায়গায়।
ম্যাডেলিন শহরটি একটি জামবাটির মতন। উপত্যকার সব দিকেই গোল করে ঘেরা পাহাড়। শহর বিস্তৃত হতে-হতে পাহাড়ের গায়ে-গায়ে অনেকটা ওপরে উঠে গেছে।
সেরকমই, উঁচুতে একটি স্থানে পাহাড় কেটে-কেটে বানানো হয়েছে গ্যালারি। অন্তত পঞ্চাশ ষাটটি ধাপ। অনেক নীচে তৈরি হয়েছে বড় মঞ্চ। গ্যালারিটি স্টেডিয়ামের মতন বেঁকে গেছে ডান দিকে ও বাঁ-দিকে। সেখানে বসে আছে পাঁচ-সাত হাজার নারী পুরুষ, কত রঙের পোশাক, অনেকের পোশাক প্রায় নেইও বলা যায়, পুরুষ ও নারীর সংখ্যা সমান সমান তো হবেই, হয়তো নারীর সংখ্যাই কিছু বেশি। তাদের দিকেই তো আগে চোখ পড়ে। নারীরা নানা বয়েসি, কিশোরী থেকে বৃদ্ধা।
মঞ্চে বিদ্যুৎ বাতি ও মাইক্রোফোন আছে, শ্রোতাদের মধ্যে মাঝে-মাঝে রয়েছে লাউড স্পিকার। কিন্তু বিদ্যুতের আলো নেই, দাউ দাউ করে জ্বলছে অনেকগুলি মশাল। একেবারে ওপরে ফুচকা, আলুকাবলি, চপ-কাটলেটের দোকান। (ওগুলো নয় অবশ্য, তার বদলে সসেজ, বেগেল, হ্যামবার্গার ও মাটন রোলের মতন কিছু একটা।)
এই অনুষ্ঠানে কোনও মন্ত্রী কিংবা রাষ্ট্রপতি-রাজ্যপাল নেই, কোনও সভাপতি নেই, কোনও ভাষণও নেই। শুধু শুরুতে একজন একটা ইস্তাহার বা ঘোষণাপত্র পড়ে গেল মিনিট দশেক ধরে, সেটা স্প্যানিশ ভাষায় হলেও আর একজন সঙ্গে-সঙ্গে ইংরিজি অনুবাদ করে দিচ্ছিল বলে বোঝা গেল, তাতে শুধু বিশ্বের সব কবিদের জয়গান। মূল বক্তব্য, যেন কবিরাই অবসান ঘটাতে পারো সব যুদ্ধের, ঘুচিয়ে দিতে পারে মানুষের হিংসা প্রবৃত্তি।
খুবই লম্বা দাবি। তবে শুনতে ভালোই লাগে।
এরপর কবিতা পাঠ। মোট দশজন কবি প্রথম দিনের জন্য নির্বাচিত, তাঁদের মধ্যে আমি নেই। আমি সেরকম আশাও করিনি। শোনা গেল, আশিটি দেশের কবিদের আমন্ত্রণ জানানো হয়েছে (শেষপর্যন্ত এসে পৌঁছেছেন বাহাত্তর জন), এ ছাড়া রয়েছেন বেশ কয়েকজন স্থানীয় কবি, এঁদের মধ্য থেকে দশজন বেছে নেওয়া খুবই শক্ত। তাই প্রতি বছর ঘুরিয়ে-ঘুরিয়ে এক-এক দেশের কবিদের এই সুযোগ দেওয়া হয়। গত বছরই এক ভারতীয় হিন্দি কবি উদ্বোধনী অনুষ্ঠানে কবিতা পড়ে গেছেন। তবে, সব আমন্ত্রিত কবিদেরই বসানো হয়েছে মঞ্চে।
কবিরা পড়েছেন নিজেদের মাতৃভাষায়, সঙ্গে আর একজন পড়ে দিচ্ছেন স্প্যানিশ অনুবাদ। সুতরাং দশজনের মধ্যে ন’জন কবিরই শুধু কণ্ঠস্বর উপভোগ করা গেল, বোঝা গেল না একটি পংক্তিও। একমাত্র অস্ট্রেলিয়ান মহিলা পড়লেন ইংরিজিতে। তাঁর প্রথম কবিতার শিরোনাম, আমার বাবা-মা কীভাবে বিছানায় প্রেম করতেন।
শ্রোতারা উৎসাহে যেন টগবগ করছে। তারা তো স্প্যানিশ অনুবাদে বুঝতে পারছে সব কটিই। এক একটি পাঠের শেষে কী বিপুল হাততালি। শুনলেই মনে পড়ে, ইদানীং আমলের দেশের দর্শক বা শ্রোতাদের অধিকাংশেরই যেন হাতে বাত হয়েছে কিংবা প্রাণ খুলে হাততালি দিতে ভুলে গেছে।
এখানে কয়েক হাজার সমবেত হাততালির শব্দে কর্ণপটহ বিদীর্ণ হওয়ার জোগাড়। কোনও কোনও কবিতা বেশ ভালো লাগলে শ্রোতারা ই-ই-ই করে একরকম শব্দ করছে, মনে হয় যেন এই প্রথাটা ইওরোপীয় নয়, স্থানীয় আদিবাসীদের কাছ থেকে শেখা।
আমাদের দেশের হাততালির রক্তাল্পতা কিংবা মিনমিনে সাধু-সাধু রবের থেকে এখানকার শ্রোতাদের এই উদ্দামতা দেখতে অনেক ভালো লাগে।
আমি যতদূর সম্ভব মহিলা শ্রোতাদের মুখের ওপর চোখ বুলিয়ে কিছুক্ষণ খুঁজলাম ইলিয়ানাকে। যদি সে এর মধ্যে কোথাও বসে থাকে। এ এক অসম্ভব যুক্তিহীন কৌতূহল। ইলিয়ানা তো ম্যাডেলিন শহরেই আসেনি, সে এই কবি সম্মেলনে উপস্থিত হবে কী করে? কাকতালীয়র ওপর আমার এত বিশ্বাস বা ভক্তি হল কবে থেকে।
ইলিয়ানার বয়েসি অনেক মহিলাই এখানে রয়েছে। তাদের কাব্যপ্রীতি ফুটে উঠেছে চোখে মুখে।
মঞ্চে আমার পাশে যে কবিটি বসে আছে, সে এক সময় আমাকে জিগ্যেস করল, তুমি কোন দেশ থেকে এসেছ।
আমার দেশের নাম শুনে সে বলল, আমিও ইন্ডিয়ান। তবে মেক্সিকোর, আমি মায়া।
রহস্যময় ও অল্প-জ্ঞাত মায়া সভ্যতার এক প্রতিনিধি আমার পাশে বসে আছে, শুনলেই রোমাঞ্চ জাগে।
সে আবার জিগ্যেস করল, তুমি কি হিন্দু ভাষায় লেখো?
বললাম, হিন্দু ভাষা বলে কোনও ভাষা নেই। ভারতের অনেক ভাষা, তরে মধ্যে একটি হিন্দি, আর একটি বাংলা, আমি সেই ভাষায় লিখি। তুমি বাংলা ভাষার নাম শুনেছ?
সে দু-দিকে মাথা নেড়ে, ঠোঁট উলটে জানাল, শোনেনি।
হায়, ‘মোদের গরব মোদের আশা’! বিশ্বের পঞ্চম ভাষা, তবু বিশ্বের শতকরা পাঁচজন লোকও বাংলা ভাষার অস্তিত্বের কথাই জানে না।
আমার অন্য পাশের কবিটি এসেছে তাহিতি থেকে। সেই তাহিতি, যেখানকার মেয়েদের ছবি এঁকেছেন পল গগ্যাঁ। তাঁর মৃত্যুও সেই দ্বীপে।
কিন্তু তাহিতির কবিটির সঙ্গে যে আলাপ করব, তার উপায় নেই। সে করুণভাবে মাথা নেড়ে নেড়ে বলতে লাগল, নো ইংলিশ, নো ইংলিশ!
এই ভাষার বাধা পরবর্তী দিনগুলিতে আমায় জ্বালিয়ে মেরেছে।
তারিখ পয়লা জুন, কলকাতায় অসহনীয় রকমের গরম, ম্যাডেলিনে নরম-নরম শীত, পনেরো-ষোলো ডিগ্রি, সন্ধের পর এরকম খোলা জায়গায় কোট গায়ে দিলেও আরাম লাগে। এখানকার অনেকের গায়েই অবশ্য সাধারণ রঙিন জামা, মেয়েদের অর্ধেক বুক ভোলা। অনেক জায়গাতেই দেখেছি, মেয়েদের শীতবোধ কম।
উদ্বোধন অনুষ্ঠানটি, কবিতা পাঠ সমেত ঠিক দু-ঘণ্টা। তারপর দলে-দলে বাসে চেপে হোটেলে প্রত্যাবর্তন।
হোটেলটির নাম নুটিবারা। খুব উচ্চাঙ্গের কিছু নয়, সম্ভবত তিন তারা, কিছুটা মলিন হলেও মোটামুটি পরিচ্ছন্ন। আটতলার ওপর আমার ঘরটি বেশ বড়, টিভি, টেলিফোন ও ফ্রিজ আছে, দুটি আলাদা বিছানা, তাতে দিনে ও রাতে বদলাবদলি করে শোওয়া যায়।
এই ঘরটি আমার এগারো দিনের আস্তানা। একটানা এগারো দিন একই হোটেলে থাকার অভিজ্ঞতা আমার জীবনে আগে কখনও হয়নি।
ঘরটির প্রধান বৈশিষ্ট্য, এর একদিকে পুরোটা কাচ, পরদা সরিয়ে দিলে দেখা যায় পাহাড়, খুব বেশি দূরেও নয়, রাত্তিরবেলা সেই পাহাড়ের গায়ের বাড়িগুলিতে আলো জ্বলে, মনে হয় যেন স্থায়ী দেওয়ালি। আর সন্ধের পর থেকে যত রাত বাড়ে, ততই এই আলোর প্যাটার্ন বদলায়। কিছু আলো নিভে যায়, কিছু নতুন করে জ্বলে ওঠে, বেশিরভাগ আলোই সারারাত জ্বলে।
খুব কাছাকাছি বাড়িগুলির জানলায় হঠাৎ-হঠাৎ দেখা যায় চলন্ত মনুষ্য মূর্তির ছায়া। নারী না পুরুষ? এ কৌতূহল চিরন্তন।
ঘরটির আর একটি চমৎকার ব্যাপার আছে। প্রথমবার দেখে চমকে উঠেছিলাম। দরজার পেছনটা জুড়ে একটা মস্ত বড় আয়না। দরজা বন্ধ করে ঘরের আলো নিভিয়ে দিলে অমনি দেখা যায় উলটোদিকের জানলার ওপাশে সেই আলোকোজ্জ্বল পাহাড়ের পটভূমিকা। অর্থাৎ ঘরটার দুদিকেই যেন পাহাড়, দুদিকেই আলোর খেলা।
সন্ধের পর একলা এ ঘরে থাকতে খারাপ লাগার কথা নয়। কারণ ঘরের বাইরে অনেকখানি দৃশ্যমান প্রকৃতি।
আহারাদির ব্যবস্থা হোটেলের দোতলায় প্রশস্ত ভোজন কক্ষে। প্রাতরাশ, মধ্যাহ্ন ভোজ ও রাত্রির খাবার, কোনও কুপন-টুপনের দরকার নেই। ঘরের চাবিটা দেখালেই হয়। সব খাদ্যদ্রব্য পর পর সাজানো থাকে, প্লেটে ইচ্ছেমতন তুলে নেওয়া যায়। বুফে সিস্টেম যাকে বলে। এই বুফে কথাটার বাংলা প্রতিশব্দ হয় না। সুতরাং এই ফরাসি শব্দটিকে বাংলা ভাষায় ঢুকিয়ে নেওয়াই উচিত। গোটা তিরিশেক টেবিল আছে, তার যে-কোনও একটিতে অন্য কবিদের সঙ্গে বসে পড়লেই হয়। তাতে অন্যান্য দেশের কবিদের সঙ্গে আলাপচারি করা যায়। এটাই তো খুব ভালো ব্যবস্থা। এই সব আন্তর্জাতিক কবি-লেখকদের সমাবেশে প্রকাশ্য অনুষ্ঠানের চেয়েও আড্ডায়, পারস্পরিক মত বিনিময়ে অনেক সুফল পাওয়া যায়।
এখানে সেই সুফল থেকে আমি বঞ্চিত হলাম।
কোনও একটা টেবিলে হয়তো চার-পাঁচজন কবি খাবারের প্লেট সামনে নিয়ে প্রবল আড্ডা ও হাসাহাসিতে মেতে আছে, আমি একটা চেয়ার টেনে বসামাত্র তারা থেমে যায়। আড়ষ্টভাবে তাকায় আমার দিকে। যেন আমি এক অবাঞ্ছিত আগন্তুক।
আমাকে অপদস্থকরার বিশেষ কোনও কারণ নেই, আমার চেহারা তেমন একটা বীভৎস কিছু নয়, আমার গায়ের রংটাও কারণ নয়, কেন না, এখানকার আমন্ত্রিত কবিদের মধ্যে কালো রঙের নারী-পুরুষদেরই প্রাধান্য।
তা হলে?
ভাষার ব্যবধান! প্রায় সকলেই স্প্যানিশভাষী, সেই কারণেই তাদের অস্বস্তি।
কেউ-কেউ অল্প ইংরিজি জানে, তা নিয়ে নিছক মামুলি কথাবার্তা চালানো যায়, কিন্তু যাঁরা কবি এবং ভাষাশিল্পী, তাঁরা যদি নিজেদের মনের ভাব ঠিক মতন প্রকাশ করতে না পারেন, তা হলে একটু পরে নিজের ওপরেই বিরক্ত হয়ে ওঠেন।
তার থেকে কথা না বলাই ভালো।
সিগমুন্ড ফ্রয়েড মোটামুটি ভালোই ফরাসি ভাষা শিখে প্রথমবার এলেন প্যারিস শহরে। কিন্তু সে শহরের রাস্তার লোকদের সঙ্গে কথা বলতে গিয়ে দেখলেন, পারস্পরিক উচ্চারণ বুঝতে খুবই অসুবিধে হচ্ছে, ফ্রয়েডকে এক কথা বলতে হচ্ছে বারবার। অন্যের কথাও ঠিক বোধগম্য হচ্ছে না। তিনি নিজের ওপর রেগে গিয়ে বললেন, কী! আমি অশিক্ষিতের মতন অন্যের ভাষা শুনে বারবার অ্যাাঁ অ্যাঁ বলব? শিশুরোগ বিষয়ে একটা সেমিনারে তাঁর যোগ দেওয়ার কথা ছিল। যোগ দিলেন না। ফিরে গেলেন নিজের দেশে!
ইংরিজি সাহিত্যে আইরিশ লেখকরা এক সময় আধিপত্য করেছেন। আমাদের অল্প বয়েসে বার্নাড শ’ ছিলেন ইংরেজি ভাষার প্রধান নাট্যকার এবং এক প্রবল ও বিতর্কিত ব্যক্তিত্ব। তাঁর মাতৃভাষা ইংরিজি ছিল না। আয়ার্ল্যান্ড থেকে তিনি চোস্ত ইংরিজি শিখে এসে প্রথমবার লন্ডন শহরে পা দিয়ে ঘোড়াগাড়িওয়ালাদের ককনি একটা অক্ষরও বুঝতে না পেরে বুঝেছিলেন, তাঁর ইংরিজি ভাষা শিক্ষা সব অসম্পূর্ণ।
আমি যাঁদের টেবিল বসছি, তাঁরা নিজের নিজের দেশে বিশিষ্ট কবি, তাঁদের ভাষায় উচ্চ শিক্ষিত, আমি ভারতীয় জেনে তাঁরা আগ্রহান্বিত, কিন্তু নিজেদের ঠিক মতন প্রকাশ করতে পারছেন না বলে তাঁদের মুখে ফুটে উঠছে অপ্রস্তুত-রেখা। তাঁদের আড্ডা নষ্ট করে দিচ্ছি বলে আমারও নিজেকে অপরাধী মনে হয়।
এখানে এসেই বোঝা গেল, ইংরিজি ভাষার আধিপত্য অনেক দেশেই অকিঞ্চিৎকর। গোটা দক্ষিণ আমেরিকায়, একমাত্র ব্রাজিলে চলে পোর্তুগিজ, বাকি প্রায় সবগুলি দেশে স্প্যানিশ। আরব দেশ ও পৃথিবীর অন্যান্য কয়েকটি দেশের কবিরা ফরাসি ভাষায় স্বচ্ছন্দ, ইংরেজি শেখার দরকারই মনে করেন না।
এই ডাইনিং হলে আমি দুদিন পর থেকেই রাত্রে আসা বন্ধ করেছিলাম। তা শুধু ভাষাগত এই সমস্যার জন্য মোটেই না। সকালে ও দুপুরে আসতে হয় নেহাত ক্ষুন্নিবৃত্তির জন্য। বাইরে খেতে গেলে অনেক পয়সার খরচ হয়, তা ছাড়া রাত্রে অতি স্বল্পহার কিংবা খাদ্যবস্তু একেবারেই বাদ দেওয়া আমি অনেকদিন অভ্যাস করে ফেলেছি। সন্ধের পর শক্ত খাদ্য কিছুই না খেলেও আমি দিব্যি থাকি।
কলম্বিয়া রাজ্যটির খাদ্যবৈশিষ্ট্য কিংবা রন্ধনস্বাদ সম্পর্কে শুধু একটি হোটেলের খাদ্য তালিকার ওপর নির্ভর করে মন্তব্য করা হয়তো উচিত নয়। বাইরের কোনও হোটেল ও রেস্তোরাঁয় গিয়ে আমার খাদ্যের স্বাদ নেওয়া হয়ে ওঠেনি, কারণ ওই যে, একা একা রাস্তায় বেরিয়ে কোথাও খাওয়া সম্পর্কে নিষেধাজ্ঞা!
পৃথিবীর যত হোটেলেই গেছি, ডাইনিং হলের টেবিলের ওপর লরেল ও হার্ডির মতন পাশাপাশি নুন ও গোলমরিচের দুটি শিশি দেখা যায়। এই হোটেলে শিশি মাত্র একটি, শুধু নুনের। গোলমরিচ বলে কোনও বস্তু নেই। বোধহয় সেটা এখানে খুব দামি। সব রান্নাতেই মশলার কোনও চিহ্ন নেই।
সম্ভবত কোনও মশলাই এ দেশে তৈরি হয় না এবং খুব দুর্লভ। কাঁচালঙ্কাও দেখিনি একদিনও। মশলাহীন, ঝালহীন সব রান্না। তা বলে খুব যে স্বাস্থ্যকর খাদ্য, তাও বলা যায় না। মুরগিগুলো অতিশয় বুড়ো, তারা ঠাকুরদা মুরগি, সেইসব মুরগির মাংস ও রুটি দাঁতের বদলে পা দিয়ে ছিড়লে সুবিধে হয়। মাঝে মাঝে যে সুপ দেয়, তা অতি বিস্বাদ, ব্ল্যান্ড যাকে বলে, কোনওরকম সস নেই। একদিন মাশরুম সুপ এই নাম দেখে খুব উৎসাহ করে এক বাটি নিয়ে দেখি, তার মধ্যে মাইক্রোস্কোপ দিয়ে খুঁজলেও মাশরুম দেখা যাবে না। পুরোটাই বার্লি। মাঝে মাঝে যে মাছভাজা পাওয়া যায়, তা অতিরিক্ত নোতা।
পাউরুটির সঙ্গে মাখনও দেওয়া হয় না। চিনেও অনেক হোটেলে টোস্টের সঙ্গে মাখন পাইনি, সেটা অবশ্য অপ্রাপ্যতার জন্য নয়। চিনে দুগ্ধজাত সামগ্রীর এখন বিশেষ চল নেই, দই জিনিসটা ওদেশে অজ্ঞাত। রবীন্দ্রনাথ চিন ভ্রমণে গিয়ে ঘরে পাতা দই খেয়েছিলেন বলে, এক চিনা পণ্ডিত নাকি তা দেখে দৌড়ে বাইরে গিয়ে বমি করেছিলেন। তিনি ভেবেছিলেন কবি পচা দুধ কী করে খাচ্ছেন!
খাবারের স্বাদ যদি একেবারেই জিভ বিরোধী হয়, আর চেহারা দেখে মুখে নিলেও নিরাশা কিংবা বিবমিষার কারণ হয়, তা হলে তো সব না খাওয়াই ভালো। হোটেলের ঠিক সামনেই, একটা দোকানে আলুভাজা, বাদাম ভাজা ও নানারকম বিস্কিটের প্যাকেট পাওয়া যায়, সেগুলি অনেক রকম জমিয়ে সন্ধের পর থেকে আমি নিজের ঘরে একা।
হোটেলের ঘরের দরজা বন্ধ করলেই বাইরের পৃথিবী থেকে একেবারে বিযুক্ত।
তখন নিজের সঙ্গে নিজের দেখা হয়।
সে বড় জটিল মনোবিজ্ঞান। অধিকাংশ মানুষই নিজের সঙ্গে দেখা করতে চায় না। সেইজন্য একটু ফাঁকা পেলেই ডিটেকটিভ বই পড়ে, কিংবা টিভি দেখে, বউয়ের সঙ্গে প্রেম ঝালিয়ে নিতে গিয়ে আবার ঝগড়া শুরু করে দেয়–
বাধ্য হয়ে একা থাকা আর স্বেচ্ছা-একাকিত্ব এক নয়।
জেলখানায় অনেক বন্দি থাকে নিঃশব্দ কুঠুরিতে, তাদের হাজর জনের মধ্যে এক জনেরও আত্ম-উপলব্ধি হয় না।
আমি ইচ্ছে করলেই হোটেল লবিতে নেমে যেতে পারি। দু-চারজন ইংরিজি-জানা তো আছেই। এমনকী বাংলাতেও কথা বলা যায়।
বাংলাদেশ থেকে এসেছে হায়াৎ সইফ, এটা তার আসল নাম নয়, এই নামে সে কবিতা লেখে, আসল নামে সে মস্ত বড় সরকারি অফিসার। হায়াৎকে অনেকদিন থেকেই চিনি। জিয়াউল করিম নামে একটি অল্পবয়েসি, সুশ্রী সাংবাদিকও এসেছে তার সঙ্গে। অর্থাৎ তিনজন বাংলাভাষী। ব্রেকফাস্টের সময় আমরা এক টেবিলেই বসি, তাতে কেউ একজন ঈষৎ বিদ্রুপের সুরে বলেছিল, তোমরা বাঙালিরা বুঝি সবসময় একসঙ্গে থাকো?
আমি বাকসংযম করে একলা ঘরের মধ্যে নিজেকে খোঁজার চেষ্টা করি।
সে কাজটাও কিন্তু মোটেই সহজ নয়।
মনটা যেন একটা পানা পুকুরের মতন। পানা সরিয়ে-সরিয়ে যেমন পরিষ্কার জল বার করতে হয়, সেই রকমই অনেক অবান্তর চিন্তা ঢেকে রেখে দেয় স্বচ্ছতা। আয়নার দিকে তাকিয়ে আছি, নিজের মুখের বদলে দেখতে পাচ্ছি একটা টেলিফোন। সেটাকে মুছে দিতেই সেখানে এসে জুড়ে বসল এক ঝুড়ি আভোমাডো। এই ফলটা এখানে খুব পাওয়া যায়।
আবার পানা সরিয়ে সরিয়ে নিজের প্রতিবিম্বটা খোঁজা। তাকে প্রশ্ন করতে হবে, জীবনে কী কী ভুল করেছ?
দ্বিতীয় দিন গভীর রাতে কিছু একটা শব্দ শুনে ঘুম ভেঙে গেল।
দরজায় কেউ দুমদুম করে ধাক্কা দিচ্ছে।
টেবল ল্যাম্প জ্বেলে ঘড়ি দেখলাম। পৌনে তিনটে। এত রাতে কে আমাকে এই নতুন দেশে ডাকাডাকি করবে? টরেন্টোর একটা হোটেলে একবার এরকম মাঝরাতে দরজায় ধাক্কা দিয়ে কেউ জানিয়েছিল, আগুন লেগে গেছে, শিগগিরি নীচে চলে যাও!
সেটা ঠাট্টা ছিল না, সত্যিই আগুন লেগেছিল হোটেলের একতলায়। এরকম সময় কোনও জিনিসপত্রের জন্য এক মুহূর্তও দেরি করতে নেই, হাতে কোনও কিছু না নিয়ে লিফটের বদলে সিঁড়ি দিয়ে দৌড়ে নামতে হয়। সেবার আমাদের সঙ্গে সেই হোটেলে সৌমিত্র চট্টোপাধ্যায়ও ছিল। মনে আছে, সৌমিত্র, স্বাতী ও আমি চোদ্দোতলা সিঁড়ি ভেঙে, একবস্ত্রে রাস্তায় এসে শীতের মধ্যে কেঁপেছিলাম। সে আগুন অবশ্য মারাত্মক হয়নি। নিভিয়ে ফেলা হয়েছিল অচিরেই।
এখানেও সেরকম কিছু ব্যাপার নাকি?
দরজার কাছে এসে জিগ্যেস করলাম, কে?
একটি নারীকণ্ঠ স্প্যানিশ ভাষায় কিছু বলল। বুঝতে না পেরে আমি জানালাম, ইংরেজিতে বলো, কী ব্যাপার।
নারীকণ্ঠ এবার ইংরিজিতেই বলল, ওপন দ্য ডোর!
কেন?কী হয়েছে?
আবার সেই একই কথা, ওপন দ্য ডোর। এই কণ্ঠস্বরে কোনও মিনতি নেই, লাস্য নেই, প্রলোভন নেই। যেন অতি ব্যস্ততা।
কারণ না জানলে এত রাতে দরজা খুলব কেন?
এবার সে বলল, দরজাটা আগে খোল। তুমি আমাকে চেনো!
এ পর্যন্ত কয়েকটি মেয়ের সঙ্গে আমার টুকরো-টুকরো কথাবার্তা হয়েছে বটে, কিন্তু এমন পরিচয় কারুর সঙ্গেই হয়নি, যে এই ঘোর নিশীথে আমার ঘরে আসতে চাইবে।
হোটেলের ঘরে অচেনা মেয়েদের আনাগোনা পৃথিবীর অনেক দেশেই আছে।
আমার এরকম প্রথম অভিজ্ঞতা হয়েছিল ব্যাংককে। ভিয়েতনাম যুদ্ধের আমল থেকে ব্যাংককে তৈরি হয়েছিল একটা বিরাট নারী মাংসের বাজার।
আমি সেবারে সুইডেন, ডেনমার্ক, জার্মানি ঘুরতে ঘুরতে বিমান কোম্পানির সৌজন্যে দুদিন ব্যাংককে বিনা খরচে থাকার কুপন পেয়েছিলাম। এখন ব্যাংককে বিশাল ও অত্যাধুনিক বিমানবন্দর তৈরি হয়েছে, তখন বিমানবন্দরটি ছিল ম্যাড়মেড়ে আর ছোট আকারের। আমাদের দেশে যেমন অনেক তীর্থস্থানেই রেল স্টেশনে পাণ্ডারা হেঁকে ধরত এক সময়ে, ব্যাংককেও বিমানবন্দরের বাইরে একদল লোক চিলুবিলু করছিল, তারা গাইড হতে চায়। কেউ-কেউ হাত চেপে ধরেছিল আমার। খুবই ক্লান্ত ছিলাম, ঠেলাঠেলি করতে না পেরে শেষ পর্যন্ত একজন মোটাসোটা লোককে বলেছিলাম, ঠিক আছে, চলো আমার সঙ্গে।
ওরে বাবা, সে কী গাইড! তার নিজস্ব গাড়ি আছে, সে গাড়িতে তুলে সে আমায় তার একটি সচিত্র পরিচয়পত্র দেখাল।
সে একজন পুলিশ। ছুটির দিনে অতিরিক্ত রোজগারের জন্য সে গাইডের কাজ করে। সারাদিন সে আমার কাজে নিযুক্ত থাকবে, আমাকে ট্যাক্সি ভাড়ার অতিরিক্ত খরচ করতে হবে না।
সে আমাকে নিয়ে তুলল একটি মাঝারি হোটেলে। সে হোটেলের ম্যানেজার থেকে পরিচারিকা পর্যন্ত সবাই মেয়ে, একজনও পুরুষ নেই। কিন্তু তাদের ব্যবহার খুবই ভদ্র ও নম্র। খাবার-দাবারও বেশ সুস্বাদু ও স্বাভাবিক দামের। সুতরাং নালিশ করার কিছু নেই। বরং নারীদের এই স্বাধীন উদ্যোগ ও কর্মক্ষমতা দেখলে ভালোই লাগে।
কিন্তু আমাকে জ্বালিয়ে খেয়েছে পুলিশ-গাইডটি। সারারাত বিমানে কাটিয়ে পৌঁছেছি সকালে। এখন কিছুক্ষণ চা-টা খেয়ে বিছানায় গড়াগড়ি না দিলে গায়ের ব্যথা মরবে না। কিন্তু ঘরে পৌঁছবার পাঁচ মিনিট পরেই শ্রীমান এসে উপস্থিত। দন্ত্যবর্ণ বহুল ইংরিজিতে সে বলল, চলো, বেড়াতে যাবে না? আমি বললাম, এখন কী! আগে স্নান করব, বিশ্রাম নেব, ঘুম-ঘুম পাচ্ছে, তুমি দুপুরে এসো।
তা সে শুনবেই না। সে সারাদিন আমার কাজ করার জন্য তৈরি। সারাদিনের জন্য এক রেট, তা হলে শুধু-শুধু সময় নষ্ট করছি কেন? তাতে আমার কিছু আসে যায় না, তবু সে নাছোড়বান্দা, এমনই কর্তব্যপরায়ণ। তার পীড়াপীড়িতে আমাকে বেরুতেই হল।
লোকটি পুলিশ কর্মী বলে আমি ধরে নিয়েছিলাম, সে চোর জোচ্চোর হবে না এবং অন্য চোর জোচ্চোরদের কাছ থেকে আমাকে আড়াল করে রাখবে।
সে আমাকে তিরিশ হাজর জীবন্ত কুমির, বুদ্ধ মন্দির-টন্দির দেখাবার পর নিয়ে এল একটা বাড়ির সামনে। আমি সোনার গয়না ও জামা-কাপড় কিনব কিনা জানতে চাইলে তাকে জানালাম, আমার ওসব কিছু দরকার নেই। এবার হোটেলে ফিরে চলো, একদিনের পক্ষে যথেষ্ট দেখা হয়েছে, এখন আমার শরীর বিশ্রাম চাইছে।
এইসব দোকান থেকে কেনাকাটি করলে গাইডরা কমিশন পায়, জানি, তাই সে একটু নিরাশ হয়ে বলল, আর একটা জায়গায় শুধু চলো–
সে বাড়ির সিঁড়ি দিয়ে উঠে গেলাম দোতলায়। একটা লম্বা টানা বারান্দা, রেস্তোরাঁর মতন পরপর অনেকগুলি টেবিল ও চেয়ার, কিন্তু আলো প্রায় নেই, অন্ধকারই বলা যায়।
আমরা টেবিলে বসা মাত্রই একজন লোক দু-প্লেট সসেজ ও দু-বোতল বিয়ার দিয়ে গেল। এ কী ব্যাপার! কিছু না চাইতেই এসব দেবে কেন? গাইডটি মুচকি হেসে বলল, ফ্রি-ফ্রি।
কিন্তু বিনা পয়সার খাদ্য-পানীয়তে আমার বিন্দুমাত্র রুচি নেই। তা নিয়ে আপত্তি জানাতে জানাতেই হঠাৎ একসঙ্গে জ্বলে উঠল অনেক আলো। দেখা গেল একটা অদ্ভুত দৃশ্য। বারান্দার পাশে একটা হলঘর, সেখানে একটা গ্যালারি, তাতে থাকে-থাকে দাঁড়িয়ে আছে তিরিশ-বত্রিশটা মেয়ে। তাদের পোশাক বলতে কিছুই নেই, প্রত্যেকের গলায় সুতোয় বেঁধে ঝোলানো কার্ডে এক একটি নম্বর। অন্য টেবিল থেকে একজন চেঁচিয়ে একটা নম্বর বলতেই সেই নম্বরের মেয়েটি গ্যালারি থেকে নেমে এসে দেখাতে লাগল তার অঙ্গ সৌষ্ঠব।
হঠাৎ আমার অস্বাভাবিক রাগ হয়ে গেল। ব্যাবসার জন্য এরা মেয়েদের এত নীচে নামিয়ে এনেছে। এ যেন গরু-ছাগলের হাট। শরীর-স্বাস্থ্য দেখিয়ে এক-একটি মেয়েকে বিক্রি করা হবে এক-দুঘণ্টার জন্য। পুরুষরা চালাচ্ছে এই ব্যাবসা, পুরুষরাই খদ্দের। আমি নিজে একজন পুরুষ বলে লজ্জায় ঘেন্নায় প্রায় চোখে জল এসে যাচ্ছিল।
আমি গাইডকে জিগ্যেস করলাম, তুমি কেন আমায় এখানে এনেছ?
সে আবার হেসে বলল, ‘ফ্রি, ফ্রি।’
অর্থাৎ সে বলতে চাইল, আমি কোনও মেয়েকে সাময়িকভাবে কিনতে না চাইলেও শুধু দেখতে কোনও খরচ নেই। অথবা সে নিজেও দেখতে চায়।
ধুত্তোর বলে আমি দৌড়ে সিঁড়ি দিয়ে নেমে, সামনেই একটা ট্যাক্সি পেয়ে চলে এলাম হোটেলে।
লোকটি খানিক বাদে হোটেলে এসে উপস্থিত হল, সে আমার রাগের কারণই বুঝতে পারল না। অধিকাংশ ভারতীয়ই নাকি এই সব জায়গায় যেতে চায়। অনেকে ওরকম চার-পাঁচ জায়গায় ঘোরে। সন্ধের পর সে আমাকে আরও আকর্ষণীয় জায়গায় নিয়ে যাবে।
আমি বললাম, তোমাকে আর আমার দরকার নেই, তুমি বিদায় হও।’
সে পাঁচশো ডলার হেঁকে বলল।
একবেলা মাত্র কয়েকটি জায়গায় নিয়ে গেছে, তার জন্য পাঁচশো ডলার? এ কি মামদোবাজি! তার গাড়ির ভাড়া ও তার মজুরি হিসেব করে আমি পঞ্চাশ ডলার বার করে বললাম, এটা নিতে চাও, নাও। নইলে আমি পুলিশ ডাকব।
পুলিশ ডেকে আর একজন পুলিশকে ধরিয়ে দেওয়ার চেষ্টা করলে আমি সুফল পেতাম, না আরও বেশি বিপদে পড়তাম, তা জানি না। কিন্তু তখন আমার মেজাজ এমনটা চড়ে ছিল যে ওই মুখটাই দেখতে ইচ্ছে করছিল না, ও আর বেশি কথা বললে হিতাহিত জ্ঞানশূন্য হয়ে হয়তো ওকে মেরেই বসতাম।
আমার ওই উগ্রমূর্তি দেখে ও আর দরাদরি না করে বিদায় নিয়েছিল।
সেই হোটেলেও মাঝরাত্তিরে ঠুকঠুক শব্দ হয়েছিল দরজায়। খুবই মৃদু এবং কোনও কণ্ঠস্বর ছিল না। কয়েকবার শোনার পর দরজা খুলে দিয়েছিলাম। একটি রমণী খুবই লাজুকভাবে জিগ্যেস করেছিল, আপনার কি মালিশ করাবার দরকার আছে।
আমার দরকার নেই শুনেও সে আমাকে একটি কাগজ দেখিয়েছিল। তার যে-কোনও অসুখ নেই, সেই মর্মে একটি ডাক্তারি সার্টিফিকেট। আমার পুনশ্চ প্রত্যাখানের পর সে খুবই কুণ্ঠিতভাবে সরি স্যার, থ্যাংক ইউ স্যার বলে বিদায় নিয়েছিল, একটুও জ্বালাতন করেনি।
সাংহাই-এর হোটেলের লিফটে এক উগ্র সাজে সজ্জিতা রমণী ওই একই প্রশ্ন করেছিল, তোমার মালিশের প্রয়োজন আছে? তোমার রুম নাম্বার কত? তাকে আমি বলেছিলাম, আমি একজন গরিব লোক, মালিশ করাবার মতন বিলাসিতা আমার পক্ষে সম্ভব নয়।
সেন্ট পিটার্সবার্গে প্রবল শীতের মধ্যে এক হোটেলের বাইরে দশ বারোটি পাতলা পোশাক পরা রমণীর দাঁড়িয়ে থাকার করুণ দৃশ্যটি এখনও আমার চোখে ভাসে। ওখানে তখন সব জিনিসের অগ্নিমূল্য, নিজের বা পরিবারের সকলের খিদের জ্বালায় ওই মেয়েরা নিজেদের বিক্রি করতে এসেছিল, হোটেলের দারোয়ান মাঝে-মাঝে তাদের তাড়া করে দূরে সরিয়ে দিচ্ছে, কোনও পুরুষ সঙ্গী না থাকলে তাদের ভেতরে ঢোকার অনুমতি নেই।
আমি মেয়েদের কাছ থেকে মাধুর্য চাই, দয়াও চাইতে পারি। মেয়েদের ওপর জোর জবরদস্তি করা কিংবা তাদের অসহায় অবস্থার সুযোগ নেওয়া নিকৃষ্টতম অন্যায়, তবু পৃথিবীতে এই অন্যায়টাই চলছে সবচেয়ে বেশি।
এখানে এই কলম্বিয়ার হোটেলে কী ঘটছে? একটি মেয়ে জোর জবরদস্তি করে ঢুকতে চাইছে আমার ঘরে? একবার দরজা খুললে সে ভেতরে এসে আমার নামে যে-কোনও মিথ্যে অভিযোগ দিতে পারে।
আমি দরজা খুলব না বলায় সে একই রকম ধাক্কা দিতে-দিতে একই কথা বলতে লাগল, খোলো, খোললা, তুমি আমায় চেনো!
আমি বললাম, এবার আমি পুলিশ ডাকব।
তবু সে নিরস্ত হচ্ছে না দেখে আমি টেলিফোনে অপারেটরকে ডেকে বললাম, দ্যাখো, একজন কেউ আমার ঘরে এসে হামলা করছে, তোমরা লোক পাঠাও। একটা কিছু ব্যবস্থা করো।
হা হতোস্মি! অপারেটর এক বর্ণ ইংরিজি জানে না। এর আগেও দেখেছি। এই হোটেলের অপারেটর ইংরিজি ওয়ান-টু-ও বোঝে না, এখানে ঘর থেকে আন্তর্জাতিক কল করার ব্যবস্থা নেই, আমি তাকে যতবার নম্বর বলেছি, সে বুঝতে পারেনি, শেষ পর্যন্ত একটা কাগজে সংখ্যাটা লিখে দিতে হয়েছিল।
সুতরাং এখন আমি যা বলতাম, তা সে কিছুই বোঝেনি, এবং সে স্প্যানিশেকী যে বলে যেতে লাগল, তাও আমার বোধগম্য হল না।
আমার ঘরের দরজায় এত জোর শব্দ হচ্ছে, অন্য কোনও ঘর থেকে কেউ বেরিয়ে আসছে না? ছিটকিনি বন্ধ আছে, দরজা যদি ভেঙে ঢুকতে চায় তো ঢুকুক। চুপ করে বসে থাকা ছাড়া আর উপায় কী?
খানিক পরে সব শব্দ থেমে গেল।
এরপর কি আর সহজে ঘুম আসে?
আমার স্বভাব এই, এমন কোনও একটা ঘটনা যদি ঘটে যায়, যার আমি ব্যাখ্যা খুঁজে পাই। ব্যাখ্যা খুঁজতে-খুঁজতে ক্লান্ত হয়ে গেলে এক সময় মনে হয়, সত্যিই কি এরকম কিছু ঘটেছিল? কিংবা সবটাই অলীক?
একটা মাত্র ক্ষীণ ব্যাখ্যা মনে আসে। রমণীটি কি অন্য কোনও চেনা লোকের ঘরের বদলে ভুল করে ধাক্কা মারছিল আমার ঘরে? বারবার বলছিল, তুমি আমাকে চেনো। তুমি আমাকে চেনো!
এটাও ঠিক বিশ্বাসযোগ্য মনে হয় না।
কয়েক রাত পরে আবার একটা কিছুটা অন্য রকমের ব্যাপার ঘটল।ম্যাডেলিনে কবিতা উৎসব চলবে একটানা দশদিন।
এত দীর্ঘদিন ধরে, এতগুলি আন্তর্জাতিক কবিদের আমন্ত্রণ করে এনে কবিতা নিয়ে উৎসব, পৃথিবীর আর কোনও দেশে হয় কি না আমার জানা নেই। তাও কলম্বিয়া নামের ছোট দেশে, ম্যাডেলিন নামে একটি অকিঞ্চিৎকর শহরে। যে শহরটিকে হিংস্রতা ও মাদক চোরাচালানের কেন্দ্র হিসেবেই লোকে চেনে।
একটি দশতলা হোটেলের প্রায় পুরোটাই কবিতা উৎসবের দখলে, তাও শুধু খাওয়া-থাকার জন, কবিতা পাঠ এখানে হয় না, তা শহর ও শহর ছাড়িয়ে নানা জায়গায়। এই বিপুল খরচের জোগান কোথা থেকে আসছে, সে প্রশ্ন স্বাভাবিকভাবেই মনে আসে।
সরকারি সাহায্য আছে বলে মনে হয় না।
সরকারের উপস্থিতি কোথাও নেই, সে মর্মে কোনও ফেস্টুন বা পোস্টারও চোখে পড়েনি।
অন্যান্য জায়গায় বিভিন্ন স্পনসরের নাম থাকে, এখানে কোনও মঞ্চেই ‘কবিতা উৎসব’ ছাড়া আর কিছু লেখা থাকে না। উদ্যোক্তরা প্রমেটিও নামে একটি সাহিত্য পত্রিকা।
তাহলে কি মাদক চোরাচালানকারী বিপুল বিত্তের মালিকরাই পৃষ্ঠপোষক? তারা নাম জাহির করতে চায় না? এ বিষয়ে জিগ্যেস করা যায় না, কিছু জানাও যায় না। কিন্তু মনে প্রশ্ন থাকেই, যারা বে-আইনি মাদকের ব্যাবসা করে, যারা এমনই দুর্দান্ত ও নিষ্ঠুর প্রকৃতির যে যখন তখন জজ-ম্যাজিস্ট্রেটদেরও খুন করতে দ্বিধা করে না, তারা কবিতার জন্য এত টাকা খরচ করতে যাবে কেন? খুনিরা ভালোবাসে কবিতা?
আমাদের দেশে মদ, সিগারেট কোম্পানি, ঠান্ডা পানীয় প্রস্তুতকারীরা বড় বড় খেলা কিংবা হুলুস্থুল নাচ-গান-বাজনার উৎসবের জন্য প্রচুর অর্থ ব্যয় করলেও কবিতা নিয়ে তো কখনও মাথা ঘামায় না।
এই দশ দিনের মধ্যে বিভিন্ন জায়গায় কবিদের ভাগ ভাগ করে কবিতা পাঠের ব্যবস্থা হয়েছে। আমার বরাদ্দ চারদিন। এক-একটি অনুষ্ঠানে পাঁচ বা ছ’জন বিভিন্ন দেশের কবি, সমসংখ্যক অনুবাদক-অনুবাদিকা, দু-ঘণ্টার বেশি সময় লাগে না। প্রত্যেকটা অনুষ্ঠানেই দেখেছি, হলঘর সম্পূর্ণ ভরতি, অনেককে দাঁড়িয়ে বা সিঁড়িতে বসেও শুনতে হয়, কোনওরকম গণ্ডগোলহীন মনোযোগ, বিপুল করতালি। অনুষ্ঠানের শেষে দলে দলে ছেলেমেয়ে এমনকী বয়স্ক-বয়স্করাও আসে বিদেশি কবিদের কাছ থেকে অটোগ্রাফ নেওয়ার জন্য। উদ্যোক্তারা প্রকাশ করেছেন চারশো সত্তর পৃষ্ঠার একটি সুমুদ্রিত গ্রন্থ, যাতে রয়েছে আমন্ত্রিত কবিদের এক গুচ্ছ করে কবিতার স্প্যানিশ অনুবাদ। আমার কবিতাগুলির অনুবাদ করেছেন দিল্লির জহহরলাল নেহরু বিশ্ববিদ্যালয়ের অধ্যাপক শ্যামাপ্রসাদ গঙ্গোপাধ্যায়। এ ছাড়াও রাউল হেইসে নামে স্থানীয় এক কবি আমার আরও কয়েকটি কবিতার অনুবাদ করে রেখেছেন, তিনি কোথা থেকে সেগুলো পেয়েছেন কে জানে।
ওই অনুবাদ কাব্য-সংগ্রহটি অনেক শ্রোতারই হাতে হাতে, তারা কিনেছে, অনুষ্ঠানের শেষে এক এক কবির নামের নির্দিষ্ট পৃষ্ঠায় নিয়ে নিচ্ছে স্বাক্ষর।
কবিতা পাঠের সময় আমি নিজের সঙ্গে একটা মজা করেছি।
অনুবাদক পাঠ করছেন আমার কবিতার স্প্যানিশ ভাষ্য, শ্রোতারা সেগুলিই উপভোগ করছে, ভালো লাগছে কিংবা মন্দ লাগছে, কিন্তু আমার বাংলা পাঠ কেউ বুঝছে না একটি শব্দও। আমার বাংলা কবিতা আমি নিজেই পড়ছি, নিজেই শুনছি। তা যদি হয়, তা হলে প্রত্যেকবার অনুবাদের সঙ্গে মিলিয়ে মিলিয়ে আমার মূল কবিতা পড়ার দরকার কী? অন্য কবিতা পড়লেও তো কেউ ধরতে পারবে না। তাহলে শুধু নিজের কবিতা কেন, রবীন্দ্রনাথ, জীবনানন্দের কবিতা মুখস্থ বলে গেলেও দিব্যি চলে যাবে।
একবার অনুবাদক আমার নীরা বিষয়ক একটি কবিতা পাঠ করার পর আমি মূল হিসেবে পড়ে গেলাম, ‘যদিও সন্ধ্যা নামিছে মন্দ মন্থরে। সব সঙ্গীত গেছে ইঙ্গিতে থামিয়া…!’ অনুষ্ঠান শেষে একজন মাত্র লোক এসে আমাকে প্রশ্ন করলেন, আপনার কবিতার স্প্যানিশ অনুবাদে প্রি যাফেলাইট শব্দটি ছিল, বাংলায় তো সে শব্দটি শুনলাম না?
আমি প্রায় স্তম্ভিত! এমন মনোযোগী শ্রোতাও থাকে?
সবচেয়ে মনোজ্ঞ অনুষ্ঠানটি হয়েছিল একটি মেডিক্যাল কলেজে।
ডাক্তারির ছাত্র-ছাত্রী ও তাদের অধ্যাপকদের কবিতা সম্পর্কে এত আগ্রহ? হল তো পরিপূর্ণ ছিলই, তা ছাড়া যাকে বলে ভাইব্রেশান, তাতে বোঝা যাচ্ছিল কবি ও শ্রোতাদের মধ্যে একটা নিবিড় যোগাযোগ ঘটে যাচ্ছে। অটোগ্রাফ সংগ্রহের জন্যও তাদের উৎসাহ প্রচুর। শুধু তাই নয়, পরদিন ওখানকার একটি ছাত্রী মেডিক্যাল কলেজের অধ্যক্ষের লেখা ধন্যবাদ পত্র, একটি কলম ও গালে একটি চুম্বন উপহার দিতে এসেছিল।
প্রত্যেকটি অনুষ্ঠানেই আমি মঞ্চে বসে শ্রোতাদের মুখগুলির মধ্যে ইলিয়ানাকে খুঁজি। অকারণ, অর্থহীন, অযৌক্তিক এই খোঁজা, তবু এটা যেন আমার বাতিক হয়ে গেছে। নিজের মানিব্যাগ থেকে টাকা বার করে কিছু কিনতে গেলেই প্রত্যেকবার মনে পড়ে ইলিয়ানার কথা। কেন তাঁকে আমি ধন্যবাদ জানাইনি? তিনি কি আমাকে সেই সুযোগ আর একবার দেবেন না?
একদিন হোটেল থেকে রাস্তায় বেরিয়েই দেখি, উলটো দিকে এক মহিলা ট্যাক্সি ডেকে উঠে পড়লেন। আমার বুকটা ধক করে উঠেছিল। ইলিয়ানা না? ঠিক যেন সেইরকম চেহারা! আসলে তেমন মিল নেই, আমার কল্পনারই প্রতিফলন।
মাঝে মাঝেই ভাবি, ওই মধ্যবয়েসি মহিলাটি কি নিছক গৃহবধূ? কিংবা অধ্যাপিকা? চিত্রাভিনেত্রী? পলিটিশিয়ান? একা একা ইংল্যান্ডে গিয়েছিলেন, নেহাত সাধারণ হতে পারেন না। যৌবনকালে ওঁর জন্য কজন পুরুষ ডুয়েল লড়েছে? এখনও ওঁর যা শরীরের বাঁধুনি, তাতে যৌবন পড়ন্ত মনে হয় না।
ইংল্যান্ড, আমেরিকা তো বাদই দিলাম, চিন, জাপান, কেনিয়া, নরওয়ে, ডেনমার্কেরও যে কোনও শহরে অন্তত একগুচ্ছ বাঙালি দেখা যায়। ম্যাডেলিন শহরে একজনও বাঙালি নেই তো বটেই, ভারতীয়ও আছে কি না সন্দেহ। একজনকেও দেখিনি। বিভিন্ন দেশের রেস্তোরাঁ আছে, চিনে রেস্তোরাঁ তো থাকবেই, এখন জাপানিরাও সর্বত্র, কিন্তু ভারতীয় বা পাকিস্তানি বা বাংলাদেশি রেস্তোরাঁ একটাও নেই। আশ্চর্য, সর্দারজিরাও ওখানে পৌঁছতে পারেনি।
আমাদের সঙ্গে যে কয়েকজন বিভিন্ন আরব দেশের কবি আছেন, তাঁরা নুটিবারা হোটেলের বিস্বাদ খাদ্য খেতে-খেতে তিতিবিরক্তি হয়ে একদিন আমাকে বলেছিলেন, এখানে ভারতীয় হোটেল নেই কেন? তা হলে অন্তত রুটি-মাংস খেয়ে বাঁচতাম। ভারতীয় খাবার আমাদের খুব পছন্দ।
একটি কাব্যপাঠের আসরে শ্রোতাদের মধ্যে দুজন শাড়িপরা মহিলাকে দেখে মনে হয়েছিল, এই তো, বাঙালি না হলেও ভারতীয় নারী তো হবেই! তাদের গায়ের রংও মেম সাহেবদের মতন নয়।
অনুষ্ঠান শেষে মহিলা দুটি নিজে থেকেই এগিয়ে এলেন আমার সঙ্গে আলাপ করার জন্য।
ও হরি, এরা তো ভারতীয় নয়, এখানকারই মিশ্র জাতি। স্প্যানিশ ও স্থানীয় অধিবাসীদের
মিশ্রণের ফলে এখানকার অনেক নারী পুরুষদেরই গায়ের রং আমাদের মতন তামাটে।
মহিলা দুটি শাড়ি পরেছে, কারণ এরা ইস্কনের সদস্য, বৈষ্ণব। এখানেও ইস্কন পৌঁছে গেছে। রামকৃষ্ণ মিশনের চেয়েও ইস্কন অনেক সুদূরপ্রসারী। এই ইস্কনের দৌলতে মহাপ্রভু, শ্রীচৈতন্য, কৃষ্ণ, মায়া, কর্ম এইরকম কয়েকটি শব্দ এখানকার বুদ্ধিজীবীরা জানে।
ইস্কন পরিচালিত এখানে একটি নিরামিষ ভোজনালয় আছে, আমি যেহেতু এদের মহাগুরু প্রভুপাদের দেশের লোক, বাংলা শব্দ উচ্চারণ করেছি, সেই সুবাদে এরা ইস্কন ভোজনালয়ে আমাকে নেমন্তন্ন করলেন। আমি সঙ্গে-সঙ্গে রাজি, কিন্তু উদ্যোক্তাদের মধ্যে ভারপ্রাপ্ত যে ব্যক্তিটি আমাদের সঙ্গে ছিল, সে মৃদু ও দৃঢ় স্বরে জানাল এই মহিলাদের আমরা চিনি না। সুতরাং এদের কাছে তোমাকে আমরা ছেড়ে দিতে চাই না। এরা সন্দেহভাজন হোক বা না হোক, এরা তোমার নিরাপত্তা দিতে পারবে কি না তা বুঝবে কী করে? তোমার না যাওয়াই ভালো। সুতরাং ওদের আমন্ত্রণ গ্রহণ করা গেল না। ইস্কনের নিরামিষ রান্না খুব সুস্বাদু হয়। তা থেকে বঞ্চিত হলাম।
মুখের ওপর তো প্রত্যাখ্যান করা যায় না, তাই আমাকে বলতেই হল, এখন কয়েকটা দিন ব্যস্ত আছি, পরে খোঁজ করবেন!
আমন্ত্রিত কবিদের মধ্যে শাড়ি পরা মেয়ে একটিই আছে। সে এসেছে শ্রীলঙ্কা থেকে। শ্যামলা রঙের ছোটখাটো চেহারার তরুণীটিকে হুবহু বাঙালি বলে মনে হয়। তাকে আমি বলেছিলাম, তুমি কলকাতার রাস্তা দিয়ে হাঁটলে সবাই তোমাকে বাঙালি মেয়ে বলে ভুল করবে। মেয়েটির নাম রামিয়া জিরাসিংঘে। সে হেসে বলেছিল, আমাদের সঙ্গে বাংলার মানুষদের কিছু কিছু মিল আছে।
কিন্তু আমি শ্রীলঙ্কায় গিয়ে দেখেছি, সেখানকার মানুষরা ‘আমাদের ছেলে বিজয় সিংহ হেলায় লঙ্কা করিল জয়’ এ তথ্য মানতে চায় না। (বিজয় সিংহ বাঙালিও নয়, খুব সম্ভবত গুজরাতি)। রামায়ণের কাহিনিও সেখানে অনেকে জানে না কিংবা জানলেও আলোচনা করতে চায় না। ওখানকার স্কুল-কলেজে পড়ানো হয় না রামায়ণ। কারণ রামায়ণ অনুযায়ী তো শ্রীলঙ্কার অধিবাসীদের পূর্বপুরুষ সবাই ছিল রাক্ষস!
পাকিস্তানে এখন শাড়িপরা নিষিদ্ধ। পাকিস্তান থেকেও একজন মহিলা এসেছেন, তিনি সালোয়ার-কামিজ পরা, মধ্যবয়েসি, খুবই সপ্রতিভ এবং তুখোড়। আমি তাঁকে প্রথম দিন দেখতে পাইনি, তিনিই এক সকালে ডাইনিং রুমে আমায় খুঁজে বার করলেন এবং আমাকে অবাক করে দিয়ে বললেন, তিনি আমার নাম জানেন এবং নবনীতা দেবসেনের সঙ্গে ভালো পরিচয় আছে। কিশোয়ার নাইদ নামে এই কবি পেশায় সরকারি অফিসার, এক সময় পূর্ব পাকিস্তানে ছিলেন, তাই কিছু কিছু বাংলা জানেন। কিশোয়ার নাইদ সেই ধরনের মহিলা যার সঙ্গে কিছুক্ষণ কথা বলার পরই মনে হয় অনেকদিনের চেনা।
একটি অধিবেশনে কিশোয়ার আর আমি পাশাপাশি বসেছিলাম, কবিতা পাঠও পরপর, কিশোয়ার ফিসফিস করে নানারকম মজার-মজার গল্প বলছিল। কিশোয়ারের উর্দু কবিতার আংশিক রস গ্রহণে আমার অসুবিধে হল না, উর্দু গজল তো আমরা হরদমই শুনি। আমার বাংলা কবিতাও কিশোয়ার খানিকটা বুঝেছে বলে দাবি করল।
একজন সুইডিশ মহিলা ঘুরে-ঘুরে বিভিন্ন দেশের কবিদের সাক্ষাৎকার নিয়েছিলেন তাঁর পত্রিকার জন্য। আমাকে তিনি এতবার ডাকলেন, বসা হল হোটেল সংলগ্ন এক রেস্তোরাঁয়, সেখান থেকে রাস্তার দৃশ্য দেখা যায়, সন্ধে হয়ে এসেছে। মহিলাটির সঙ্গে কথা বলতে-বলতে আমি চমকৃত। বাংলা সাহিত্য বিষয়ে তাঁর দারুণ জ্ঞান, তিনি জানেন জীবনানন্দ দাশের সঙ্গে সুধীন্দ্রনাথ দত্তের কতখানি প্রভেদ, নজরুল ইসলামের আবির্ভাবের গুরুত্ব, এমনকী উত্তরবঙ্গে যে নকশালবাড়ি নামে একটি গ্রাম আছে, যেখান থেকে সামরিক বিপ্লবের উদ্ভব, তাও তাঁর জানা।
কিছুক্ষণ পরে কিশোয়ার সেখানে এসে উপস্থিত হল। সাক্ষাৎকার বন্ধ হয়ে শুরু হল আড্ডা। আমরা বিয়ার নিয়েছিলাম, কিশোয়ার কী খাবে জিগ্যেস করতেই সেও বিয়ার চাইল। পাকিস্তানে মদ্যপানের ব্যাপারে নাকি কঠোর নিষেধ আছে, কিশোয়ারের ব্যবহার দেখে মনে হল, সে সুরাপানে বেশ অভ্যস্ত।
ঘণ্টা দু-এক পরে আড্ডা ভাঙার সময় আমি রমণী দুটিকে বললাম, তোমরা ব্যাগে হাত দেবে না। বিয়ার-টিয়ারের বিল সই করব আমি। ওরা আপত্তি করার চেষ্টা করতেই আমি বাধা দিয়ে বললাম, শোনো, আমি মেল শোভেনিস্ট, মেয়েদের টাকাপয়সা নিয়ে নাড়াচাড়া করা দেখতে আমার ভালো লাগে না!
সুইডিশ মহিলাটি মেনে নিলেও কিশোয়ার হইহই করে উঠল, সে তার ভাগের অংশ দেবেই দেবে। আমি বললাম, কিছুতেই না। তুমি আমাদের টেবিলে এসে বসলে কেন?
কিশোয়ার আমার হাত চেপে ধরল, আমি তা ছাড়াবার জন্য টানাটানি করছি, সুইডিশ মহিলাটি বললেন, এবার কি ভারত-পাকিস্তান যুদ্ধ শুরু হবে নাকি?
আমি বললাম, আজকাল কোনও যুদ্ধেই কেউ জেতে নাকি? কেউ জেতেও না। কেউ হারেও। আবার আগের অবস্থায় ফিরে যায়। মাঝখান থেকে শুধু বহু প্রাণ ও বহু অস্ত্র নষ্ট হয়। তবে আপাতত এখানে এই যুদ্ধটায় আমি জিতব!
কিশোয়ার জিগ্যেস করল, কত টাকা পর্যন্ত হলে তুমি মেয়েদের খরচ দিয়ে দাও?
মোক্ষম প্রশ্ন! অতি বুদ্ধিমতী মহিলা তো।
হাসতে-হাসতে বললাম, তোমরা দু-তিন হাজার টাকা খেয়ে ফেললে আমি মোটেই দিতাম। একশো-দেড়শো হলে ভাগাভাগি করাটা ভালো দেখায় না।
কবিদের মধ্যে পুরুষদের তুলনায় নারীদের সংখ্যা দশ শতাংশ, অর্থাৎ খুবই পুরুষ প্রাধান্য। অথচ, আমাদের দেশে তো বটেই, অন্যান্য দেশেও বিশ্ববিদ্যালয়ের সাহিত্যের পড়ুয়াদের মধ্যে ছাত্রদের তুলনায় ছাত্রীরেদ সংখ্যা বহুগুণ বেশি। কলকাতা বিশ্ববিদ্যালয়ের বাংলা এম এ ক্লাসে মেয়েদের উজ্জ্বল উপস্থিতির মধ্যে ছেলেদের প্রায় খুঁজেই পাওয়া যায় না।
বেশ কয়েকজন কবি লাজুক এবং একচোরা, আর কিছু কবি হইচই প্রবণ। ওয়েস্ট ইন্ডিজ ও প্রশান্ত মহাসাগরীয় দ্বীপপুঞ্জের কালো রঙের কবিরা সব সবল ও দীর্ঘকায়, জোরে জোরে কথা বলে। এঁদের বেশ কয়েকজনের মাথায় আমাদের দেশের পাহাড়ি সাধু-সন্ন্যাসীদের মতন দীর্ঘ জটা। এটাই নাকি এখনকার ফ্যাশান ওই সব অঞ্চলে। পিঠ পর্যন্ত ঝুলন্ত, শক্ত জটা নিয়ে এঁরা ঘুমোন কী করে? এটা যেন আমারই সমস্যা!
কয়েক দিনের মধ্যেই সবচেয়ে অমিশুক হিসেবে আমার পরিচিতি রটে গেল। কেউ-কেউ এসে অভিযোগও করেছে, তুমি অন্যদের সঙ্গে মেশো না কেন?কথা বলতে চাও না?
আর সবচেয়ে মিশুক আর ঠিক জনপ্রিয় না হলেও সবচেয়ে বির্তকিত হলেন আমেরিকার কবি আমিরি বরাকা। ইনি কৃষ্ণাঙ্গ হলেও লম্বা-চওড়া নন, ছোটখাটো, প্রায় বৃদ্ধ, মুখে দাড়ি, ভাবভঙ্গিতে অ্যালেন গিনসবার্গের অনুকরণ।
ইনি ডেকে ডেকে সবার সঙ্গে আলাপ করেন। এবং বিলি করেন নিজের সম্পাদিত পত্রিকা। সে পত্রিকায় আগুন ঝরছে। সব লেখাতেই আমেরিকার শাসক সম্প্রদায় এবং প্রেসিডেন্টকে তীব্র আক্রমণ। এঁর মতে আমেরিকা দেশটায় চলছে অগণতান্ত্রিক গণতন্ত্র আর প্রেসিডেন্ট বুশ বর্ণবিদ্বেষী ও জাল-জোচ্চুরি করে জিতেছেন!
আমেরিকার রাষ্ট্রপতির বাবা-মা তুলে গালাগাল করলেও পার পাওয়া যায়, কোনও শাস্তি হয় না। প্রেডিডেন্ট কেনেডি খুন হওয়ার পর তাঁর উত্তরাধিকারী জনসনকে খুনি সাজিয়ে নাটক লেখা হয়েছিল।
আমিরি বরাকার কবিতা পাঠের সময়ও গালাগালিগুলি খুব প্রকট আর উচ্চকণ্ঠ।
কোনও-কোনও কবির মুখের ভাবে একটা প্রচ্ছন্ন অভিমান লেগে থাকে সব সময়। যেন তিনি বলতে চান, আমি যে নিজের দেশের কত খ্যাতিমান কবি, তোমরা বুঝতেই পারছ না।
শুনেছিলাম এই সম্মেলনে মার্কেজ আসবেন, আসেননি। তিনি অসুস্থ, ক্যানসার রোগে আক্রান্ত।
সকালবেলা ব্রেকফাস্টের সময় কয়েকদিনের মধ্যে একটা ঘটমান নাটক লক্ষ করলাম।
একজন কৃষ্ণকায় বৃদ্ধ কবির সঙ্গে সবসময় থাকে তাঁর প্রায় হাঁটুর বয়েসি এক তরুণী। এঁরা কোন দেশের জানি না। কাছাকাছি টেবিলে দেখতে পাই, কবিটির সঙ্গে থাকে একগাদা কাগজ ও বইপত্র, তিনি অন্য কারুর সঙ্গে কথা বলেন না। শুধু মেয়েটির সঙ্গে ফিসফিস করেন। এবং ঘনঘন হিসি করতে যান।
তিনি উঠে গেলেই অন্য টেবিলের কোনও না কোনও অত্যুৎসাহী কবি উঠে আসে মেয়েটির সঙ্গে ভাব জমাবার জন্য। মেয়েটির বয়স বড় জোর বাইশ-তেইশ, পুরোপুরি কালো নয় গায়ের রং, মুলাটো ধরনের মুখখানায় অপূর্ব লাবণ্য মাখা আর লজ্জা-লজ্জা ভাব। আজকাল লাজুকতা পশ্চিমি দেশে আর দেখাই যায় না।
যুবকেরা মেয়েটিকে অন্য টেবিলে ডাকলে সে প্রবলভাবে মাথা নেড়ে আপত্তি জানায়। আর বৃদ্ধ কবিটি ফিরে এসে অন্য যুবকদের সঙ্গে কথা বলতে দেখলে অমনি মেয়েটিকে বকাবকি শুরু করেন।
কবিটি কি তাঁর মেয়েকে সঙ্গে এনেছেন, তাকে সর্বক্ষণ পাহারা দিয়ে রাখতে চান? এসব দেশে এটা মোটেই স্বাভাবিক নয়। পরে জানা গেল, ওঁরা স্বামী-স্ত্রী! বৃদ্ধস্য তরুণী ভার্যার প্রতি বেশি-বেশি দুর্বলতা ও সবসময় হারানোর ভয় সব দেশে একই রকম।
একদিন আমি একটা টেবিলে একা বসে আছি, অন্য টেবিলে জায়গা না পেয়ে ওই দুজন খাবারের প্লেট নিয়ে বাধ্য হয়ে বসলেন আমার পাশে।
আলাপ করতে না চাইলেও, ভদ্রতা সূচক সুপ্রভাত বলতেই হয়। সেইটুকু বলেই আমি হাতের বইতে মনোনিবেশ করি। এখানকার কোনও খাবারই আমার রোচে না, এমনকী পাউরুটিও এমন খড়মড়ে যে মনে হয় গাল কেটে যাবে, একদিন মাত্র ডিমের ঝুরঝুরি বা ক্রামবলড এগ দেখা গিয়েছিল। আমি শুধু দেখেছি, নিজে পাইনি। লাইনে দাঁড়িয়ে সেই ভাণ্ডটা পর্যন্ত পৌঁছতে পৌঁছতেই নিঃশেষ। খরা-পীড়িত মানুষের মতন আগের লোকেরা যে যতটা পারে তুলে নিয়েছে। তাই আমি শুধু কাপের পর কাপ কফি খাই।
আমি নিজে থেকে কোনও কথা বলছি না কিংবা মেয়েটির প্রতি চোরা দৃষ্টিপাত করছি না দেখে বোধহয় বৃদ্ধ কবিটি নিশ্চিন্ত হলেন। হঠাৎ জিগ্যেস করলেন, তুমি কি ভারতীয়?
আমি মাথা নেড়ে বোঝালাম যে তাঁর অনুমান সঠিক।
তিনি আবার বললেন, আমি ভারত সম্পর্কে আগ্রহী। কিছু কিছু ভারতীয় দর্শন পড়েছি।
এবারে মাথা নাড়লাম দুবার।
সকালবেলা অনর্থক বাক্যব্যয় করা স্বাস্থ্যের পক্ষে ভালো নয় বলে আমি দুবার মাথা নেড়ে বুঝিয়ে দিলাম, ওঁর ভারতীয় দর্শন সম্পর্কে আগ্রহ থাকতে পারে, কিন্তু সে বিষয়ে এখন আলোচনার আগ্রহ আমার নেই।
তিনি আবার বললেন, উপনিষদে চমৎকার কবিত্ব আছে।
আবার দুবার শিরশ্চালন। মেয়েটি খানিকটা বিস্ময়ের সঙ্গে তাকিয়ে আছে এদিকে।
এই কবি অন্য কারুর সঙ্গে কথা বলতে চান না, আমি শুধু ভারতীয় বলেই যেন দয়া করছেন। আমি কেন এই দয়া নিতে যাব?
এরপরেও তিনি বললেন, আমার নাম হোজে ডি’কস্টা, আমি হেইটি থেকে এসেছি।
এবারে আমাকে মুখ খুলে নিজের নাম জানিয়ে বলতেই হল, আপনার সঙ্গে আলাপ করে সুখী হলাম।
তারপরই উঠে গেলাম কফি আনতে।
ফিরে এসে দেখি কবিটি নেই, বসে আছে মেয়েটি। কবি তা হলে গেছেন হিসিখানায়।
মেয়েটির সঙ্গে চোখাচোখি হতেই সে ইংরিজিতে বলল, তুমি ভারতীয়? আমার খুব ভারতে যেতে ইচ্ছে করে।
একজন ঈর্ষাকাতর বৃদ্ধকে উপেক্ষা করলেও একটি তরুরীকে অবহেলা করব কেন?
হেসে বললাম, এসো একবার ভারতে বেড়াতে।
সে বলল, ভারত যে অনেক দূর।
হ্যাঁ, অনেক দূর। তুমি কি কবিতা লেখো?
মেয়েটি প্রবলভাবে মাথা নেড়ে বলল, না, না, আমি কবিতা লিখতে পারি না। কবিতা লেখা সহজ নাকি? আমি একটা বাচ্চাদের স্কুলে পড়াই। আমার খুব ইচ্ছে সাংবাদিক হওয়ার।
সেটা খুব শক্ত নয়, চেষ্টা করলেই পারো।
অসুবিধে আছে। সাংবাদিকতা করতে হলে বাইরে ঘোরাঘুরি করতে হয়। সেটা উনি পছন্দ করেন না।
তোমার নাম কি?
আমার নাম ফ্রাঁসোয়াজ।
ফরাসি নাম?
হ্যাঁ। তুমি ফরাসি ভাষা জানো?
জানি না-ই বলা যায়। তবে ফরাসিতে ছেলেদের নাম হয় ফ্রাঁসোয়া, আর মেয়েদের ফ্রাঁসোয়াজ, এটা অন্তত বুঝি। তোমাদের ভাষা বুঝি ফরাসি?
আমাদের ইংরিজি, ফরাসি আর হেইশিয়ান, তিনটে ভাষাই শিখতে হয়। আমার স্বামী আরও অনেক ভাষা জানেন।
মেয়েটির গলার আওয়াজটি বেশ মিষ্টি। লাজুকভাবেই আস্তে-আস্তে কথা বলে।
একটি অ-ফরসা মেয়ের ফরাসি নাম কেমন যেন অসঙ্গত মনে হয়। শ্যামলী কিংবা কৃষ্ণা নামেই ওকে বেশি মানাত।
আমাদের দেশেও কোনও কোনও মেয়ের নাম শেলি কিংবা বিউটি হয়, সে নাম শুনলেই অন্যদিকে তাকাতে ইচ্ছে করে।
মেয়েটি তিনটি ভাষা জানে, স্কুলে পড়ায়। তার মানে নিজস্ব জীবিকা আছে। কিন্তু তার সাংবাদিকতা করার সাধ মেটাতে দেবে না তার হিংসুক স্বামী।
ওর রূপ আর গুণ দুই-ই আছে, তবু ও বাপের বয়েসি একজন বৃদ্ধকে বিয়ে করতে গেল কেন?নামকরা কবি, সেই খ্যাতির মোহ?
কিন্তু এ কথা তো জিগ্যেস করা যায় না।
ভারতের নাম শুনেই বৃদ্ধ কবিটির উপনিষদের কথা মনে পড়েছিল। দর্শন ও কবিত্ব। কিন্তু বর্তমান ভারত তো উপনিষদের দেশ নয়, বর্ণ-বৈষম্য, জাত-পাতের অবিচার, ধর্ম-ভেদের লড়াই, কত রকম নীচতা, ক্ষুদ্রতা প্রতিদিন চোখে পড়ে। গৌতম বুদ্ধ ও মহাত্মা গান্ধির দেশ হওয়া সত্বেও হিংস্রতা ও হানাহানি চলছে সারাদেশ জুড়ে। প্রাচ্যদেশে ভারতই প্রথম পারমানবিক অস্ত্র বানাবার অপরাধে অপরাধী।
বাংলা ও ভূগোল বইতে যার নাম হাইতি, এখানে সকলে বলে হেইটি, সে দেশটা সম্পর্কে আমরা কতটুকু জানি? হেইটি নাম শুনলেই মনে পড়ে অরাজকতা ও স্বৈরাচার, অশান্তি ও খুনোখুনি। একসময় সেখানকার এক কুখ্যাত স্বৈরাচারী শাসক পরিচিত ছিল পাপা ডক নামে, তার এক গুপ্ত বাহিনীর নাম ছিল টনটন। হিটলারের গেস্টাপোদের মতন, তাদের হাতিয়ার ছিল পাতলা লিকলিকে ছুরি, সামান্য সন্দেহে তারা হাজার লোককে পেটের মধ্যে ওই ছুরি চালিয়ে হত্যা করেছে। গ্রাহাম গ্রিন এই সময়টা নিয়ে ‘দ্য কমেডিয়ানস’ নামে একটা বাস্তব উপন্যাস লিখেছিলেন। সেটা হলিউডের নাম করা ফিল্মও হয়েছিল। এলিজাবেথ টেলর ও রিচার্ড বার্টন ছিল প্রধান ভূমিকায়। এখনও হেইটিতে মানুষের গণতান্ত্রিক স্বাধীনতা নেই।
এক একটা দেশ সম্পর্কে এরকমই এক ধরনের একপেশে পরিচিতি ছড়িয়ে আছে বহির্বিশ্বে। আজ সকালের আগে আমিও তো জানতাম না হেইটিতে রয়েছে এই বৃদ্ধ হোজে ডি’কস্টার মতন বহু ভাষাবিদ কবি, যিনি উপনিষদের পর্যন্ত খবর রাখেন। আর এই ফ্রাঁসোয়াজ-এর মতন সুন্দরী, মিষ্টি স্বভাবের মেয়ে, নিশ্চয়ই আরও আছে এর মতন।
কোনও একটা দেশের নামে সে দেশের মানুষের পরিচয় হতে পারে না। এই জন্যই আমার মাঝে-মাঝে মনে হয়, দেশজিনিসটাই একটা গাঁজখুরি ব্যাপার।
চোখ ও মুখের সৌন্দর্য ছাপিয়েও ফ্রাঁসোয়াজ-এর নম্র ও লাজুক ভঙ্গিটিই আমার বেশি ভালো লাগছিল।
কিছুক্ষণ নীরবভাবে পরস্পরের দিকে তাকিয়ে থেকে আমি হঠাৎ বলে ফেললাম, ফ্রাঁসোয়াজ, তোমার মুখটা দেখলেই মনে হয়, তোমার মধ্যে একটা সুন্দর সারল্য আছে।
এই উক্তিটিতে পুরুষ সুলভ স্তুতির চেয়ে স্নেহের ভাবটাই বেশি।
ফ্রাঁসোয়াজ আরও লজ্জা পেয়ে মাথাটাকে নীচু করে প্রায় টেবিলের সঙ্গে চুঁইয়ে ফেলল।
আর কোনও কথা হল না। ফিরে এলেন তার স্বামী। আরও দুজন এসে যোগ দিল আমাদের টেবিলে।
এর পর আর কোনও সকালেই আমাদের এক টেবিলে বসা হয়নি। সবাই তো আর এক সময়ে আসে না। সাড়ে সাতটা থেকে সাড়ে ন’টা, এর মধ্যে যার যখন খুশি।
দূর থেকে দেখেছি কয়েকবার। চোখাচোখি হলে ফ্রাঁসোয়াজ এক ঝিলিক হাসি উপহার দিয়েছে।
জীবনে আর কখনও দেখা হবে না, ঠিকানা বদলাবদলিও করিনি, তবু যেন ওর সঙ্গে একটা চিরস্থায়ী বন্ধুত্ব হয়ে গেল। হেইটি নামের দেহটার ভাবমূর্তি বদলে দিল এই এক দম্পতি।
কয়েকদিন পর দেখি, বৃদ্ধ কবিটি একা বসে আছেন ব্রেকফাস্ট টেবিলে। এর আগে সব সময় ওদের দেখেছি একসঙ্গে। মেয়েটির অসুখ করল নাকি?
ওঁর কাছে খোঁজ খবর করতে গেলে উনি হয়তে উলটো ভাববেন। মনের মধ্যে রয়ে গেল অদম্য কৌতূহল।
পরের দিনও তাই। অন্য এক টেবিলে একা-একা বসে কাপের পর কাপ খেয়ে যাচ্ছেন বৃদ্ধ কবি। সামনে যথারীতি একগাদা বই, তিনি পড়ছেন না, শূন্য উদাস দৃষ্টি। ফ্রাঁসোয়াজ-এর অনুপস্থিতিতে সকালবেলায় এ ঘরের ছবিটি অসম্পূর্ণ মনে হয়।
ফ্রাঁসোয়াজ অসুস্থ কিনা, তা জানার একটা বুদ্ধি মাথায় এসে গেল।
কবিরা কে কোন ঘরে থাকে, তার একটা তালিকা দিয়ে দেওয়া হয়েছে। আমি চট করে উঠে গিয়ে হোটেলের লবি থেকে ফোন করলাম হোজে ডি’কস্টার ঘরে। কেউ ধরল না। ফোন বেজেই গেল।
তাহলে তো ফ্রাঁসোয়াজ ঘরেও নেই। বেশি অসুস্থ, হাসপাতালে গেছে? তরুণী, স্বাস্থ্যবতী, তার হঠাৎ এমনকী গুরুতর অসুখ হতে পারে?
পরদিনও ফ্রাঁসোয়াজকে দেখা গেল না, অসুস্থ হয়ে পড়লেন তার স্বামী।
বৃদ্ধ কবি একা একাই বসেছিলেন ব্রেকফাস্ট টেবিলে, হঠাৎ তিনি এলিয়ে পড়ে গেলেন মাটিতে, চেয়ারও পড়ে গিয়ে জোর শব্দ হল।
আরও কয়েকজনের সঙ্গে আমি দৌড়ে গেলাম তাঁর কাছে। ধরাধরি করে তোলা হল। তিনি অজ্ঞান হয়ে যাননি। বারবার বলতে লাগলেন এমনি মাথাটা ঘুরে গিয়েছিল, থ্যাংক ইউ, থ্যাংক ইউ।
তিনি অন্য কোনও রকম সাহায্য প্রত্যাখ্যান করে চুমুক দিতে লাগলেন কফিতে। তাঁর কথার মধ্যে রয়েছে গাম্ভীর্য ও ব্যক্তিত্ব।
আমার টেবিলে আরও চার-পাঁচজন বসেছিল, আমি ফিরে আসার পর তাদের নীচু গলায় আলোচনা শুনে, যদিও ফরাসি ভাষায়, খানিকটা খানিকটা বোঝা গেল যে ফ্রাঁসোয়াজ নামের মেয়েটি দুদিন ধরে উধাও হয়ে গেছে। না, আতঙ্কবাদীরা তাকে ধরে নিয়ে যায়নি, তার জামাকাপড়ের হ্যান্ডব্যাগটিও নেই, সে চলে গেছে একজন কলম্বিয়ান কবি ও সাংবাদিকের সঙ্গে, তাকেও আর দেখা যাচ্ছে না।
প্রথমেই একটু অভিমান হল আমার। ফ্রাঁসোয়াজ চলে গেল, আমাকে একবারও বলেও গেল না?
তারপরই হাসি পেয়ে গেল। আমাকে সে বলবে কেন, আমি তার কে? আমার সঙ্গে চলে যাওয়ায় তার স্বামী থানা-পুলিশ বা হইচই করেনি। কারুর কাছে মুখই খোলেনি। সাজ্জাতিক আঘাত পেয়েছেন নিশ্চয়ই, তা তিনি সহ্য করছেন একা-একা। ঈর্ষাপরায়ণ ছিলেন, তরুণী বউকে সব সময় চোখে-চোখে রাখতেন, সেগুলোও তো প্রবল ভালোবাসারই লক্ষণ। বুড়ো হয়ে গেছেন, তা আর তিনি কী করবেন। ফ্রাঁসোয়াজ তো জেনেশুনেই তাঁকে বিয়ে করেছিল। হয়তো জানতেনই, ও মেয়ে চলে যাবে একদিন।
এরকম আঘাত পেয়েও যে তিনি আত্মসম্মান হারাননি, এ জন্য বৃদ্ধ কবিটির ওপর আমার শ্রদ্ধা হল।
যে তরুণ কবি-সাংবাদিকটি ফ্রাঁসোয়াজকে ইলোপ করে নিয়ে গেছে, সে নাকি এই ডাইনিং হলে সকাল-দুপুরে নিত্য হাজিরা দিত। খুবই সুপুরুষ ও আলাপি। কিন্তু আমি তার চেহারাটা মনে করতে পারলাম না।
মনে-মনে সেই যুবকটির উদ্দেশে বললাম, দেখিস হারামজাদা, ওই সরল, সুন্দর মেয়েটিকে কষ্ট দিস না।টানা দশ দিনের উৎসবে আমার অংশগ্রহণ মোট আট ঘণ্টার জন্য। হোটেল বুকিং বারো দিনের।
তা হলে বাকি সময়টা আমি কী করব?
ঘুরে-ঘুরে দেশটা দেখার উদ্দেশ্য নিয়েই তো এসেছিলাম। কিন্তু নানারকম বিধিনিষেধ ও সতর্কবাণী শুনে প্রথম থেকেই বুঝেছিলাম সেটা সম্ভব হবে না।
একা-একা ঘুরে বেড়ানো বিপজ্জনক, অচেনা লোকেদের সঙ্গে আমার দল বেঁধে ঘুরতে ভালো লাগে না। কোথাও একা গেলে আমি অনেক কিছু দেখতে পাই, দল বেঁধে গেলে বিস্তর অবান্তর কথা শুনতে হয়। একজন মাত্র কেউ সঙ্গে থাকলে সুবিধে হতে পারে। কিন্তু সেরকম উপযুক্ত সঙ্গী বা সঙ্গিনী আমি সংগ্রহ করতে পারিনি।
আমার কবিতার স্প্যানিশ অনুবাদ পড়ে দেওয়ার জন্য একজনকে নির্দিষ্ট করা হয়েছে, তার নাম কার্লোস। সে-ই আমায় সব জায়গায় নিয়ে যাবে, ফিরিয়ে আনবে, এক হিসেবে সে আমার গাইডও বটে। তার ওপরেই আমার দেখাশুনোর ভার। কার্লোস নামটি স্প্যানিশদের মধ্যে অনেকেরই হয়, এখানেই তিন-চারজন কার্লোস আছে। কয়েক দশেক আগে কার্লোস নামে একজন আন্তর্জাতিক দুর্ধর্ষ ভাড়াটে খুনি ছিল, সে বহুরূপী, এবং বহু নাম ব্যবহার করত, ইউরোপ-মধ্যপ্রাচ্যে অনেক রাষ্ট্রপতি বা বিখ্যাত ব্যক্তির গুপ্ত হত্যার জন্য দায়ী করা হত এই কার্লোসকে। ফরাসি দেশের রাষ্ট্রনায়ক দ্য গলকে হত্যা করার নিখুঁত পরিকল্পনাও করেছিল সে, কিন্তু সেবারে সে সার্থক হয়নি। ‘দ্য ডে অফ দ্য জ্যাকল’ এই কার্লোসকে নিয়েই লেখা।
আমার গাইড এই কার্লোস নিরীহ প্রকৃতির মানুষ।
উচ্চতায় বা স্বাস্থ্যে সে একজন দস্যু সর্দার হিসেবে বেমানান হত না, কিন্তু তার চেহারায় খানিকটা বেখাপ্পা ভাব আছে। শরীরের দৈর্ঘ্যটা যেন সে ঠিক সামলাত পারে না। ল্যাক প্যাক করে। অথচ সে খুব রোগাও নয়। তার পোশাকগুলো ঢলঢলে। ফরসা রং, ককেশিয়ানদের মতন নাক, প্রশস্ত কপাল, তবু তার মুখে কোনও ব্যক্তিত্বের ছাপ নেই। বছর পঁয়তাল্লিশেক বয়েস হবে।
কার্লোসের সঙ্গে আমার বন্ধুত্ব হতে পারত, কিন্তু হল না। তার অনেকগুলি বাধার মধ্যে একটি হল ভাষা।
আমার গাইড হিসেবে তার ইংরিজি জানবার কথা। কিন্তু কোনও বাক্যই সে শেষ করতে পারে না। দুটি-তিনটি শব্দ বলেই সে থেমে গিয়ে অবিকল তোতলাদের মতন বাকি শব্দ খুঁজতে থাকে।
যেমন আমি তাকে জিগ্যেস করেছিলাম, আমরা যে এই নুটিবারা নামের হোটেলটায় আছি, এই নুটিবারা মানে কী? সে বলল, ইয়েস, নুটিবারা, মিনিংইট ইজ…।
ব্যাস, তারপর আর কিছু নেই। কিছু বোঝা গেল? এইভাবে কতক্ষণ কথাবার্তা চালানো যায়?
আমার একটা তত্ব বা ধারণা আছে, যারা পারিবারিক জীবনে অসুখী কিংবা যাদের বাবা মায়ের জীবনে প্রেম ছিল না, অর্থাৎ প্রেমহীনতার সন্তান, তারাই অর্ধসমাপ্ত বাক্য বলে।
কার্লোসকে জিগ্যেস করলাম, তুমি বিয়ে করেছ? তোমার ছেলেমেয়ে আছে?
ভাঙা-ভাঙা বাক্যে ও যা জানাল, তাতে বুঝলাম, ও বিবাহিত, সন্তান নেই। স্ত্রীও এখন নেই, বিচ্ছেদ হয়ে গেছে।
তোমার এখন কোনও বান্ধবী নেই?
হ্যাঁ, আছে। দেখা হয়। রোজ না, মাঝে-মাঝে।
তুমি কি কবিতা লেখো?
না, মানে, অনুবাদ করি, মানে, নিজেও কয়েকটা লেখার চেষ্টা করেছি। বন্ধুরা ভালো বলে না….
তোমার জীবিকা কী? তুমি কোনও চাকরি করো?
সে জানাল যে আগে সে একটা সরকারি কাজ করত, সেটা ছেড়ে দিয়েছে।
তা হলে এখন কী করো?
এখন, কিছু না, মানে এই, এই যে, তোমার সঙ্গে রয়েছি।
অর্থাৎ, সে যে আমার গাইডের কাজ করছে, সে জন্য কিছু অর্থ পাবে। কতই বা পাবে। তাও তো মাত্র দশ দিনের জন্য। তার মানে সে বেকার। সরকারি চাকরি সে নিজেই ছেড়ে দিয়েছে, না ছাঁটাই হয়েছে, তা জিগ্যেস করা যায় না।
সরকারি হিসেব অনুযায়ী এ দেশে শতকরা কুড়িজন বেকার। সরকারি পরিসংখ্যান কোনও দেশেই যথার্থ হয় না, সুতরাং আরও বেশি হতে পারে।
একদিন কার্লোসকে নিয়ে নগর দর্শনে বেরিয়েছিলাম।
কিন্তু দেখব কী? দু-পা যেতে না যেতেই সে একটা পাব-এর দিকে অঙ্গুলি নির্দেশ করে বলল, এখানকার বিয়ার খুব ভালো। তুমি কলম্বিয়ান বিয়ার চেখে দেখেছ!
সেখানে গিয়ে এক বোতল করে বিয়ার পান করতে হল। কলম্বিয়ার বিয়ার এমন কিছু আহামরি নয়।
আবার মিনিট দশেক পরে সে জিগ্যেস করল, তুমি ক্লান্ত হয়ে পড়োনি? এই পাবেই একটা রেস্তোরাঁ আছে, এটা খুব বিখ্যাত, ওখানে একটু বসে যেতে পারি।
দশ মিনিট হেঁটে ক্লান্ত হব কেন, গরম তো নেই। এখানকার আবহাওয়া সারা বছরই নীতিশীতোষ্ণ, তাই এরা বলে চিরবসন্তের দেশ। আর একটাও মজার কথা পড়েছি একটা বইতে।
ম্যাডেলিন শহরটি সমুদ্র সমতল থেকে পাঁচ হাজার ফিট উঁচুতে। কলম্বিয়ানরা বলে, স্বর্গের চেয়ে মাত্র কয়েক ইঞ্চি নীচে।
মৃদু-মৃদু ঠান্ডা হাওয়ার মধ্যে হাঁটতে ভালোই লাগছিল কিন্তু কার্লোসের আগ্রহ-আতিশয্যে আবার একটা রেস্তোরাঁয় ঢুকতেই হল। সিগারেটের ধোঁয়া ও বহু নারী পুরুষের গুঞ্জন ছাড়া আর কোনও বিশেষত্ব নেই। যে মেয়েরা পরিবেশন করছে, তাদের সুগোল বক্ষঃস্থল প্রায় সবটাই পরিদৃশ্যমান।
এ দৃশ্যও এখানে মোটেই দুর্লভ নয়। কলম্বিয়ার রমণীদের সৌন্দর্য বিশ্ববিখ্যাত। ইউরোপ আমেরিকার অধিকাংশ বিজ্ঞাপনের মডেল হয় নাকি এখানকার মেয়েরা। রাস্তাঘাটে যেসব তরুণীদের দেখা যায়, তাদের পোশাক অত্যন্ত আঁট, স্কিনটাইট যাকে বলে। শরীরের গড়ন বেঢপ হলে পোশাকে খুব কুৎসিত দেখাত, পোশাকের জন্যই বোধহয় এরা খুব শরীরের চর্চা করে। সেইজন্যই এখানকার তরুণীদের ঊরু, নিতম্ব ও বক্ষদ্বয় একেবারে বিসদৃশ নয়। এবং তা প্রদর্শন করতেও এদের লজ্জা নেই।
শুধু মেয়েরা কেন, মাঝে-মাঝে খুব রূপবান পুরুষও দেখা যায়।
শ্বেতাঙ্গ পুরুষদের রূপ বর্ণনায় সব সময় গ্রিক দেবতাদের সঙ্গে তুলনা করা হয়। মিশ্র রক্তের জন্য কলম্বিয়ার অনেক পুরুষও প্রকৃত সুপুরুষ।
এক বোতল বিয়ার শেষ করার পর কার্লোস জিগ্যেস করল, তুমি হুইস্কি পছন্দ করো না? সিভাস রিগ্যাল, ব্ল্যাক লেবেল, কুইন অফ কুইনস, সবই এখন পাওয়া যায়।
অর্থাৎ তার হুইস্কি পানের ইচ্ছে হয়েছে। এই সব নামগুলোর ইংরেজি উচ্চারণও ঠিকঠাক জানে।
দিলাম হুইস্কির অর্ডার।
নানারকম চতুরালি করে ও যে আমার পয়সায় মদ্যপান করতে চায়, তাও ঠিক নয়। কেননা, আমি যখন বিল মেটাচ্ছি, তখন ও খুবই কুণ্ঠিতভাবে বলল, আমারই খাওয়ানো উচিত ছিল তোমাকে, কিন্তু আমি আজ বেশি পয়সা আনিনি, অন্য একদিন অবশ্যই–
ওর এই কুণ্ঠাটা আন্তরিক।
তৃষ্ণার্তকে যেমন জল প্রত্যাখ্যান করা যায় না, তেমনই এক বিদেশি, বেকার, স্ত্রী-পরিত্যক্ত, বান্ধবীহীন, ব্যর্থ কবি যদি বিয়ার হুইস্কি পান করতে চায়, তা হলে মানবতার খাতিরেই তাকে নিরাশ করা উচিত নয়।
তার জন্য পয়সা খরচ করতে আমি রাজি হলাম। কিন্তু অতক্ষণ ধরে কী গল্প করব তার সঙ্গে?
একে তো তার ভাঙা-ভাঙা ভাষা, তা ছাড়া তার কৌতূহল প্রবৃত্তিটাই কম।
সে আমার কবিতার অনুবাদ পাঠ করছে, কিন্তু আমি আর কী লিখি, কিংবা মূল বাংলা সাহিত্য সম্পর্কেও তার কোনও আগ্রহ নেই। আমি কোথায় থাকি কিংবা আমার ব্যক্তিগত জীবন সম্পর্কে ও কিছু জানতে চায় না।
আমি স্প্যানিশ ভাষা জানি না, কিন্তু অনুবাদে স্প্যানিশ সাহিত্য আমরা সবাই বেশ কিছু পড়েছি। এক সময় ইংরেজির মাধ্যমে অনুবাদও করেছিলাম কিছু স্প্যানিশ কবিতা। পাবলো নেরুদা, গার্সিয়া লোরকা, আনতোজিও মাচাদো, হুয়াও রাসেল হিমনেথ এঁদের রচনার উল্লেখ করলেও তেমন কিছু তাপ-উত্তাপ নেই কার্লোসের।
হিমেনেথের একটি কবিতা আমার খুব প্রিয়।
‘ওখানে কেউ না। জল
কেউ না?
 জল কি কেউ নয়?
ওখানে কেউ না। ফুল।
ওখানে কেউ না?
তবু ফুল কি কেউ না?
ওখানে কেউ না। হাওয়া
কেউ না? হাওয়া কি কেউ না?
কেউ না? মায়া
ওখানে কেউ না?
আর মায়া কি কেউ না?’
কার্লোসকে জিগ্যেস করলাম, তোমার এটা কেমন লাগে? এর মূল স্প্যানিশ তোমার মুখস্থ আছে?
কার্লোস জানাল যে কবিতাটা ভালোই, কিন্তু মূল তার মুখস্থ নেই।
শুনেছিলাম, মূল স্পেন ভূখণ্ড থেকে এতদূরে হলেও কলম্বিয়ায় খাঁটি ক্যাসটিলিয়ান স্প্যানিশ ভাষা প্রায় অবিকৃত রাখার চেষ্টা হয়েছে। কানাডার একাংশ যেমন ফরাসিভাষী হলেও সে ভাষা অনেকখানি বদলে গেছে মূল ফরাসিদেশের ভাষা থেকে, এরা সেটা হতে দেয়নি। কিন্তু স্পেনের বড় বড় কবি-লেখকদের নিয়ে এরা আদিখ্যেতাও করে না।
আমাদের দেশে কিংবা বাংলাদেশের কবিতা উৎসবে যেমন মৃত কবিদের নামে মঞ্চ হয় কিংবা বড় বড় পোস্টারে উদ্ধৃত থাকে তাঁদের রচনা, এখানে সেসবের কোনও নিদর্শন চোখে পড়েনি। যাকে বলে ‘হিরো ওয়ারশিপ’ সেটা নেই এদের সাহিত্য-জগতে।
এমনকী গার্সিয়া মার্কেজ সম্পর্কে দু-একজনের সঙ্গে কথা বলে যা উত্তর পেয়েছি, তাতে অবাক হতে হয়। কলম্বিয়ার সন্তান বিশ্ববিখ্যাত মার্কেজকে নিয়ে এদের গর্ব করারই তো কথা। কিন্তু এরা বলল, ‘হ্যাঁ, কারুর কারুর মতে, মার্কেজ বেশ বড় লেখক, আবার কারুর কারুর মতে, অনেকটাই চমক সৃষ্টির চেষ্টা। এমন কিছু না।
বাংলার একটা প্রবাদ আছে, এ গাঁয়ের মেধো, ভিন গাঁয়ে মধুসূদন। মার্কেজেরও দেখছি সেই অবস্থা।
স্প্যানিশ ভাষায় সমসাময়িক অপর এক মহান লেখক বহেজ এক সময় মার্কেজের নোবেল পুরস্কারপ্রাপ্ত উপন্যাস ‘ওয়ান হান্ড্রেড ইয়ার্স অফ সলিচুড’ সম্পর্কে তির্যকভাবে বলেছেন, ও বইটা ভালো, কিন্তু আর একটু ছোট করা উচিত ছিল আর নাম দেওয়া উচিত ছিল, ‘ফিফটি ইয়ার্স অফ সলিচুড’। পঞ্চাশ বছরেই তো মার্কেজ নোবেল প্রাইজ পেয়ে গেছেন, তারপর আর নির্জনতা কোথায়?
ওই একদিনই কার্লোসের সঙ্গে বেরিয়েছিলাম, আর। এরপর থেকে ওকে আমি একটু এড়িয়েই চলতাম।
আর একদিন বেপরোয়া হয়ে বেরিয়ে পড়লাম একাই, কর্তৃপক্ষের নিষেধ অমান্য করে। খানিকটা হেঁটে যাওয়ার পর ভয়-ভয় করছে লাগল। আগের দিনই নিউজিল্যান্ড থেকে আগত কবিটিকে কোথায় যেন মারধোর করা হয়েছে, কেড়ে নেওয়া হয়েছে তার ক্যামেরা ও টাকাপয়সা, এরকম শুনেছি। মারধোরের চেয়ে বেশি আশঙ্কা অপহরণের। এখনই নাকি তিনশোর বেশি বিদেশিকে আটকে রাখা হয়েছে দুর্গম পাহাড় অঞ্চলে।
অল্প বয়েস হলেও না হয় কিছুদিন জঙ্গিদের আস্তানায় কাটিয়ে আসার অভিজ্ঞতা সঞ্চয় করা যেতে পারত, এখন সেটা বেশি বাড়াবাড়ি হয়ে যাবে। তা ছাড়া মাঝে মাঝেই ওরা নাকি একজন দুজনকে খুন করে বাইরে ছুঁড়ে দেয়। যে দেশের রাজনীতি সম্পর্কে আমার স্পষ্ট ধারণাই নেই, সেখানে খামোখা প্রাণটা দিতে যাব কেন?
একটা ট্যাক্সিতে চড়ে বসলাম। কিন্তু যাব কোথায়? কার্লোসকে জিগ্যেস করেছিলাম, এ শহরে দ্রষ্টব্য স্থান কী-কী আছে। সে অনেক ভেবেচিন্তে বলেছিল, সেরকম তো কিছু নেই, তবে কিছু দূরে একটা সুন্দর সাজানো গ্রাম আছে, সেখানে আছে অনেক রকমের রেস্তোরাঁ। এত দূর দেশে এসে শুধু রেস্তোরাঁ দেখতে যাব?
আর ট্যাক্সিতে নগর পরিক্রমা অত্যন্ত নির্বোধের মতন ব্যাপার। তার চেয়ে হোটেলের সামনের বড় রাস্তার মোড়ে দাঁড়িয়ে থাকলে অনেক কিছু দেখা যায়।
শহরটি নেহাত ছোট নয়।
জনসংখ্যা কুড়ি লক্ষের বেশি। দরিদ্র দেশ বলে বিদিত হলেও শহরের রাস্তাঘাটে তা প্রকট নয়। ভিখিরি নেই। আমাদের দেশের মতন প্রচুর ফেরিওয়ালা আছে, তারা চেঁচিয়ে জিনিস বিক্রি করে। ট্যাক্সিওয়ালা লঝঝরে নয়, অন্য যানবাহনও উন্নত, উঁচু দিয়ে চলা স্কাই ট্রেন আছে।
রাস্তাগুলি ঝকঝকে ও প্রশস্ত। সম্প্রতি নাকি এ শহরের সব রাস্তা নতুনভাবে গড়া ও মেরামতের পর মেয়রমশাই ঘোষণা করেছেন, কেউ যদি কোনও রাস্তায় একটাও খানা-খন্দ খুঁজে বার করতে পারে, তাকে পুরস্কৃত করা হবে!
এই দৃষ্টান্ত অনুসারে কলকাতার মেয়র মহোদয় উলটো একটা ঘোষণা করতে পারেন। কেউ যদি এই শহরে এমন একটাও রাস্তা খুঁজে বার করতে পারে, যেখানে খানা-খন্দ নেই, তা হলে পুরস্কার পাবে সে।
দরিদ্র হলেও এখানকার অধিকাংশ মানুষই বেশ ফুর্তিবাজ। এরা নাচ-গান ভালোবাসে। শুক্রবার বিকেলের পর থেকেই অনেক তরুণ-তরুণী রাস্তার মোড়ে মোড়েই নাচতে শুরু করে। ট্যাংগোনাচের উৎপত্তি নাকি এখানেই।
এরা কবিতা এত ভালোবাসে, নাচ-গান ভালোবাসে, অথচ এখানেই এত হিংস্রতা, এত হানাহানি! রাস্তায় দাঁড়িয়ে জীবনযাত্রার স্রোত দেখলে সেই বিপজ্জনক দিকটির কথা টেরই পাওয়া যায় না। সবই যেন স্বাভাবিক।
কান্তি হোর ঠিকই বলেছিলেন, এখানকার সমস্ত মানুষজনেরই ব্যবহার খুব চমৎকার। ট্যাক্সি চালক, হোটেলের বেয়ারা, বিমানবন্দরের পোর্টার, সকলেরই আচার-আচরণের মধ্যে একটা স্বাভাবিক সৌজন্যবোধ আছে। কেউ বেশি পয়সা চায় না, কেউ ঠকাবার চেষ্টা করেনি।
শুধু কিছু কিছু বুদ্ধিজীবী শ্রেণির মধ্যে দায়িত্ব এড়িয়ে যাওয়ার একটা প্রবণতা আছে। কারুকে কোনও কাজের কথা বললে সে অন্য একজনকে দেখিয়ে দিয়ে সরে পড়ে। উৎসবের উদ্যোক্তাদের মধ্যে দু-একজনকে আমার কোনও প্রয়োজনের কথা বলে দেখেছি, তারা জোর দিয়ে জানিয়েছে, তুমি কোনও চিন্তা কোরো না, আমি নিজে কাগজটা বিকেলে তোমার কাছে পৌঁছে দিয়ে যাব। তারপর কোথায় কী, বিকেল গড়িয়ে রাত্রি, পরের দিনও তার পাত্তা নেই। এই ব্যাপারে আমাদের দেশের সঙ্গে খুব মিল।
দুটি ব্যাপারে আমার মনের মধ্যে অস্বস্তি বা চাঞ্চল্য রয়েই গেল।
আমার ফেরার টিকিটের নির্ঘণ্ট আগে থেকেই পাকা হয়ে আছে। আবার এখান থেকেই বোগোটা, মায়ামি, নিউ ইয়র্ক, লন্ডন হয়ে সরাসরি কলকাতায় প্রত্যাবর্তন। শুধু লস অ্যাঞ্জেলিসে আর যেতে হবে না।
কিন্তু মায়ামি থেকে নিউ ইয়র্ক পৌঁছব রাত আটটা পনেরোয়, এরপর লন্ডনের ফ্লাইট ন’টা পনেরোয়। মাঝখানে মাত্র এক ঘণ্টা সময়। এর মধ্যে এক টার্মিনাল থেকে আমাকে যেতে হবে অন্য টার্মিনালে, রাস্তা চিনতে দেরি হলেই ফসকে যাবে পরের ফ্লাইটটা। তা ছাড়া নিউ ইয়র্কে যদি পৌঁছতে দেরি করে?
নিউ ইয়র্কেই আসার পথে আমার এই নির্ঘণ্ট বদলের কথা বলেছিলাম বিমান কোম্পানিকে। তারা বলল, সেদিন তার আগে অন্য ফ্লাইট নেই। বদল করা যাবে না। তা ছাড়া চিন্তার কী আছে? এক ঘণ্টা যথেষ্ট সময়। টার্মিনাল বদল করতে বড়জোর পনেরো-কুড়ি মিনিট লাগবে!
যদি নিউ ইয়র্কের ফ্লাইটই দেরি করে পৌঁছয়?
আমেরিকান এয়ারলাইন্সের ফ্লাইট কখনও লেট করে না।
এরকম কথা শুনলেই আমার গা জ্বলে যায়।
পৃথিবীর বহু জাতের বিমানে ঘোরাঘুরি করে দেখেছি, যত বিখ্যাতই হোক, সব এয়ারলাইন্সই কখনও না কখনও দেরি করে ছাড়ে কিংবা দেরি করে পৌঁছয়।
একবার প্যারিসের শার্ল দ্যগল বিমানবন্দরে লন্ডনে যাওয়ার জন্য সকাল ছ’টা থেকে বসে থাকতে হয়েছিল বিকেল পাঁচটা পর্যন্ত। যদিও লন্ডন মাত্র এক ঘণ্টার পথ। তাও যদি কর্তৃপক্ষ বলে দিত যে সেদিন নির্দিষ্ট ফ্লাইট ছাড়তে অত দেরি হবে, তা হলে অসীমের বাড়িতে ফিরে গিয়ে খেয়ে-দেয়ে ঘুমিয়ে-টুমিয়ে বিকেলে আসতে পারতাম। তার বদলে এই ছাড়বে, এক্ষুনি ছাড়বে ঘোষণা করে করে আমাদের তিনবার বিমানে উঠিয়েও নামিয়ে আনা হয়েছিল। অব্যবস্থার চূড়ান্ত। সেদিন এয়ার ফ্রান্সের কর্মীরা ঝটিতি ধর্মঘট করে বসেছিল, তাদের সঙ্গে মালিকপক্ষের আলোচনা চলছিল সারাদিন ধরে।
এয়ার ফ্রান্সই যদি এগারো ঘণ্টা লেট করতে পারে, তাহলে যত দোষ নন্দ ঘোষ আমাদের ইন্ডিয়ান এয়ারলাইন্স-এর?
এবারেও তো মায়ামি থেকে বোগোটা আসবার সময় দেড় ঘণ্টা লেট করেছে আমেরিকান এয়ারলাইন্স!
ম্যাডেলিনে পৌঁছবার পরদিন থেকেই আমি টিকিট বদল করার চেষ্টা করে আসছি। হোটেলের দোতলায় বেশ কয়েকখানা ঘর জুড়ে কবিতা উৎসব কমিটির দফতর। গাব্রিয়েল ফ্রাঙ্কো নামে একজনের ওপর বিমানের টিকিট সংক্রান্ত সমস্যার ভার। তাকে আমার ওই এক ঘণ্টার সংকটের ব্যাপারটা বুঝিয়ে বললাম, আমাকে নির্দিষ্ট তারিখের আগের দিন ফিরতেই হবে।
সে একগাল হেসে বলল, না, না, আগের দিন যাবে কেন? উৎসবের শেষ দিনটায় দারুণ জমকালো আসর হয়, সেই জন্যই তোমার টিকিট তার পরের দিন করা হয়েছে। যাতে তুমি শেষ উৎসবটা দেখে যেতে পারো।
তাকে জানালাম যে উৎসবের শেষ অনুষ্ঠান দেখতে পারলে খুব ভালো লাগত, কিন্তু আমার উপায় নেই। নিউ ইয়র্ক থেকে ফ্লাইট মিস করার ঝুঁকি আমি কিছুতেই নিতে পারি না।
সে কোনওক্রমেই বুঝতে চায় না, শেষ পর্যন্ত বলল, ঠিক আছে, দেখি, এখন তারিখ বদল করা সম্ভব কিনা, ট্রাভেল এজেন্সির কাছে পাঠাব, তোমার টিকিটগুলো রেখে যাও!
পরদিন দুপুরেই খোঁজ নিতে গেলে গাব্রিয়েল বলল, না, কাল পাঠানো হয়নি, আজ বিকেলে ট্রাভেল এজেন্সির লোক এখানেই আসবে, তাকে দিয়ে দেব।
আবার পরদিন গেলাম, গাব্রিয়েল যেন আমাকে চিনতেই না পেরে বলল, কী ব্যাপার?
আবার আদ্যোপান্ত বলতে হল।
সে বলল, ও হ্যাঁ, হ্যাঁ, তোমার টিকিটটা, টিকিটটা…
অন্য টেবিলের দুজনের দিকে তাকিয়ে জিগ্যেস করল, সুনীল গঙ্গোপাধ্যায়ের টিকিটটা তো ট্রাভেল এজেন্সির কাছে পাঠানো হয়েছে, তাই না।
একজন বলল, হ্যাঁ।
আর একজন একটা ড্রয়ার খুলে আমার টিকিটটা উঁচু করে দেখাল।
গাব্রিয়েল বলল, ‘ওঃ হো, ভুল হয়ে গেছে। কাল অবশ্যই পাঠাব।
অন্যজন বলল, কাল শনিবার।
এবং পরের দিন রবিবার। আগামী দুদিন ট্রাভেল এজেন্সি বন্ধ।
সোমবার যদিও বা টিকিটটা পাঠানো গেল, তার পরেও ট্রাভেল এজেন্সির কাছ থেকে কোনও উত্তর নেই।
আমি বারবার খোঁজ নিতে গেলে গাব্রিয়েল বেশ বিরক্ত হয়।
এ তো মহা মুশকিলে পড়া গেল। এরা আমার সমস্যাটা বুঝতেই পারছে না।
যদি নিউ ইয়র্কে দেরি করে পৌঁছই, তার একটা চেইন রি-অ্যাকশন হবে। তা হলে নিউ ইয়র্ক থেকে লন্ডনের ফ্লাইট ধরা যাবে না। লন্ডনে দেরি করে পৌঁছলে সেখান থেকে কলকাতার ফ্লাইট চলে যাবে। সেটাই সবচেয়ে বিপজ্জনক। কারণ, লন্ডন-কলকাতা সরাসরি বিমান যায় সপ্তাহে মাত্র দুদিন, সেখান থেকে রিজার্ভেশান পাওয়া খুব শক্ত। আগের বছরই এই কারণে আমাকে লন্ডনে আটদিন আটকে থাকতে হয়েছিল।
এবারেও নিউ ইয়র্কে বা লন্ডনে আমার পক্ষে অনির্দিষ্টকাল ধরে অপেক্ষা করার কোনও উপায় নেই।
এখান থেকে ফিরেই কয়েকদিন পর অস্ট্রেলিয়া সফরের সবকিছু ঠিকঠাক হয়ে আছে। সে টিকিটও তৈরি। এখানে স্বা তাঁকে নিয়ে আসতে পারিনি। কিন্তু অস্ট্রেলিয়ার বাঙালিরা স্বা তাঁকেও আমন্ত্রণ জানিয়েছে। ভ্রমণপিয়াসী স্বাতী উন্মুখ হয়ে আছে, অস্ট্রেলিয়ার বাঙালিরাও খুব নিরাশ হবেন আমরা যথা সময়ে পৌঁছতে না পারলে। সিডনি, মেলবোর্ন, ক্যানবেরার কিছু বাঙালি নির্দিষ্ট কয়েকদিনে অনুষ্ঠানের জন্য ‘হল’ ঠিক করে রেখেছেন। সে তারিখগুলি বাতিল হয়ে গেলে কাছাকাছি সময়ের মধ্যে আবার ‘হল’ পাওয়া শক্ত, অনেক টাকার ক্ষতিও হয়ে যাবে।
সুতরাং নিউ ইয়র্ক-লন্ডন আর লন্ডন-কলকাতার কনফার্মড ফ্লাইটগুলি আমাকে অবিকল রাখতেই হবে, শুধু এখান থেকে নিউ ইয়র্ক পৌঁছতে হবে একদিন আগে, সেটা এমন কিছু শক্ত হওয়ার কথা নয়।
কিন্তু দিনের পর দিন ব্যাপারটা ঝুলিয়ে রাখার জন্য আমার উদ্বেগ রয়েই গেল।
দ্বিতীয় উদ্বেগের কারণটা ঠিক বলার মতন নয়, আবার গোপন করবই বা কেন?
একদিন ব্রেকফাস্ট টেবিলে হায়াৎ আর জিয়াউল হাতখরচ বিষয়ে কী যেন বলাবলি করছিল। আমি কৌতূহলী হয়ে জিগ্যেস করেছিলাম, হাতখরচ ব্যাপারটা কী?
ওদের একজন বলল, আপনি এখান থেকে হাতখরচ পাননি? আপনার আমন্ত্রণের চিঠিতে সেরকম কিছু লেখা ছিল না? সবাইকেই তো দেবে।
ঘরে এসে সেই চিঠিটা, খুঁজে বার করলাম। সত্যিই তো, তাতে লেখা আছে আমার হোটেল খরচ, খাওয়া-দাওয়া, যাতায়াত ব্যবস্থা ছাড়াও কিছু হাতখরচ দেওয়ার কথা। আগে সেটা আমি খেয়াল করিনি।
পাঁচদিন কেটে গেল, সে টাকা এখনও দিল না কেন? আমাকে গিয়ে চাইতে হবে নাকি? ওদেরই তো প্রথম দিনই আমাকে দেওয়া উচিত ছিল।
তিন লক্ষ দশ হাজার টাকা দেওয়ার কথা। শুনে যত চমকপ্রদ মনে হয়, তানয় অবশ্য।
টাকা তো নয়, এখানকার মুদ্রা পেসো। তার মূল্যমান অতি সামান্য। এক ডলারে দু-হাজার দুশো, অর্থাৎ আমাদের ভারতীয় এক টাকা চারশো পেসো-রও বেশি। এর মধ্যে আমকে কিছু ডলার ভাঙাতেও হয়েছে, তাই মূল্যমান জানি। অনেকটা ইতালির লিরার মতন, সিগারেট কিনতেও পাঁচ হাজার, দশ হাজার লাগে।
তিন লক্ষ দশ হাজার পেসো প্রায় দেড়শো ডলার, আমাদের প্রায় সাত হাজার টাকার মতন। এই টাকার অঙ্কটা এমন কিছু বেশি নয়, আবার উপেক্ষা করবার মতনও নয়।
টাকাটা যখন প্রত্যেক আমন্ত্রিত কবিকে দেবেই বলা হয়েছে, তখন পৌঁছনোর পরেই তো পাওয়ার কথা। চাইতে হবে কেন?
এত দূর থেকে ডেকে এনে হোটেলে রেখে খাতির-যত্ন করছে, তার পরেও আবার টাকা চাইতে যাব? এটা আমার কাছে সম্মানজনক মনে হয় না।
গ্যাব্রিয়েলের ঘরে টিকিটের খবর নিতে বারবার যাই, সেখানে অনেকেই আমাকে চিনে ফেলেছে। সেখানে কারুর মনে পড়ে না যে আমাকে টাকাটা দেওয়া হয়নি? সেখানে দাঁড়িয়ে উৎকর্ণ হয়ে থাকি, এই বুঝি কেউ বলবে, ওঃ হো, আপনি হাতখরচ নেননি কেন? এই যে–
কেউ সে কথা বলে না।
ঘর থেকে বেরিয়ে এসে মনে-মনে বলি, নাঃ, চাইব না, কিছুতেই চাইব না! ভারী তো সাত হাজার টাকা!
মন কিন্তু নিজের কাছেও সত্যি কথা বলে না।
মনের একটা অংশ খিকখিক করে হাসে। হাসতে-হাসতে বলে, তুমি এমন কিছু বাবু হওনি যে সাত হাজার টাকা এমনি-এমনি ছেড়ে দেবে। তোমার ন্যায্য প্রাপ্য টাকা। সাত হাজার টাকা এমন কিছু ফ্যালনাও নয়। ওই টাকা লিখে রোজগার করতে হলে তোমাকে কতটা পরিশ্রম করতে হয় বলো তো? একবার না হয় চোখ-কান বুজে, মান খুইয়ে চেয়েই ফ্যালো। এখানে তোমার মানহানির কথা আর কেউ তো জানতে পারছে না। দেশের সাত হাজার টাকার চেয়েও বিদেশে দেড়শো ডলারের প্রয়োজনীয়তা অনেক বেশি।
তবু আমি মুখ ফুটে চাই না বটে, কিন্তু সর্বক্ষণ যে টাকাটার কথা ভাবছি, সেটাই তো একটা পরাজয়।
একদিন সিঁড়ি দিয়ে উঠতে-উঠতে হঠাৎ মনে হল, টিকিট বদলানোর ব্যাপারটা ক্রমশই খুব বিরক্তিকর হয়ে উঠছে। আর কতবার বলব! আমার যতখানি চেষ্টা করার তো করেইছি, এর পর যা হওয়ার তা হবে। আজ বিকেল থেকেই এ সমস্যাটা একেবারে মুছে ফেলতে হবে মন থেকে।
আর হাতখরচের টাকাটা আমি চাইব না, চাইব না, চাইব না, এটাই শেষ কথা। অতিথির পক্ষে অর্থ ভিক্ষা অতি অশোভন।
এবার থেকে যেমন একবেলা কিছুই খাব না, তেমনি দুপুরের পর থেকে আর এক পাও বাইরে বেরুব না। নিজের সঙ্গে ছাড়া আর একটাও কথা বলব না কারুর সঙ্গে।
চাবি দিয়ে ঘরটা খুলতে-খুলতে মনে হল, আমি যেন সদ্য সন্ন্যাস ব্রত নিয়েছি আর হোটেলের এই ঘরখানা যেন হিমালয় পাহাড়ের কোনও দুর্গম গুহা।সেই দ্বিতীয় রাত্রে যে দরজায় দুম দুম ধাক্কা ও নারীকণ্ঠের আবেদন শোনা গিয়েছিল, সে রকম কিছু আর ঘটেনি। তার পরের কয়েকটি দিনে, যেসব মেয়েদের দেখলেই তাদের পেশা বোঝা যায়, তাদের দেখিনি হোটেলের মধ্যে ঘোরাফেরা করতে।
এ হোটেলের পেছনের রাস্তাতেই লালবাতি এলাকা, সেখানে দাঁড়িয়ে থাকে ফুলো ফুলো বুকের রমণীরা, সিগারেট ফুঁকতে-ফুঁকতে তারা আড়ে-আড়ে পথিকদের দিকে চায়, আর কোনও প্রকাশ্য ইঙ্গিত করে না। তারা হোটেলের মধ্যেও ঢোকে না, সেদিক দিয়ে হোটেলটি পরিচ্ছন্ন।
তা হলে সেই দ্বিতীয় রাতের রমণীর ব্যাপারটা কী? অত জোরে-জোরে দরজায় ধাক্কা দেওয়া স্বাভাবিক নয়। হয়তো সে কোনও চেনা লোককেই খুঁজতে এসেছিল, ঘরের নম্বরটা ভুল করেছে। আমার কণ্ঠস্বর শুনে বুঝতে পারেনি? হয়তো ততটা ইংরিজি জানে না কিংবা ছিল নেশাগ্রস্ত।
যাই হোক, বেনিফিট অফ ডাউট দেওয়া গেল।
টেলিফোনটা প্রায় নিস্তব্ধই থাকে, বেজে ওঠে কদাচিৎ।
পৌঁছবার পরদিনই কানাডা থেকে ফোন করেছিলেন কান্তি হোর। আমি তাঁকে হোটেলের নাম জানিয়ে আসতে পারিনি। তিনি ওয়েবসাইটে কবিতা উৎসবের সংবাদ থেকে উদ্যোক্তাদের ফোন নাম্বার খুঁজে বার করেছেন।
এত দূর দেশে এসে এরকম একটি সহৃদয় বাংলা কণ্ঠস্বর শুনতে পেলে ভারী ভালো লাগে। ওঁর সঙ্গে ঠিক হয়ে রইল, উনি কয়েকদিন পরে চলে আসবেন বোগোটায়, পৌঁছেই ফোনে জানাবেন কোথায় উঠেছেন। আমিও সেখানে গিয়ে উপস্থিত হব, এক রাত অন্তত আড্ডা হবে।
আমি নিজে থেকে স্বা তাঁকে ফোন করেছি একবারই, ঠিকঠাক এক খণ্ড অবস্থায় যে পোঁছেছি, সে খবর জানাবার জন্য। হোটেলের ঘর থেকে টেলিফোন করার খরচ খুব বেশি, তা ছাড়া অপারেটরকে সংখ্যা বোঝাতে গলদঘর্ম হতে হয়। শেষ পর্যন্তও বুঝতে না পেরে অপারেটর আমার ঘরে এসে কাগজ-পেনসিল দেখিয়ে ইঙ্গিতে বলেছিল সংখ্যাটা লিখে দিতে। এটাও খুব সৌজন্যের ব্যাপার, টেলিফোন অপারেটর নিজের কাজ ছেড়ে, খুপরি ছেড়ে আটতলায় উঠে আসবে, এরকম আশাই করা যায় না। কিন্তু বারবার কি তাকে আমার ঘরে টেনে আনা উচিত? অপারেটরের সাহায্য ছাড়াই হোটেলের ঘর থেকে সারাবিশ্বে সরাসরি ফোন করার ব্যবস্থা এমনকী আমাদের দেশেও চালু হয়ে গেছে, এখানে নেই।
আমি স্প্যানিশ এক থেকে দশ পর্যন্ত সংখ্যা কার্লোসকে দিয়ে লিখিয়ে নিয়ে মুখস্থ করে ফেলেছি। কিন্তু উচ্চারণ আয়ত্ত করা তো সহজ নয়, তাই বললেও কেউ বুঝতে পারে না। শুধু হোটেলের লিফটে উঠে যখন বলি, ওচো, চালিকা মহিলাটি আমায় ঠিক নিয়ে যান আট তলায়। ওচো মানে আট। এরপর ধন্যবাদের বদলে গ্লাসিয়াস।
স্বা তাঁকে বলেছিলাম, পুপলু-চান্দ্রেয়ীকে আমার হোটেলের টেলিফোন নাম্বার জানিয়ে দিতে, তাই ওরা নিজেরাই ফোন করেছিল পরের দিন। পুপলু কিছুটা স্প্যানিশ শিখেছিল, তাই অপারেটরকে আমার নামধাম বোঝাতে অসুবিধে হয়নি। পুপলুর কাছ থেকে জেনে গিয়েছিল গৌতম দত্ত, সেও আমার খোঁজখবর নিয়েছে। টরেন্টোর দীপ্তেন্দু চক্রবর্তীকে জানানো হয়ে ওঠেনি, ভুল হয়ে গেছে। দীপ্তেন্দু কানাডা থেকে কলকাতায় আমাকে প্রায়ই ফোন করে শুধু এইটুকু জানবার জন্য, আমি রোজ একটা করে অ্যাসপিরিন খেতে ভুলে যাচ্ছি কি না। ওর মতে অ্যাসপিরিনই এখন সর্ব রোগের বিশল্যকরণী।
এক একজন মানুষের টেলিফোনের নেশা থাকে। সারাবিশ্বে ছড়িয়ে থাকা আমার চেনা-জানা মানুষদের মধ্যে এই নেশায় এক নম্বর চ্যাম্পিয়ন হচ্ছে কামাল। সে বিড়ি-সিগারেট, মদ, পান জর্দা কিছুই খায় না, জামা-প্যান্টের শখ নেই, অন্য কোনও নেশা নেই, সব নেশা পুঞ্জীভূত হয়েছে টেলিফোনে। টেলিফোন দেখলেই তার হাত নিশপিশ করে। পৃথিবীর বহু দেশে আমি আচম্বিতে তার টেলিফোনের ডাক পেয়েছি। কামালকে নম্বর জানাবার দরকার হয় না। একবার সানফ্রান্সিসকোতে এক বন্ধুর সঙ্গে রাস্তায় হঠাৎ দেখা, সে খুব খুশি হয়ে বলল, চলো, আমার বাড়ি চলো। বন্ধুটির বাড়ি বার্কলেতে, সেখানে অনেকক্ষণ ধরে আজ্ঞা ও পানাহার চলছে, এক সময় টেলিফোন বাজল, বন্ধুটি সেটা তুলে বলল, সুনীল, তোমাকে ডাকছে!
এটা ভৌতিক ব্যাপার মনে হয় না? আমি যে সন্ধেবেলা এ বাড়িতে থাকব, তা দুপুরেও ঠিক ছিল না, অন্য কারুর জানবার কথাও নয়। টেলিফোনটা তোলবার আগেই বুঝে যাই, কামাল ছাড়া আর কেউ নয়।
প্রথমেই তাকে জিগ্যেস করি, কামাল, তুমি কোথায়? সানফ্রান্সিসকোতে এসেছ নাকি?
না, আমি এখন মালয়েশিয়ায়।
আমার এখানকার নম্বর তুমি কী করে পেলে?কী করে জানলে—
কামাল এমনভাবে উত্তর দিল, যেন পদ্ধতিটা খুবই সহজ। প্রথমে সে ফোন করেছে কলকাতায়, তারপর আমেরিকার অমুক, অমুক আর অমুকের কাছে। অর্থাৎ সাত জায়গায় ফোন করে সে তারপরেও আন্দাজে এখানে চেষ্টা করেছে।
এতগুলি আন্তর্জাতিক ফোনের টাকা খরচ করে সে আমাকে খুঁজে বার করল কেন? বিশেষ জরুরি কোনও কারণ আছে? কিছু না, এমনই, অনেকদিন কথা হয়নি। এরকমই তার ভালোবাসা।
এবারে কামাল এখনও পর্যন্ত ফোন করেনি। সে অসুস্থতায় খানিকটা কাবু হয়ে আছে। তবু, ফোন বাজলে প্রথমেই মনে পড়ে কামালের কথা।
টেলিভিশনে কয়েকটি চ্যানেলের মধ্যে দুটি ইংরিজি, সি এন এন আছে, তাতে মাঝে-মাঝে খবর দেখে নিই, বহির্বিশ্বের সঙ্গে এইটুকুই সংযোগ, খবরের কাগজ তো পড়বার উপায় নেই। কলম্বিয়ার খবরও থাকে, একটি জঙ্গি দলের সঙ্গে বন্দি-বিনিময় নিয়ে আলোচনা চলছে সরকারের, আর একটি জঙ্গি দল আবার গোলাগুলি চালিয়েছে। কলম্বিয়ায় গৃহযুদ্ধের মতন অবস্থা চলছে দীর্ঘদিন ধরে।
অন্য ইংরিজি চ্যানেলটিতে একটু রাত হলেই খোলাখুলি পর্নোগ্রাফি দেখাতে শুরু করে। এমন বুদ্ধিভাষ্যহীন নগ্ন চিত্র কোনও ভদ্দরলোকের পক্ষে পাঁচ মিনিটের বেশি সহ্য করা সম্ভব নয়। সুতরাং টিভিটা বন্ধই রাখি।
ঘরে একটা খালি ফ্রিজ আছে। আমার বরফ লাগে না, তাই এটাও অকেজো। কিন্তু কাজে লাগাবার একটা বুদ্ধি বেরিয়ে গেল। প্রয়োজনই তো উদ্ভাবনার জননী।
আজকাল পানীয় জল সম্পর্কে সকলেরই শুচিবাই হয়ে গেছে। অল্প বয়েসে গ্রামগঞ্জে, অচেনা দেশে যখন যে রকম জল পেয়েছি, তাতেই চুমুক দিয়েছি, কিছু হয়নি তো! এর মধ্যে কি সারা পৃথিবীর জল দূষিত হয়ে গেল? অনেকেরই হাতে-হাতে পয়সা দিয়ে কেনা বোতলের জল। কলকাতাতেও বোতলের জল এখন দ্রুত প্রসারমান ব্যাবসা। সব বোতলের জল কতটা জীবাণুমুক্ত আর নির্ভরযোগ্য তার ঠিক নেই, তবু বাড়ির জলের ওপর আর ভরসা নেই। নেমন্তন্ন বাড়িতেও এখন দেওয়া হয় বোতলের জল।
ফ্রান্সে কিংবা উত্তর আমেরিকায় কলের জল সম্পূর্ণ নির্ভয়ে পানের উপযুক্ত বলে ঘোষণা করা হলেও সেখানেও দেখি অনেকে বোতলের জল কেনে। কলম্বিয়ায় কলের জল সম্পর্কে সেরকম কোনও ঘোষণা নেই। সুতরাং বিশ্বাস করা যায় না।
প্রথম রাতে এসেই দু-বোতল জল কিনেছিলাম হোটেল থেকে। বেশ চড়া দাম। এগারো বারো দিন থাকতে হবে, প্রতিদিন দু-বোতল জল অন্তত লাগবেই, অনেক টাকা বেরিয়ে যাবে। আমাকে হাতখরচও দেয়নি।
বাথরুমের কলে গরম জল-ঠান্ডা জল পাওয়া যায়। গরম জলটা সকালের দিকে খুবই গরম থাকে, বেলা হলে তার তেজ কমে যায়। সকালবেলা গরম জলের কলটা খুলে রাখলে একটু পরে ধোঁয়া বেরুতে শুরু করে। এত গরম জলে কোনও বীজাণু থাকতে পারে না। একটা কাঁচের বোতলে সেই জল ভরে নিলাম। ফুটন্ত জলে কাঁচের বোতল ফেটে যেতে পারে, তাই কায়দা করতে হল, ঠান্ডা জলের কলটাও খুলে রেখে তার তলায় রইল আমার বোতলের পেছন দিকটা।
গরম জলে বোতলটা ভরে গেলে সেটা এমনই গরম হয়ে যায়, যে সেটা হাতে ধরা রাখা যায় না। তা হলে বোতলটা আগে থেকেই তোয়ালে দিয়ে মুড়ে নিতে হবে। সেই অবস্থায় বাথরুম থেকে বেরিয়ে বোতলটা ভরে দিতে হবে ডিপ ফ্রিজে। সেখানেও কাঁচের বোতল বেশিক্ষণ থাকলে ফেটে যাওয়ার সম্ভাবনা, তাই আধঘণ্টা পরে বার করে রাখতে হয় অন্য তাকে।
এইভাবে দু-তিন বোতল পানীয় জল তৈরি করা আমার প্রতিদিন সকালের প্রথম কাজ।
এ যেন গ্রামের মেয়েদের পুকুরঘাটে জল আনতে যাওয়ার মতন। আমিও বোতল ভরতে ভরতে গান ধরি : তরী আমার হঠাৎ ভেসে যায়…। কিংবা, ঘাটে বসে আছি আনমনা, যেতেছে বহিয়া সুসময়…কিংবা, ক্ষণে ক্ষণে, মোর মনে-মনে, শুনি অতলজলের আহ্বান। মন রয়না, রয়না ঘরে, মন রয়না–
সন্ধের পর একটা গেলাসে হুইস্কি ঢেলে তার সঙ্গে ঠান্ডা জল মিশিয়ে, গেলাসটা হাতে নিয়ে দাঁড়ালাম জানলার ধারে। সামনেই আলোয় সাজানো পাহাড়। ঠান্ডা করা ঘরে সব দরজা-জানলা বন্ধ, তাই বাইরের কোনও আওয়াজ শোনা যায় না। শব্দহীন নৈশদৃশ্য।
কল্পনায় যেন দেখা যায়, সাড়ে চারশো বছর আগে একদিন ওই পাহাড়ের ওপর এসে দাঁড়িয়েছিল দুই অশ্বারোহী। স্পেন থেকে অভিযানে বেরিয়ে বিভিন্ন অঞ্চল তছনছ করতে-করতে তারা এসে পৌঁছেছিল এখানে। একটা ছবির মতো উপত্যকা, মাঝখান দিয়ে চলে গেছে একটা স্ফটিকস্বচ্ছ জল প্রবাহিত নদী, চারদিকের পাহাড়ে নিবিড় অরণ্য, উপত্যকায় স্থানীয় হলুদ ফসলের খেত, তাদের শান্তিপূর্ণ, নির্বিরোধী জীবন। সভ্যতায় তারা উন্নত, অস্ত্র ধরতেও জানে। কিন্তু তারা ঘোড়সওয়ার দেখেনি, জানে না আগ্নেয়াস্ত্রের কথা। সেই দুই অশ্বারোহী ফিরে গিয়ে ডেকে এনেছিল তাদের সৈন্যবাহিনী, এই মনোরম উপত্যকাটি জয় করার জন্য তারা দ্রুতগতির বাহন আর বারুদভরা অস্ত্র দিয়ে ধ্বংস করে দিয়েছে আদিবাসীদের শান্ত সভ্যতা।
আমাদের দেশে যখন মোগল শাসন চলছে, তখন ইওরোপের স্পেন, পোর্তুগাল, ব্রিটেনের মতো ছোট-ছোট দেশের দুঃসাহসী মানুষেরা সমুদ্র পেরিয়ে এদিকে এসে অস্ত্রের জোরে দখল করছে বিশাল বিশাল ভূমি, চালিয়ে যাচ্ছে হত্যালীলা, সেসব আমরা খবরও রাখিনি।
কিছুক্ষণ পর হঠাৎ মনে হল, ঘরটা দুলছে।
মেঝেটাও দুলছে, ছাদও দুলছে। ভূমিকম্প শুরু হল নাকি?
দরজার কাছে এসে দাঁড়ালাম। তা হলে তো ছোটাছুটি শুরু হয়ে যাওয়ার কথা। কিন্তু অন্য কোনও ঘরের তো দরজা খুলল না। আমি একলা দৌড়ব নাকি? আমি ছাড়া আর কেউ টের পায়নি, তা কি হয়?
একটু যেন কমেছে মনে হল, ফিরে এসে শুয়ে পড়লাম বিছানায়।
সঙ্গে সঙ্গে খাটসুদু আমি যেন বোঁ করে ঘুরে গেলাম, ঘরের ছাদটাও একবার নীচে নেমে আবার উঠে গেল ওপরে।
এখনও বাইরে কোনও গোলমাল নেই। আবার উঠে এসে দরজাটা খুললাম, লম্বা টানা প্যাসেজটা একেবারে শুনশান।
তা হলে ভূমিকম্প নয়, আমারই মাথা ঘুরছে।
এর আগে দু-একদিন স্নানের সময়ও মনে হয়েছিল একটু একটু দুলছে বাথরুমটা, জাহাজের মতন। তখন ভেবেছি, মনের ভুল।
এখন আর মনের ভুল নয়, সত্যিই খাট-বিছানা, দেওয়াল, আয়না, ছাদ সবই দুলে উঠছে মাঝে-মাঝে।
শুয়ে পড়ে ভাবলাম, এটা কি কোনও অসুখ? তা হলে তো অসুখটা বেশ ভালো। ঘরের সবকিছু যদি দোলে, তা হলে একঘেয়েমি কেটে যায়। সবকিছু কেন স্থায়ীভাবে এক জায়গায় থাকবে?
এরকম দুলুনি বেশ উপভোগ্য। চলুক না আরও অনেকক্ষণ।
এই কৌতুক অবশ্য বেশি চালানো যায় না। এটা গুরুতর অসুখ হয় যদি। ব্লাড প্রেশার খুব বেড়ে গেছে? হার্ট অ্যাটাকের আগে এরকম হয়?
এত দূর দেখে এসে একলা একলা মরে-ফরে যাব নাকি?
মৃত্যুচিন্তাটা মোটেই সুখকর লাগল না।
ডাক্তার ডাকব? আমার মেডিকাল ইনসিওরেন্স আছে। এত রাতে কি ডাক্তার পাওয়া যাবে?
হোটেলের লোকদের উত্যক্ত করে একজন ডাক্তার সংগ্রহ করা যেতে পারে। কিন্তু অত ঝামেলার পর ডাক্তার এসে যদি বলেন, আপনার কিছুই হয়নি? হার্ট ঠিক আছে, ব্লাড প্রেশার ঠিক আছে, ওরকম একটু-আধটু মাথা ঘোরা সকলেরই হতে পারে! আপনি শুধু-শুধু ভয় পেয়েছেন।
সেটা একটা লজ্জায় ব্যাপার হবে। আমি কি কখনও অকারণে মৃত্যুভয় পেয়েছি? বরং মৃত্যুর ঝুঁকি নিয়ে কি অনেক খেলা খেলিনি? এখন আমার মনের জোর কমে যাচ্ছে?
দরজাটা বন্ধ রাখা কি ঠিক হল?
এরপর যদি উঠতেই না পারি? ডাক্তার ঢুকবে কী করে? দরজা ভেঙে! ও না, হোটেলের লোকদের কাছে আর একটা চাবি থাকে।
একটু-একটু বাথরুম পাচ্ছে। যাওয়া উচিত নয়। সত্যিকারের হার্ট অ্যাটাক হলে, এক পাও হাঁটা উচিত নয়। বুদ্ধদেব বসু বাথরুমের মধ্যে শেষ নিশ্বাস ফেলেছিলেন। অনেকেই তখন বলেছিল, উনি যদি ওখানে না গিয়ে তখুনি চিত হয়ে শুয়ে পড়তেন, তা হলে হয়ত বেঁচে যেতে পারতেন তখনকার মতন, চিকিৎসার সুযোগ পাওয়া যেত।
সত্যিকারের হার্ট অ্যাটাক হয়েছে কি না তা বুঝব কী করে? আগে তো হয়নি, তাই জানি না কী তার উপসর্গ।
কোনও মানুষই দুবার মরে না, তাই কারুকেই জানিয়ে যেতে পারে না তার চরম মুহূর্তটির অনুভূতি। ভাস্কর বলেছিল, এটা কী হচ্ছে, এটা কী হচ্ছে।
ভাস্করের পাশে ছিল তার দুই বন্ধু, এখানে আমার পাশে কেউ নেই।
এখনও বেশ মাথা ঘুরছে। কোনওরকমে উঠে সর্বরোগহর দুটি অ্যাসপিরিন ট্যাবলেট খেলাম, তাতেও বিশেষ সুবিধে হল না।
যদি কালকেও এটা চলতে থাকে, আমি চলৎশক্তি হারিয়ে ফেলি, তাহলে পুপলু চান্দ্রেয়ীকে খবর দিতে হবে। কাজ ফেলে ছুটে আসতে হবে ওদের। গৌতম বা আরও দু-একজন বন্ধুও আসতে পারে, ওদের কত ঝঞ্ঝাটে পড়তে হবে, সেটাও খুবই লজ্জার ব্যাপার।
তার চেয়ে একেবারে টেঁসে যাওয়াই ভালো।
তাতেও আমার ডেডবডি নিয়ে ওদের বিড়ম্বনা হবে খুবই, কিন্তু তখন আর আমার লজ্জা পাওয়ার কোনও প্রশ্ন নেই।
ডেডবডি! এখন এই যে পায়ের নখ থেকে মাথার চুল পর্যন্ত যে শরীর, তার নাম সুনীল। যে মুহূর্তে আমার শেষ নিশ্বাস পড়বে, তখন থেকেই এ নামের অবসান। তখন তার এই শরীরটাকে কেউ সুনীল বলবে না তখন এটা সুনীলের ডেডবডি। রবীন্দ্রনাথকে নিমতলা শ্মশাটঘাটে নিয়ে যাওয়া হয়নি, নিয়ে যাওয়া হয়েছিল তাঁর প্রাণহীন দেহ।
তা হলে প্রাণটাই মানুষের অস্তিত্ব, শরীর নয়।
কেউ কেউ প্রাণের বদলে বলে আত্মা। যা নাকি অজয়, অক্ষয়। আত্মার বিনাশ হয় না, সে এক শরীর ছেড়ে গিয়ে আবার নতুন দেহ ধারণ করে। শুধু যারা মহাযোগী ও মহাপুণ্যবান, তাঁদের আর পুনর্জন্ম হয় না, তাঁদের আত্মা মিশে যায় পরমাত্মায়।
এই চমৎকার রূপকথাটি বহু যুগ ধরে চলে আসছে বটে কিন্তু কিছু মানুষ এখনও তা সত্যি বলে বিশ্বাস করে কী করে?
পুনর্জন্মে বিশ্বাসও এক ধরনের মায়া, কিছুতেই ছেড়ে যেতে হচ্ছে করে না এ পৃথিবী। জরা ও মৃত্যু এসে একদিন শরীরটা ধ্বংস করে দেবেই, তখনও মনে হয় বিশ্বাস থাকে, আবার নতুন শরীর নিয়ে জন্ম হবে। বিপ্লবী এই বিশ্বাস নিয়ে ফাঁসির মঞ্চে উঠেছে। প্রেমিক-প্রেমিকারা যুগ্মভাবে আত্মহত্যা করায় সময় ভাবে, পরজন্মে আবার দেখা হবে।
আমি জানি, আমার মৃত্যুতেই সবকিছু শেষ। শরীর বাদ দিয়ে প্রাণ বা আত্মা বলে কিছু থাকে। শেষ নিশ্বাসটা নিছকই শেষ নিশ্বাস, তার সঙ্গে ফুরুৎ করে অন্যকিছু বেরিয়ে যায় না।
কী করলাম এতদিন এই জীবনটা নিয়ে?
শুধু খেলাই তো খেলে গেলাম। এই লেখা-লেখা, সবই তো খেলা। প্রেম-ভালোবাসাও খেলা। এই খেলায় জয়ী হতে চাইনি তো সবসময়। কখনও-কখনও হেরে গিয়েও মজা লেগেছে। কিছু কিছু পরাজয় মনের তেজ বাড়িয়ে দেয়।
কাকে বলে জীবনের সার্থকতা?
অকালে ঝরে না যাওয়াই তো ফুল ও ফলের সার্থকতা। অসময়ে শুকিয়ে না যাওয়া নদীর সার্থকতা।
মাঝপথে থেমে না যাওয়াই যেমন একটা গানের সার্থকতা, সব খেলারও তো তাই-ই। তবু তো যখন-তখন খেলা ভেঙে যায়। আজ রাত্রির নির্জনতার সঙ্গে খেলাটা যদি হঠাৎ এখুনি শেষ হয় তো হোক, মন্দ কাটল না তো এই পৃথিবীতে।
হঠাৎ একটা গান মনে পড়ে গেল! কে বলে যাও, যাও তোমার যাওয়া তো নয় যাওয়া…কী তাল এটা, দাদরা নাকি?
দাদরা ছমাত্রা, কাহারবা আটমাত্রা।
পাশ ফিরে ছোট টেবিলটায় তাল দিতে লাগলাম, ধাধিন না, তা ধিন না।
গানটার পরের কথাগুলো কী?মনে পড়ছে না।
কিন্তু ভুলে যাওয়া সব গানই, এক সময় ফিরে আসে। পথিক আমি পথেই বাসা, আমার যেমন যাওয়া তেমনি আসা–
হে ক্ষণিকের অতিথি, এলে প্রভাতে কারে চাহিয়া এটাও দাদরা না! এক সময় তবলা শিখেছিলাম। কতকাল টেবিলের ওপর তাল দিইনি।
মাথাটা একটু এপাশ থেকে ওপাশে নাড়াতেই আবার সবকিছু ঘুরতে থাকে। ঝরা শেফালির পথ বাহিয়া। এই গানটা ভালো, কিন্তু কোন অমরার বিরহিনীরে..এ জায়গাটা দুর্বল, একটু ন্যাকা-ন্যাকা।
ধা ধিন না, তা ধিন না।
বুকেও একটু-একটু ব্যথা করছে নাকি? কিংবা মনের ভুল? ভুল হোক ঠিক হোক আর কিছু করার নেই। এখন কারুকে ডাকা সম্ভব নয়। ধা ধিন না, তা ধিন না, হে ক্ষণিকের অতিথি
এ কী, হয়তো আমি একটু পরেই মরে যাব। এখন টেবিলে তবলার তাল ঠুকছি? অন্য কেউ দেখলে হাসবে না?
অন্য কেউ দেখার নেই। তা ছাড়া হাসির কী আছে? শেষ মুহূর্ত পর্যন্ত তাল ঠিক রাখতে হবে। সুর ঠিক রাখতে হবে।
পাছে সুর ভুলি, সে-ই ভয় হয়, পাছে শূন্যতারই জয় হয়…
এ গানটায় সুর ঠিক আছে? ‘ভয়’ এই জায়গাটায় হঠাৎ চেঁচিয়ে উঠতে হবে।
কে?
দরজায় কি কোনও শব্দ হচ্ছে? না-তো।
জানলায় কেউ টক টক করল?
আটতলার ওপর বাইরের দিকে জানলায় কে টক টক আওয়াজ করবে? তবে, হাওয়ার শব্দ? ওখানে কে? কেউ না। হাওয়া। হাওয়া কি কেউ না?
সব আলো নিভে গেল হঠাৎ? লোডশেডিং? এ দেশেও হয়? লোডশেডিং নয়, পাওয়ার কাট। ধ্যাৎ কী হচ্ছে আমার। আলো তো ঠিকই আছে। মানুষ বেশিক্ষণ নিষ্পলক তাকিয়ে থাকতে পারে না। মাঝে-মাঝে চোখের পাতা তো পড়েই। সেই মুহূর্তের ভগ্নাংশেও তো সব অন্ধকার, কিন্তু অন্য সময় সেটা আমরা খেয়ালই করি না।
ঘুমও তো অন্ধকার।
কিন্তু আমার ঘুমও আসছে না।
চুপ করে চেয়ে আছে আলো। এ কথাটার কোনও মানে হয়? আলো কি চেয়ে থাকে, না আমরা তাকাই আলোর দিকে।
তবু, এখন যেন মনে হচ্ছে, টেবিল ল্যাম্পটা ঠিক যেন তাকিয়ে আছে আমার দিকে। কিছু একটা বলতে চায়।
চওড়া রাইটিং টেবিলটার ওপর দু-তিনখানা বই, আমার কবিতা লেখার খাতা, এক গেলাস জল–এই জলের গেলাসটাও চেয়ে আছে, দেওয়ালে একটি মাত্র ছবি, সমুদ্রের দৃশ্য, সমুদ্র চেয়ে আছে, ফ্রিজটাও কিছু বলতে চায়, ওয়ার্ডরোবের দরজাটার একটা পাল্লা খোলা, তার ভেতরে কেউ না কেউ না, খোলা পাল্লাটাই যেন তাকিয়ে থাকার মতন–
এ কী হচ্ছে আমার? এই কদিনে হোটেল ঘরটা চেনা হয়ে গেছে, কোন জিনিসটা কোথায় একেবারে মুখস্থ, এখন আমার মাথা ঘুরলেও, কোনও জিনিসই জায়গা বদলায়নি, এদিকে ছবিওয়ালা দেওয়ালের ঠিক উলটো দিকে ফ্রিজ, তবু, এরা সবাই যেন আজ জীবন্ত, টেবিল বাতির বালবটা, জলের গেলাস, ছবি, ফ্রিজ, এরা যেন উদগ্রীব হয়ে চেয়ে আছে আমার দিকে, কিছু একটা বলতে চায়।
কিছু একটা বলতে চায়।
কিছু একটা বলতে।
কিছু একটা।
তারপরেই কীসের একটা শব্দে আমি কেঁপে উঠলাম। খুব জোর শব্দ। সেই শব্দটাও কাঁপছে কিংবা দুলছে।
প্রথমে চিনতেই পারলাম না শব্দটা।
তারপর বুঝতে পারলাম। টেলিফোন।
আমার ঘোর কেটে গেল। মনে হল, সবকিছুই তো স্বাভাবিক, ঠিকঠাক আছে।
টেলিফোনটা হঠাৎ যেন বেশি জোর ঝনঝন শব্দ করে বেজে উঠল।
মাথার বালিশ থেকে সেটা খুব দূরে নয়, হাত বাড়িয়ে ধরা যায়। রিসিভারটা তোলার আগে মনে হল, এবার নিশ্চয়ই কামাল। নইলে, এত রাত্রে কে আর আমাকে মনে করবে?
কামাল নয়, অন্য একটা অচেনা কণ্ঠস্বর জিগ্যেস করল, আর ইউ সুনীল?
হ্যাঁ।
তোমার ঘরে কি ইলিয়ানা আছে?
মাথার মধ্যে যেন চড়াৎ করে একটা শব্দ হল। ইলিয়ানা? আমার ঘরে? সেই গাম্ভীর্য মাখা মধ্যবয়েসিনী সৌন্দর্য প্রতিমাকে আমি দেখেছি মাত্র কয়েকবার, প্রায় কোনও কথাই হয়নি, তিনি আসবেন আমার ঘরে? এত রাতে? ম্যাডেলিন শহরে তিনি এসেছেন কি না তাও তো জানি না। তাঁর নামটা ছাড়া কিছুই জানি না তাঁর সম্পর্কে।
কে জিগ্যেস করছে এরকম উদ্ভট প্রশ্ন?
ইলিয়ানা আমার ঘরে থাকবেন কেন?
সেই লোকটি আবার জিগ্যেস করল, তোমার সঙ্গে ইলিয়ানার আজ অ্যাপয়েন্টমেন্ট ছিল না?
মোটেই না। সে প্রশ্নই ওঠে না।
তুমি ইলিয়ানাকে চেনোনা? একটি কলেজের ছাত্রী, কবিতা লেখে?
আবার মাথাটা ঘুরে গেল। এ অন্য মেয়ের কথা বলছে। কলেজের ছাত্রী, তার মানে অনেক কম বয়েস।
এবার, দৃঢ় স্বরে বললাম, না, আমার সঙ্গে কোনও মেয়ের আজ অ্যাপয়েন্টমেন্ট ছিল না।
তুমি শিওর। ইলিয়ানা তোমার ঘরে যায়নি?
অফ কোর্স আই অ্যাম শিওর!
লোকটি ফোন রেখে দিল।
কয়েকটা মুহূর্ত আমার বিমূঢ় অবস্থায় কাটল। একজন অচেনা লোক কেন জানতে চাইল এসব কথা?
আজ কেন, এর মধ্যে কোনওদিন, কোনও মেয়ের সঙ্গে আমার অ্যাপয়েন্টমেন্ট হয়নি। কোনও পুরুষেরও না। এ যাত্রায় এমনই এক ধরনের নিস্পৃহতা আমাকে পেয়ে বসেছিল যে কোনও পুরুষ বা নারীর সঙ্গেই হৃদ্যতা হল না।
আমার ঘরে একবারই শুধু একজোড়া তরুণ-তরুণী এসেছিল, তারা একটা লিটল ম্যাগাজিন চালায়, তারা আমার সাক্ষাৎকার নিতে চেয়েছিল। তারা দুজনেই পড়তে গিয়েছিল টেক্সাসে, ভালো ইংরিজি জানে, ঘোর আমেরিকা-বিদ্বেষী হয়ে ফিরে এসেছে। তাদের মতে, কলম্বিয়ার সব অশান্তির মূলে আমেরিকার সরকার।
আর তো কেউ আসেনি।
এই লোকটার টেলিফোনের মর্ম কী? সে ভুল নাম্বারে ফোন করেনি, আমার নাম ধরে ডেকেছে, ইংরিজিও বলতে পারে।
এটা মেয়ের দালালি হতে পারে কি? ভাষাটা তো সেরকম নয়, কথা বলছিল খানিকটা ধমকের সুরে। ইলিয়ানা নামটা বলে প্রথমে আমাকে খুব ঘাবড়ে দিয়েছিল।
কিংবা, এমন হতে পারে, এই লোকটি ইলিয়ানা নামের এক যুবতীর প্রেমিক। সেই ইলিয়ানা ওকে ফাঁকি দিয়ে সময় কাটাচ্ছে কোনও বিদেশি কবির সঙ্গে। তাই ও খোঁজ করছে প্রত্যেক ঘরে-ঘরে।
কিন্তু কারুর ঘরে যদি ইলিয়ানা গোপনে এসে থাকে, তা হলে সে কী তা স্বীকার করবে।
এই লোকটিও টেলিফোনে আমার অস্বীকার শুনে বিশ্বাস করবে কি? না দেখতে আসবে।
এক্ষুনি সে যদি এসে বলে, দরজা খোলো, ইলিয়ানা তোমার ঘরের ভেতরে আছে কিনা দেখব!
কল্পনায় দেখতে পেলাম সেই ল্যাটিন প্রেমিককে। এরা এমনিতে বেশ মজাখোর গান-বাজনা নিয়ে মেতে থাকে, কিন্তু প্রেমে ধাক্কা খেলে হিংস্র হয়ে ওঠে। হয়তো তার সঙ্গে আছে রিভলভার কিংবা লম্বা ছুরি।
সে যদি উত্তেজিত হয়ে ছুটে আসে তাহলে কি আমার দরজা খোলা উচিত?
এই আকস্মিক টুকরো ব্যাপারটার জন্য আমার অসুখটার কথা ভুলেই গেলাম। উঠে গিয়ে বসলাম চেয়ারে।
আসুক সে, আমি খুলে দেব দরজা।
একটু আগে মৃত্যুর জন্য তৈরি হচ্ছিলাম। এটাও যদি একটা খেলা হয়, এ খেলায় দরজা বন্ধ রাখতে নেই।
প্রতি মুহূর্তে ভাবছি, একটি উগ্রমূর্তি এসে দরজায় আঘাত করবে। তার জন্য অপেক্ষা।
কিছু কি বাকি রয়ে গেল? মনে পড়ে গেল, তারাশঙ্করের কবি উপন্যাসের একটা গান : জীবন এত ছোট কেনে, ভালোবেসে মিটিল না সাধ…।
এবং আশ্চর্য! কত প্রতিশ্রুতিই তো রক্ষা করতে পারিনি, তবু মনে পড়ল একটি যুবকের কথা, তাকে চিঠি লিখব কথা দিয়েছিলাম, বোধহয় সে চিঠি আর লেখা হবে না। লস অ্যাঞ্জেলিসে দেখা হয়েছিল তার সঙ্গে। তার নাম বাবুল, ভালো নাম রেহুল আহমেদ, সে পাগলের মতন ভালোবাসে আমাকে, সে-ই সর্বশেষ, তাই তার কথাই বেশি করে মনে পড়ছে।
কখন এসে দরজায় ধাক্কা দেবে এক ব্যর্থ প্রেমিক, কিংবা মৃত্যু?চোখ মেলার পর মনে হল, মহানিদ্রা নয়তো। এই তো আবার দিব্যি জেগে উঠেছি। জানলা দিয়ে দেখা যাচ্ছে ভোরের আকাশ, পাহাড়ের বাড়িগুলির বাতি নিভে গেছে বলে বাড়িগুলিও দেখা যায় না, শুধুই মেঘ-প্রতিম পাহাড়।
মনট বেশ খুশি-খুশিই লাগল।
বিছানায় যাওয়া হয়নি, ঘুমিয়ে পড়েছিলাম চেয়ারে বসেই। রাত্তিরে তা হলে আর কেউ আসেনি!
শরীরটা একটু দুর্বল লাগছে, উঠে দাঁড়াবার চেষ্টা করতেই মাথাটা টনটন করে উঠল। তা হোক, এ নিশ্চয়ই হার্ট অ্যাটাক নয়। স্পন্ডেলাইটিস না স্পন্ডিলোসিস কী যেন বলে, তা হতে পারে, ঘাড়ে বেশ ব্যথা। ব্লাড প্রেশার খুব বাড়লেও নাকি এরকম ঘাড়ে ব্যথা হতে পারে। আমার তো এসব ঝামেলা ছিল না আগে! ফিরে গিয়েই ভূমেন গুহ-র কাছে পরামর্শ নিতে হবে। জানাতে হবে ধ্রুব বন্দ্যোপাধ্যায়কে। আগে তো পৌঁছই।
দেওয়াল ধরে-ধরে গেলাম বাথরুমে।
কাল রাতে আমি মরে যাইনি বটে, কিন্তু মৃত্যুভয় পেয়েছিলাম ঠিকই।
সেই ভয়ের কাছে কি নতজানু হয়েছি?
ইলিয়ানার নাম করে একটা লোক ওরকম অদ্ভুত টেলিফোন করল কেন? অন্য ইলিয়ানা।
কাল রাত্রে কিছুই খাইনি, মদ্যপানও যৎসামান্য, বেশ খিদে টের পাচ্ছি। খিদেই তো ভালো স্বাস্থ্যের লক্ষণ, গুরুতর অসুখ হলে খিদে চলে যায়।
পোশাক-টোশাক পরে চুল আঁচড়ে বেরিয়ে পড়লাম ঘর থেকে। মাথাটা একটু একটু ঘুরছে এখন। মনে-মনে বারবার বলতে লাগলাম, অজ্ঞান হলে চলবে না, অজ্ঞান হলে চলবে না। যত অখাদ্যই থাক, তবু কিছু খেতে হবে পেট ভরে, তা হলেই দুর্বলতা চলে যাবে।
বড় ডাইনিং হলটিতে ব্রেকফাস্ট খেতে এখনও অনেকে আসেনি। আমিও অন্যদিন দেরি করে আসি। বৃদ্ধ কবি হোজে ‘ডি’কস্টা একা বসে আছেন একটা টেবিলে। সামনে বই খোলা। অন্য কয়েকটা টেবিলেও তো বসে আছেন একজন-একজন করে, কিন্তু ওই টেবিলটা যেন বড় বেশি ফাঁকা।
আমি সে টেবিলে বসলাম। ফ্রাঁসোয়াজ-এর আর কোনও খবর নেই। সে ঠিকই করেছে, তার উচ্চাকাঙ্ক্ষা আছে, সাংবাদিক হতে চায়, শুধু-শুধু এক ঈর্ষাকাতর বৃদ্ধের এঁকে দেওয়া ঘেড়াটোপের মধ্যে বন্দিনী থেকে সে কেন নষ্ট করবে তার জীবন? এসব দেশে বিবাহিত সম্পর্কের বাইরে নারী-পুরুষের একসঙ্গে থাকা খুব স্বাভাবিক ব্যাপার হয়ে গেছে। তবু বারবার মনে হচ্ছে, বেচারি সরল মেয়েটি যেন কোনও কঠিন আঘাত না পায়।
আজকে কর্নফ্লেক্স ও দুধ পাওয়া গেল। এ যেন চাঁদ পাওয়া। হোটেলের সামনের দোকান থেকে কয়েক প্যাকেটে বিস্কুট কিনে এনে রেখেছি। এই কদিন শুধু তাতেই ক্ষুন্নিবৃত্তি করছিলাম সকালে।
অন্য এক টেবিলের একজন আমার নাম ধরে ডাকল। অনেকের সঙ্গে পরিবৃত হয়ে সেখানে। বসে আছে গ্যাব্রিয়েল। গত কয়েকদিন সে আমাকে দেখেই অন্যদিকে মুখ ফেরাচ্ছিল।
কাছে যেতেই গ্যাব্রিয়েল বলল, তোমার টিকিটের ব্যবস্থা হয়ে গেছে। তোমাকে আজই সন্ধেবেলা চলে যেতে হবে, এ ছাড়া আর কোনও ফ্লাইটে বুকিং পাওয়া যায়নি। কাল সকালে তুমি বোগোটা থেকে ফ্লাইট নিয়ে পৌঁছে যাবে নিউ ইয়র্ক। তুমি সাড়ে ন’টার পর অফিস থেকে টিকিটটা নিয়ে যেও।
আজ সন্ধেবেলা ম্যাডেলিন ছেড়ে চলে যাব, আর কাল সকালে বোগোটো থেকে নিউ ইয়র্কের ফ্লাইট। তাহলে আমি রাত্তিরটা থাকব কোথায়?
গ্যাব্রিয়েল দু-কাঁধ ঝাঁকিয়ে বলল, সে ব্যবস্থা তোমাকেই করতে হবে। উৎসবের শেষ অনুষ্ঠানের জন্য আমরা সবাই এখন খুব ব্যস্ত থাকব।
যথাসময়ে টিকিট সংগ্রহ করতে গিয়ে প্রচুর ধন্যবাদ জানালাম গ্যাব্রিয়েলকে। সে ধন্যবাদে কিন্তু আন্তরিকতা ছিল না। মনে-মনে বলছিলাম, হাতখরচের টাকাটা দিলে না! সে টাকাটার কথা এখনও মনে পড়ল না।
মুখ ফুটে টাকা চাইতে পারি না বটে, কিন্তু গরিব বংশের ছেলে, টাকার কথা ভুলতেও পারি না।
টিকিট বদলের সুসংবাদের সঙ্গে জুড়ে রইল আর একটা উদ্বেগ।
ভেবেছিলাম, ম্যাডেলিন থেকে বোগোটা পৌঁছে দু-এক ঘণ্টা অপেক্ষা করে ধরতে পারব পরের ফ্লাইট। এরা সে ব্যবস্থা করতে পারেনি। এক রাত কাটাতে হবে বোগোটায়। সেখানে কারুকে চিনি না। রাত্তিরবেলা খুঁজতে হবে কোনও হোটেল, সে শহরে যখন তখন অশান্তির কথা সবাই জানে।
আগের সকালেই কান্তি হোর একটা দুঃসংবাদ দিয়েছেন। অনেক দিন ধরে ঠিক হয়ে আছে। তিনি এসে পড়বেন বোগোটায় কিংবা ম্যাডেলিনে, তাঁর সঙ্গে দেখা হবেই। কান্তি হোর দুঃখিতভাবে জানিয়েছেন, তিনি বোগোটায় হোটেল পর্যন্ত বুক করে রেখেছিলেন, কিন্তু হঠাৎ ঠিক হয়েছে, কলম্বিয়ার যে কোম্পানির সঙ্গে তাঁর কাজের সম্পর্ক, সেখানকার লোকেরাই সদলবলে যাচ্ছে কানাড়ায়, আলোচনার জন্য। অর্থাৎ, এখন ইচ্ছে থাকলেও শুধু বেড়াবার জন্যও তিনি এখানে আসতে পারছেন না।
কাজের ব্যাপার, সুতরাং বলার কিছু নেই।
কিন্তু এখন মনে হচ্ছে, ইস, কেন কান্তিবাবুর কাছ থেকে তাঁর হোটেলের নামটা জেনে রাখিনি? তাঁর বুকিংটা আমি কাজে লাগাতে পারতাম। তিনি মন্ট্রিয়েল চলে যাবেন, এখন আর তাঁকে ফোনে পাওয়া যাবে না।
পুপলুকে ফোন করা যেতে পারে।
আগে দেখেছি, ওরা কম্পিউটারের ইন্টানেটের মাধ্যমে হোটেল বুক করে খুব সহজেই। বোগোটার মতন যে-কোনও শহরে কত হোটেল আছে সবই জানা যায় ইন্টারনেটে। কোনটায় কত রেট, কোনটায় ঘর খালি আছে। তারপর ক্রেডিট কার্ড দিয়েই সংরক্ষণ করা যায় পছন্দমতো ঘর। চিঠি লিখতে হল না, অগ্রিম টাকা পাঠাতে হল না, কম্পিউটার নামের আশ্চর্য প্রদীপের আলাদিন ঠিক করে দিতে পারে সবকিছু।
পুপলুকে ফোন করার কথা ভাবতেই মনে পড়ে গেল, এই রে, পুপলু আর চান্দ্রেয়ী যে বলেছিল, এ সপ্তাহান্তে ওরা কোথায় যেন তাঁবুতে থাকতে পারে। এখন তো ওদের পাওয়া যাবে না।
পুপলুর বাবা এর আগে একা একা অনেক দেশে গেছে, নিজেই হোটেল ঠিক করে নিয়েছে। এবার যে মাথা টলটল করছে বলে তার বাবা বেশ ভয় পেয়ে গেছে, তা সে জানবে কী করে!
যদি হদরোগ বা ব্লাড প্রেশার বৃদ্ধি হয়েই থাকে, তাহলে একেবারেই দুশ্চিন্তা করা উচিত নয়। টেনশানে এসব রোগ দ্রুত বৃদ্ধি পায়।
মন, শান্ত হও, ফিরে এসো একটা স্থির বিন্দুতে।
সব বড় শহরেই অশান্তি, গণ্ডগোল, মারামারি হয়। তবুও তো হাজার-হাজার মানুষ নিত্য যাতায়াত করে, বাস-ট্রেন চলে, বিমানবন্দর সচল থাকে। আমি এ পর্যন্ত কখনও কোথাও ভয়ঙ্কর কোনও হিংস্রতার ব্যাপার দেখিনি। তা আগের দিন বা পরের দিন ঘটেছে। বোগোটাতেও কিছু হবে না।
এ হোটেলের কাউন্টারে টেলিফোন ও কয়েকদিন বিছানা-চায়ের বিল মেটাতে এসে জিগ্যেস করলাম, আপনাদের এই হোটেলের কি কোনও শাখা আছে বোগোটায়? এরকম তো থাকে।
ম্যানেজার ব্যক্তিটি বললেন, না, আমাদের সেরকম কোনও শাখা নেই।
তাহলে বোগোটার কয়েকটি মাঝারি হোটেলের নাম বলে দিতে পারেন?
তিনি কয়েকটি হোটেলের নাম লিখে দিলেন। এবং জানালেন বোগোটায় বিমানবন্দর থেকে শহরের মূল কেন্দ্রের দূরত্ব অন্তত সাত-আট মাইল, ট্যাক্সি ভাড়া নেবে অন্তত দশ ডলার।
ঘরে এসে সুটকেস গুছিয়ে নিলাম।
মনের মধ্যে একটা কথা এখনও খচখচ করছে, বোগোটায় গিয়ে ট্যাক্সি ভাড়া আর হোটেলের খরচ আমাকে দিতে হবে। এরা হাতখরচের টাকাটা শেষ পর্যন্ত দিল না, অন্য সবাই পেয়েছে।
মধ্যবিত্ত মানসিকতা আর কাকে বলে!
রাগ কমাবার জন্য ঠিক করলাম, দুপুরে এখানে আর খেতে যাব না। নিউ ইয়র্কে পৌঁছে কিংবা বোগোটা থেকে গৌতম দত্তকে খবর দিলে সে কতরকম খাওয়াবে!
এবং মনটাকে অন্যদিকে ফেরাবার জন্য খুঁজতে লাগলাম গান।
গানের একটা মজা এই, তা সমসাময়িকতা গ্রাহ্য করে না।
এরকম সময়ে যে-গান মনে পড়ল, তার সঙ্গে সমসাময়িক বাস্তবতার কোনও সম্পর্ক নেই।
প্রথমেই মনে পড়ল, পূর্ণ দাসের একটা গান, মাঝিগিরি জানি ভালো, ও-ও ভয় পেও না, ব্রজাঙ্গনা…।
গুনগুন করে গাইতে গাইতে তাল দিতে লাগলাম টেবিলে। এটা দাদরা, তাই না?
পরের গান, প্রেম জানে না রসিক কাঁলাচাঁদ…।
এটাও তো দাদরা তাল। ধাধিন না, তা ধিন না।
আমার যেমন বেণী, তেমনি রবে চুল ভিজাব না। এটাও দাদরা নয়?
তা হলে কি যত বাউল গান ও পল্লীগীতি সবই দাদরা?
হে ক্ষণিকের অতিথি, এলে প্রভাতে কারে চাহিয়া…। এ-ও তো ধা ধিন না, তা ধিন না!
গগনে গগনে ডাকে দেয়া, ছায়া ঘনাইছে বনে বনে। এটাও দাদরা হতে বাধ্য।
তাহলে শুধু বাউল গান নয়, রবীন্দ্রসংগীত সমেত অধিকাংশ বাংলা গানই দাদরা তালে।
এটা কি আমার এই মুহূর্তের আবিষ্কার? আগে আর কেউ ভাবেনি?
ছেলেবেলায় এরকম মনে হত। মাঝে মাঝেই দারুণ পুলকিত বোধ করতাম, নিজেকে একজন আবিষ্কারক ভেবে। সীমাবদ্ধ জ্ঞান নিয়ে যে আবিষ্কারক হওয়া যায় না, এ বোধ তখন জাগেনি।
কাহারবা নয় দাদরা বাজাও, উলটোপালটা মারছো চাঁটি। শশীকান্ত, তুমিই দেখছি। আসরটাকে করবে মাটি…।
এই আধুনিক গানটাতেই ঠিক ধরেছিল, বাংলা গানের ঝোঁক দাদরার দিকে।
ধ্যাৎ! আমাকে দাদরায় পেয়ে বসল নাকি? কতকাল আগে তবলা শিখেছিলাম, এখন কিছুই মনে নেই। চর্চা না থাকলে কি সহজে তাল বোঝা যায়? কাল রাত্তির থেকেই আমার এই দাদরা বাতিক হয়েছে। হয়তো সব কটাই ভুল ভাবছি।
তালের নাম না জানলেও তাল ঠিক রাখা যায়। যারা কবিতা আবৃত্তি করে, তারা কি সব ছন্দের নাম জানে?
ভালো কইরা বাজাও গো দোতারা, সুন্দরী কমলা নাচে। এর কী তাল জানি না।
গান করতে-করতেই স্নান সেরে নিলাম। বাথরুমটা এবারেও জাহাজের মতন দুলে উঠল বটে। এমন কিছুনা। কাল রাত্তিরে সত্যিই বড় বাড়াবাড়ি হচ্ছিল।
শরীরটা এখন বেশ ঝরঝরে লাগছে।
বিস্কুটের প্যাকেটগুলো শেষ করতে হবে। তাহলে আর দুপুরে ডাইনিং রুমে যাওয়ার দরকার নেই। কারুর কাছ থেকে বিদায় নিতে হবে না।
বোগোটায় কি বিপদ হবে? নাঃ, এখন বিপদ-টিপদ বাদ থাক, ফিরে গিয়েই স্বা তাঁকে নিয়ে অস্ট্রেলিয়া যাওয়ার প্রস্তুতি। সবক’টা মহাদেশ না ছুঁয়ে একেবারে চলে যাওয়ার কোনও মানে হয় না।
আপাতত বোগোটার কথাও চিন্তা করে লাভ নেই। হে ক্ষণিকের অতিথি–
হে নিরুপমা, হে নিরুপমা…
বিদায় ম্যাডেলিন!
গানের গুনগুনোনি অনেক কিছুই ভুলিয়ে দেয়।
এক সময় হঠাৎ খেয়াল হয়ে গেল, সাড়ে চারটে বেজে গেছে। আমাকে তো এখনি বিমানবন্দরে যাওয়ার জন্য ট্যাক্সি ধরতে হবে।
সুটকেস-ফুটকেস নিয়ে তড়িঘড়ি নেমে গেলাম নীচে। লিফট চালিকা মহিলাটিকে বারবার বললাম, গ্রাসিয়াস, গ্রাসিয়াস। সঞ্জীবচন্দ্রের ভাষায় এঁর ওষ্ঠ ভারী প্রসন্নতাব্যঞ্জক। একদিন ইনি ভারতবর্ষ সম্পর্কে কিছু জানতে চাইছিলেন। ভাষার অসুবিধের জন্য কিছু বোঝাতে পারিনি। এঁর সঙ্গে আর দেখা হবে না।
নীচের কাউন্টারের কাছে উৎসব কর্তৃপক্ষের একজন প্রতিনিধি দাঁড়িয়ে বারবার ঘড়ি দেখছে। সে বলল, তোমার হাতে বেশি সময় নেই। এয়ারপোর্ট যেতে এক ঘণ্টার বেশি লাগবে। যে-কোনও ট্যাক্সি নেওয়া তোমার পক্ষে নিরাপদ নয়, তাই আমরা তোমার জন্য বিশেষ ট্যাক্সি ঠিক করে রেখেছি।
আমার জন্য যে এটুকু চিন্তা করেছে, সে জন্য সত্যিই কৃতজ্ঞ হওয়া উচিত। শুধু তাই নয়, বিমানবন্দরে পৌঁছে ট্যাক্সি চালক আমার কাছ থেকে ভাড়া নিতে চাইল না, সে সারা দিনের জন্য উৎসব-কর্তৃপক্ষের সঙ্গে চুক্তিপদ্ধ। এ কথাটা না জানিয়ে সে অনায়াসেই ভাড়া নিয়ে নিতে পারত আমার কাছ থেকে। এমনকী কিছু বকশিশ দিতে গেলেও সে বলল, না, না, দরকার নেই।
আসবার পথেও পুরো পাহাড় ডিঙিয়ে আসতে হয়েছে। তা হলে সত্যিই বিমানবন্দর থেকে শহরে যাওয়া-আসার এই একটিই রাস্তা। ড্রাইভারটি ভাঙা ইংরিজিতে বারবার বলছিল, তুমি চিন্তা কোরো না, তোমাকে ঠিক সময়ে পৌঁছে দেব।
এরকম ভদ্র ট্যাক্সি ড্রাইভার কখনও দেখিনি।
বোগোটার ড্রাইভারটিও একইরকম ভদ্র। একে আরও বেশি নম্বর দেওয়া উচিত, কারণ, এ তো কর্তৃপক্ষের নিয়োজিত নয়, আর দশজনের একজন।
মালপত্র নিয়ে বাইরে এসে প্রথম এই ট্যাক্সি ড্রাইভারকে পেয়ে, কয়েকটি হোটেলের নাম লেখা কাজটি দেখিয়ে বললাম, এর মধ্যে কোনও একটি ভদ্রগোছের হোটেলে নিয়ে যেতে পারো?
সে একটি হোটেলের নামের পাশে আঙুল রাখল।
এর ভাড়া কত?
সত্তর ডলার।
ঠিকই আছে। এই টাকাটাও গচ্চা বলে ধরে না নেওয়া যেতে পারে।
লন্ডন থেকে নিউ ইয়র্কে আসার ফ্লাইটে আমার মানিব্যাগ হারিয়ে গিয়েছিল, সেটা উদ্ধার করে দিয়েছে কলম্বিয়ারই এক রমণী ইলিয়ানা। সুতরাং তার কিছু টাকা এখানে খরচ করলে সেটাই হবে তার প্রতি কৃতজ্ঞতা দেখানো। এ দেশকে পরিশোধ।
ড্রাইভারকে জিগ্যেস করলাম, কত ট্যাক্সি ভাড়া পড়বে?
সে বলল, নয় থেকে দশ ডলার।
অর্থাৎ এ-ও আমাকে ঠকাবার মতলবে নেই। এরকমই তো ভাড়া হওয়ার কথা।
এখন রাত সাড়ে ন’টা।
শনিবার বলেই হয়তো, রাস্তা বেশ ফাঁকা। চওড়া রাস্তা, আপাতত বেশ সুদৃশ্য শহর। দূরে ছোট পাহাড়ের রেখা। পথে লোক বিশেষ নেই, কিন্তু গাড়ি আছে।
আমার মনটা যে শুধু হালকা হয়ে আছে তাই-ই নয়, মাথা ঘোরাটাও কম। মাঝে-মাঝে শুধু যেন চিড়িক-চিড়িক করছে। মাথাটা পেছনে ঘোরাতে গেলে ঘুরে যাচ্ছে সমস্ত প্রকৃতি।
তা-ও মনে হচ্ছে, এ যাত্রা বেঁচেই গেলাম। একবার নিউ ইয়র্ক পৌঁছতে পারলে আর কোনও চিন্তা নেই।
বেশ কিছুক্ষণ চলার পর ট্যাক্সিটা যখন বড় রাস্তা ছেড়ে উলটোদিকের একটা ছোট রাস্তায় বেঁকতে যাবে, সেই সময় শুরু হয়ে গেল আকস্মিক গণ্ডগোল। উলটোদিক থেকে ছুটে আসছে প্রবল বেগে একটা গাড়ি, তার পেছনে-পেছনে একটা পুলিশের গাড়ির শেয়াল ডাকের মতন আওয়াজ।
এই সময় রাস্তা পার হওয়া বিপজ্জনক। সব গাড়িকে থেমে থাকতে হয়।
প্রথমে আমাদের সামনে দিয়ে ছুটে গেল একটা ভ্যান। তার পেছন দিকে খোলা জায়গায় দাঁড়িয়ে আছে তিন-চারজন নারী-পুরুষ, তাদের হাতে অটোমেটিক রাইফেলের মতন বিদঘুঁটে অস্ত্র। ওদের মধ্যে একজন…ওদের মধ্যে…অস্ত্র হাতে একজন রমণী কি ইলিয়ানা? সেরকমই দাঁড়াবার ভঙ্গি, সেই রূপ। সত্যি, না আমার চোখের ভুল?
কয়েক মুহূর্তের মধ্যে পেরিয়ে গেলে গাড়িটা, তারপরই পেছনের পুলিশের গাড়ি থেকে শুরু হল গুলি চালনা।
ড্রাইভারটি আমাকে বলল, শুয়ে পড়ো, শুয়ে পড়ো।
পুলিশ ও অন্য পক্ষের গোলাগুলি চলতে লাগল খানিকটা দূরে। তা বুঝতে পেরেই ড্রাইভারটি খুব জোরে ট্যাক্সি চালিয়ে পৌঁছে গেল নির্দিষ্ট হোটেলের দরজায়।
হোটেলটির সদর বন্ধ করে দেওয়া ছিল, আমাদের ডাকাডাকি শুনে খুলে দিল।
হোটেলের সমস্ত কর্মচারী লবিতে দাঁড়িয়ে আছে উদ্বেগ ঠোঁটে নিয়ে, কেউ কোনও কথা বলছে না। আমার বুকের মধ্যে যেন চেঁকি পাড় দিচ্ছে, এত কাছ থেকে গুলিগোলার ব্যাপার আর কখনও দেখিনি।
ম্যাডেলিনেও দেখেছি, এখানকার সরকার ও জঙ্গিদের সম্পর্ক নিয়ে কথা উঠলেই উদ্যোক্তারা বা স্থানীয় কবিরা সবাই চুপ করে যায়। কে যে কোন জঙ্গি দলের সমর্থক তা প্রকাশ্যে জানাতে চায় না। সরকারবিরোধী কথা বললেও হয়তো বিপদ আছে।
খানিক বাদে সব শব্দ থেমে গেলে আমার ঘরের বন্দোবস্ত হল। এ হোটেলে এখন বোধহয় আর খুব কমই লোক আছে। বিশেষ সাড়া-শব্দ নেই। একজন পোর্টার আমার মালপত্র পৌঁছে দিয়ে গেল তিনতলার একটি প্রশস্ত ঘরে। ঘর না বলে সেটাকে সুইট বলা উচিত, তা হোক, আমার সাধ্যমতন ভাড়া আগেই নিয়ে নিয়েছে।
পোর্টার যুবকটিকে বললাম, আমার কিছু খাদ্য চাই। দুপুরে কিছু খাইনি, খিদে পেয়েছে।
সে আমাকে হাত তুলে বরাভয় দেখাল। অর্থাৎ সে ইংরিজি জানে না। ডেকে আনছে আর একজনকে।
এই হোটেলে একজনই ইংরিজি জানে, সে মেয়েটি চলে এল অবিলম্বে।
আমি তাকে আমার খাদ্য-পানীয়ের প্রয়োজনের কথা বুঝিয়ে দিয়ে বললাম, আমাকে কাল সকালেই চলে যেতে হবে, সাড়ে সাতটার মধ্যে চা কিংবা কফি এনে আমাকে জাগিয়ে দিতে পারবে তো!
মেয়েটি বলল, তাতে কোনও অসুবিধে নেই। ঠিক সাড়ে সাতটায় চা পাবে।
সে চলে যাওয়ার জন্য উদ্যত হলে জিগ্যেস করলাম, কিছু যদি মনে না করো, তা হলে বলো তো, একটু আগে লড়াই হল পুলিশের সঙ্গে কাদের?
মেয়েটি বলল, একটা ব্যাঙ্ক লুটের কথা শুনেছি। তারপর একটি বিপ্লবী দলের সঙ্গে এইমাত্র সংঘর্ষ হয়েছে পুলিশের। মেশিন গান ফিট করা পুলিশের এই সব গাড়িগুলো উপহার হিসেবে এসেছে ওয়াশিংটন ডি সি থেকে। সাংঘাতিক সব গাড়ি। বিপ্লবীদের মধ্যে একজন মহিলা আর একটি কিশোর মারা গেছে শুনলাম।
মেয়েটি চলে যাওয়ার পর আমি পাথরের মূর্তির মতন বসে রইলাম একটুক্ষণ।
একজন মহিলা মারা গেছেন, তিনি কি ইলিয়ানা? যাঃ, হতেই পারে না। আমি ভুল দেখেছি। ওই বয়েসের কোনও নারী কি বিপ্লবে যোগ দেয়? দিলেও হয়তো তাত্বিক হতে পারে। অন্য বিপ্লবীদের আশ্রয় দিতে পারে, কিন্তু অস্ত্র নিজের হাতে নেবে কি!
নিশ্চয়ই আমি ভুল দেখেছি। চলন্ত গাড়িতে, কয়েক মুহূর্ত, ভুল তো হতেই পারে। ইলিয়ানা নয়, অন্য কেউ।
অবশ্য, এখানকার বিপ্লব কিংবা নাশকতা কিংবা সন্ত্রাসবাদ নিয়ে আমার জ্ঞান কতটুকু? মধ্যবয়স্কা মহিলা কিংবা সেই বয়েসের পুরুষরা অস্ত্র ধরে কি না, সে সম্পর্কেও আমার ধারণা নেই।
তবু, ইলিয়ানা আমার সামনেই এসে প্রাণ দেবে, অথচ তার সঙ্গে একটাও কথা বলার সুযোগ হবে না, এটা যেন বড় বেশি বাড়াবাড়ি।
এতসব যুক্তির তৌল করার পরেও মনটা ভারী হয়ে আসে।
চোখ বুজে আমি ধ্যান করতে বসি। কোনও আরাধ্য দেবতা নেই, ধর্ম নেই। ঈশ্বর নেই। তবু ধ্যান, তীব্র একাগ্রতা।
নিঃশব্দে বলতে থাকি, ইলিয়ানা, তুমি আজ এখানে ছিলে না, তুমি মরতে পারো না, আমার তীব্র ইচ্ছেশক্তি দিয়ে তোমাকে বাঁচিয়ে রাখবই। তুমি বেঁচে থাকো, তুমি সহসা চলে গেলে পৃথিবী অসুন্দর হয়ে যাবে। তোমাকে বাঁচতেই হবে। আমার আয়ুর কিছুটা দিয়ে দিচ্ছি তোমাকে, তুমি আমার যা উপকার করেছিলে, তার তুলনায় এই প্রতিদান তো সামান্য। তুমি বেঁচে থাকো, ইলিয়ানা, আমি একজন রূপের পূজারি, কোনওদিন হয়তো তোমাকে আর দেখব না। তবু তোমাকে বাঁচিয়ে রাখতে চাই!
হ্যাঁ, নিশ্চয়ই সে বেঁচে আছে।