তেরো পার্বণ – উপন্যাস – সমরেশ মজুমদার
দিল্লিতে প্যান অ্যাম নেমেছিল মাঝরাত্রে। সারাটা রাত চেয়ারে বসে কাটিয়ে দশটার ফ্লাইট ধরতে হয়েছে গৌরবকে। ইন্ডিয়ান এয়ারলাইন্সের প্লেনে বসে তার ক্লান্তিটুকু চলে গেল। আর কিছুক্ষণ মাত্র, তার পরেই কলকাতার মাটিতে পা রাখবে। এই তিরিশ ঘন্টার পাড়ি কোনো সমস্যাই নয় এখন। বারো বছর পর সে দেশে ফিরছে। এক যুগ।
গৌরব জানলা দিয়ে বাইরে তাকাল। নিচে মেঘ। পৃথিবীর সব আকাশের চেহারাই তো এক। কিন্তু এই মেঘগুলোকেও কেমন চেনা চেনা মনে হচ্ছে। দীর্ঘ পথে যা শোনেনি, এয়ারলাইন্সের এই প্লেনে ওঠার পর বাংলা শব্দ অনর্গল শুনছে। আসলে শব্দগুলোই মেঘগুলোকে পরিচিত চেহারা দিচ্ছে। বারোটা বছর কি দ্রুত কেটে গেল। একটা শক্ত প্রতিজ্ঞা ছিল তার। যতদিন না আর পাঁচজনের চেয়ে মাথাটা উঁচুতে না উঠবে তদ্দিন দেশে ফিরবে না। তাকে অবশ্যই প্রয়োজনীয় মানুষ হতে হবে। কাজের ক্ষেত্রে তার বিকল্প খুঁজতে হিমশিম খেতে হবে। সেই জায়গায় পৌঁছেছে আজ। প্রেসিডেন্সি থেকে ফার্স্ট ক্লাস পেয়ে বারো বছর দাঁতে দাঁত চেপে ন্যুয়র্কে পড়ে থেকে একটা জায়গা দখল করার পর কলকাতায় ফিরছে সে। উত্তেজনাটা শুরু হয়েছে ন্যুয়র্ক থেকেই। দিল্লি থেকে দমদমের যাত্রা শুরু করার পর সেটা তুঙ্গে উঠল।
একটু আগেই এয়ারহোস্টেস সিগারেট নিবোতে এবং সিটবেল্ট বাঁধতে বলেছে। সিগারেট খায় গৌরব। আমেরিকায় ওই নেশাটি এখন প্রায় অচল হতে চলেছে। কুইন্সের যে পাড়ায় গৌরব থাকে সেখানে দোকান নেই। কিনতে হলে কোনো পেট্রলপাম্পে যেতে হবে। তাছাড়া বেশিরভাগ বাড়ির বাচ্চারাই সিগারেট খেতে দেখলে চেঁচামেচি করে। ফলে ওই নেশাটা করা হয়ে উঠল না তার। সেইসঙ্গে মদ্যপানও। কারণ তাকে গাড়ি চালাতে হয়। রোজ সত্তর মাইল যাওয়া আসা করতে হয়। মদ খেয়ে গাড়ি চালানো শাস্তিযোগ্য অপরাধ ওখানে। তাছাড়া বস্তুটা গৌরবকে আদৌ টানে না।
বারো বছর কলকাতার সঙ্গে নিবিড় যোগাযোগ রাখতে চেয়েছে। প্রতি মাসে সে বাড়িতে চিঠি লিখেছে। এবং ধাপে ধাপে দাদার উন্নতির খবর জেনেছে। মায়ের চিঠিতে টুকিটাকি খবর পাওয়া যেত। কিন্তু গত তিন মাস কোনো চিঠিপত্র নেই। না মায়ের না দাদার। এমন কি সে যে অ্যাদ্দিন বাদে কলকাতায় ফিরছে এই খবরটার প্রতিক্রিয়াও জানা যায়নি ওদের চিঠিতে। এই সময় আর একটি মুখের আদল চোখের সামনে ভেসে এল। তিনমাস নয়, তার সঙ্গে যোগাযোগ প্রায় চার বছর ধরে নেই। কী অবস্থায় আছে সে তা বোধহয় জানে না। যার মুখ মনে পড়লে শুধু নিশ্বাস আচমকা কেঁপে ওঠে। চার বছর গৌরব তাকে চিঠি লেখেনি, সেও না। হুহু করে প্লেনটা নিচে নামছে। কলকাতার মাটি ছোঁয়ার মুহূর্তে যে ঝাঁকুনি তা যে কি আরামের ওই মুহূর্তে বুঝতে পারল গৌরব।
ধীরে ধীরে অন্য যাত্রীদের পিছু পিছু বাইরে আসতেই এয়ারপোর্ট বিল্ডিং নজরে এল। এই আকাশ কলকাতার। দূরে কোথাও বোধহয় মাইকে হিন্দি গান বাজছে। ওইটে ছাড়া এয়ারপোর্টের আবহাওয়ার করাচি কিংবা দিল্লির সঙ্গে কোনো ফারাক নেই। নিচে নেমে খুব ভাবপ্রবণ হয়ে যাচ্ছিল সে। হাতব্যাগটা সঙ্গে নিয়ে সে দূরের গ্যালারির দিকে তাকাল। অনেক মানুষ সেখানে দাঁড়িয়ে হাত নেড়ে যাচ্ছেন নবাগত যাত্রীদের উদ্দেশে। তার নিজের জন্যে কি কেউ এসেছে? তার দেশে ফেরার খবরটা নিশ্চয়ই জানবে না।
কাস্টমসের বেড়া ডিঙিয়ে প্লেনের পেট থেকে আনা মালপত্তরের পাহাড় থেকে নিজের সুটকেশ দুটো বের করে গৌরব কয়েক পা হাঁটতেই চিৎকার শুনতে পেল, হা-ই, গ্যারি। গৌরব প্রথমে বুঝতে পারেনি তারপর খানিক দূরে একজন সুন্দরী মহিলাকে হাত নাড়তে দেখে থমকে গেল। সুটকেশ দুটো নামিয়ে রেখে সে ভালো করে তাকিয়ে চিৎকার করে উঠল, আরে, বউদি, তুমি?
ততক্ষণে মলি ছুটে এসেছে কাছে। দুহাতে আঁকড়ে ধরেছে গৌরবের হাত, কি ভালো লাগছে তোমাকে দেখে গ্যারি, দেশে ফেরার জন্যে আমার কনগ্রাচুলেশন নাও।
গৌরবের কপালে ভাঁজ পড়ল, সে হেসে বলল, তোমাকে প্রথমটায় আমি চিনতেই পারিনি।
ওঃ, নো, আমি কি এমন বদলেছি! তোমার নিজের চেহারা কী হয়েছে?
কেন? আমাকে তো সহজেই চিনতে পারলে।
তা পারব না কেন? কিন্তু কি হ্যান্ডসাম হয়েছ তুমি। ওখানে রক্ষাকবচ বেঁধে এসেছ নাকি, নইলে এখানকার মেয়েরা তোমাকে ছিঁড়ে খাবে। খিলখিলিয়ে হেসে উঠল মলি।
তুমি বড্ড বাড়িয়ে বলছ বউদি। সত্যি অবাক করে দিয়েছ। আমি যখন বিদেশে গেলাম তখন তুমি আর এই তুমির মধ্যে আকাশ আর পাতাল ফারাক।
সঙ্গে সঙ্গে ইস্ত্রি করা চুলের রাশি এক ঝাঁকুনিতে কিছুটা সরিয়ে মলি কপট অভিমানে জিজ্ঞাসা করল, কেন এখন কি আমাকে খুব খারাপ দেখাচ্ছে?
না, না, আমি কি সেটা বলেছি? তোমাকে দারুণ দেখাচ্ছে। আর সব কোথায়? মা, দাদা–। এবার চারপাশে তাকাল গৌরব। সঙ্গে সঙ্গে ঠোঁট ফোলাল মলি, ও গ্যারি! তোমার দাদাটা না যাচ্ছেতাই! এমন একটা চাকরি করে যে নিজের বলতে কিছুই থাকে না। বিলেত থেকে কয়েকজন শেয়ারহোল্ডার এসেছে তাদের নিয়েই আজ এত ব্যস্ত যে বেচারা ইচ্ছে থাকা সত্ত্বেও আসতে পারে নি।
মা?
উফ? উনি, মানে, ইউ আর স্টিল এ মাদারস বেবি, গ্যারি। চলো, বাড়িতে চলো। টনি বনিরা গাড়িতে বসে আছে। মলি মুখ ঘুরিয়ে চিৎকার করল, পোর্টার, পোর্টার! সঙ্গে সঙ্গে সুটকেশ দুটো তুলে গৌরব জিজ্ঞাসা করল, আরে, খামকা কুলিকে ডাকছ কেন?
তুমি এই লাগেজ বইবে?
কেন নয়? এমন কিছু ভারী নয়, তাছাড়া আমার শরীর অসুস্থও নয়।
হাঁটতে হাঁটতে গৌরব জিজ্ঞাসা করল, টনি বনিকে গাড়িতে রেখে এলে কেন?
টনিকে তো জানো না, তোমার সঙ্গে ভালো করে কথাই বলতে দিত না গ্যারি।
কি আশ্চর্য! তুমি আমায় আজ থেকে গ্যারি বলছ কেন বলোতো? আমি গোরা, গৌরব।
ডোন্ট বি সিলি! তুমি গোরা মায়ের কাছে, আমাদের গ্যারি! ইউ নিড এ রাইট নেম, ইজন্ট ইট?
গৌরব হতভম্ব হয়ে যাচ্ছিল। বারো বছর আগে সে যখন এয়ারপোর্ট দিয়ে বিদেশে গিয়েছিল সেইদিন এখানে মা দাদা বউদি এসেছিল। বউদির কোলে তখন তিন বছরের বনানী। আর পাঁচটা মধ্যবিত্ত বাড়ির বউ যেমন হয়, বেথুনে পড়া মলি সেইভাবেই মায়ের পাশে দাঁড়িয়েছিল সজল চোখে। তখন পারতপক্ষে ওর গলায় ইংরেজি শব্দ শোনা যেত না। পায়ে দাগ হলে আলতা পরত। বিয়ের পর চিনে দোকানে খেতে গিয়ে খুব আড়ষ্ট হয়ে বসেছিল। তাই নিয়ে দাদা ঠাট্টা করত মনে আছে। আসলে দাদাও তখন সামান্যই চাকরি করত। উত্তর কলকাতার যে বাড়িতে ওরা থাকত তার ভাড়াও কম ছিল। গৌরবের বিদেশে পড়তে যাওয়া ওই পরিবারের পটভূমিকায় বিশ্বাস্য নয়। কিন্তু মেধা এবং চেষ্টার সঙ্গে যোগাযোগ মিলে গেলে কোনো কিছুই অসম্ভবের পর্যায়ে পড়ে না। আর এই বারো বছরে ধাপে ধাপে উঠে গেছে দাদা। এখন দক্ষিণের সবচেয়ে অভিজাত এলাকায় ওঁদের ফ্ল্যাট। কিন্তু বউদি? গৌরব আড়চোখে তাকাল। পাঁচফুট সাড়ে তিন ইঞ্চি লম্বা, মেদহীনা, রোদ-চশমা পরা এই মহিলাটি যেভাবে তরতরিয়ে হাঁটছেন তার সঙ্গে সেই বউদির কোনো মিল নেই। এখন নাভিমূলের চারইঞ্চি অবহেলায় উন্মুক্ত, সাদা ব্লাউজ বাহুমূল পর্যন্ত নামেনি। সবচেয়ে বিস্ময়ের, শাড়ি পরার ধরনটাই পাল্টে গেছে তার। এত দ্রুত কি করে মানুষের বদল হয় তা ভাবতে পারছিল না গৌরব।
এয়ারপোর্ট থেকে বেরিয়ে আসার পর প্রচুর গাড়ি দেখতে পেল সে। এবং ওই গাড়িগুলো বেশ নিয়ম মেনে রাখা হয়েছে। অনেক দূরে লম্বা একটা গাড়ি নজরে পড়ল। মলি একটি গাড়ির দিকে এগিয়ে যেতে যেতে ডাকলেন, ড্রাইভার, ড্রাইভার। সঙ্গে সঙ্গে একজন প্রৌঢ় ছুটে এল। মলির ইঙ্গিত বুঝে সে চলে এল গৌরবের কাছে। তারপর দিন স্যার নইলে চাকরি যাবে গোছের মুখ করে সুটকেশ দুটো ছিনিয়ে গাড়ির পেছন দিকে চলে গেল। গৌরব দেখল ড্রাইভারের পাশের আসনে একটি কিশোরী বসে তন্ময় হয়ে বই পড়ছে। তার রোদ-চশমা মাথায় তোলা। পেছনের আসনে দাঁড়িয়ে একটি চার পাঁচবছরের ছেলে প্রবল নৃত্য করছে বাজনার তালে। টেপে বাজনা বাজছে সজোরে। মলি মেয়ের দিকে তাকাল, বনি, লুক, কে এসেছে!
বনির পড়ায় বিঘ্ন হলো, ঈষৎ বিরক্ত কিন্তু গৌরবকে দেখে বলল, হা-ই। ওর উচ্চারণ, হাসির মাত্রা অত্যন্ত শিক্ষিতা মহিলার মতো। শব্দটা উচ্চারণ করার সময় বইটা বন্ধ করেছিল, গৌরব লক্ষ্য করল, গডফাদার। কই গডফাদার? মেরুদণ্ড চিনচিন করে উঠলেও সে হাসল, আরে বনানী না? কত বড় হয়ে গেছিস তুই। হাত বাড়িয়ে বনানীর চিবুক স্পর্শ করতেই মেয়েটি ঈষৎ লজ্জিত হয়ে কাঁধ নাচাল।
মলি বলল, আর ওই বিচ্ছুটা টনি। তুমি যাওয়ার অনেক পরে ও এসেছে। গৌরব নৃত্যরত বালকটির দিকে তাকাতেই সে ওই অবস্থায় জিভ ভ্যাংচালো, মলি দরজা খুলে পেছনে উঠে গৌরবকে পাশে জায়গা করে দেওয়ার সময়েও টনির নাচ থামছিল না। ড্রাইভার সুটকেশ পেছনে তুলে দিয়ে স্টিয়ারিং-এ এসে বাজনা কমিয়ে দিতেই টনি চিৎকার করে উঠল, ওঃ নো! আই ওয়ান্ট টু ডান্স!
বনি মুখ ফিরিয়ে বলল, ওঃ টনি, বিহেভ ইওরসেলফ!
টনি তীব্র প্রতিবাদ করল, নো, মিউজিক বাড়িয়ে দাও!
মলি মৃদু বকল, ওঃ টনি, আচ্ছা ড্রাইভার, একদম বন্ধ কোরো না, আর একটু জোরে করো। বুঝলে গ্যারি, আজকালকার বাচ্চারা এমন হয়েছে, হটট্র্যাক ছাড়া একদম থাকতে চায় না।
গাড়ি তখন ভি আই পি রোড ধরে ছুটছে। দুহাতে কান ঢাকল গৌরব। এই কলকাতাকে সে যাওয়ার আগে দেখে যায়নি।
আজ পথে জ্যাম ছিল না। ভি আই পি রোডের মতন অমন চমৎকার পথ, বাইপাসের মতো চওড়া রাস্তার দুপাশে চাষের মাঠ, খোলা জমি, আদিগন্ত আকাশ কখনও কলকাতার শরীরের পাশে দেখবে বলে ভাবেনি গৌরব। আর রাস্তাটা কয়েক মিনিটের মধ্যে যখন বাঁক নিয়ে পার্কসার্কাসের পেটে চলে এল তখন সে আরও তাজ্জব। এবং তখনি পরিচিত কলকাতাকে পেয়ে মন খুশিতে ভরে গেল। একটা আদুরে আলস্য বাড়িগুলোর শরীরে মাখানো, রাস্তায় অলস মানুষের চলাফেরা। ট্রামগুলো আজন্ম একই চেহারায় রয়ে গেছে। কিছু রঙিন এস মার্কা বাস চোখে পড়ল।
দক্ষিণখোলা ছতলা বাড়ির লিফট তাদের নিয়ে এল চারতলায়। নিচে দাঁড়িয়েই গৌরব লক্ষ্য করেছিল এই বাড়ির বাসিন্দাদের অধিকাংশই অবাঙালি। অন্তত লেটার বক্সগুলো সেই কথাই বলছে। নাম লেখা দরজার বোতাম টিপল মলি। মলি মিত্র আর সৌরভ মিত্র। বনি স্থির হয়ে পাশে দাঁড়িয়ে, টনি তখনও নাচের ভঙ্গি চালিয়ে যাচ্ছে। এই ছেলে বড় হয়ে মাইকেল জ্যাকসন না হয়ে যায় না। দরজা খুলতেই মোক্ষদাকে চিনতে অসুবিধে হলো না। তাকে দেখেও একটু ঘোমটা টানল মোক্ষদা। যাক, তাহলে বাল্যকালের মানুষকেও দাদা সঙ্গে করে বাড়িতে এনেছে। গৌরব সহজ গলায় জিজ্ঞাসা করল, কেমন আছ মোক্ষদা? মাথা নেড়ে সসঙ্কোচে মোক্ষদা নীরবে জবাব দিল, ভালো। তারপর চলে গেল ভেতরে।
মলি সোফায় বসে বলল, বসো, কাল নিশ্চয় সারারাত ঘুমাওনি। একটু জিরিয়ে স্নান করলে ফ্রেশ লাগবে। কেমন দেখছ ফ্ল্যাটটা?
চমৎকার। সত্যি সুন্দর সাজানো হয়েছে হলঘরটা। উত্তর কলকাতার বাড়িতে এসব স্বপ্নের বিষয় ছিল। সে বলল, কটা ঘর আছে এই ফ্ল্যাটে?
পাঁচটা। তোমার ঘরটা আমি নিজে হাতে সাজিয়েছি। আফটার অল আমেরিকা থেকে আসছ, হাজার হাজার ডলার আর্ন করছ, তোমার জন্যে দক্ষিণের ঘরটা ছেড়ে দিয়েছি। মোক্ষদা, ড্রাইভারকে ছোটবাবুর ঘরটা দেখিয়ে দাও, সুটকেশগুলো রেখে আসুক। মলি শেষ কথাগুলো চেঁচিয়ে বলল।
গৌরব জিজ্ঞাসা করল, কোথায়? মাকে দেখছি না তো!
একটু মেঘ জমতে না জমতেই সরিয়ে ফেলল মলি, উনি আসবেন, ব্যস্ত হচ্ছ কেন! চা না কফি?
কিছু না। আসবেন মানে? মা বাড়িতে নেই? গৌরব খুব অবাক।
না, মানে, এই মুহূর্তে নেই। তবে তিনি এসে পড়বেন যে কোনো মুহূর্তেই।
মা কোথায় গিয়েছেন?
তোমার মামার বাড়িতে, যিনি রাণাঘাটে থাকেন। তুমি এত ভাবছ কেন এই নিয়ে?
বাঃ এতকাল পরে দেশে ফিরলাম আর সেই সময় মা বাড়িতে নেই, আমি ভাবব না? কী ব্যাপার? হঠাৎ রাণাঘাটে কেন? কোনো অনুষ্ঠান ছিল নাকি ওখানে?
তোমার দাদা হয়তো নিয়ে আসবে রাণাঘাট থেকে। উনি জানেন তুমি আজ আসছ। অত ব্যস্ত হয়ো না, আমরা আছি তোমার অযত্ন হবে না এই ভেবে মা নিশ্চিন্তে আছেন। দুপুরে কী খাবে? চাইনিজ না ইংলিশ?
মানে? গৌরব হতভম্ব।
বাঃ, বারো বছর ওখানে থেকে নিশ্চয়ই তোমার ফুড হ্যাবিট পাল্টে গেছে। আমাদের মোক্ষদা এখন সব রান্না করতে পারে। চাইনিজটা তো দুর্দান্ত।
বউদি। শুধু মাছের ঝোল আর ভাত।
ন্যাকা।
.
স্নান করে বেশ তাজা লাগছিল। মাছের ঝোল আর ভাত খেয়ে লম্বা ঘুমিয়ে নিল গৌরব। চোখ মেলে দেখল কলকাতায় বিকেল নেমেছে। তড়াক করে উঠে বসতেই বিয়ারের বোতলগুলো চোখে পড়ল। খাওয়ার আগে বউদি ফ্রিজ থেকে কনকনে বিয়ার বের করে দিয়েছিল খিদে বাড়াবার জন্যে। বাড়িটার হাল কি পাল্টে গেছে। উত্তর কলকাতায় বাড়িতে বসে বিয়ার খাওয়ার কথা কেউ কল্পনাও করতে পারত না।
সামনে ছোট্ট ব্যালকনিতে দাঁড়াতেই চোখ জুড়িয়ে গেল। সামনেই লেক। সেখানে মেলা বসে গেছে যেন। চারতলা থেকেই নিচের পৃথিবীটা অন্যরকম দেখাচ্ছে। কিন্তু ওই আকাশ, গাছের পাতা ন্যুয়র্কের স্মৃতিটাকে চট করে আড়াল করে দেয়। এ চেহারা একদম আলাদা, একদম। বেশ কিছুক্ষণ দাঁড়াবার পর গৌরব পিছন ফিরল। সাধ্যের মধ্যে যা সম্ভব তাই এই ঘরে রাখা হয়েছে। নিশ্চয়ই বউদি তাকে সেরা আরাম দিচ্ছেন। সে দেখল মোক্ষদা চা নিয়ে ঢুকছে। এগিয়ে নিয়ে কাপটা নিল গৌরব, মা এসেছে?
মাথা নাড়ল মোক্ষদা। গৌরব জিজ্ঞাসা করল, তুমি বোবা হয়ে গেলে নাকি? মাথা নেড়ে জবাব দিচ্ছ কথা বলছ না কেন?
মোক্ষদা এবার মুখ তুলল, তুমি নাকি সাহেবদের ভাষায় কথা বলো এখন।
হো হো করে হেসে উঠল গৌরব, একথা কে বলেছে তোমাকে! বাঃ কি মনে হচ্ছে তোমার? আমার কথা বুঝতে পারছ না? যত সব! হ্যাঁ, মা কবে রাণাঘাটে গিয়েছে বলো তো?
এসব কথা আমাকে জিজ্ঞাসা কোরো না দাদাবাবু।
কেন?
ছোট মুখে বড় কথা বলতে নেই।
কবে গেছে সেই কথাটা তো বলতে পারবে?
তিন মাস।
তিন মাস? কি আশ্চর্য! তিন মাস মা রাণাঘাটে কী করছে? দাদা বাড়িতে ফিরেছে?
না।
আমি কিছুই বুঝতে পারছি না। যাক, তোমার খবর কি বলো? দেশে যাও না?
আমি গেলে বউদির অসুবিধে হয়! মা নেই, তাই! মেয়েটারও বিয়ে দিয়ে দিয়েছি। সে ছাড়া তো কোনো পিছুটান নেই। মেদিনীপুরে থাকে তারা। শুনেছি বাচ্চা হবে। সেই সময় যাব।
মোক্ষদা চলে গেলে কিছুক্ষণ গুম হয়ে বসে থাকল সে। মা কেন অ্যাদ্দিন বাইরে রয়েছে তা মাথায় ঢুকছিল না। বউদির সঙ্গে কি কোনো ঝামেলা হয়েছে। বিয়ের পর তো বউদি মাকে খুব সমীহ করত! দাদা মায়ের সঙ্গে ঝগড়া করবে তাও ভাবা যায় না। জ্ঞান হবার পর মাকে এতদিন রাণাঘাটে সে কখনও থাকতে দ্যাখেনি। বাবা মারা যাওয়ার পরও নয়। রাণাঘাটে একটা ফোন করলে কেমন হয়? ওখানে তো ফোন আছে।
গৌরব হলঘরে বেরিয়ে এল। বনি একটা গল্পের বই নিয়ে বসে আছে সোফায় হেলান দিয়ে। তাকে দেখে সোজা হয়ে হাসল, কী খবর সব! কোন ক্লাসে পড়িস তুই?
নাইন।
তাহলে তো লেডি হয়ে গেছিস। হ্যাঁরে রাণাঘাটের মামাদের ফোন নম্বর কত?
গাইডেই লেখা আছে। বনি উঠে গাইডটা এনে পাতা খুলে দেখাল। সেখানে অনেকের টেলিফোন নম্বর পর পর লেখা। মিনিট পাঁচেক নষ্ট হলো গৌরবের। কিছুতেই এক্সচেঞ্জকে ধরতে পারছে না। শেষের দিকে ক্রশ কানেকশন হয়ে গেল। আর এক ভদ্রলোক চেঁচাচ্ছেন, তারও রাণাঘাট দরকার। শেষ পর্যন্ত হাল ছেড়ে দিল সে। বনি এক দৃষ্টিতে দেখছিল। সে রিসিভার ছাড়তে জিজ্ঞাসা করল, আমেরিকায় এইরকম হয়?
মাথা খারাপ। সত্যি যদি কেউ কথা বলে তো অন্য কথা। কিন্তু তা নাহলে লাইন পেতে পাঁচ সেকেন্ডও লাগে না। এরকম হলে ওখানে টেলিফোন কোম্পানি উঠে যেত। গৌরব বিরক্তিতে কথাগুলো বলল। বনি বলল, কি ভালো, না! আচ্ছা আঙ্কল–
দাঁড়া। গৌরব থামিয়ে দিলো আমাকে আঙ্কল বলবি না, কাকু বলবি।
হেসে ফেলল বনি, তোমাকে অনেকদিন কেউ কাকু বলে ডাকেনি, না?
থতমত হয়ে গেল গৌরব। তারপর হেসে বলল, ধরে নে, তাই। কি বলছিলি বল।
তুমি মাইকেল জ্যাকসনকে দেখেছ?
মাইকেল? না।
ডাস্টিন হফম্যান?
দূর থেকে দেখেছি। ব্রডওয়েতে ডেথ অফ এ সেলসম্যান নাটকে উনি অভিনয় করেন। সেটা দেখতে গিয়ে দেখেছি। কেন বল তো?
তোমার কি মজা না!
মোটেই নয়। এদের দেখতে পাওয়া মোটেই জীবন ধন্য হওয়ার মতো ব্যাপার নয়।
বনির মুখ গম্ভীর হয়ে গেল। সেটা দেখে গৌরব তার পাশে এসে বসল, ওদের চেয়ে আমার ঢের বেশি ভালো লাগছে তোদের দেখে।
ইউ আর সামথিং। বনি কাঁধ নাচাল।
কেন?
আমার এক বন্ধুর দাদা দুবছর আমেরিকায় ছিল। ফিরে এসে একদম বাংলা বলে না।
তিনি জিনিয়াস। আমি নিজের রান্না নিজে করি, মেসিনে কাপড় কাচি, গাড়ি চালিয়ে অফিসে যাই, বাজার করি, ঘরদোর নিজেকেই পরিষ্কার করতে হয়। আর রবীন্দ্রসঙ্গীত শুনি। একদম সাদামাঠা বাঙালি যাকে বলে তাই।
তোমার আমেরিকান বন্ধু নেই?
প্রচুর। তারা আমার হাতের রান্না খেতে খুব ভালবাসে। শুধু মশলাটা কম দিতে হয়।
অফিসের পরে তুমি কী করো?
আড্ডা মারি, নিজের সঙ্গে।
নিজের সঙ্গে মানে?
শুক্র এবং শনি রবি ছাড়া কেউ অফিসের পর বাড়ি থেকে বের হয় না। আমাদের যখন ছুটি হয় তখনও সূর্য বেশ গনগনে তবু বাঙালিরা বাড়ি ছোটে এই বলে যে কাল অফিস আছে। হাজার নিমন্ত্রণ করলেও আসবে না। ওদের আড্ডা ওই তিনদিন। আমি ম্যানহাটনে টাইম স্কোয়ারে হাঁটি। নিজের সঙ্গে কথা বলি। কয়েকটা পাঙ্ক ছেলে-মেয়ের সঙ্গে আমার চমৎকার বন্ধুত্ব হয়ে গেছে।
পাঙ্ক মানে?
বাউণ্ডুলে কিন্তু হিপিদের মতো ভালোমানুষ নয়। ওদের গল্প পরে একদিন বলব। তাছাড়া আমার পাশের বাড়িতে মিসেস ডেভিস আছেন। ঠিক তোমার ঠাকুমার মতন। ওর ছেলে-মেয়েরা আর কাছে আসার সময় পায় না। বুড়ি আমার সঙ্গে গল্প করতে খুব ভালবাসে।
তোমার কোন গার্ল ফ্রেন্ড নেই?
গৌরব চট করে বনির মুখ দেখে নিল। এবং বুঝল প্রশ্নটিতে কোনো জটিলতা নেই। তার মনে হলো ছেলেবেলায় তারা কখনও কোনো বয়স্ক মানুষকে এই প্রশ্ন করার কথা ভাবতেও পারত না। ভারতবর্ষেও তাহলে যুগের হাওয়াটা পৌঁছেছে। সে স্বাভাবিক গলায় বলল, থাকবে না কেন? প্রচুর আছে। সব মেয়েই তো আমার বন্ধু। তুইও আমার বন্ধু হয়ে যেতে পারিস।
সত্যি? বনির মুখে একটা আলো পড়ল যেন।
সত্যি। গৌরব হাত বাড়াল। বনি ওর হাতটা খুশির সঙ্গে ধরল। গৌরব বলল, আচ্ছা, তোর বাবা কখন আসবে কিছু বলেছে?
মাথা নেড়ে না বলল বনি। তারপর চারপাশে একবার নজর বুলিয়ে গলা নামাল, আজ সকালে তোমাকে নিয়ে মা আর বাবা খুব ঝগড়া করছিল। তারপর খুব রেগে নিয়ে বাবা বাড়ি থেকে চলে যায়। কাল রাত্রে পার্টি থেকে ফেরার পরই বাবার মেজাজ খুব খারাপ ছিল।
আমাকে নিয়ে ঝগড়া, কেন? গৌরব বিস্মিত।
বাবা মাকে বলেছিল তোমাকে আনতে যেতে এয়ারপোর্টে। মা বাবাকেও যেতে বলেছিল। কিন্তু। বাবা যেতে চাইছিল না। বলছিল, তোমার সামনে দাঁড়াতে পারবে না।
কেন?
তুমি যখন জিজ্ঞাসা করবে গ্রামি কোথায় তখন বাবা কি জবাব দেবে, তাই।
গ্রামি মানে?
উঃ, তুমি কিস্যু জানো না। গ্রামি মানে গ্র্যান্ডমাদার। ওটা টনি বানিয়েছে।
ও। নিজেকে কোনো রকমে সামলে নিল গৌরব। যথেষ্ট হয়েছে। ওইটুকুনি বাচ্চা মেয়েকে আর প্রশ্ন করা অনুচিত হবে। তার খারাপ লাগছিল। বড়রা যখন ঝগড়া করে তখন ছোটদের অস্তিত্ব উপেক্ষা করে কেন! বনি কথার সূত্র ধরে রাখতে চাইছিল, মা বাবার অফিসে ফোন করেছিল তুমি আসার পর। কিন্তু বাবা নাকি আজ সারাদিন অফিসেই যায়নি।
বোধহয় রাণাঘাটে গিয়েছে ঠাকুমাকে আনতে। গৌরব প্রসঙ্গ ঘোরাতে চাইল।
.
কিন্তু রাত আটটা বেজে গেল তবু কারও দেখা নেই। এর মধ্যে যতবার বেল বেজেছে গৌরব বেরিয়ে এসেছে। হয় টনির টিচার নয় অন্য কেউ। রাণাঘাটের টেলিফোন লাইনটাও পাওয়া যাচ্ছে না। গৌরব ঠিক করল সে রাণাঘাটেই যাবে। আজ রাত্রেই। দাদা বউদির সঙ্গে মায়ের যাই হোক না কেন সে আসছে জেনেও মা কি করে রাণাঘাটে থাকল। যদি তেমন কিছু এই বাড়িতে হয়ে থাকে তাহলে তো এয়ারপোর্টেই যেতে পারত। বিকেল থেকে বউদিও যেন অত্যন্ত অস্বস্তিতে রয়েছে। সকালের সেই স্বাভাবিক ব্যবহারটা করছে না। বলতে কি সামনেই আসতে চাইছে না যেন। খানিক আগে গৌরব ঘরে উঁকি দিয়েছিল। মলি বিছানায় উপুড় হয়ে শুয়েছিল। সেই অবস্থায় ডাকা উচিত মনে হয় নি গৌরবের। ওর মনে হয়েছিল সকাল থেকে যেটা আড়ালে রাখতে চেয়েছিল মলি সেটা ক্রমশ প্রকাশিত হয়ে যাচ্ছে বলে কুণ্ঠিত হয়ে পড়েছে। এই অবস্থায় কোনো প্রশ্ন করা মানে আরও বিব্রত করা হবে। কিন্তু রাণাঘাটে যাওয়ার সিদ্ধান্ত তো জানাতে হয়।
এই সময় দরজার বেল বাজল। গৌরব এগিয়ে এসে সেটা খুলতেই জমে গেল। মা দাঁড়িয়ে আছেন। হাতে একটা ব্যাগ। কয়েক লহমা, যেন কয়েক হাজার মাইল পরিক্রমার মতো, পরস্পর পরস্পরের দিকে তাকাল। শেষে পর্যন্ত গৌরব উচ্চারণ করল, মা! এবং তখনই সে আবিষ্কার করল তার বুকের সব জল বাষ্প হয়ে গলায় আটকেছে। সরলা এগিয়ে এলেন। বারো বছর তাঁর শরীরে অনেক কিছু চাপিয়ে দিয়েছে। কিন্তু তাঁর চোখ তীব্রভাবে ছেলের মুখ দেখছিল। তারপর দুহাতে ছেলেকে জড়িয়ে ধরে কাঁপতে শুরু করলেন তিনি। ঠিক কান্না নয় সমস্ত শরীরে একটা কাঁপুনি যা এই মুহূর্তে ছড়িয়ে পড়েছিল ছেলের শরীরের চাপে। মায়ের চুলে মুখ রেখে নিজেকে সংবরণ করার চেষ্টা করছিল গৌরব। কিন্তু চোখের জল মনের নিষেধ কখনো মানে না। প্রায় মিনিটখানেক লাগল স্থির হতে। সরলা শেষ পর্যন্ত জিজ্ঞাসা করতে পারলেন, কখন এলি?
সকালে। খুব কষ্ট হচ্ছিল শব্দটা উচ্চারণ করতে গৌরবের।
ও।
তুমি কেমন আছ মা? তখন ছেলের দুহাতের বাঁধনে বাঁধা সরলা। কোনো রকমে ভালো বলতে গিয়ে চোখের কোণ থেকে জল গড়িয়ে এল। গৌরব সেই অবস্থায় তাঁকে বলল, চলো, ঘরে গিয়ে কথা বলি আমরা।
ওই যতটুকু, দুয়ার থেকে অন্দর, যেতে যেতে নিজেকে পাল্টে ফেলতে পারলেন সরলা। ঘরে ঢুকে ছেলের হাত থেকে নিজেকে মুক্ত করে বললেন, এতদিনে বাবুর সময় হলো! উচ্চারণে একটু অভিমান, একটু স্নেহের ধমক। গৌরব নিশ্বাস ফেলল। তারপর বলল, না এলেই তো ভালো ছিল।
কেন? সরলা মুখ ঘুরিয়ে চারপাশে তাকাচ্ছিলেন। যেমন রেখে গিয়েছিলেন তেমনই রয়েছে। তবে মনে হয় মোক্ষদা রোজ ঝাড়ামোছ করে। ছেলের কথা শুনে মুখ ফেরালেন।
বাঃ। আমি অ্যাদ্দিন বাদে বাড়িতে ফিরলাম আর তুমি রাণাঘাটে গিয়ে বসে আছে। কী হয়েছিল মা? এ বাড়ির কেউ তোমার সঙ্গে খারাপ ব্যবহার করেছিল?
ওমা, কে আবার খারাপ ব্যবহার করবে? তুই একটা পাগল।
তাহলে তুমি তিন মাস রাণাঘাটে বসে রইলে কেন? উঁহু, তুমি চেপে যাচ্ছ।
ওরে বাবা, না। মনে হলো অনেকদিন দাদার বাড়িতে যাই না, তাই থেকে এলাম। এবার বল, তুই কেমন আছিস? গায়ে গতরে একটুও লাগেনি, শুধু ঢ্যাঙাই হয়েছিস। খাওয়া দাওয়া করতিস না বোধহয়। সরলা ছেলের চিবুকে হাত দিলেন।
তোমার চোখেই আমি রোগা। চশমাটা পালটাও। কিন্তু তোমার খবর কী?
ভালো। আমি খুব ভালো আছি।
তাহলে আমার চিঠির উত্তর দাওনি কেন গত তিন মাস। আর আগে আমার এত বড় চিঠির উত্তরে এই এতটুকু। তোমার ভাগ্যে কি জায়গা জুটত না?
রাণাঘাটে তোর খটমট ঠিকানাটা কিছুতেই মনে পড়ছিল না। লিখে নিয়ে যেতে ভুলে গিয়েছিলাম। আর সবাই এখানে এত লিখত যে আমি–। চিঠি তো পেতিস তা হলেই হলো। কতদিনের ছুটি তোর?
তিন মাস।
তিন মাস পরে চলে যাবি?
সেইটাই ভাবছি। যদি এখানে একটা ভালো কাজ জোটাতে পারি–দেখি।
তোর মতো বিদ্বান ছেলে এখানে চাকরি পাবে না? হতেই পারে না।
তুমি কিন্তু আসল কথাটা এড়িয়ে যাচ্ছ?
ও কথা বাদ দে। বউমা কোথায়? তোর দাদা? বাচ্চাদের দেখছি না কেন?
আছে সবাই। দাদার সঙ্গে আমার এখনও দেখা হয়নি। মা, তোমার কী হয়েছে?
কি আর হবে।
ঠিক এই সময় বাইরে পায়ের শব্দ পাওয়া গেল। সরলা বিছানায় বসলেন। পাশে গৌরব। দরজায় এসে দাঁড়াল সৌরভ। গৌরবের চেয়ে বছর দশেকের বড় সে। পরনে পাজামা পাঞ্জাবি। মাথার চুল এলোমেলো। উদভ্রান্ত চেহারা দেখলেই বোঝা যায় সে মদ্যপান করেছে। একটা হাত দরজায় রেখে অন্য হাত বুকের কাছে নিয়ে সৌরভ বলল, গোরা, আমি বলছি তোকে। আমি দোষী। আমি ছেলে হয়ে মাকে রাখতে পারিনি।
দাদা! গৌরব চাপা গলায় বলে উঠল।
ইয়েস আমি। যে ছেলে মাকে নিজের কাছে রাখতে পারে না, ভাইকে এয়ারপোর্টে বারো বছর পর রিসিভ করতে যেতে পারে না তার–! কথাটা শেষ না করে বিকৃত মুখে মাথা নাড়ল সৌরভ। তারপর সেই জড়ানো গলা যতটা সম্ভব স্বাভাবিক করতে চেষ্টা করে বলল, মা, তুমি আমাকে ক্ষমা করো।
আঃ, খোকা, কি যা তা বলছিস! সরলা ধমকে উঠলেন।
না। আমি তোমাকে আনতে রাণাঘাটে গিয়েছিলাম। ওরা বলল, তুমি সকাল বেলায় বেরিয়ে গেছ। আমি ক্ষমা চাইছি মা।
গৌরব চমকে উঠল, সকালে রাণাঘাট থেকে বেরিয়ে এতক্ষণ কোথায় ছিলে মা?
সরলা মাথা নিচু করে বললেন, দক্ষিণেশ্বরে।
হঠাৎ সব শব্দ যেন মরে গেল। কিছুক্ষণ চুপচাপ। সৌরভ শেষ পর্যন্ত জড়ানো গলায় কথা বলল, সত্যি বলছি মা, তুমি এই বাড়ি থেকে চলে যাওয়ার পর আমি এক মুহূর্ত ভালো ছিলাম না। কিন্তু আমি জানতাম তোমাকে আনতে গেলে তুমি কিছুতেই আসবে না। মলি না, দোষ আমার, আমাকে ক্ষমা করো।
সরলা ডাকলেন, এখানে আয়, আমার পাশে বোস।
সৌরভ নিজেকে কোনোরকমে সামলে সরলার আর এক পাশে গিয়ে বসল। দুই পুত্র দুই দিকে। সরলা বললেন, আমারই দোষ। আমিই যুগের সঙ্গে তাল মিলিয়ে চলতে পারিনি। তোদের যে জীবন না মানলে চলে না আমার তাই নিয়ে রাগারাগি করা উচিত ছিল না। শুধু আমার বাচ্চা দুটোর জন্যে ভয় হয়, খুব ভয় হয়।
গৌরব মুখ তুলল, বউদি কোথায় দাদা!
সৌরভ মাথা নাড়ল। ইঙ্গিতে বোঝাল সে দ্যাখেনি। সরলা উঠলেন, তোরা বোস, আমি দেখছি বউমা কোথায়। রাতও হয়েছে, ওরা তোদের খাবার দিচ্ছে না কেন?
কথা বলতে বলতে সরলা যেন ঘরের বাইরে যেতে পেরে স্বস্তি পেলেন। দুই ভাই একটু পাশাপাশি বসুক। ওদের মধ্যে তো ঝগড়াবিবাদ নেই। তিনি বউমার স্বামীর সঙ্গে পাল্লা দেওয়া পছন্দ করেন নি বলেই তো সংঘর্ষ। এবার তিনি মানিয়ে নেবেন। তিন মাসে তিনি বুঝতে পেরেছেন মানিয়ে না নিলে শুধু দুঃখই বাড়ে, ব্যবধান ঘোচে না।
এখন পরিবেশ অনেকটা স্বাভাবিক। ডাইনিং টেবিলে সৌরভ বসেছিল গৌরবের পাশে। স্নান করে নেওয়ায় সৌরভের ব্যবহারটাও নিয়ন্ত্রণে এসেছে। উল্টোদিকে বসে খাচ্ছে টনি বনি। টনির চোখে ঘুম। তার পাশে দাঁড়িয়ে সরলা আদুরে গলায় ঘুম ভাঙাচ্ছিলেন। মলি পরিবেশন করছিল। হঠাৎ গৌরব মুখ তুলে বলল, মা, তুমি খাবে না?
সরলা হাসলেন, আমি আজ একটু দুধ মিষ্টি খেয়ে নেব।
কেন? হঠাৎ এত বৈরাগ্য কেন? গৌরব প্রশ্ন করল।
বৈরাগ্য আবার কি! তুই খা তো। সরলা চাপা ধমক দিলেন।
সৌরভ খাওয়া শুরু করেছিল, থামিয়ে জিজ্ঞাসা করল, মায়ের খাবার তৈরি হয় নি?
প্রশ্নটা যার উদ্দেশে তার ঠোঁটে টান পড়ল। মলি নিচু গলায় বলল, করেছি।
গৌরব বলল, তাহলে দুধ মিষ্টি কেন! বউদি তুমি মায়ের খাবারটা এখানে এনে দাও।
সরলা বললেন, না না, কী করছিস তোরা?
গৌরব মাথা নাড়ল, আমাদের সঙ্গে খেলে তোমার জাত চলে যাবে?
ব্যাপারটা ক্রমশ অন্যরকম হয়ে গেল। সরলা না খেলে কেউ খেতে চাইছে না। এমন কি টনি বনিও সেই তালে তাল দিল। সৌরভ স্মিত মুখে দেখছিল। গৌরব আসার পর অনেকদিন বাদে বাড়িটায় এমন পরিবেশ তৈরি হয়েছে। শেষ পর্যন্ত সরলা বললেন, তোরা সত্যি পাগল। বউমা, তুমিও বসো।
এতক্ষণ মলি যেন বৃত্তের বাইরে ছিল হঠাৎ নিজের নামটা শুনে তড়িঘড়ি বলল, আমি–আমি তো খাবার দিচ্ছি, আপনারা বসুন।
গৌরব চোখ বড় করল, তা বললে চলবে না। সমস্ত খাবার টেবিলের ওপর জড়ো করো। কাউকে দিতে হবে না, যার দরকার সে নিজেই নিয়ে নেবে! তুমি বসে যাও।
এবার দৃশ্যটা চমৎকার। গৌরব ভাবল। টনি বনি মা বউদি দাদা এবং সে একই টেবিলে। মলি মুখ নিচু করে খাচ্ছিল। হঠাৎ তার শরীরে কাঁপুনি এল। হাতের উল্টোপিঠ দিয়ে সে মুখ চাপা দিল। সরলা সেটা লক্ষ্য করেছিলেন। খাওয়া থামিয়ে বাঁ হাত মলির পিঠে রাখলেন তিনি, ছি বউমা, খাওয়ার সময় চোখের জল ফেলতে নেই।
হঠাৎ আবহাওয়াটা থমথমে হয়ে গেল। কেউ কোনো কথা বলছে না। সরলা চাপা গলায় বললেন, সহজ হও বউমা। মানুষ মাত্রই ভুল করে, মানুষই তা শুধরে নেয়। অতীতের কোনো কথা আমার মনে নেই। তুমিও মনে রেখো না। এক হাতে তালি বাজে না, দোষ হয়তো আমারও ছিল।
মলি কোনো উত্তর দিলো না। চেষ্টা করে নিজেকে স্বাভাবিক করল সে। সৌরভ বলল, শুনলে কথাগুলো? চিরকাল মনে রেখো। ভাগ্যিস গোরা আজ দেশে ফিরল নইলে মা তুমি হয়তো আসতেই না।
সরলা দ্রুত মাথা নাড়লেন। তারপর হেসে বললেন, না খোকা, আমি আসতাম।
সৌরভের বিশ্বাস হলো না কথাটা। সে আবার প্রশ্ন করল, তুমি আসতে? আজ?
সরলা বললেন, আজ নয়। এমাসের দশ তারিখে আমাকে আসতেই হতো খোকা।
সবাই উৎসুক চোখে সরলার দিকে তাকিয়ে। সরলা কিন্তু টনির দিকে তাকিয়ে ব্যস্ত হয়ে পড়লেন, দেখেছ কাণ্ড! ছেলেটা ঘুমে ঢুলছে। এইটুকুনি ছেলে এত রাত পর্যন্ত জেগে বসে থাকতে পারে। থাক ওকে আর খেতে হবে না। না না, তুমি বসো বউমা। আমি ওকে হাত ধুইয়ে শুইয়ে দিয়ে আসছি। চট করে উঠে বেসিনে নিজের হাত ধুয়ে টনিকে তুললেন সরলা। বেচারা সত্যি আর পারছিল না। কোনোরকমে হাত ধুইয়ে সরলা ওকে ওপরে নিয়ে গেলেন।
সৌরভ জিভে একটা শব্দ করল, মাঝখান থেকে মায়ের আর খাওয়া হলো না।
গৌরব এক দৃষ্টিতে মায়ের চলে যাওয়া দেখছিল। এবার মুখ ফিরিয়ে সৌরভকে জিজ্ঞাসা করল, দশ তারিখে কী ব্যাপার দাদা?
দশ তারিখ। সৌরভ চিন্তা করল। তারপর বলল, ওহো। তার মুখ লাল হয়ে গেল আচমকা।
কী ব্যাপার? গৌরব এবার দাদার দিক থেকে বউদির দিকে ফিরল।
মলির ঠোঁটের কোণে ছোট্ট হাসি জন্ম নিল। নিচু গলায় সে বলল, আমাদের বিয়ের তারিখ।
.
সকালবেলায় ড্রইংরুমে বসে মলি তার হিসেবের খাতায় কিছু লিখছিল। এখন তার পরনে নীল ডুরে কাটা সাদা শাড়ি। সাজগোজ তেমন নেই কিন্তু সে কারণেই বেশ মিষ্টি দেখাচ্ছে তাকে। উল্টোদিকের সোফায় বসে সৌরভ জুতোর ফিতে আঁটছিল। লিখতে লিখতে মলি জিজ্ঞাসা করল, আচ্ছা আজ তোমার অফিসে না গেলেই নয়?
জুতো বাঁধা হয়ে গেলে সৌরভ বলল, একবার যেতেই হবে। ফাইল দুটোয় সই করে চলে আসব।
আজকের দিনে ছুটি নিলে ভালো করতে।
সেভেনটিনথ ম্যারেজ অ্যানিভার্সারিতে ছুটি চাইতে গেলে জুনিয়াররা ঠাট্টা করবে।
তাই নাকি? মলির নাক কুঁচকে গেল, তাহলে তো অ্যানিভার্সারিটা না করলেই পারতে।
সৌরভ হেসে উঠল শব্দ করে, তুমি এই চটজলদি রেগে যাওয়ার হ্যাবিটটা ত্যাগ করো। থাক, কতজনকে বললে?
কেটেছেঁটে পনেরো। মলি গম্ভীর গলায় জবাব দিলো। এখন কাঁচা বাজারে যেতে হবে।
মোক্ষদাকে পাঠাও। সৌরভ উঠে দাঁড়াতেই বেল বাজল। সে এগিয়ে গিয়ে দেখল একটি পোস্টাল পিয়ন দাঁড়িয়ে, টেলিগ্রাম।
সৌরভ অবাক গলায় জিজ্ঞাসা করল, সেকি। কার টেলিগ্রাম?
পিওন সই করিয়ে খামটা দিয়ে গেলে সৌরভ কাঁপা হাতে সেটাকে খুলল। মলিও উদ্বিগ্ন মুখে উঠে এসেছিল কাছে। টেলিগ্রাম পড়ে সৌরভ সেটাকে বাড়িয়ে দিলো তার দিকে। খবরটা জেনে মলি জিজ্ঞাসা করল, এখন কী করা যায়?
বুঝতে পারছি না। সৌরভ জবাব দিলো।
শোন, হাসপাতালে ভর্তি হয়েছে মানেই মারা যায় নি। টেলিগ্রামটা একদিন দেরিতেও আসতে পারত। আজ বাড়িতে কাজ। আজ যদি ও চলে যায় তাহলে সর্বনাশ হয়ে যাবে। মলি বলল।
তাহলে?
শোন, বলতে হয় কালকে বলব। বাড়িতে এত লোকজন আসবে আমি একা সামলাতে পারব না!
সৌরভ মাথা নাড়ল, ঠিক আছে। তুমি যা ভালো বোঝ তাই কর। ও হ্যাঁ, গোরাকে এই ব্যাপারটা জানাতে যেও না। হি ইজ ভেরি মাচ সেন্টিমেন্টাল।
খেপেছ। গোরাকে আমার জানাতে বয়ে গেছে। মলি ফিরে এসে টেলিগ্রামটা হিসেবের খাতায় ঢুকিয়ে রাখল। সৌরভ বেরিয়ে গেল অফিসে। সেই সময় গৌরব নেমে এল ওপর থেকে। চিৎকার করে বলল, অনেক অভিনন্দন বউদি। তোমাদের দাম্পত্যজীবন দীর্ঘজীবী হোক।
মলি হেসে বলল, ফাজিল। কোথায় বেরুনো হচ্ছে?
স্রেফ আড্ডা মারতে। দেশটায় কতদিন পরে ফিরলাম। একটু ঘুরে-টুরে দেখি। আচ্ছা বউদি, জয়তী কোনোদিন এখানে ফোন করেছিল?
কে জয়তী?
ওঃ, তোমার সঙ্গে আলাপ হয়েছিল। আমরা কলেজে একসঙ্গে পড়তাম।
ওহো, তোমার সেই বান্ধবী? বছর তিনচার হলো তার কথা তো এ বাড়িতে শুনি না। আগে মায়ের সঙ্গে যোগাযোগ ছিল। মাকে জিজ্ঞাসা করেছ?
হ্যাঁ। মাও একই কথা বলল।
বেশ, আমাকে এখন বেরুতে হবে।
কোথায়?
বাঃ, এতগুলো লোক খাবে বাড়িতে, কেনাকাটা নেই?
মোক্ষদাকে নিয়ে যাও।
মোক্ষদা? মলির মুখ গম্ভীর হলো, না। ও বাড়িতে থাক।
তাহলে চলো আমি তোমার সঙ্গী হই।
তুমি যাবে? বা, তাহলে খুব ভালো হলো। দাঁড়াও, আমি শাড়িটা পাল্টে আসি। মলি আনন্দিত হয়ে ওপরে উঠে গেলে গৌরব শিষ দিল। তারপর টেলিফোনের কাছে গিয়ে ডাইরেক্টরি খুঁজল। কাছাকাছি না পেয়ে সে চেয়ারের কাছে ফিরে এসে হিসেবের খাতাটাকে দেখতে পেল। ওটাকে তুলে নিয়ে আবার রাখতে গিয়ে টেলিগ্রামটা নজরে এল তার। একটু দ্বিধা করে সেটাকে খুলতেই মুখ গম্ভীর হয়ে গেল গৌরবের। ঠোঁট কামড়ে ওপরের দিকে তাকিয়ে সে টেলিগ্রামটা যথাস্থানে রেখে দিল। তারপর চটজলদি রান্নার ঘরের দিকে পা বাড়াল।
বাজার করে ঘর্মাক্ত হয়ে ফিরল ওরা। পনেরোজন লোক খাবে। এদের মধ্যে গৌরবদের মাসতুতো ভাই টুলুও আছে। গৌরব খুশি হলো, টুলু বিয়ে করেছে রত্নাকে। রত্না ওর সঙ্গে কলেজে পড়ত। জয়তীর সঙ্গে রত্নার ভালো বন্ধুত্ব ছিল। হলঘরে ঢুকে মলি ডাকল, মোক্ষদা, মোক্ষদা! কেউ সাড়া দিল না। মলি উষ্ণ হলো। চাপা গলায় বলল, কি আশ্চর্য! কাজের তাড়ার মধ্যে কোথায় গেল সে! জিনিসপত্রগুলো এক জায়গায় রেখে সোফায় বসে গৌরব লক্ষ্য করছিল। সমস্ত বাড়িটা তোলপাড় করছে মলি। মোক্ষদা কোথাও নেই। সরলা পর্যন্ত অবাক। মোক্ষদা কোথাও গেলে না বলে যায় না। তাছাড়া এ পাড়ায় তার তেমন আড্ডাও নেই। ওপাশে পার্কের ধারে ওর এক বোনপো কাজ করে মুদির দোকানে। সেখানে মোক্ষদা যায় না, প্রয়োজনে ছেলেটি আসে।
ঘণ্টাখানেকের মধ্যে যখন মোক্ষদার দর্শন পাওয়া গেল না তখন মাথায় হাত পড়ল। মলি ভেবে পাচ্ছিল না কী করবে! এতগুলো লোক খাবে, বাজারহাট সব করা হয়ে গেছে, একা পেরে ওঠা তার পক্ষে সম্ভব নয়। তাছাড়া মোক্ষদা চীনে এবং মোগলাই রান্নায় আজকাল এক্সপার্ট। সে থাকলে কোনো সমস্যাই থাকে না। এতদিনের পুরনো লোক না বলে কয়ে এমন-উধাও হয়ে যাবে কেউ চিন্তা করতে পারছেনা। এই সময় সৌরভ অফিসের বুড়ি ছুঁয়ে বাড়িতে ফিরতেই মলি তাকে সমস্যাটা জানাল। মোক্ষদা এ বাড়িতে আছে অনেককাল। কখনও এমন করেনি। এমনও হতে পারে সে কিছু আনতে দোকানে বেরিয়েছিল এবং পথে দুর্ঘটনা ঘটেছে। অতএব হাসপাতালে খোঁজ নেওয়া দরকার। কিন্তু সেরকম কিছু হলে তো পাড়ার মধ্যেই হবে। সৌরভ একবার পাক দিয়ে এল। এমন কি মোক্ষদার বোনপোর সঙ্গে দেখা হলো তার। কোনো দুর্ঘটনা আজ সকালে ঘটেনি। বোনপো বলল, তার মাসীকে আজ দেখেনি।
সৌরভ শেষ পর্যন্ত প্রস্তাব দিল শোন, আমার মনে হচ্ছে, মোক্ষদা যখন নেই, হোটেল থেকে খাবার আনা যাক। খরচ বেশি পড়বে কিন্তু এ ছাড়া কোনো উপায় নেই।
সরলা চুপচাপ দাঁড়িয়ে ছিলেন। মোক্ষদার এই ব্যবহারে তিনিও খুব আহত। মুখ তুলে বললেন, বাড়িতে নেমন্তন্ন করে হোটেলের খাবার খাওয়াবি?
সৌরভ বলল, এ ছাড়া আর উপায় কি মা। মলির পক্ষে এতো রান্না করা সম্ভব নয়। মাছ মাংস তুমি রান্না করো না। তাছাড়া তোমারও বয়স হয়েছে। এখন হোটেলই ভরসা।
মলি বলল, এখন এইগুলো নিয়ে আমি কী করি! এত মাছ মাংস ফ্রিজে ঢুকবে না। সব্জিগুলোর কথা না হয় ছেড়েই দিলাম। আইসক্রিমের অর্ডার দিয়ে এসেছি। একটু পরেই সেসব এসে যাবে। এত টাকা লোকসান।
সৌরভ বলল, যা যাবার তা যাবে। মোক্ষদা এলে নিশ্চয়ই কৈফিয়ত চাইবে।
মলি ঠোঁট ওল্টাল, ওদের কৈফিয়ত! আমি বলি কি সবাইকে ফোন করে জানিয়ে দাও কোনো হোটেলে যেতে। আমরা বাড়ির বদলে হোটেলে করছি।
হোটেলে? সৌরভের কথাটা মনঃপুত হলো না।
হ্যাঁ। হোটেল থেকে না হয় খাবার আনলে। কিন্তু এত ডিশ গ্লাস কে ধোবে? বাসন মাজার লোকটার ওপর তো ভরসা করা যায় না।
এবার সৌরভ চিন্তিত হলো। এখন টেলিফোনে সবাইকে পাওয়া যাবে কিনা সন্দেহ। এই শেষ সময়ে হোটেলে ব্যবস্থা করাটা সম্ভব হয়ে উঠলেও খবরটা হবে সীমা ছাড়ানো। তার খুব রাগ হচ্ছিল মোক্ষদার ওপরে। পুরো ব্যাপারটাই ডুবিয়ে দিলো। গৌরব এতক্ষণ কোনো কথা বলেনি। সে সোফা ছেড়ে উঠে চুপচাপ রান্নাঘরে চলে এল বাজারের ব্যাগগুলো দুহাতে তুলে। গ্যাস আছে, প্রয়োজনীয় সব জিনিসপত্র। মোক্ষদা চমৎকার গুছিয়ে রেখেছে সব। রান্নাঘরের এবং ডাইনিং রুমের ছোট্ট একটা জানলা আছে। গৌরব ইশারায় সেখান থেকে বনানীকে ডাকল। বনানী এতক্ষণ বিপর্যয়ের কথা শুনছিল চুপচাপ। ডাক পেয়েই সে কাকার কাছে চলে এল। গৌরব জিজ্ঞাসা করল, তোর এখন কী করার আছে?
কিছু না। বনানী মাথা নাড়ল।
তাহলে আমার সঙ্গে হাত লাগা। আমি দেখিয়ে দিচ্ছি কিভাবে সব্জিগুলো কাটবি, ঠিক সেই ভাবে ছুরি দিয়ে কাটতে আরম্ভ কর। পারবি না?
এই বয়স অবধি কখনো রান্নাঘরের ত্রিসীমা মাড়ায়নি বনানী। কিন্তু আজ ব্যাপারটা তার কাছে বেশ অভিনব মনে হলো। সে জিজ্ঞাসা করল, কে রান্না করবে?
সবাই। গৌরব কাজ আরম্ভ করল।
তখন মলি সরলাকে জিজ্ঞাসা করছে, আচ্ছা বাইরে থেকে কেউ এসে মোক্ষদাকে কোনো খবর দেয়নি তো? আপনি ঠিক জানেন?
সরলা মাথা নাড়লেন, কেউ তো বেল বাজায়নি বউমা।
মলি সৌরভের সঙ্গে দৃষ্টি বিনিময় করল। এই সময় গৌরব রান্নাঘরের দরজায় এসে দাঁড়াল, বউদি, তোমাদের বিবাহবার্ষিকীতে কী কী মেনু হবে বলো?
মলি হকচকিয়ে গেল, তার মানে?
মানে টানে কিছু নেই। চটপট বলে ফেলো। আমাকে আর একবার বাজারে যেতে হবে।
সৌরভ বলল, তুই কী বলছিস? আমার মাথায় ঢুকছে না।
তোমরা যে কজনকে ইনভাইট করেছ তাদের রান্না করতে আমার বেশি সময় লাগবে না। শুধু বলো, এখানকার লেটেস্ট মেনু কী!
কে রান্না করবে?
কেন আমি? হাঁ করে দেখছ কী?
সরলা চাপা গলায় বললেন, আর মাথা খারাপ করে দিস না গোরা। কোনো কালে তুই রান্নাঘরে ঢুকলি না আর আজ রান্না করবি?
গৌরব হেসে ফেলল, তুমি আমাকে কী ভাবো বলতো মা? বারো বছর আমেরিকায় আছি, ওখানে আমার রান্না করে দেয় কে? যত বড়লোকই হোক বাড়িতে তো কারও চাকরবাকর নেই। চাকরের যা মাইনে তা দিতে গেলে পথে বসতে হবে। সেটাও আবার ওখানে বেআইনি। আমি এখন চাইনিজ মোগলাই এবং ইংলিশ চমৎকার রাঁধতে পারি।
মলি অবিশ্বাসীর গলায় বলল, সত্যি?
একশোবার সত্যি। ওখানে কারও বাড়িতে পার্টি থাকলে আমাকে তোয়াজ করে ডেকে নিয়ে যায়। বলো মেনু কী হবে? গৌরব হাসছিল।
সৌরভ কিন্তু কিন্তু করে বলল, আমার বাবা বিশ্বাস হচ্ছে না। দেখ গোরা, এটা ফাজলামির ব্যাপার না। এতগুলো লোক আসবে, শেষ পর্যন্ত বেইজ্জত না হই।
সেটা আমার ওপরে ছেড়ে দাও। বউদি চটপট।
মলি আনন্দিত এবং লজ্জিত একই সঙ্গে। সে বলল, কী বলি বলোতো। যা বাজার হয়েছে তাতে ঠিক ছিল ফ্রায়েড রাইস, চিলিচিকেন, চিংড়ির একটু টকমিষ্টি, আর স্মোকড ইলিশ।
ব্যস? গৌরব হাত নাড়ল, এ তো দেখতে দেখতে হয়ে যাবে। দাদা, তুমি একটা কাজ করো। দুডজন ভালো পেপার প্লেট এবং গ্লাস কিনে আনো। তাহলে আর বাসন ধোয়ার ঝামেলা হবে না। আর বউদি তুমি ঘরদোর একটু গুছিয়ে ফেলো। বনি আমাকে হেল্প করছে, আর কাউকে রান্নাঘরে ঢুকতে হবে না।
সরলা বললেন, তুই যে কী করছিস আমি বুঝতে পারছি না। আমি বরং তোর সঙ্গে থাকি।
মাথা নাড়ল গৌরব, উঁহু। তোমার ওপরে অন্য কাজ দিচ্ছি। তুমি টনিকে সামলাও। আচ্ছা, সবাই যে যার কাজে লেগে যাও।
.
এতো সুষ্ঠুভাবে অনুষ্ঠান শেষ হবে কেউ ভাবেনি। প্রতিটি খাবারের প্রশংসায় অতিথিরা পঞ্চমুখ। রত্নার শরীর খারাপ বলে সে আসেনি। টুলু এসেছিল। গৌরবের চেয়ে বয়সে বছর দুয়েকের বড় কিন্তু দেখে মনে হয় না। টুলু জিজ্ঞাসা করল, সত্যি তুই এইসব রান্না করেছিস?
গৌরব হাসছিল। এতোক্ষণ এখানে প্রচুর মদ্যপানের সঙ্গে তার ওপর প্রশংসা বর্ষিত হয়েছে। সবাই চলে গেলেও টুলু বসে কথা বলছিল। তার কথায় এখন সামান্য জড়ানো ভাব। সে তখনও তাকিয়ে আছে দেখে গৌরব বলল, আমেরিকায় বারো বছর থেকে এই সব দিশি রান্না শিখেছি। হ্যাঁ আমেরিকানরা তো এইসব রান্না করে না। রেস্তোরাঁতে গিয়ে চাউমেন চাইলে যা দেবে তা দেখে চোখ কপালে উঠবে। ওদের লামেন হলো আমাদের চাউমেন। অবশ্য চীনে রেস্তোরাঁয়।
ইয়ার্কি মারিস না। শুনেছি তুই কম্পুটার নিয়ে পড়াশোনা করেছিস। সেই সঙ্গে এইসব শিখলি কী করে? সত্যি অবাক হয়ে গিয়েছি। টুলু বলছিল।
না শিখলে স্যান্ডুইচ আর হামবার্গার খেয়ে থাকতে হতো। ওখানে যে যার নিজের কাজ নিজেই করে। করতে হয়।
তুই কি আমেরিকায় থেকে যাবি?
দেশে এসে মনে হচ্ছে এখানেই থেকে যাই। আমি যে বিষয়ে স্পেশালাইজড সে বিষয়ে কাজ করার সুযোগ পেলেই এখানে থেকে যাব।
কিন্তু ও দেশের মতো টাকা তো এখানে আশা করাই যাবে না।
টাকা তো কোনো ফ্যাক্টর নয়। মোটামুটি সুস্থভাবে বেঁচে থাকার পক্ষে যথেষ্ট টাকা পেলেই চলবে। মায়ের কাছে তো থাকা যাবে।
টুলু উঠে দাঁড়াল, এবার বিয়ে-থা কর। বউদি গোরার জন্যে ভালো পাত্রী চাই?
মলি খুশি মনে কথাবার্তা শুনছিল। এতবড় ঝামেলা, এত সহযে যে উৎরে যাবে তা সে ভাবতে পারেনি। শুধু উৎরে যাওয়া নয় প্রত্যেকে প্রশংসা করেছে। এবার টুলুর প্রশ্নের জবাবে বলল, দাও না ভাই, তোমার হাতে যদি ভালো মেয়ে থাকে তাহলে ওকে ধরে বসিয়ে দিই।
আমার মতো কপাল যেন না হয়। টুলু বিড় বিড় করা মাত্র টেলিফোন বাজল।
সৌরভ উঠে গিয়ে টেলিফোন ধরল, হ্যাঁ, কে বলছেন? মেশোমশাই? হ্যাঁ টুলু এখানে আছে। সৌরভ ইঙ্গিতে টুলুকে রিসিভার নিতে বলল।
আমার ফোন! একটু বিস্মিত হয়ে রিসিভার কানে নিল টুলু, হ্যালো।
কথাগুলো শুনে রিসিভার নামিয়ে রেখে টুলু উত্তেজিত ভঙ্গিতে বলল, আমাকে এখনই চলে যেতে হবে।
গৌরব উঠে এল, কেন কী হয়েছে?
টুলু একটু অন্যমনস্ক। বেরিয়ে যেতে যেতে বলল–রত্না আত্মহত্যার চেষ্টা করেছিল। এখন ভালো।
বেরিয়ে গেলে গৌরব অবাক হয়ে জিজ্ঞাসা করল, কী ব্যাপার বল তো?
সৌরভ বলল, বুঝতে পারছি না। মেসোমশাই তো টুলুকে ডেকে দিতে বললেন।
গৌরব জিজ্ঞাসা করল, টুলু কি সুখী নয়? অসুখী হলেই তো আত্মহত্যা করার কথা ভাবে লোকে। আমার মনে হয় এখনই ওদের বাড়িতে যাওয়া দরকার।
মলি বলল, মনে হয় ব্যাপারটা খুব সিরিয়াস কিছু নয়। টুলুতো বলে গেল রত্না এখন ভালো আছে। মেসোমশাইও তো কিছু বলতে চাননি। এখন গেলে বোধহয় ওদের বিব্রত করা হবে। যদি যেতেই হয়–।
মলিকে থামিয়ে দিয়ে সৌরভ বলল, কাল যাস। আজ অনেক খাটুনি গেল, এখন রেস্ট নে।
গৌরব বুঝতে পারছিল এই রাত্রে টুলুদের বাড়িতে যাওয়াটা কেউ পছন্দ করছে না। তার মনে পড়ল খবরটা পেয়ে টুলুও তাদের সাহায্য চায়নি। কিন্তু রত্না কেন আত্মহত্যা করতে চাইবে?
টেবিলজোড়া কাগজের প্লেট, এবং উচ্ছিষ্ট। সে উঠে প্লেটগুলো একটা ট্রের ওপর জড়ো করতে করতে বনিকে ডাল, আয় বনি, ওগুলো পরিষ্কার করে ফেলি।
মলি হাঁ হাঁ করে উঠল, না না, ওসব তোমাদের করতে হবে না। কাল সকালে ঠিকে ঝি এলে ও পরিষ্কার করবে। তোমরা কেন নোংরায় হাত দেবে।
গৌরবের প্লেট গ্লাস গোছানো হয়ে গেছিল। বনির হাতে ট্রে তুলে দিয়ে বলল, ডাস্টবিনের পাশে রেখে দে। আর একটা ডাস্টার নিয়ে আয়। কী বলছিলে বউদি? সারাদিন তো নিজেরাই সবকিছু করলে। এই সামান্য কাজটা শেষ করলে বাড়ি ছিমছাম হয়ে যায়। আমরা ওদেশে নিজেদের প্লেট ডিশ নিজেরাই পরিষ্কার করি। এনেছিস? বনির হাত থেকে ডাস্টার নিয়ে চটপট টেবিল পরিষ্কার করতে করতে গৌরব বলল, চেয়ারগুলো সাজিয়ে রাখ। জানো বউদি, পৃথিবীতে কেউ অবশ্যই প্রয়োজনীয় নয়। একজন না থাকলে সব ভেস্তে যাবে কেন? নিজেরা যদি নিজেদেরটা করে নিই তাহলে কোনো সমস্যাই থাকে না। আমাদের দেশের নিয়মটাই গোলমেলে। এক কাপ চায়ের জন্যেও ছেলেরা হয় কাজের লোক কিংবা মেয়েদের ওপর নির্ভর করে থাকে।
সৌরভ বলল, আমাকে কিচেনে ঢুকতেই দেবে না।
মলি প্রতিবাদ করল, বাজে বকবে না। তুমি নিজে চা করবে? তা ভাই ঠিকই বলেছ গোরা। কাজের লোক আর মেয়েদের মধ্যে কোনো তফাত রাখবে না ছেলেরা।
সৌরভ উঠে দাঁড়াল, যত আজেবাজে কথা। আমার ঘুম পাচ্ছে।
গৌরব বলল নিজেরা এবার থেকে হাত লাগাও। স্বাবলম্বন না কি যেন বলে!
সৌরভ বলল, ঠেলায় না পড়লে হবে না। আজ মোক্ষদা হাওয়া হয়ে গেল বলে। আচ্ছা, মোক্ষদার কথা তো আর তালে-গোলে মনেই ছিল না। মলি, আমি একবার থানায় ফোন করি। যদি কিছু হয়ে থাকে তাহলে থানা থেকে আমাদেরই দোষ দেবে।
হেসে ফেলল গৌরব, মোক্ষদার কিছু হয়নি দাদা।
কিছু হয়নি মানে?
আমি ওকে দেশে পাঠিয়েছি।
তুই? তুই জানতিস?
হ্যাঁ। বেচারার মেয়ে হাসপাতালে ভর্তি হয়েছে। বাঁচবে কিনা সন্দেহ। নইলে টেলিগ্রাম পাঠাত না। অথচ আমাদের ফাংশন নষ্ট হবে বলে ওকে তোমরা জানাচ্ছিলে না খবরটা। ঠিক করোনি। আমিই ওকে চুপচাপ দেশে পাঠিয়েছি। কিন্তু তাই বলে এখানে তো কারও কোনো অসুবিধে হয়নি। তাই না? চলো ওঠো, ওঠো, অনেক রাত হয়ে গেছে। গৌরব তাড়া দিল।
মলির চিবুক নেমে এসেছিল বুকে। সৌরভ নিচু গলায় বলল, চলো।
.
সকালবেলায় টুলুর ফোন এল। রত্না এখন ভালো আছে। ইদানীং মানসিক স্থিতি ছিল না ওর! বাথরুমে গিয়ে ও গলায় দড়ি দেবার চেষ্টা করছিল। মাসীমার নজরে পড়ে যাওয়ায় সেটা সম্ভব হয়নি। টুলু সৌরভকে ফোনে চাইল। সৌরভ সব শুনে বলল, দেখি আমি কী করতে পারি। তুমি দুটো দিন অপেক্ষা করো।
সরলা উদ্বিগ্ন হয়ে শুনেছিলেন। জিজ্ঞাসা করলেন– কী হয়েছে?
সৌরভকে চিন্তিত দেখালো, টুলু বলছে রত্নাকে ভালো মেন্টাল অ্যাসাইলামে ভর্তি করতে চায়। আমার এক জায়গায় জানাশোনা আছে ও জানত। তাই রিকোয়েস্ট করছে।
সে কী? খামোকা মেয়েটাকে পাগলা গারদে দেবে কেন?
সৌরভ বলল, ওদের বাড়ির বউ, ওরা যা ভালো বুঝছে করছে। টুলু বলল বাড়ির কেচ্ছা বাইরে যাক চাই না, কিন্তু তোমার সাহায্য চাই।
গৌরব জিজ্ঞাসা করল, রত্নার মাথা কবে থেকে খারাপ হলো মা?
সরলা মাথা নাড়লেন, বিয়ের সময় দেখেছিলাম। আসা-যাওয়া তো নেই আজকাল। কিন্তু তখন তো আমার সুস্থ স্বাভাবিক বলেই মনে হয়েছিল। আমার মনে পড়ছে মেয়েটা বেশ হেসে তোর কথা জিজ্ঞাসা করেছিল। জয়তীও ছিল। ওই মেয়ে পাগল হয়ে গেল কী করে? খোকা, তুই চেষ্টা কর মেয়েটা যাতে তাড়াতাড়ি ভালো হয়ে ওঠে। নইলে আমার জামাইবাবুকে তো আমি চিনি।
কি চেনো? গৌরব জিজ্ঞাসা করল।
রত্না পাগল বলে বিয়ে ভেঙে দিতে কতক্ষণ!
সৌরভের চোয়াল শক্ত হলো, দেখি।
.
কলকাতার রাস্তায় হাঁটলে বুক ভরে যায় গৌরবের। যতই খোঁড়াখুঁড়ি, ট্রাফিক জ্যাম হোক কলকাতা ইজ কলকাতা। খুব দূরে না হলে সে ট্যাক্সি নেয় না। অবশ্য বাসের ভিড় সে এড়িয়ে চলে। পায়ে হেঁটে হাঁটার একটা মজা আছে। পরিচিত জায়গাগুলোকে আরও নিজের বলে মনে হয়। পুরনো বন্ধুবান্ধবদের সঙ্গে এখনও দেখা হয়নি। গতকাল সে জয়তীদের বাড়িতে গিয়ে অবাক হয়েছিল। জয়তীরা বাড়ি ছেড়ে দিয়েছে। এখন ওরা কোথায় গিয়েছে বাড়িওয়ালা বলতে পারলেন না। তবে পাইকপাড়ার টালাপার্কের কাছে কোথাও বলে জানালেন। জয়তীর বাবা মারা গেছেন, এই খবরটাও সে প্রথম জানল।
বারো বছর ধরে জয়তীর জন্যে একটা কষ্ট বুকে রেখেছে গৌরব। ও এমন একটা মেয়ে যাকে ধরা যায় কিন্তু ছোঁয়া যায় না। সে যখন প্রথম আমেরিকায় গেল তখন নিয়মিত চিঠি পেত। একটু গুছিয়ে নিয়ে যখন জয়তীকে সে ওদেশে যেতে লিখল তখন থেকেই মেয়েটা একটু একটু করে দূরে সরে যেতে চাইল। একসময় গৌরব লিখেছিল, যদি জয়তী মনে করে তাহলে পছন্দমত মানুষের সঙ্গে জীবন শুরু করতে পারে। যদি কোনো দায় থেকেই থাকে তাহলে গৌরব তা তুলে নিতে প্রস্তুত। তারপর থেকেই চিঠিপত্র বন্ধ। সত্যি, কোনো মেয়েকে সে সুখী করতে পারবে না যখন, তখন তাকে কেন আশায় রাখবে। তবু দেশে ফেরার সময় তার মনে হয়েছিল হয়তো জয়তী বিয়ে করেনি। বাড়িওয়ালাকে সেকথা জিজ্ঞেস করা যায়নি। কিন্তু পাইকপাড়ার ঠিকানাটা খুঁজে বের করতেই হবে।
টুলুদের বাড়িটা বেশ অভিজাত এলাকায়। মেসোমশাই বড়লোক ছিলেন কিন্তু এতটা অবস্থা ভালো বুঝতে পারেনি গৌরব। গ্যারেজে দুটো গাড়ি। নতুন কোলাপসিবল গেট বসেছে। শুধু দারোয়ানটাই যা নেই। যে চাকরটা দরজা খুলল তাকে সে কোনো দিন দ্যাখেনি। পরিচয় ভেতরে নিয়ে গিয়ে অনুমতি না পাওয়া পর্যন্ত সে গৌরবকে বাইরে বসিয়ে রাখল। তারপর গৌরবকে ডেকে পৌঁছে দিল যে ঘরে সেখানে মেসোমশাই একা বসে দাবা খেলছেন। গৌরব দেখল মেসোমশাই বেশ মোটা হয়েছেন। গিলে করা পাঞ্জাবি এবং মসৃণ টাকে তাঁকে সফল মানুষ বলে মনে হচ্ছে।
এই যে গৌরব। টুলুর মুখে শুনলাম তুমি দেশে ফিরেছ। কেমন আছ? দাবার বোর্ড থেকে একবার চোখ সরিয়ে গৌরবকে দেখলেন মেসোমশাই।
ভালো। আপনারা কেমন আছেন?
আর আমরা। একমাত্র ছেলের বিয়ে দিয়ে এখন! শুনেছ বোধহয়। টুলু তো কাল তোমাদের বাড়িতেই ছিল। সবই কপাল, তোমার দাদা কিছু খবর দিয়েছে?
না। টুলু সকালে ওকে ফোন করেছিল। ও খোঁজ নিয়ে জানাবে। রত্নার কী হয়েছে?
তুমি বউমাকে চেন? ও হ্যাঁ, তাই তো শুনেছিলাম। সত্যি কথা বলোতো, ওর কি আগে কারো সঙ্গে ইনভলভমেন্ট ছিল?
আমি জানি না মেসোমশাই।
হুঁ। আবার দাবার দিকে মন দিতে দিতে বললেন, কদ্দিন আছ?
আছি কিছুদিন। মেসোমশাই, মাসীমা কোথায়?
মাসীমা আর টুলু একটু বেরিয়েছে। এই ব্যাপারেই। পেটটা ভালো নেই হে, তুমি বসো, আমি একটু টয়লেট থেকে ঘুরে আসি। খুব তাড়াতাড়ি ভদ্রলোক উঠে দাঁড়ালেন। পুরো বাড়িটাই শব্দহীন। কিছুক্ষণ একা বসে থেকে গৌরব উঠল। টুলুর বউ রত্নাকে দেখতে তার খুব ইচ্ছে করছিল। বারো বছর পর রত্নাকে সে স্পষ্ট মনে করতে পারছে না কিন্তু আবছা ভাবতে পারছে। রত্না কি এখন এই বাড়িতেই আছে? নাকি ওর বাপের বাড়িতে পাঠিয়ে দিয়েছে ওরা। গৌরব উঠল। ভেতরে কেউ নেই। দোতলায় উঠে এল সে। টুলুর ঘরটা বন্ধ। দরজা ভেতর থেকেই বন্ধ কি? ঠেলতেই খুলে গেল। আর দৃশ্যটা দেখে চমকে উঠল সে। ডাবলবেড খাটের মাঝখানে যে মেয়েটি শুয়ে আছে, তার হাত পা চারটে দড়িতে বাঁধা। দরজার শব্দ পেয়ে মুখ ঘুরিয়ে অস্ফুট চিৎকার করে উঠল মেয়েটি। এবং তখনই রত্নাকে চিনতে পারল গৌরব। সে অবাক বিস্ময়ে উচ্চারণ করল, রত্না!
রত্নার চোখে মুখে আতঙ্ক ফুটে উঠল। সে বিড় বিড় করল, কে আপনি, কী চান?
রত্না, তুমি আমাকে চিনতে পারছ না? আমি গৌরব।
গৌরব! ও, গৌরব। কী করতে এসেছ তুমি? মজা দেখতে? পাগল দেখতে। আঃ। চোখ বন্ধ করল রত্না আর তার গালের শুকনো জলের দাগ আবার ভিজে উঠল।
গৌরব চটপট পাশে এসে দাঁড়াল, কী হয়েছে তোমার?
আমি পাগল। ওরা আমাকে পাগল বলছে। আমি আত্মহত্যা করতে চেয়েছিলাম তাই।
কথা বলছে রত্না অস্বাভাবিক চোখে মুখে। গৌরব আবার জিজ্ঞাসা করল, কেন আত্মহত্যা করতে গিয়েছিলে? কীসের দুঃখ তোমার?
আমার বাবাকে বাঁচাতে।
ঠিক সেই সময় মাসীমা এসে দরজায় দাঁড়ালেন, গোরা!
গৌরব ঘুরে দাঁড়াল, এই যে মাসীমা!
তুই হঠাৎ ওপরে চলে এলি কেন?
না, মানে–।
আয় নিচে আয়।
গৌরব রত্নার দিকে আর একবার তাকিয়ে মাসীমাকে অনুসরণ করল। বাইরে বেরিয়ে মাসীমা বললেন, তুই দেশে ফিরেছিস তা টুলুর কাছে শুনেছিলাম।
হ্যাঁ, অনেকদিন বাদে এসে অদ্ভুত অদ্ভুত কাণ্ড দেখছি। তুমি কেমন আছ মাসীমা?
এই নিয়ে কী করে ভালো থাকি। দেখলি তো নিজের চোখে।
রত্নাকে বেঁধে রাখা হয়েছে কেন?
বউমাকে তুই–! ও হ্যাঁ, মনে পড়ছে। তোরা একসঙ্গে পড়তিস। ওর কি মাথার দোষ ছিল?
না, আমার তো মনে পড়ছে না। খুব ব্রাইট মেয়ে ছিল রত্না।
বেঁধে না রাখলে সামলানো যাচ্ছে না। হয়তো আমাদেরই খুন করে ফেলবে।
কী করে হলো এমন?
জানি না। একদিন ওর বাবা ফোন করল তারপর থেকেই এইসব হচ্ছে। আসলে ওই বাড়িতে সম্বন্ধ করাটাই ভুল হয়ে গেছে। রত্নার বাবা সৎ মানুষ নন। তাঁর কথার ঠিক নেই। যাকগে। ওকে আমরা বাপের বাড়িতে পাঠিয়ে দিতে পারতাম। কিন্তু তোর মেসোমশাই বললেন, বাড়ির বউয়ের চিকিৎসা বাড়িতেই করব। তাছাড়া নিজেদের লজ্জার কথা পাঁচজনে জানুক তাও চাই না। তোর দাদার হাত আছে হাসপাতালে তাই বলা। তোকে কী বলল ও?
সাধারণ কথাবার্তা।
ওইতো! শুনলে মনে হবে ভালো মানুষ। কিন্তু সেটাও পাগলামি। আয় চা খাবি। মাসীমা নিচের দিকে পা বাড়াল। গোরার বিন্দুমাত্র চায়ের প্রয়োজন ছিল না। সে নামতে নামতে বলল, মাসীমা, আজ চা থাক। আর একদিন এসে খেয়ে যাব।
মাসীমা চোখ তুললেন, প্রথম দিন বাড়িতে এসে না খেয়ে যাবি! ও হ্যাঁ, দিদি কেমন আছে?
ভালো।
রাণাঘাট থেকে শেষ পর্যন্ত ফিরল!
গৌরব উত্তর দিল না। মাসীমা একটু চুপ করে থেকে বললেন, ছেলের বউ এনে দিদি শেষ পর্যন্ত ঘর ছাড়া হলো তো। তুই না এলে দাদার গলগ্রহ হয়ে থাকতে হতো। মলি এখন দিদির সঙ্গে কেমন ব্যবহার করছে? বাড়িতে মদের ফোয়ারা এখনও চলছে?
গৌরব হাসল, যা বলেছ। তবে ফোয়ারা একবার চালু হলে থামা বড় মুশকিল। চলি মাসীমা, টুলুকে বোলো এসেছিলাম। মেসোমশাই কোথায়?
সে দাবা নিয়ে ব্যস্ত। মাসীমা দরজা পর্যন্ত এগিয়ে দিলেন।
রাস্তায় বেরিয়ে ঠোঁট কামড়াল গৌরব। রত্নার কথাবার্তায় যদি অস্বাভাবিকতা এসেও থাকে তাহলে কি ওভাবে বেঁধে রাখার জন্যে? না সত্যি পাগল হয়ে গেছে মেয়েটা! দ্বিতীয় চিন্তাটা কিছুতেই মনে ধরল না তার। কলেজে পড়ার সময় একদিন জয়তী আর সে রত্নার বাড়িতে গিয়েছিল। পাঁচ মিনিটের জন্যে। পাড়াটা মনে আছে। গৌরব ঠিক করল সে একবার রত্নার বাড়িতে যাবে। রত্নার বাবা এ ব্যাপারে কী বলেন শোনা দরকার।
.
বাড়িটাকে চিনে বের করতে অসুবিধে হলো না। কিছু কিছু স্মৃতিকে দূর থেকে খুব অস্পষ্ট মনে হয়। মুখোমুখি হলে সেটা স্পষ্ট হয়ে যায় আচমকা। রত্নার বাবাই দরজা খুললেন। এই বারো বছরে লোকটি কতটা বদলেছে তার মনে নেই। তবে সমস্ত চুল সাদা, চোখের তলায় ভাঁজ এই প্রায় বৃদ্ধ জিজ্ঞাসা করলেন, কাকে চাই?
গৌরব বলল, আমি আর রত্না একসঙ্গে কলেজে পড়তাম। আপনি তো ওর বাবা?
হ্যাঁ। কিন্তু তার তো বিয়ে হয়ে গিয়েছে।
জানি। সেই সুবাদেও আমি আত্মীয়। আমার নাম গৌরব। আমেরিকায় চাকরি করি। আমার মাসীমার ছেলে হলো টুলু। গৌরব এগিয়ে এসে প্রণাম করতেই ভদ্রলোক বললেন, ও, হ্যাঁ তোমার কথা শুনেছি রত্নার কাছে। এসো এসো, ভেতরে এসো।
বসবার ঘরটি ঠিক যত্নে নেই। গোরা বসতেই ভদ্রলোক ব্যস্ত হয়ে চাকরকে ডাকাডাকি করতে লাগলেন। গোরা বলল, আপনি শান্ত হয়ে বসুন। আমি এখন চা খাব না।
ও! রত্নার বাবা চেয়ারে বসলেন, আসলে বাড়িতে কোনো মহিলা নেই তো।
ঠিক আছে। মেসোমশাই, আমি একটু আগে রত্নাকে দেখে আসছি।
ও। কেমন আছে রত্না? বৃদ্ধের মুখ উজ্জ্বল হয়ে উঠল।
আপনি কিছুই জানেন না?
কী ব্যাপারে?
গৌরব একবার ভাবল বলবে কি না। ওরা কি এঁকে জানায়নি রত্নার আত্মহত্যার চেষ্টার কথা! সে বলল, ও বাড়িতে গিয়ে শুনলাম রত্নার মানসিক গোলমাল হয়েছে।
মিথ্যে কথা। টুলুর বাবা এইভাবে আমার ওপরে চাপ দিচ্ছে।
চাপ দিচ্ছে! কেন?
বৃদ্ধ চকিতে তাকালো গৌরবের দিকে। তারপর মুখ নামিয়ে বললেন, সে আমার অক্ষমতার কথা বাবা, লজ্জার কথা। তোমাকে বলাটা–!
আপনি বলতে পারেন।
একটা নিশ্বাস বৃদ্ধের বুক খালি করল। ছেলে ভালো বলে মেয়েকে লুকিয়ে আমি কথা দিয়েছিলাম পঞ্চাশ ভরি সোনা আর পঞ্চাশ হাজার নগদ দেব। সোনা কিনতেই ফতুর হয়ে গেলাম। এখনও তিরিশ হাজার টাকা দিতে পারিনি। উনি অনেকবার চেয়েছেন। শেষে মেয়ে যখন জানতে পারল তখন থেকেই কেলেঙ্কারি।
গৌরবের চোয়াল শক্ত হলো, কী কেলেঙ্কারি?
সে খেপে গেল। কেন আমি এই ভাবে বিয়ে দিলাম। অনেক বুঝিয়ে পাঠিয়েছি ওখানে। কিন্তু কিছুদিন থেকে শুনছি মেয়ের নাকি মাথা খারাপ হয়েছে। আমি ছুটে গিয়েছিলাম, দেখা করতে দেয়নি ওরা। বলেছিলাম ধার করে মেয়ের চিকিৎসা করাব। সে কথাও শোনেনি। তিরিশ হাজার না দিলে উনি আমার মুখ দর্শন করবেন না। আমি মিথ্যুক, অসৎ। কান্নায় বৃদ্ধের গলা বুজে এল। গৌরব একটু সময় দিয়ে প্রশ্ন করল, আপনি কি বিশ্বাস করেন রত্না সুস্থ?
হ্যাঁ। অবশ্যই।
কেন এই বিশ্বাস?
কোনোদিন সে অসুস্থ ছিল না।
কিন্তু নতুন পরিস্থিতিতে আচমকাই মানুষের মস্তিষ্ক বিকৃত হতে পারে।
তাহলে গত সপ্তাহে আমি ওর চিঠি পেলাম কী করে?
গত সপ্তাহে? চিঠিটা দেখাতে পারেন?
হ্যাঁ। বৃদ্ধ উঠে ভেতরে গেলেন। গৌরব মেসোমশাইকে এই ভূমিকায় ভাবতে পারছিল না। টুলুর বিয়ে দিয়েছেন এত টাকার বিনিময়ে? পুরোটা না পাওয়ায় এই চাপ দিচ্ছেন। এতদিনের দেখা মানুষটা! কিন্তু রত্নার সঙ্গে কথা বলেও তো তাকে পাগল মনে হয়নি। বৃদ্ধ চিঠিটা এনে দিলো। একটা ইনল্যান্ড লেটার। চিঠিটা পড়ল গৌরব–
বাবা, তুমি কিছুতেই ওদের একটা পয়সা দেবে না। আমার শরীরটার দাম কি পঞ্চাশ ভরি সোনা আর পঞ্চাশ হাজার টাকা। তুমি যে অন্যায় আমাকে না জানিয়ে করেছ তা আর শোধরাবার উপায় নেই। কিন্ত আর নয়। এবার হয়তো বাড়ি বাঁধা দিয়ে ওই টাকার ব্যবস্থা করবে। কেন? আমাকে সুখী করবার জন্যে? বাবা, তুমি যদি ওদের দাবি মেনে নিতে চাও তাহলে আমি আত্মহত্যা করব। আত্মহত্যা করলে তো আর টাকাটা দিতে হবে না। টাকা না পেয়ে ওরা আমাকে পাগল প্রমাণ করতে চাইছে। পাগল বউকে তাড়ানো খুব সোজা। আমি স্বেচ্ছায় ডিভোর্স দিতে চেয়েছিলাম। এরা আমার কথা বিশ্বাস করছে না। শেষবার আমার কথা ভেবো। এই চিঠি লিখছি লুকিয়ে। বাড়ির ঝি যদি দয়া করে পোস্ট করে তাহলেই তুমি পাবে। ইতি তোমার হতভাগিনী মেয়ে রত্না।
গৌরব কিছুক্ষণ স্তব্ধ হয়ে রইল। বৃদ্ধ বললেন, তুমি বলো বাবা, এইরকম চিঠি কোনো পাগল কি লিখতে পারে? না, আমার মেয়ে পাগল নয়। ওরা পাগল বলছে যাতে খোরপোষ দিতে না হয়। আমি যে কী করি এখন।
কী করবেন? পুলিশে যান।
পুলিশে? না না। ঘরের কথা বাইরে যাক এ আমি চাই না। পুলিশ মানেই আইন আদালত, খবরের কাগজ। না, ওসব চিন্তা আমি করি না।
তাহলে?
আমি মেয়েকে লুকিয়ে টাকাটা তোমার মেসোমশাইকে দিয়ে আসব। সত্যি এই বাড়ি আমি বন্ধক রাখতে যাচ্ছি। এছাড়া আর কোনো উপায় নেই আমার।
গৌরব উঠে দাঁড়াল, আপনি বিশ্বাস করে এই চিঠিটা আমাকে দিতে পারবেন?
বিশ্বাস করে বলছ কেন?
আমি তো ওদের হয়ে এসে এই চিঠি নিয়ে যেতে পারি।
তাতে আমার কী ক্ষতি! আমি তো মামলা করতে যাচ্ছি না। তুমি প্রথমেই পরিচয় দিলে রত্নার বন্ধু বলে। তুমি নিশ্চয় ওর ভালো চাইবে।
আপনাকে আমি বলছি, রত্না বোধহয়, আচ্ছা, চলি। কথাটা বলল না গৌরব। আত্মহত্যার চেষ্টার কথা বললে বৃদ্ধ খুব ঘাবড়ে যাবেন।
তুমি কি ওখানে, মানে, টুলুদের বাড়িতে যাচ্ছ?
হ্যাঁ।
তাহলে একটা চিঠি রত্নাকে দিতে পারবে?
কী চিঠি?
ওর নামে একটা স্কুল থেকে অ্যাপয়েন্টমেন্ট লেটার আছে। বিয়ের আগে ইন্টার দিয়েছিল। তারা অ্যাদ্দিনে চাকরি দিয়েছে। এখন তো এর কোনো প্রয়োজন নেই। তবু যার চিঠি তাকে পৌঁছে দাও। বৃদ্ধ ভেতরে চলে গেলেন চিঠিটা আনতে।
.
টুলু বলল, আমার কিছু করার নেই গোরা। তুই বাবার সঙ্গে কথা বল।
গৌরব বলল, সেকী তোর বউ আর তোর কিছু করার নেই?
এই বাড়িটা এখনও পিতৃতান্ত্রিক পরিবার। আর আমি নিয়মটা মেনে চলছি। রত্নার সঙ্গে আমার কোনো আন্ডারস্ট্যান্ডিং, আজ অবধি হয়নি। মানসিক অস্থিরতা না থাকলে কেউ আত্মহত্যা করার চেষ্টা করে না! টুলু জানাল
মেসোমশাই কোথায়?
বাবা একটু বেরিয়েছে মায়ের সঙ্গে।
একটু ইতস্তত করল গৌরব। তারপর বলল, আমি একবার রত্নার সঙ্গে দেখা করব।
কেন?
এমনি। তোর আপত্তি আছে?
টুলু বুঝতে পারছিল না কী বলবে। শেষপর্যন্ত মাথা নাড়ল, কাছাকাছি যাস না, একটু আগে আমাকে কামড়ে দিতে চেয়েছিল। পাঁচ মিনিটের মধ্যে নেমে আসিস। বাবা পছন্দ করবে না।
ধন্যবাদ। তুই ততক্ষণ এই চিঠিটা পড়। রত্না ওর বাবাকে কদিন আগে যে চিঠি লিখেছিল এটা তার জেরক্স কপি। গৌরব চিঠিটা এগিয়ে দিয়ে উঠে পড়ল।
রত্না শুয়েছিল চোখ বন্ধ করে। গৌরব ডাকল, রত্না।
চোখ খুলে গেল। সঙ্গে সঙ্গে বীভৎস ভঙ্গি করল রত্না, আবার এসেছ? কী চাই তোমার? কাছে এসো না, কামড়ে দেব।
তুমি আমার সঙ্গে পাগলামি করো না।
গৌরবের কথাটা শোনামাত্র রত্না যেন একটু ঘাবড়ে গেল। গৌরব বলল, আমি তোমাকে সাহায্য করতে চাই, তোমার বাবার সঙ্গে আমি একটু আগে কথা বলেছি। কথা বলতে বলতে গৌরব রত্নার বাঁধন খুলে দিল। বন্ধনমুক্ত হয়েও রত্না কিছুক্ষণ অসাড় হয়ে পড়ে রইল। গৌরব ওর হাত ধরল। ধীরে ধীরে উঠে দাঁড়াল।
ওরা যখন নিচে নামছে তখন, সিঁড়ির মুখে মেসোমশাই, মাসীমা। টুলুকে দেখা যাচ্ছে না। মেসোমশাই উত্তেজিত গলায় প্রশ্ন করলেন, কী হচ্ছে এসব। কে তোমাকে ওর বাঁধন খুলতে বলেছে?
আপনি অযথা রাগ করছেন। রত্না পাগল নয়।
সেটা ডাক্তার বলবে। তুমি সীমা ছাড়াচ্ছ গৌরব।
না। রত্না আমার বন্ধু। ওর বাড়িতে গিয়ে আমি প্রমাণ পেয়েছি আপনি কি জাল ছড়িয়েছিলেন। ওকে আমি বাড়ির বাইরে নিয়ে যাচ্ছি।
মেসোমশাই চিৎকার করলেন, এ-বাড়ি থেকে বেরিয়ে গেলে তোমার জন্যে দরজা চিরকালের জন্যে বন্ধ হয়ে যাবে বউমা।
গৌরব বলল, ও-আর এখানে আসবে না। আপনাকে একটা খবর দিচ্ছি– রত্না একটা চাকরি পেয়েছে। মাসে পনেরশো টাকা মাইনে। বছরে আঠারো হাজার।
প্রায় তিরিশ বছর কাজ করলে ও মোট পাঁচ লক্ষ চল্লিশ হাজার টাকার ওপর রোজগার করবে। মনে হয় এই টাকায় ওর চলে যাবে।
মাসীমা হতভম্ব গলায় বললেন, পাঁচ লক্ষ চল্লিশ হাজার! ও বউমা তুমি এই বাড়ির লক্ষ্মী। গোরার কথা কানে নিও না। ভুল বোঝাবুঝি তো মানুষ মাত্রেরই হয়। তুমি এসো আমার কাছে।
রত্না মাথা নাড়ল, না, আমাকে যেতে দিন। আপনার ছেলে কোথায়?
সে নিচের ঘরে। মাসীমা জানালেন।
চলো গৌরব। ওদের বিস্মিত মুখের পাশ দিয়ে রত্না দরজার সামনে গিয়ে দাঁড়াল। গৌরব তার পেছনে। ঘরের দিকে মুখ করে রত্না বলল, আমি যাচ্ছি। তোমাদের কোনো দায় রইল না। স্বচ্ছন্দে তুমি আর একটা বিয়ে করতে পার। কোনোদিন কোনো দাবি নিয়ে সামনে দাঁড়াব না। এই হারটা তুমি বিয়ের দিন আমাকে দিয়েছিলে। এটা রইল। পাশের লম্বা টুলের ওপর হারটাকে রাখল রত্না। তারপর ঘুরে দাঁড়িয়ে নিচু গলায় বলল, আর হ্যাঁ, বিয়ের পর এই কিছুদিন আগে ইচ্ছেয় হোক কিংবা অনিচ্ছেয় হোক আমার শরীরে তুমি যাকে দিয়েছ তাকে আমি ফিরিয়ে দেবো না। সে আমার, একান্তই আমার। চলো গৌরব।
গৌরব এবং রত্না বাইরের আকাশের নিচে এসে দাঁড়ালে রত্না ছেলেমানুষের মতো বলে উঠল, পৃথিবীটা কি সুন্দর, না গৌরব?
.
কলকাতায় পা দিয়েই গৌরব এখন কিছুটা হতভম্ব। বারো বছর একটা শহর একই জায়গায় দাঁড়িয়ে থাকবে? এক পা এগোবে না দেশটা? শাশুড়ি-বউমার ঝগড়া হয়তো পৃথিবীর শেষদিন পর্যন্ত থেকে যাবে। অধিকার হস্তান্তর কেউ সানন্দে মেনে নেয় না। কিন্তু এদেশের মানুষ যাদের হাতে পয়সা আছে তারা এখনও ঝি-চাকর নির্ভর হয়ে থাকবে? কখনও কখনও সেই নির্ভরতা যে অধিকারবোধের ফসল হিসেবে আসে তাতে ঝি-চাকরকে ক্রীতদাসের পর্যায়ে নামিয়ে আনে। অর্থবান এবং আধুনিক রাষ্ট্রগুলো যখন মানুষের সমানাধিকার দিচ্ছে তখন অনুন্নত দেশের কিঞ্চিত মধ্যবিত্ত মানুষ এখনও সেই মধ্যযুগে বাস করছে। মলি কিংবা সৌরভ বিবাহবার্ষিকীর সাফল্য কদিন মনে রাখবে। কিংবা টুলুর ব্যাপারটা? এখানে এসে অবধি তো কাগজে বধূ-নির্যাতন বা হত্যা-আত্মহত্যার ঘটনা পড়ছে। সে এই দেশ থেকে যাওয়ার আগেও নগদ নিয়ে গোলমাল ছিল। এবং এটা নিয়মের মধ্যেই চালু ছিল। কিন্তু নিয়ম ভাঙার চেষ্টাও শুরু হয়েছিল কয়েকদশক থেকে। অথচ এখনকার মতো এত হত্যা নির্যাতনের কথা তখন কাগজে পড়েছে বলে মনে পড়ে না গৌরবের। দেশটা এগোচ্ছে না পিছিয়ে যাচ্ছে।
তেরো সপ্তাহের ছুটি। এখনও বন্ধু-বান্ধবদের সঙ্গে মোলাকাত হলো না। আত্মীয়স্বজনের সঙ্গে দেখা করা হয়নি। মনের মতো চাকরি পাওয়া যায় কি না সেই চেষ্টাও করতে হবে। যদি মেলে থেকে যাবে এখানে। এবং সবচেয়ে যেটা জরুরি, জয়তীর দর্শন চাই, সে যে অবস্থায় থাকুক, একবার তাকে দেখতে চায় গৌরব।
কলকাতা শহরে নিজের গাড়ি না থাকলে কথা রাখা অসম্ভব। গৌরবের মনে হচ্ছে এই বারো বছরে মানুষের সংখ্যা বেড়েছে কিন্তু বাস-ট্রাম বাড়েনি। ট্যাক্সিওয়ালাগুলোকে দুতিন টাকা বেশি দিলে যে কোনো জায়গায় নিয়ে যাওয়া যায়। আমেরিকায় পারতপক্ষে ট্যাক্সিতে চাপে না সে। যে দূরত্ব ভারতবর্ষে ট্যাক্সিতে যেতে পঁচিশ টাকা লাগবে ওখানে তার জন্যে কম করে দুশো টাকা দিতে হবে। তার ওপর আছে টিপস্। কম করে মিটারের শতকরা দশ থেকে পনেরো ভাগ বখশিস দিতে হবে। অতএব যতটা সম্ভব ট্যাক্সিতে এড়িয়ে চলত সে। কিন্তু আমেরিকায় যারা থাকে তারা এক ডলারকে একটা টাকা বলেই মনে করে। অর্থাৎ দুশো চল্লিশ টাকা না ভেবে সেটা কুড়ি টাকা ভেবে নিলে স্বস্তি। কারণ কুড়ি ডলার মানেই দুশো চল্লিশ টাকা। যাহোক টিপস্ যখন ওখানে চালু আছে তখন এখানে সেটা দিতে দোষ কী। ওদেশ থেকে ডলার এনে এদেশে খরচ করার মধ্যে যে আরাম তার তুলনা নেই। ওখানকার দুটাকায় এখানকার চব্বিশ টাকার সুবিধে পাওয়া যায়।
কিন্তু ট্রামে যদিবা হলো বাসের দিকে তাকালে গায়ে জ্বর আসে। তার ওপর আছে জ্যাম। সাধারণত তিনটে কারণে এখানে জ্যাম হয় এবং জনসাধারণ দিব্যি মেনে নেয়। এ ব্যাপারে কেউ কোনো প্রতিবাদ করে না। প্রথম কারণ মিছিল। যে কোনো কারণেই রাজনৈতিক দল বা ট্রেড ইউনিয়নগুলো মিছিল নামায় পথে। এবং তাদের যাওয়াটা এমন রাজকীয় যে সমস্ত যানবাহন জগন্নাথ হয়ে বসে থাকে। ওর মনে হচ্ছিল হাসপাতাল স্টেশন কিংবা জরুরি প্রয়োজনে যাওয়া মানুষদের জন্যে এইসব মিছিলের একটা আলাদা রাস্তা সরকারের করা উচিত। যেখানে মিছিল হলে শহরের মানুষদের কোনো অসুবিধে হবে না। দ্বিতীয় কারণ, আইন না মেনে গাড়ি চালানো। এদেশে পার্কিং লটের ব্যবস্থা নেই। ট্রাফিক রুল বলে যেটা আছে সেটা ছেলেমানুষি। ড্রাইভাররা কোনো নিয়মকানুন মানেন না। আর এই কারণেই গাড়িগুলো জট পাকায়। কলকাতার রাস্তা চওড়া নয়, এবং প্রতিটি নাগরিকের পৈতৃক সম্পত্তি বলে একবার জট পাকালে সেটা খোলা ভাগ্যের ওপর নির্ভর করে। তৃতীয় কারণ, ট্রাফিক পুলিশ। জ্যাম হলে তাদের মধ্যে বিন্দুমাত্র তৎপরতা দেখা যায় না সেটা ছাড়ানোর। গৌরব নিজে দেখেছে সমস্ত গাড়ি জ্যামে স্থির হয়ে আছে। মোড়ের মাথায় দাঁড়ানো ট্রাফিক পুলিশ অত্যন্ত নিশ্চিন্ত মুখে খইনি ডলছেন হাতে। তারপর সেটাকে মুখে পুরে ধীরেসুস্থে এগিয়ে গেলেন একটা গাড়ির পিছনে দাঁড়ানো ঠেলার দিকে। এই পথে সে বেআইনিভাবে ঢুকেছে। অতএব একটা আধুলি হাত বদল হলো। অসহায় শিশুর মতো ফিরে এসে ট্রাফিক পুলিশ তার জায়গায় এসে আকাশের দিকে তাকিয়ে রইলেন।
ভেবেছিল তিনটের মধ্যে কফিহাউস পৌঁছে যাবে গৌরব। কিন্তু ট্যাক্সি নেওয়া সত্ত্বেও সে মেডিক্যাল কলেজের সামনে পৌঁছালো সাড়ে তিনটের পর। আর গাড়ি এগোচ্ছে না। তাকে অনুরোধ করল ট্যাক্সিওয়ালা গাড়ি ছেড়ে দিতে। সে ঘুরিয়ে ফিরে যাওয়ার চেষ্টা করবে। ট্যাক্সি ছেড়ে হাঁটতে শুরু করল। বন্ধ-ঘরে পুরোনো জিনিসপত্র বাতিল হয়ে যেভাবে স্তূপ অবস্থায় থাকে সেইভাবে ডাবলডেকার, প্রাইভেট বাস, অ্যাম্বাসাডার, মারুতি ট্যাক্সি থেকে ঠেলারিকশা রয়েছে জড়াজড়ি করে। ভাঙা ফুটপাতে মানুষের ভিড়। ইউনিভারসিটির সামনে এসে চমকে গেল গৌরব। জোর বক্তৃতা চলছে। দুদল ছাত্রকর্মচারী আলাদা আলাদা মাইকে জ্বালাময়ী ভাষণ দিচ্ছে ফলে কারও কথা শোনা যাচ্ছে না। মিটিংয়ের শ্রোতারা ট্রাম রাস্তার ওপর দাঁড়িয়ে আছে বলে যানবাহন চলতে পারছে না। একটিও পুলিশ ধারে কাছে নেই। ওপাশের গাড়িগুলোও তেমনি স্থির হয়ে দাঁড়িয়ে। গৌরব বক্তৃতা শোনার চেষ্টা করল। দুপক্ষই পরস্পরকে দোষারোপ করছে। পড়াশুনা সম্পর্কিত কোনো অবিচারকে কেন্দ্র করে এই বিক্ষোভ নয়। ছাত্রদের স্বার্থরক্ষার জন্যে এই জেহাদ নয়। বিশ্ববিদ্যালয়ের সমস্ত ক্লাস তিনমাস বন্ধ রাখা হয়েছে বলে উপাচার্যের মুণ্ডুপাত করা হচ্ছে। কিন্তু এই রকম বক্তৃতার মধ্যে কি করে ছাত্ররা ক্লাস করবে তা ভেবে পাচ্ছিল না গৌরব।
প্রেসিডেন্সি কলেজের সামনে এসে মনটা ভালো হলো। কলেজের চেহারাটা একই রকমের আছে। ওর খুব ইচ্ছে করছিল একবার ভেতরে যেতে। কিন্তু হাতে সময় নেই-ই, বরং বেশ দেরি হয়ে গেছে। সে লক্ষ্য করল এখন কলেজের সামনে কোনো উত্তেজক পোস্টার সাঁটা নেই। পাশের বিশ্ববিদ্যালয়ে উত্তাপ কি আজকাল কলেজের গায়ে লাগছে না? কে জানে!
কফিহাউসে ঢুকে মনে হলো কতদিন পরে পরিচিত পরিবেশে সে আসতে পারল। সেই চিৎকার নয় অথচ কানের মধ্যে সমুদ্রের গর্জন, টেবিল উপচে পড়া ছেলেমেয়েদের জমাটি আড্ডা একইরকম রয়েছে। অনেকে এটাকে যৌবনের অপচয় বলে থাকেন। শুধু কথা বলে মূল্যবান সময়টাকে নষ্ট করা। আমেরিকাতেও এইরকম বিরাট জায়গা নিয়ে আড্ডা মারতে সে কাউকে দেখেনি। কিন্তু গৌরবের নিজের কখনই অপচয় মনে হয় না। এই কয়েকঘণ্টা যদি বিভিন্ন পরিবারের ছেলেমেয়ে এক জায়গায় বসে মত বিনিময় করতে পারে তাহলে মনের সঙ্কীর্ণতা কমবে, দৃষ্টিশক্তি জোরদার হবে। কফিহাউসে আড্ডা মেরে জীবনে সফল হয়েছেন এমন মানুষের সংখ্যা নিশ্চয়ই কয়েক হাজার। গৌরব একটা বসার জায়গা খুঁজল। কিন্তু কোনো চেয়ার খালি নেই। সুব্রতর সঙ্গে আজ সকালে ফোনে কথা হয়েছিল। ও বলেছিল ঠিক তিনটের সময় এখানে আসবে। সুব্রত পার্ক স্ট্রিটের কোথাও দেখা করতে চেয়েছিল। পুরোনো দিনের কথা ভেবে গৌরবই কফিহাউসের নাম করেছে। সুব্রত এখানকার সরকারের একজন বড় কর্তা। ইন্ডিয়ান অ্যাডমিনিট্রেটিভ সার্ভিসের কল্যাণে অল্প বয়সে যেখানে পৌঁছেছে তা অবশ্যই ঈর্ষার ব্যাপার অনেকের কাছে। তার গলা পেয়ে সুব্রত অবাক হয়েছিল। বারো বছর আমেরিকায় ছিল জানার পর কথা বলার ধরন সহজ হয়েছিল। সুব্রতটা চিরকালই বেশি ইংরেজী বলে। আজও সেই স্বভাবটা রয়ে গেছে। গৌরব ঘড়ি দেখল। পঁয়তাল্লিশ মিনিট নিশ্চয়ই সুব্রত অপেক্ষা করবে না। দেরি করে আসার জন্যে ক্ষমা চাইবে হবে।
ধীরে ধীরে কফিহাউস থেকে বেরিয়ে এল গৌরব। এই প্রায়-বিকেলে একটিও পরিচিত মুখকে দেখতে পেল না সে। বেয়ারাদের মধ্যে তিনজনকে সে চিনতে পেরেছিল। তাকে দেখে রানু একগাল হেসে এগিয়ে এসে জিজ্ঞাসা করেছিল বসবার চেয়ারের ব্যবস্থা করবে কি না! কিন্তু এখন একা একা বসতে খুব খারাপ লাগছিল গৌরবের। হঠাৎই ওর মনে হলো সে যেন এই জনতা থেকে বিচ্ছিন্ন হয়ে পড়েছে। বারো বছরের যোগাযোগহীনতা তার অনেক কিছু কেড়ে নিয়েছে। সিঁড়ি দিয়ে নামতে নামতে খুব বিষণ্ণ মনে হচ্ছিল নিজেকে।
আর তখনই সে সুব্রতকে দেখতে পেল। শ্যামাচরণ দে স্ট্রিটের ফুটপাতে গাড়িটা পার্ক করছে সে। বারো বছরে সুব্রতর চেহারাটা পাল্টেছে বেশ। শরীরে ভালো মেদ জমেছে, মাথায় টাক শুরু হলেও গায়ের রঙ ফর্সা হয়েছে। জামা-প্যান্টে বেশ স্মার্ট ভাব এসেছে ওর। গৌরব গিয়ে সামনে দাঁড়াল, বিস্মিত হলো সুব্রত। তারপর হাত বাড়িয়ে বলল, সরি, এমন একটা জরুরি মিটিং পড়ে গেল যে, কিছু মনে করিস না।
করমর্দন করে গৌরব বলল, যাচ্চলে। আমি ভাবলুম তুই অপেক্ষা করে ফিরে গেছিস। আসলে জ্যামের জন্য আমিই দেরিতে পৌঁছেছি।
ও তাই নাকি। জ্যাম আমাদের জলভাত। আমেরিকায় তো আরামে আছিস!
আমেরিকাতেও জ্যাম হয়। মাঝে মাঝেই। তবে ছেড়ে যায় খুব দ্রুত। কোথায় বসবি? ওপরে একটা চেয়ার খালি নেই, গৌরব জানাল।
টেরিবল! কী করে যে ভদ্রলোকেরা ওপরে বসে! কারও কথা শোনা যায় না, গরম। আমি তো আজকাল ওখানে যাওয়ার কথা ভাবতেই পারি না। তুই বললি বলে এলাম। আয় গাড়িতে উঠে পড়। সুব্রত আবার দরজা খুলল।
গৌরব জিজ্ঞাসা করল, কোথায় যাবি।
দেখি তোর যোগ্য একটা জায়গায় নিয়ে যেতে হবে তো।
গৌরব সুব্রতর গাড়িতে বসতেই ও সামনে এগোল। গৌরব জিজ্ঞাসা করল, কলেজ স্ট্রিটের যা ট্রাফিকের অবস্থা, তুই এলি কী করে?
ধুঁকতে ধুঁকতে। এখন আর রিস্ক নেব না। সোজা গলি তস্যগলি দিয়ে বেরিয়ে যাব। তারপর বল আমেরিকায় এতদিন কি করছিলি? সত্যি একটা গলিতে গাড়ি ঢোকাল সুব্রত। পায়ে হাঁটা মানুষ আর রিকশা ছাড়া কোনো গাড়ি বোধহয় এই পথে চলাচল করে না।
গৌরব জবাব দিলো, চাকরি। কম্পুটার নিয়ে পড়েছিলাম। ডক্টরেট করেছি। এখন তাই ভাঙিয়ে খাচ্ছি। মাসে হাজার পাঁচেক দেয় তাতেই চলে যায়।
হাজার পাঁচেক? টাকা না ডলার?
ওদেশে আমরা ডলারকে টাকাই বলি।
সঙ্গে সঙ্গে ব্রেক কষল। সুব্রত। বড় বড় চোখে তাকাল। তারপর কোনো মতে উচ্চারণ করল, তুই তাহলে রীতিমত বড়লোক। সকালে ইয়ার্কি মারছিলি?
কোন্ ব্যাপারটা?
এখানে চাকরি পেলে থেকে যাবি, মামারবাড়ি।
না, সিরিয়াসলি। ইয়ার্কি মারতে যাব কেন?
কোন্ চাকুরে ভারতবর্ষে মাসে ষাট হাজার টাকা মাইনে পায়? কে দেবে?
আমি তো ওই টাকা চাইছি না। আমি একটি ভদ্র মাইনে চাইছি যা আমাকে দেশের হয়ে কাজ করতে সাহায্য করবে। গৌরব আন্তরিকভাবে কথাগুলো বলল।
পাগল! ওসব দেশপ্রেম ছাড়। এখানে থেকে কিস্যু হবে না।
তুই নিজে এ দেশের প্রশাসক হয়েও এ কথা বলছিস?
সিওর। এখানে কেউ কাজ করে না। কাজের কথা বললেই আন্দোলন শুরু হয়ে যায়। ইউনিভার্সিটির সামনে যা হচ্ছে তা সমস্ত দেশের প্রতীক। তুই খুব ভাগ্যবান যে এদেশ থেকে বেরিয়ে গিয়েছিস। ওসব চাকরির ধান্দা মাথা থেকে তাড়া। বিয়ে করেছিস?
না। সময় হলো না।
চকিতে সুব্রত তাকাল গৌরবের দিকে, আচ্ছা! তোর একটা কেস ছিল না কলেজে?
কেস ছিল নাকি?
দাঁড়া, দাঁড়া! হ্যাঁ, জয়তী নাম মেয়েটার। ওকে বিয়ে করলি না কেন?
সুযোগ হলো না। আমি চলে গেলাম বিদেশে। বারো বছর দেখা সাক্ষাৎ নেই। আর সময়টা এত দীর্ঘ যে কারও মনের পরিবর্তন হওয়ার পক্ষে অনেকখানি। হয়তো সে এর মধ্যে সংসারী হয়ে গেছে। সময় কারও জন্যে বসে থাকে না সুব্রত।
আমেরিকায় থেকে প্রেম করিস নি?
বন্ধুত্ব হয়েছে, প্রেম জমেনি। জমতে চায়নি।
তুই একটা যাচ্ছেতাই। আমি ছিলাম গাড়িতে। মাসচারেক আগে বালীগঞ্জ প্লেস দিয়ে যাচ্ছিলাম। মনে হলো জয়তী। হাতে কিছু খাতাপত্তর। চেহারাটা একই আছে কিন্তু মুখে বয়সের ছাপ। বাঙালি মেয়েদের যেটা হয় আর কি! সুব্রত এবার বড় রাস্তায় গাড়ি তুলেছে। এদিকটা ফাঁকা। গৌরবের অবশ্য সেদিকে নজর ছিল না। জয়তী বালিগঞ্জ প্লেস দিয়ে খাতা হাতে হাঁটছিল। তার মানে ও নিশ্চয়ই ওই অঞ্চলে থাকে অথবা কাছে-পিঠে স্কুলে পড়ায়। সুব্রতর সঙ্গে দেখা হয়ে ভালই হলো। মনে মনে ধন্যবাদ দিলো সে। অবশ্য রত্নাকে জিজ্ঞাসা করলে নিশ্চয়ই একটা হদিশ পাওয়া যেত। কিন্তু ও বেচারা নিজের সমস্যা নিয়ে এতটা বিভ্রাটে যে প্রশ্নটা করার মতো পরিস্থিতি পায়নি গৌরব। যা হোক, একটা মেয়ে কলকাতার স্কুলে পড়ায় আর তাকে খুঁজে বের করা যাবে না এমন হতে পারে না। সুব্রত একটা সিগারেটের প্যাকেট এগিয়ে ধরতে গৌরব মাথা নাড়ল। সুব্রত হাসল, আমেরিকায় গেলে এটা হয়, না? ও দেশের সিগারেটের কোম্পানিগুলো তো উঠে যাবে রে। আমার থিওরি যদ্দিন আছি ভোগ করে যাব।
এই ভোগ করার পদ্ধতিটা এক এক জনের এক এক রকম। বিয়ে করেছিস?
চল্লিশের আগে ব্যাপারটা ভাবছি না।
সেকি রে! তখন তো জীবন টলমলে।
সেই কারণেই তখন বিয়ে করা দরকার। টলমলে জীবনটা স্থির করতে আর একজনের সাহায্য চাই।
কিন্তু আমরা যাচ্ছি কোথায়? গৌরব লক্ষ্য করল তারা ভি. আই. পি. রোডে পড়েছে। এখনও আকাশে আলো। কলকাতার এই অঞ্চলটা সত্যি সুন্দর। এয়ারপোর্ট থেকে আসবার সময় সে এই পথে ফিরেছিল। সুব্রত জিজ্ঞাসা করল, তোর হাতে সময় আছে তো?
আমি তো বেড়াতেই এসেছি। তবে এখানে আসার পর একটি নিয়ম চালু হয়েছে বাড়িতে। রাতের খাওয়া-দাওয়া একসঙ্গে হবে। অতএব তার আগেই ফিরব।
ঠিক হ্যায়। আমি যদি ফিরতে না পারি তোকে ট্যাক্সি ধরিয়ে দেবো।
কলকাতায় এত রকমের কায়দাবাজ বাড়ি এর আগে দেখিনি। গৌরবের ধারণা হলো বাছাই করা নবীন বড়লোক সল্টলেকে বাড়ি করেছেন। সুব্রত থাকে পার্কসার্কাসে। এখানে ও কোথায় যাচ্ছে টের না পেলেও গৌরবের মনে হলো সুব্রত জায়গাটাকে পছন্দ করে। নেহাৎ পৈত্রিক বাড়ি বলে ছেড়ে আসতে পারছে না। রাস্তাঘাটে মাঝে মাঝে গাড়ি ছাড়া কিছু নেই। লোকজনও হাঁটছে না। বা কোনো শহরের আশেপাশের সঙ্গে চমৎকার মিল আছে।
একটা ঝকঝকে দোতলা বাড়ির সামনে গাড়ি দাঁড় করাল সুব্রত। বাড়িটার সামনে ছোট্ট একটা লন, ফুলের গাছ মায় একটা বড় চৌবাচ্চাও রয়েছে। পুরো বাড়িটা যেন কাচে মোড়া। শেষ সূর্যের মরা আলোয় লালচে দেখাচ্ছে। সুব্রত বলল, নাম, এসে গেছি। গেট খুলে ভেতরে ঢুকতেই কুকুরের ডাক শুনতে পেল ওরা। সুব্রত বেলের বোতামে চাপ দিতে একটি আধবয়সী মহিলা দরজা খুলে সন্তর্পণে একপাশে সরে দাঁড়াল। ভেতরে পা দিতে দিতে সুব্রত জিজ্ঞাসা করল, মেমসাহেব কোথায়?
বাড়িতে নেই।
নেই মানে? কোথায় গিয়েছে?
চুলের দোকানে।
ওঃ। আর চুল তৈরি করার দিন পেলে না। বস গৌরব। চা না কফি কী দিয়ে হবে? গৌরব ঠিক ধরতে পারছিল না। তার মুখ দেখে সুব্রত বলল, কফিই হোক। আমরা তো কফিহাউসে গিয়েছিলাম। ভালো করে কফি করো তো। সুব্রত পরিচারিকাকে হুকুম করা মাত্রই সে দ্রুত বেরিয়ে গেল। যেন যাওয়ার সুযোগ পেয়ে সে খুশি হলো।
চমৎকার গোছানো ড্রইংরুম। সাজানোর মধ্যে রুচির ছাপ আছে। রঙিন টি. ভি. এবং খুব মূল্যবান মাছের ঘর। আধুনিক টেলিফোন। সোফাসেট দেখলে বোঝা যায় অর্থ এবং পছন্দ একসঙ্গে হাত মিলিয়েছে। আরাম করে বসেই আবার উঠে পড়ল সুব্রত, না, এখানে নয়। আমার একটা ফেবারিট জায়গা আছে, চল সেখানে গিয়ে বসি। বিনা বাক্যব্যয়ে সুব্রতর পেছন পেছন দোতলায় উঠে এল। বাড়িটার ঘর বেশি নেই কিন্তু এমন কায়দায় তৈরি হয়েছে যে মনে হয় বিশাল বাড়িতে এসেছি। দোতলায় ব্যালকনিতে পেতে রাখা বেতের চেয়ারে বসতেই গৌরব অনেকটা খোলা জায়গা আর আকাশ দেখতে পেল। নিচে কালো রাস্তায় সুব্রতর গাড়িটা চুপচাপ দাঁড়িয়ে আছে।
কিছুক্ষণ জোরে জোরে নিশ্বাস নিয়ে যেন তৃপ্তি পেল সুব্রত। তারপর বলল, খুব সৌখিন মেয়ে, বুঝলি।
কে?
কঙ্কা। চুল বাঁধতে গিয়েছে। এখনই চলে আসবে।
বুঝলাম কিন্তু বাড়িতে আর কাউকে তো দেখছি না। আমরা যেভাবে জবরদখল করে বসেছি সেটা খুব ভালো লাগছে না। আর সব কোথায়?
আর কাকে এক্সপেক্ট করছিস?
মহিলার কোনো আত্মীয়-স্বজন নেই?
আছে। কিন্তু তারা এ বাড়িতে থাকে না। তুই কি রে! আমেরিকায় আছিস অথচ একজন মহিলা একা আছেন এটা ভাবতে পারছিস না? সুব্রত উঠে বসল।
তাই বল। তবে তার অনুপস্থিতিতে আসাটা আরও অন্যায় হলো না?
ন্যায় অন্যায় জানিনে। তুই আমার সঙ্গে এসেছিস অ্যান্ড দ্যাটস অল।
কঙ্কা নামক মহিলার সঙ্গে তোর কী সম্পর্ক? কিছু মনে করিস না প্রশ্নটা করলাম বলে।
বন্ধুত্ব। কঙ্কা খুব ভালো ছবি আঁকে। ভালো বিক্রি হয়। প্রায়ই একজিবিশান লেগে আছে।
আচ্ছা! গৌরব হাসল, এই প্রথম কোনো আর্টিস্টকে চুল বাঁধার দোকানে যেতে শুনলাম।
তার মানে? যে আঁকে সে চুল বাঁধে না?
আর্টিস্টরা শুনেছি খুব উদাসীন হয়।
সেসব দিন পাল্টে গেছে। তুই ব্যাটা ব্যাকডেটেড। কঙ্কা ইজ এ ভেরি গুড ফ্রেন্ড অব মাইন। উই জাস্ট স্টে টুগেদার। সুব্রত এতক্ষণে ঘোষণা করল।
সোজা হয়ে বসল গৌরব, তাই বল! ব্যাপারটা এ দেশেও চালু হয়েছে?
অনেকদিন। দুটো মানুষ তাদের ভালা লাগা দিয়েই একসঙ্গে বসবাস করতে পারে। সেটা দেশকালের গভীরে সীমাবদ্ধ নয়। সুব্রত আর একটা সিগারেট ধরাল।
গৌরব অন্যমনস্ক হলো। সুব্রতর ডাকে সে মুখ তুলল, কি অদ্ভুত ব্যাপার। যে দেশে এখনও নগদ টাকা গয়নার চাপ দিয়ে বিয়ে হচ্ছে, দিতে না পারলে কেউ মরছে সে দেশেই স্টে-টুগেদার চালু হয়েছে। আকাশ পাতালের মধ্যেও এত পার্থক্য নেই।
ঠিক সেই সময় নিচে একটা গাড়ি এসে থামল। সুব্রত বলল, এসে গেছে। গাড়ির দরজা খুলে যে মেয়েটি নামল সে ন্যুয়র্কেও থাকতে পারত। জিন্সের প্যান্টের ওপর লাল সার্ট। লম্বা, সুন্দরী এবং স্বাস্থ্যবতী। মাথার চুল নিতম্ব পর্যন্ত টানটান ইস্ত্রি করা। মুখে চকচকে ভাব। মহিলা শুধু চুল ঠিক করতে যান নি মুখেরও মেরামত করে এসেছেন। কাঁধে ব্যাগ। গেট খুলে কয়েক পা এগোতে ওপরের দিকে তাকাতেই দাঁড়িয়ে গেলেন তারপর চিৎকার করে বললেন, হোয়াট এ সারপ্রাইজ। কখন এলে?
গদগদ গলায় সুব্রত বলল, অনেকক্ষণ। মহিলা দৃষ্টির আড়ালে চলে গেলে সুব্রত জিজ্ঞাসা করল, কেমন দেখছিস?
উত্তর দেবার সুযোগ পেল না গৌরব। সিঁড়িতে পায়ের শব্দ পাওয়া যাচ্ছে। এবং তার পরেই ভদ্রমহিলা সামনে এসে দাঁড়ালেন, হা-ই।
গৌরব উঠে দাঁড়াল, নমস্কার।
সুব্রত হাত বাড়িয়ে মহিলার হাত ধরল বসে বসেই, এ হলো কঙ্কা, আর এর নাম গৌরব, আমার কলেজের বন্ধু, আমেরিকায় বড় চাকরি করে। সুব্রতর কথার প্রতিবাদ করল গৌরব, বড় চাকরি কথাটা খুব গোলমেলে। সুব্রতর কথায় কান দেবেন না। হঠাৎ এসে আপনাকে বিব্রত করলাম বোধহয়
মোটেই না। আমি এইরকম ব্যবহারে অভ্যস্ত। বসুন। কফি দিয়েছে?
দিচ্ছে। গৌরব বলছিল, ভালো শিল্পী নাকি চুল নিয়ে মাথা ঘামায় না।
তাই? মহিলা অদ্ভুত ভঙ্গিতে গৌরবকে দেখলেন।
এই সময় সেই কাজের মেয়েটি কফি নিয়ে আসায় আপাতত রক্ষা পেল গৌরব। কঙ্কা কফির কাপ হাতে তুলে দিয়ে বলল, আমি ভালো ছবি আঁকি আপনাকে কে বলল? আমার ছবি দেখেছেন?
সুব্রত কিছু বলতে যাচ্ছিল। গৌরব বলল, মাপ করবেন। ব্যাপারটা বন্ধুর সঙ্গে বন্ধুর ঠাট্টার মধ্যে সীমাবদ্ধ ছিল। ওর উচিত হয়নি সেটাকে টেনে আপনার সামনে হাজির করা। এখানকার শিল্প সাহিত্যের কোনো খবর আমি জানি না। সুব্রত বলল আপনি খুব ভালো আঁকেন।
ও ছবির কিছু বোঝে? খুব নির্মোহ ভঙ্গিতে কঙ্কা বলল।
দ্যাটস রাইট, আমি ছবি বুঝি না। সবাইকে সব বুঝতে হবে তার মানে নেই। আমি তোমাকে বুঝি অ্যান্ড দ্যাটস অল।
আশ্চর্য! তুমি আমাকে বোঝো?
চেষ্টা করছি, করে যাচ্ছি।
এইভাবে কথা বোলো না।
গৌরববাবু, আমি কেমন আঁকি জানি না, তবে যেভাবে কাজ করতে ও খেতে হয়, স্নান করতে হয়, টয়লেটে যেতে হয় তেমনি নিজেকে সাজাতেও হয়। আপনার কাছে হয়তো বেমানান ঠেকতে পারে কিন্তু আমি নাচার। ওহো, সুব্রত, একটু বাদে আমার এক বন্ধু আসবে। তোমার খারাপ লাগলে আমার কিছু করার নেই। কঙ্কা উঠে দাঁড়াল।
বন্ধু আসবে! কে?
তুমি সবাইকে চেনো না।
স্টিল! কী রকমের বন্ধু?
ওহো! তুমি কি সব ব্যাপারে আমার কাছে এক্সপ্ল্যানেশন চাইবে?
কঙ্কা আমার খারাপ লাগবে এমন কাজ করছ কেন?
তুমি কী বলতে চাইছ? ক্ষমা করবেন গৌরববাবু, সুব্রত আর আমার মধ্যে এইসব কথাবার্তা আপনার সামনে হওয়া উচিত নয়। কিন্তু আমি জানতাম না আজ ও আপনাকে নিয়ে আসবে। অতএব মার্জনা করবেন।
হ্যাঁ,-–তুমি কী বলতে চাইছ সুব্রত?
কিছুই না। আমাদের মধ্যে চুক্তি ছিল পরস্পরের সম্পর্কে সৎ থাকতে হবে।
চুক্তি? বেশ, তাই মানছি। কিন্তু আমার বন্ধু এলে অসৎ হব কেন?
হতে পার। আমার সন্দেহ হতে পারে।
সেটা তোমার অক্ষমতা। সুব্রত, উই লাভ ইচ আদার, তার মানে এই নয় যে আমরা আমাদের সব স্বাধীনতা বিসর্জন দিয়ে বসে আছি। এদেশের যা সিস্টেম তা মানব না বলেই আমরা মন্ত্র পড়ি নি বা সই করিনি। অতএব সেই মানসিকতা এখানে টেনে এনো না। তোমার যদি আমার বন্ধুকে পছন্দ না হয় তুমি চলে যেতে পার আজ। না না গৌরববাবু আপনি বসুন। আপনি প্রথম এলেন আর তাছাড়া আমার বন্ধুকে নিয়ে আপনার কোনো কমপ্লেক্স থাকার কথা নয়। কঙ্কা হাসল।
সুব্রত অত্যন্ত আহত গলায় বলল, তুমি আমাকে চলে যেতে বলছ?
চোখের বাইরে কিছু ঘটলে প্রতিক্রিয়া কম হয়, তাই।
বাঃ আমি যদি তোমার চোখের বাইরে পাঁচটা মেয়ের সঙ্গে ঘুমোই তাহলে তুমি সহ্য করতে পারবে? মানতে পারবে? উদ্ধত ভঙ্গিতে বলল সুব্রত।
প্রথম কথা, পাঁচটা মেয়েকে ট্যাকল করার মানসিকতা তোমার আছে কি না সন্দেহ। দ্বিতীয়ত, তুমি বাইরে কি করছ তাতে আমার কিছু এসে যায় না। আমি চাইব তুমি আমার সঙ্গে ভাল ব্যবহার কর, কেয়ার নাও এবং অপমান কোরো না। দ্যাটস অল। উই আর লিভিং টুগেদার, সপ্তাহে দুদিন উই আর স্টেয়িং টুগেদার টু। কিন্তু আমাদের সম্পর্ক হলো পেঁয়াজের মতো। খুব টাইট, বড়সড়। কিন্তু যদি তুমি মূর্খ হও তাহলে খোসা ছাড়াবার চেষ্টা করবে। ছাড়াতে ছাড়াতে আলটিমেট শূন্যতায় পৌঁছাবে এবং আঙুলে গন্ধ হবে। সো ডোন্ট ট্রাই ফর ইট। আসুন গৌরববাবু আপনাকে আমার ছবি দেখাই।
গৌরব সুব্রতর দিকে তাকাল। সুব্রত বলল, কঙ্কা চাইছে না আমি আজ থাকি। কে আসছে জানি, তবে কঙ্কার ব্যাপারে কোনো প্রতিদ্বন্দ্বীকে সহ্য করতে পারি না আমি। আমি যাচ্ছি, তুই ছবি টবি দেখে চলে যাস।
সেকি! তোর সঙ্গে এলাম আর
আপনি কি আমার কাছে নিজেকে নিরাপদ মনে করছেন না? কঙ্কা হাসল, আগামীকাল আপনি একা এখানে এলে সুব্রত অবশ্য আপনাকেও প্রতিদ্বন্দ্বী ভাববে।
স্টপ ইট। চিৎকার করে উঠল সুব্রত, ভীষণ বাড়াবাড়ি করছ।
চিৎকার কোরো না। আমার চিৎকার সহ্য হয় না।
তুমি ভুলে যাচ্ছ কঙ্কা আমি তোমার জন্যে কি করেছি! আমার বন্ধুর সামনে তুমি আজ আমাকে অপমান করছ। তোমার কাছে এলাম কোথায় আনন্দ করতে তা না–
আনন্দ করতে আমার কাছে। কলকাতা শহরে আনন্দ দেবার জন্যে কি কোনো মহিলা আজ তৈরি নেই? চাবুকের মতো কথাগুলো ছুড়ল কঙ্কা। এবং এই সময় একটি ট্যাক্সি এসে থামল নিচে গেটের সামনে। ট্যাক্সি থেকে নামলেন একটি বিদেশিনী মহিলা। কঙ্কা চিৎকার করে তাঁকে অভ্যর্থনা জানিয়ে নিচু গলায় বলল, আমার বন্ধু, যার কথা বলছিলাম।
সঙ্গে সঙ্গে পাল্টে গেল সুব্রত, ওহো! তুমি একটি জিনিস। এতক্ষণ বলো নি কেন যে তোমার বান্ধবী আসছে। তুমি যা নাটক করতে পার না সোনা!
পারি, না? উদাস গলায় বলল কঙ্কা।
গৌরব এবার নমস্কার করল, আপনারা গল্প করুন। সুব্রত এবার তুই থাকতে পারিস মনে হয়। আমি চলি। তারপর সেখান থেকে চিৎকার করে বলল, ট্যাক্সি দাঁড়ান। সুব্রত হতভম্ব হয়ে গেল চলে যাবি মানে? তুই তো বললি ডিনার অবধি ফ্রি!
একটা ব্যাপার মাথায় ছিল না। কঙ্কা, আজ চলি। আপনাকে আমার অভিনন্দন। তবে একটা কথা, আকাশের গায়ে যতই রঙের তুলি বোলান তা ধোপে টেকে না। একসময় নিশ্চয়ই ক্লান্তি আসবে তাই না?
কাউকে কিছু বলার সুযোগ না দিয়ে সে নেমে এল। দরজার গোড়ায় বিদেশিনীর সঙ্গে মুখোমুখি। মহিলা হেসে বললেন, হাই!
গৌরব মাথা নাড়ল, হাই। কঙ্কা ইজ দেয়ার। মাথা ঘোরাতে সে কঙ্কাকে দেখতে পেল। সিঁড়ির মুখে পাথরের মতো মুখ নিয়ে তার দিকে চেয়ে আছে। সে হেসে বলল, আপনার সঙ্গে আবার দেখা করার ইচ্ছে রইল। ট্যাক্সিতে বসে রুমালে মুখ মুছল সে। সুব্রত কঙ্কা স্বামী-স্ত্রী নয়, কিন্তু পরস্পরকে ভালবাসে কি না তাতেও সন্দেহ হচ্ছে। যেই মহিলা ট্যাক্সি থেকে নামলেন অমনি সুব্রতর সব বদলে গেল? এতক্ষণের ঝগড়া, অস্তিত্ব নিয়ে কামড়াকামড়ি সব থেমে গেল? আর সেইটেই তাকে বাধ্য করল উঠে আসতে। কঙ্কাকে ভালো লাগছিল তার। মেয়েটার দৃষ্টিভঙ্গি অনেকটা স্বচ্ছ। কিন্তু ব্যাপারটা কী হলো? কলকাতা শহরে এখন একটি মেয়ে একা যে কোনো পুরুষবন্ধুর সঙ্গে আইনের বন্ধন ছাড়াই নাক তুলে বসবাস করতে পারে? অবশ্য সুব্রত সপ্তাহে পাঁচ দিন ওই বাড়িতে থাকে না। কিন্তু তার আচরণ টিপিক্যাল স্বামীর মতনই। গৌরবের অস্পষ্ট ধারণা হচ্ছিল কলকাতার কিছু মানুষ খুব দ্রুত ইউরোপ আমেরিকাকে স্পর্শ করতে যাচ্ছে। কিন্তু আদলটা রপ্ত করলেও সেখানকার মানুষদের নির্মোহ দৃষ্টিটা নিতে পারেনি। এক্ষেত্রে এরা দেশীয় সেন্টিমেন্ট আর পুরুষজাতির দখলদারি মনোভাবটা ত্যাগ করতে পরেনি। ফলে একটা দোঁআশলা সম্পর্ক তৈরি হচ্ছে। যদিও এটা খুব সামান্য পুরো দেশের পরিপ্রেক্ষিতে, কিন্তু তা ব্যাপক হলে যে অবস্থা দাঁড়াবে তা ভাবতে গিয়ে শিউরে উঠল গৌরব। ভি. আই. পি. রোডে পৌঁছে ট্যাক্সিড্রাইভার জিজ্ঞাসা করল তাকে কোথায় যেতে হবে। এখন সবে সন্ধে। বাড়িতে ফেরার বদলে শোভাবাজারের দিকে যেতে বলল গৌরব।

গলির মুখে ট্যাক্সিটা ছেড়ে দিলো গৌরব। কলেজে পড়ার সময় সে শেষবার এখানে এসেছিল। নিম্ন মধ্যবিত্ত এলাকায় এখনও কয়লার ধোঁয়া, রকে আড্ডা একই ভাবে চলছে যা সে দীর্ঘকাল আগে দেখে গিয়েছিল। এই গলিতেই পিসীমার বাড়ি। পিসীমার সঙ্গে তাদের সম্পর্ক এককালে খুব নিবিড় ছিল। শৈশবে সে পিসীমাকে যখনই দেখেছে তখনই একটা স্নেহজ সম্পর্ক যা এখনও স্মৃতিতে অম্লান হয়ে রয়েছে। আস্তে আস্তে যখন তাদের অবস্থা ভালো হচ্ছিল, যখন তারা দক্ষিণ কলকাতায় স্থায়ী বাস শুরু করল তখন থেকেই পিসীমাদের সঙ্গে সম্পর্কটা আলগা হতে আরম্ভ করছিল। ফিরে এসে সে মায়ের কাছে শুনেছিল দাদা বউদি আর ওখানে যাওয়ার সময় পায় না। পিসীমারাও আসে না। পিসেমশাই নাকি একবার দাদার অফিসে গিয়ে তিনশো টাকা ধার নিয়ে এসেছিলেন। সেটা শোধ না করায় বউদি খুব উষ্ণ। ব্যাপারটা খুবই স্বাভাবিক। যখন কেউ ওপরে ওঠার সিঁড়ি পেয়ে যায় তখন তার যেমন নিজের মানুষদের সঙ্গে যোগাযোগ রাখা সমস্যা হয়ে দাঁড়ায়, নিচের মানুষরাও ঈর্ষায় তাকে এড়িয়ে চলে। গৌরবের ধারণা তাদের এবং পিসীমার সম্পর্ক এইরকম।
পাড়াটা যে অনেককালের তা বাড়িগুলোর দিকে তাকালেই বোঝা যায়। পিসীমাদের বাড়ির সামনে এসে গৌরবের মনে হলো এতগুলো বছরে একটুও পাল্টায়নি। কেউ যত্ন নেয়নি বাড়িটার, রঙ ছোঁয়ানো হয় নি কতকাল। একটি বাচ্চা ছেলে দ্রুত বাড়ি থেকে বের হচ্ছিল, ওকে দেখে থমকে গেল। গৌরব অনুমান করল দুই দাদার ছেলেমেয়েদের একটি। ততক্ষণে ছেলেটি ভেতরে ফিরে গিয়ে চেঁচাচ্ছে, মা, দেখ, একটা লম্বা লোক আসছে।
গৌরব দাঁড়িয়ে পড়ল। এইভাবে কেউ আগমন ঘোষণা করবে সে চিন্তা করেনি। সে মোটেই বেঁটে নয় কিন্তু এই মুহূর্তে লম্বা হওয়া প্রশংসা না নিন্দের তা বুঝতে পারল না। চিৎকার শুনে একজন মধ্যবয়সী মহিলাকে বাইরে বেরিয়ে আসতে দেখল সে মাথায় ঘোমটা খুব সামান্য টানতে টানতে। বড় বউদির শরীরে বয়সের মেদ লেগেছে কিন্তু চেহারা আগের মতো নেই। বড় বউদি একটু আশ্চর্য হয়ে জিজ্ঞাসা করলেন, কে আপনি? কাকে চাই?
গৌরব রসিকতা করার লোভ সংবরণ করতে পারল না, চাইব অনেক কিছু, কিন্তু এখন আপনাকে হলেই চলবে। আছ কেমন সব?
রাগ করতে গিয়ে চিনে ফেললেন বড় বউদি। সঙ্গে সঙ্গে বিস্ময় মেশানো খুশির হাসি ফুটে উঠল তাঁর মুখে, ওমা, তুমি! কি আশ্চর্য! দেখ, আমরিকা থেকে গোরা এসেছে। চিৎকার করে শেষ বাক্যটা ভেতরে পাঠিয়ে দিয়ে বড় বউদি এগিয়ে এলেন, কি সুন্দর দেখতে হয়েছ গো, আমি একদম চিনতে পারিনি।
গৌরব উঠে এল, যাই বলো, বারো বছরে তুমি ভুলে যাচ্ছ এটা মোটেই ভালো কথা নয়।
বড় বউদি ওর হাত ধরলেন, কবে এলে? তোমাদের বাড়ির সঙ্গে তো কোনো যোগাযোগ নেই, এখানে না এলে জানতেও পারতাম না তুমি এসেছ। চলো, ভেতরে চলো। খুব অবাক করে দিয়েছ।
এই সময় দরজায় আর একজন মহিলা এসে দাঁড়ালেন। বড় বউদি যেন তাকে এই মুহূর্তে আশা করেন নি। ভেতরে ঢুকতে গেলে ওঁর পাশ দিয়েই যেতে হবে। বড় বউদি বললেন, তোমার ছোট বউদি। তুমি অবশ্য যাওয়ার আগে দেখনি। বিয়ে হয়েছে আট বছর।
সঙ্গে সঙ্গে ছোট বউদি হাত তুলে নমস্কার করতেই গৌরব তা ফিরিয়ে দিল। ছোট বউদির বয়স তিরিশের কাছে। স্বাস্থ্য ভালো। শরীরে সুখের আলো মাখামাখি। সেই ভঙ্গিতে দাঁড়িয়েই তিনি বললেন, আমার পরিচয় তো শুনলেন, আট বছরে আটাশবার আপনার গল্প ওঁর কাছে শুনতে শুনতে আপনি আমার খুব চেনা মানুষ হয়ে গেছেন। কবে এলেন আমেরিকা থেকে?
এইতো কদিন হলো। আপনাদের বিয়ের খবর ওখানে বসেই পেয়েছিলাম। ছোটদা বাড়িতে আছে?
ওমা, ছোটদা না থাকলে বুঝি ঘরে আসবেন না? আসুন আমার ওখানে। ছোট বউদি ভেতরে এগিয়ে গেলে বড় বউদি বললেন, তা হবে না গোরা, আমি বড়, আমার ঘরে তোমাকে প্রথমে যেতে হবে। ওঃ, কতদিন পরে দেখছি তোমাকে। কি ভালো লাগছে যে কি বলব!
সঙ্গে সঙ্গে ছোট বউদি বললেন, আমি তো আর ওসব কথা বলতে পারছি না। তবে নতুন মানুষের কথা আগে রাখতে হয়। ছোট বউদি হিসেবে আমার আব্দার আগে গোরা ঠাকুরপো!
ঠিক তখনই বড়দাদা বেরিয়ে এলেন। পরনে লুঙ্গি এবং গলায় গামছা জড়ানো। হয়তো বাথরুমে গিয়েছিলেন ডাকাডাকিতে বেরিয়ে এসেছেন তড়িঘড়ি, আরে গোরাসাহেব যে! বাঃ, চমৎকার চেহারা করেছিস তো। কবে এলি? আয় আয় ভেতরে আয়।
যাচ্ছি। হারহাইনেস কোথায়? তাঁকে দেখছি না?
বড় বউদি না বুঝে বললেন, কার কথা বলছ?
আরে সেই মহিলা যিনি তোমার শ্বাশুড়ি হন। গৌরব ততক্ষণে বাড়ির ভেতরের লম্বা প্যাসেজটায় চলে এসেছে। প্যাসেজটার শেষে দোতলায় ওঠার সিঁড়ি। বাড়িটায় যদি বারো বছরে হাত না দেওয়া তাহলে দোতলায় ছাদে একটিই ঘর। আর বাড়াতে পারেননি পিসেমশাই পয়সার অভাবে। নিচের প্যাসেজের দুপাশে ঘর। সম্ভবত দুই দাদার দুই অংশ।
বড়দা বললেন, বোস না, মাতৃমন্দিরে না হয় পরে যাবি।
মাতৃমন্দির? গৌরব অবাক চোখে তাকাল।
ওই ওপরে। হাত দিয়ে সিঁড়ির প্রান্ত দেখিয়ে দিলেন বড়দা, গৌরব বলল, না বড়দা, আগে পিসিমা পিসেমশাইয়ের সঙ্গে দেখা করে আসি। তারপর আড্ডা মারা যাবে।
বড় বউদি অখুশি মুখে বললেন, আমি চা করছি আর চিড়েভাজা। তোমার খারাপ লাগবে?
দারুণ। কতকাল চিড়েভাজা খাইনি।
তাহলে তাড়াতাড়ি চলে এস। বড় বউদির অখুশি ভাবটা সামান্য কমল। সঙ্গে সঙ্গে ছোট বউদি জানালেন, না ঠাকুরপো, নতুন পরিচয় হলো, আজ অন্তত আমার হাতে চা খেয়ে যাও। ঠাণ্ডা হয়ে আসার আগেই নেমে পড়ো কিন্তু।
গৌরব আর দাঁড়াল না। সে এমনভাবে হাত নাড়ল যাতে সবাই যে যার নিজের মতো মনে করে নিতে পারে। সিঁড়ি দিয়ে উঠতে উঠতে ও এটুকু বুঝতে পারল দুই বউদির মধ্যে বোধহয় সম্পর্ক ভালো নেই। রান্না যে আলাদা হয় তা চা-তৈরির ব্যাপারটা থেকে বোঝাই যাচ্ছে।
ছাদে উঠে গৌরব দেখল এখনই এই সন্ধেবেলায় প্রচুর জামা প্যান্ট কাপড় তারে মেলে দেওয়া আছে। সে একটিমাত্র ঘরের দিকে এগোতেই সুইচ বন্ধ করার শব্দ হলো। ততক্ষণে দরজায় পৌঁছে গেছে সে। পিসীমা দ্রুত হাতে হিটারের তারটা খুলছিলেন, ওকে দেখে স্থির হলেন। পিসীমার দিকে তাকিয়ে বুকের ভেতরটা টনটন করে উঠল তার। শৈশবের অনেকটা অংশ জুড়ে এঁর স্মৃতি। ওর সমবয়সী একটি মেয়ে ছিল পিসীমার। সুধা। সুধার বিয়ে হয়ে গেছে এখন। কিন্তু গৌরব জন্মাবার পর সরলা খুব শক্ত অসুখে পড়েছিলেন। তখন গৌরবকে কাছে রেখেছিলেন পিসীমা। তার বুকের দুধ ভাগ করে খেয়েছে সুধা আর গৌরব। সেই পিসীমার চেহারা এখন আর তেমন নেই। প্রায় কঙ্কালের ওপর একটু আস্তরণ। গাল বসে গেছে, চোখ কোটরে। কিন্তু তা সত্ত্বেও একটা স্নেহময়ী ভঙ্গী রয়েছে প্রকাশে। মাথার ঘোমটা টেনে পিসীমা জিজ্ঞাসা করলেন, কে?
গৌরব জুতো খুলে অন্ধকারে থেকে আলোয় আসার জন্যে ঘরে ঢুকল, আমায় চিনতে পারছ পিসীমা?
সঙ্গে সঙ্গে পাশের খাটে শব্দ হলো। ধীরে ধীরে সেখানে কেউ উঠে বসছে। পিসীমা যেন পাথরের মতো জমে গেছেন। তার দৃষ্টি গৌরবের ওপর স্থির। হঠাৎ ফোয়ারার মুখ থেকে চাপা-পাথর সরে গেল। ওই শীর্ণ শরীর সোজা হয়ে গেল। পিসীমা চিৎকার করে উঠলেন আনন্দে, ওমা, গোরা! দেখ দেখ, গোরা এসেছে, কবে এলি গোরা, তুই কবে এলি? প্রায় ছুটে এসে তিনি জড়িয়ে ধরলেন গৌরবকে।
হৃদয়ের উত্তেজনা যখন শরীর ছড়িয়ে যায় তখন অন্ধও তার প্রকাশ বুঝতে পারে। গৌরব কিছুক্ষণ সময় নিল, কেমন আছ তুমি?
আমি, কেমন দেখছিস?
খুব, খু-উব রোগা হয়ে গেছ তুমি।
না রে ভালো আছি। রোগা হওয়া ভালো। তোকে যে আবার দেখতে পাব ভাবি নি। গৌরব এবার পিসীমাকে প্রণাম করে খাটের দিকে এগিয়ে গেল। পিসেমশাই চশমা হাতড়াচ্ছেন, গৌরব সেটাকে খাটের একপাশ থেকে তুলে ওঁর হাতে দিয়ে বলল, পাদুটো দেখি।
চশমা পরে পিসেমশাই ওর হাত ধরলেন, না না প্রণাম করতে হবে না। শুয়ে থাকা মানুষকে প্রণাম করতে নেই।
এই অসময়ে শুয়ে আছেন কেন?
দেখ না, ঠাণ্ডা জলে স্নান করে তিনদিন হলো জ্বর বাধিয়েছে। আজ একটু কম। পিসীমা আস্তে আস্তে ফিরে হিটারের সঙ্গে তারটি যুক্ত করে সুইচ অন করলেন। গৌরবের খেয়াল হলো তার পায়ের শব্দ টের পেয়ে হিটার অফ করেছিলেন পিসীমা! কেন?
একটা মোড়া টেনে পিসীমার সামনে বসতেই পিসেমশাই খাটের ওপর বসে বললেন, আমেরিকায় এত দিন থেকে গোরা বেশ ফর্সা হয়ে গেছে না?
গৌরব খুব হাসল, আমাকে ফর্সা বললে আমেরিকানদের চোখ কপালে উঠবে। তারপর বলো, তোমাদের খবরাখবর কী?
পিসেমশাই জবাব দিলেন, আমাদের খবর? আছি, বেঁচে আছি।
পিসীমা সঙ্গে সঙ্গে বললেন, অমন করে বলছ কেন? ছেলেটা কত দিন পরে এল, ভাববে তোমার খুব কষ্ট। বুড়ো হলেই এইভাবে কথা বলতে হবে?
না কষ্ট কোথায়। শরীরটা নিয়েই যা। মেয়ের বিয়ে দিয়েছি। ছেলেরা যে যার মতো প্রতিষ্ঠিত। তা গোরা, আমেরিকা দেশটা কি রকম? পিসেমশাই প্রশ্ন করলেন।
কী ব্যাপার জানতে চাইছেন?
এই খাবার দাবার, জীবনযাত্রা?
ভালো। এখনও সস্তায় মুরগির মাংস, দুধ পাওয়া যাচ্ছে। সস্তা মানে এখানকার চাইতেও সস্তা। রাস্তাঘাটে ধোঁয়া বা ময়লা নেই। বেড়াবার জায়গা আছে। সামান্য পরিশ্রম করলে ভালো রোজগার করা যায়। সরকার আপনাকে অধিকার দেবে কিন্তু অন্যের অসুবিধে করলে ক্ষমা করবে না। এই আর কি!
বাঃ, আর কি চাই! এইটুকু যদি এখানে পেতাম আমরা! ওখানকার বুড়ো বুড়িদের অবস্থা?
পিসেমশাই প্রশ্ন করা মাত্র পিসীমা বললেন, ওহো, তুমি একাই কথা বলছ। গোরা, চা খাবি তো? তোকে চায়ের সঙ্গে ঘরে ভাজা নিমকি দিতে পারি।
দারুণ। চটপট করো।
কেন, তাড়া কীসের? হ্যাঁরে, বউদি কেমন আছে? সৌরভ?
সবাই ভালো আছে।
আমাদের তো যাওয়াই হয় না। সৌরভের বউ নাকি অন্যরকম।
পিসীমা, সবাই তো আর একরকম হয় না। গৌরব লক্ষ্য করল পিসীমা হিটার অফ করে তার খুলে নিলেন। তারপর সন্তর্পণে চোখের আড়ালে হিটারটাকে চালান করে দিলেন।
গৌরব পিসেমশাইকে আমেরিকার বৃদ্ধদের গল্প করতে পারত। সেখানকার বাবা-মায়েরা সন্তান বড় হয়ে যাওয়ার পর যেমন আর কোনো দায়িত্ব বহন করেন না তেমনি সন্তানও তাদের সঙ্গে জড়িয়ে থাকে না। অবসর নেবার পর সেই কারণেই বৃদ্ধ-বৃদ্ধার হাতে পয়সা থাকে। সন্তান বা নাতি-নাতনীদের সম্পর্কে আগ্রহ থাকলেও একসঙ্গে আর বাস করা হয় না। সেই সময় তারা নিজেরাও নির্জনতা পছন্দ করে। কেউ কেউ যদি সন্তানের জন্যে কাতর হন তাহলেও তাকে বিচ্ছেদ সইতে হবে। যেহেতু রাষ্ট্র তাদের দায়িত্ব অনেকটা বহন করে তাই কোনো বড় বিপাকে পড়েন না। কিন্তু নিঃসঙ্গতা রোগের শিকার হওয়া ছাড়া কোনো উপায় খোলা থাকে না। ওদেশে এখন মাদারস্ ডে ফাদারস্ ডে চালু হয়েছে। সেইদিন সন্তানেরা একটা অভিনন্দন জানিয়ে টেলিগ্রাম পাঠিয়ে দায়িত্ব শেষ করে। এদেশের বৃদ্ধ-বৃদ্ধারা হয়তো অর্থনৈতিক অসুবিধেয় বাস করেন কিন্তু তারা অন্তত সন্তানদের কাছাকাছি পান আমৃত্যু। এইসব কথা বলতে পারত গৌরব। কিন্তু একজন বৃদ্ধের কাছে আর একজন বৃদ্ধের নিঃসঙ্গ ছবি তুলে ধরতে ইচ্ছে করল না। হোক না সেই বৃদ্ধ অপরিচিত?
ঠিক এই সময় একটি বালক দরজায় এসে দাঁড়াল। তার ভঙ্গিতে কিছু লুকোনোর চেষ্টা। গৌরবকে দেখে কি করবে বুঝতে পারছিল না। গৌরব ওকে চিনতে পারল। সে যখন এই বাড়িতে পা দিয়েছিল তখন এই বালক তাকে দেখে চেঁচিয়ে বড়বউদিকে ডেকেছিল। পিসীমা ছেলেটিকে দেখে উঠে গেলেন, এনেছিস?
ছেলেটি মাথা নেড়ে, হ্যাঁ, বলতে বলতে পকেট থেকে একটার পর একটা আলু বের করতে লাগল। উজাড় করে দিয়ে ছেলেটি বলল, আড়াইশো গ্রাম। কুড়ি পয়সা ফেরত এসেছে।
পিসীমা গৌরবের দিকে পেছন ফিরে আলুগুলো নিয়ে বললেন, লক্ষ্মী ছেলে। তারপর নিজের জায়গায় চলে এসে আলুগুলো বাটিতে রেখে পরিচয় করিয়ে দিলেন, বড়র ছেলে, রাজা। খুব ন্যাওটা আমার। পকেট থেকে ওইভাবে আলু বের করা, আড়াইশো গ্রাম ওজনের কথা বলা এবং খুচররা পয়সা ফেরত দেওয়া–এসবেই প্রমাণ করে ছেলেটি ওই বস্তু দোকান থেকে এনেছে। কিন্তু ঠোঙায় বা ব্যাগে না এনে পকেটে লুকিয়ে আনল কেন? এবার ছেলেটি যেন কিছুটা ধাতস্থ হলো। এই সময় পিসীমা চা এবং নিমকি এগিয়ে দিলেন গৌরবের সামনে। আর তখনই পায়ের শব্দ পাওয়া গেল। দরজায় বড় বৌদি। হাতে চায়ের কাপ এবং একটা বাটিতে চিড়ে ভাজা, এই যে গোরা ঠাকুরপো, তোমার চা চিড়ে ভাজা ঠাণ্ডা হয়ে যাচ্ছিল। এখানে খেয়ে নাও। এই রাজা, তোর বাবা কাগজ চাইছে। কাগজ নিয়ে গিয়ে পড়তে বসো।
গৌরব জিনিসগুলো নিয়ে সামনে রেখে বলল, বসে পড় বউদি। দাদাকেও ডাকো। জমাট আড্ডা হোক।
না ভাই, নিচে অনেক কাজ পড়ে আছে। তুমি বরং খেয়ে নিয়ে নিচে চলে এস। বউদি ব্যস্ত পায়ে নিচে যাওয়া মাত্র রাজা বলল, তাড়াতাড়ি কাগজ দাও, বাবা বকবে।
পিসেমশাই বললেন, সারা সকাল দুপুর কাগজ রেখেও ছাই কি যে পড়ে ওরা? আমার এখনও এডিটরিয়াল পড়া হয় নি। একটু বাদে দিচ্ছি।
পিসীমা বললেন, আহ! ছেলেটা সারাদিন খেটেখুটে এল। নিশ্চয়ই কোনো দরকারি কিছু দেখতে চাইছে। নিয়ে যা বাবা, ওই ওখানে আছে।
রাজা টেবিলের ওপর থেকে কাগজটা নিয়ে বেরিয়ে যেতেই আবার পায়ের শব্দ, এবার ছোট বৌদি। পিসীমা বললেন, এস বউমা। গোরা, তুই ওকে দেখিসনি। ছোটর বউ। ভারি ভালো মেয়ে। ওমা, তুমিও চা নিয়ে এলে যে!
ছোট বউদি ঘরে ঢুকে গৌরবের সামনে একটা চায়ের কাপ আর প্যাস্ট্রি সমেত ডিশ এগিয়ে ধরলেন, আমেরিকায় থেকে সময়টা রাখতে শেখা উচিত ছিল। আমি চা বানিয়ে বসে আছি আর–। হ্যাঁ, ও এসে গেছে। তাড়াতাড়ি নিচে আসা হোক।
গৌরব বলল, কি ব্যাপার, এত চা খাবে কে? তার চেয়ে ছোটদাকেও এখানে ডাক, সবাই মিলে খেতে খেতে গল্প করা যাবে।
ছোট বউদি বললেন, না ভাই, সে নিচে চা খাচ্ছে। একটু বাদেই আমরা বের হব। এসো কিন্তু।
ছোট বউদি চলে গেলে ঘরে একটা নিস্তব্ধতা নেমে এল। শেষ পর্যন্ত গৌরব কথা বলার চেষ্টা করল, একেই বলে কম্যুনিকেশন গ্যাপ। আমি ওদের বলে আসিনি চা খাব না। দোষ আমার। ঠিক আছে, তিন কাপ চা আমরা তিনজনেই খাই। পিসীমা, তুমি বড় বউদিরটা নাও, পিসেমশাইকে ছোট বউদির চা আর আমি পিসীমার। দুটো কাপ দুজনের দিকে বাড়িয়ে দিলো সে। পিসেমশাই খুশি হলেন। এই সময় বোধহয় পিসীমা তাকে চা দিতেন না। বাড়তি পাওয়াটুকু বেশ উপভোগ করতে করতে তিনি বললেন, আমার একবার সৌরভের কাছে যাওয়া উচিত। কিন্তু আমি শুধু পেন্সন আনার দিন বাইরে যাই। দেখি। তাকে বলো, কিছু মনে না করতে।
পিসেমশাই যে কথাটা বলতে পারছে না সেটা স্পষ্ট হোক গৌরব চাইল না। তিনশো টাকার জন্যে কোনো সম্পর্ক যদি নষ্ট হয়ে যায় তাহলে তা নষ্ট হওয়াই উচিত।
পিসীমা জিজ্ঞাসা করলেন, হ্যাঁরে, কদিন থাকবি?
গৌরব হাসল, ইচ্ছে আছে একটা ভালো চাকরি জুটিয়ে এখানে থেকে যাই। না জুটলে ফিরে যেতে হবে। ছুটি আছে তেরো সপ্তাহের।
পিসেমশাইম আচমকা জিজ্ঞাসা করলেন, কত মাইনে পাও ওখানে?
গৌরব জবাব দিলো, বছরে ষাট হাজার ডলার।
পিসেমশাই বিড়বিড় করলেন, তার মানে মাসে পাঁচ হাজার। এক ডলার বারো টাকা। ওরে বাব্বা, মাসে ষাট হাজার টাকা মাইনে? কী বলছ কী?
না পিসেমশাই, ডলারকে টাকায় ট্রান্সফার করবেন না। ওরা মাইনে দিচ্ছে ওখানে খরচ করার জন্যে। ওখানে এক ডলার মানে একটাকাই।
আমি ভাবতে পারছি না। এত টাকা। উফ। চোখ বড় হয়ে গেল পিসেমশাই-এর।
তা কবে বিয়ে করবি? নাকি করে ফেলেছিস? পিসিমা অন্তরঙ্গ হয়ে জিজ্ঞাসা করলেন।
ফেললে তো বাড়িতে একটা কার্ড আসত, তাই না?
গোপনে গোপনে কোনো মেমসাহেবকে ঘরে আনিসনি তো?
সে ভাগ্য হলো না আমার। বিয়ে করলে আমি দেশের মেয়েকেই করব।
করবি? তাহলে আমি সম্বন্ধ দেখি।
এই সময় পিসীমাকে থামিয়ে দিলেন পিসেমশাই, থাম তো। তুমি যেসব চেন তাদের বাপ দুআড়াই হাজার মাইনে পায়। ষাট হাজারি ছেলের যোগ্য মেয়ের সঙ্গে তোমার আর এ জন্মে আলাপ হবে না।
গৌরব মাথা নাড়ল, না পিসীমা, পিসেমশাই ঠিক বললেন না। বিমর্ষ পিসীমার মুখের দিকে তাকিয়ে গৌরব বলল, ছেলেবেলায় যাঁর বুকের দুধ খেয়েছি তিনি নিশ্চয়ই আমার জন্যে ভালো কাজ করবেন। হাজারের ব্যাপারটা কোনো বাধাই নয়। যখন সময় হবে তখন ঠিক বলব তোমাকে। গৌরব উঠে দাঁড়াল।
পিসীমা জিজ্ঞাসা করলেন, চলে যাচ্ছিস?
না, নিচে এল গৌরব। বড়দার ঘরে সে ঢুকল প্রথমে। খাটের ওপর বইপত্র নিয়ে পড়তে বসেছে রাজা। বড়দা খালি গায়ে লুঙি পরে তার পড়া দেখছেন। বড় বউদি এক চিলতে ফাঁকা জায়গায় তরকারি নিয়ে বসেছেন। তাকে দেখে বললেন, শেষ পর্যন্ত ছাড়া পেলে? এসো। গৌরব দেখল ছোট ঘরটা জিনিসপত্র ঠাসা। একটুও নড়বার উপায় নেই। আর আসবাব যা আছে তা আদ্যিকালের পুরনো। বড়দা একপাশে সরে ওকে খাটে বসার জায়গা করে দিলেন। স্বভাবতই রাজার পড়াশোনায় ব্যাঘাত ঘটল। গৌরব বলল, আমি আসার জন্যে ওর পড়ায় ডিস্টার্ব হলো।
বড় বউদি বললেন, না না, আমাদের ঘরের ছেলেকে তো এইভাবেই বড় হতে হবে।
গৌরব বলল, কিন্তু এত ছোট জায়গায় তোমাদের অসুবিধে হচ্ছে না?
বড় বউদি বললেন, হচ্ছে। ওপাশের ঘরে জিনিসপত্র আছে, তোমার দাদা ওখানেই শোয়। ছেলে আবার ওই ঘরে গিয়ে পড়বে না।
কেন?
বড্ড স্যাঁতসেতে। বহুদিন তো হোয়াইট ওয়াশ করা হয় নি। বড়দা বললেন, পৈতৃকবাড়ি, ছেড়ে কোথাও যাব তার উপায় নেই। আমাদের অফিস কো-অপারেটিভ থেকে গড়িয়ায় জমি দিচ্ছে খুব সস্তায়। আড়াই কাঠা কিনে রেখেছিলাম। বাড়ি করতে গেলে যে টাকা দরকার তা পাব কোথায়? বাবা-মা যদ্দিন আছেন তদ্দিন এই করেই থাকতে হবে। বড়দার কথা শেষ হওয়া মাত্রই ঝুপ করে আলো নিভে গেল। চারপাশ থেকে একটা হতাশজনক শব্দ উচ্চারিত হলো। আর সবচেয়ে খুশি হলো রাজা। সে বইপত্র রেখে চিৎকার করে উঠল, আমি কিন্তু হ্যারিকেনের আলোয় পড়ব না।
বড়দা বললেন, হ্যারিকেন জ্বালো।
বড় বউদি ঝটপট খাটের তলা থেকে হ্যারিকেন এনে সেটাকে জ্বালতেই গৌরব বলল, তোমরা বেশ অভ্যস্ত হয়ে পড়েছ না?
বড়দা হাসলেন, আমি কিন্তু অন্ধকারে ভালো শুনতেও পাই না। এই সময় বাইরে কাশি শব্দ হলো। তারপরেই ছোটদাদার, গলা, গোরা আছিস।
হ্যাঁ, বলো। গৌরব উত্তর দিলো।
আয়, তোর সঙ্গে কথাই হচ্ছে না।
যাচ্ছি। যা অন্ধকার।
আমার ঘরে আলো আছে। ইনভার্টার। চলে আয়। হাওয়াও পাবি।
বড় বউদি উদাস মুখে বললেন, যাও ভাই, এই গরমে তো মিছিমিছি পচবে। ইনভার্টারের হাওয়া খেয়ে এস। আর কদিন পরেই তো তিনলাখ টাকার ফ্ল্যাটে উঠে যাবে।
গৌরব বলল, না বউদি, বেশ দেরি হয়েছে। ওদের সঙ্গে কথা সেরেই যেতে হবে।
বড়দা বললেন, আর একদিন আসিস।
গৌরব বলল, নিশ্চয়ই।
একই ধরনের ঘর। কিন্তু ঢুকলেই বোঝা যায় রুচি এবং পয়সা আছে। লোডশেডিং-এর তোয়াক্কা না করে ফ্যান-আলো জ্বলছে ইনভার্টারে। ছোটদা বললেন, বাঃ, চমৎকার চেহারা হয়েছে তোর। আয় বোস। চা খাবি আর একবার?
গৌরব মাথা নাড়ল, না। তোমরা তো বেরুচ্ছো।
ছোট বউদি বললেন, হ্যাঁ। নেমন্তন্ন করেছি একজনকে। আমাদের খাইয়েছিল তা তাকে তো পালটা খাওয়ানো উচিত। তাই হোটেলে যাছি।
হোটেলে কেন? এখানে ডাকলে না কেন?
ছোট বউদি বললেন, এখানে? এই ছোট ঘরে ভারি লজ্জা করে।
ছোটদা বললেন, পৈতৃক বাড়ি, ছেড়ে যেতেও ইচ্ছে হয় না। একটা ফ্ল্যাট বুক করেছি কিন্তু অত টাকা পাব কোথায়? দাদাও শুনলাম গড়িয়ায় জমি কিনেছে। বাবা মা বেঁচে থাকতে কিছু হবে না।
ছোট বউদি বললেন, ছেড়ে দাও এসব কথা। বিদেশ থেকে কী আনলে? সেন্ট, সাবান, না ইলেকট্রনিক্স!
ছোটদা বললেন, ওর বিদেশি জিনিসের খুব শখ। ওর এক মাসতুতো দাদা থাকে জার্মানিতে, মাঝে মাঝে এনে দেয়।
গৌরব হাসল, কিছুই আনা হয়নি এবার। আচ্ছা দাদা, আজ চলি, যাওয়ার আগে একদিন দেখা করে যাব।
ছোট বউদি বললেন, তুমি সেদিন আমার এই ছোট ঘরে বসে খাবে কিন্তু।
দেখা যাবে। হাসল গৌরব। তারপর আলো ঝলমল থেকে বেরিয়ে প্যাসেজটায় এসে দাঁড়াল। পুরো বাড়িটা অন্ধকারে ডুবে আছে। একবার পিসীমাদের সঙ্গে কথা বলে যাওয়া দরকার।
সে অন্ধকারে সন্তর্পণে সিঁড়ি ভেঙে উঠতে লাগল। ওপরে উঠেই সে থমকে দাঁড়াল। একটা চাপা কান্নার আওয়াজ আসছে। কান্নাটা মহিলার গলায়। খুব সাবধানে পা ফেলে সে দরজার সামনে এসে দাঁড়াল। দরজাটা আধা ভেজানো। কান্নাটা আসছে ভেতর থেকেই, পিসীমার গলায়।
হঠাৎ পিসেমশাই খেঁকিয়ে উঠলেন, কেন আর কাঁদছ। কপালে যা আছে, তা মানতেই হবে। তখন থেকে বলছি হ্যারিকেন জ্বালো সেটা শুনতে পাচ্ছ?
পিসীমার কান্না বন্ধ হলো কিন্তু উত্তর এল না।
পিসেমশাই আবার বললেন, আলো জ্বালো আলো জ্বালো, আমার দম অন্ধকারে বন্ধ হয়ে আসছে।
পিসীমা কাতর গলায় বললেন, তিনদিন ঘর ছেড়ে বের হওনি।
তাতে কী হয়েছে?
ঘরে যে একফোঁটা কেরোসিন নেই, আলো কী দিয়ে জ্বালব!
গৌরব পা টিপে টিপে নিচে নেমে এল। ওই নিঃসঙ্গ দুটি মানুষকে নতুন করে লজ্জিত করতে চাইল না সে। প্যাসেজ দিয়ে বেরিয়ে এসে বাইরের আকাশের তলায় দাঁড়াল সে। এই মুহূর্তে সে উপকার করতে পারে কিন্তু বাকি জীবন পিসীমারা কী নিয়ে থাকবেন তাহলে?
.
বারো বছরে একটা শহরের চেহারা কতটা আর পাল্টাতে পারে? কিন্তু গৌরবের মনে হচ্ছিল এই শহরের মানুষ তার জায়গার মতো বেশ পাল্টে গেছে। একটা পাতাল রেল প্রকল্প নিশ্চয়ই সাময়িক কিছু পরিবর্তন ঘটাতে পারে, যে জায়গায় যে পরিচিত দোকান ছিল তা হয়তো রাস্তা বাড়াবার কারণে নেই কিন্তু তার বেশি কি চোখে ঠেকবে? কিন্তু এই ঘিঞ্জি শহরটায় লক্ষ লক্ষ মানুষ থাকা সত্ত্বেও একটা নিজস্ব আরামবোধ ছিল। সেটাই যেন খুঁজে পাওয়া যাচ্ছে না। আগে বড়লোকদের পাড়া বলতে ছিল আলিপুর, নিউ আলিপুর আর অভিজাত এলাকা বালিগঞ্জ। এখন নিও অতিবড়লোক পাড়া তৈরি হয়ে গেছে, সল্টলেক। এই ঘিঞ্জি শহরের নাকের ডগায় কিছু মানুষ আপাতস্বস্তিতে বাস করার জন্য বিরাট এলাকা তৈরি করে নিয়েছে যা অনেকের কাছেই স্বপ্নের বিষয় হবে। দক্ষিণের শেষপ্রান্তে মধ্য উচ্চবিত্তদের জন্যে যে গলফ গ্রীন এলাকা তৈরি সেখানেই কি শেষপর্যন্ত কলকাতার ফুসফুস বাঁচবে? এসব তো ভৌগোলিক বিস্তৃতি। এই বিস্তৃতির উল্টো ক্রিয়া ঘটেছে মানুষের ক্ষেত্রে। মানুষের মনের পরিধি যেন অনেক ছোট হয়ে এসেছে। নিজস্ব সত্তা, নিজস্ব পরিবারের বাইরে কেউ কিছু ভাবতে রাজি নয়। সেই সঙ্গে বহন করে আসছে অতীতের যা কিছু খারাপ সংস্কার, প্রথা এবং মধ্যযুগীয় ধারণা। আর তার পাশেই তৈরি হচ্ছে ছিন্নমূল মানুষের প্রজন্ম এবং রাজনৈতিক অস্থিরতার শিকার আর একটা শ্রেণী যাদের মধ্যে কোনো বোধ কাজ করে না। শিক্ষা-দীক্ষার প্রশ্নই নেই, একটা হিংস্র কঠোর অথচ দিকশূন্য জীবন নিয়ে, সেই প্রজন্ম বেড়ে চলেছে। এই পরিবর্তনটা বড্ড চোখে পড়ে। অথচ এই নিয়ে কেউ ভাবছে বলে মনে হয় না।
বাড়িতে আপাতত শান্তি। যদিও বউদির সঙ্গে মায়ের একটা অদৃশ্য ফাঁক থেকেই গেছে। দাদা অনেকটা স্বাভাবিক। বেচারা মা অথবা স্ত্রী কাউকেই নিজের মতো করে বোঝাতে পারছে না, ক্রমশ পিতৃতান্ত্রিক পরিবারের দিন যে শেষ হয়ে যাচ্ছে তা বেশ বোঝা যাচ্ছে দাদাকে দেখে।
বনিকে বাইকে নিয়ে বেরিয়েছিল গৌরব। মেয়েটা তার খুব ন্যাওটা হয়েছে। ওর মানসিকতায় বাঙালীয়ানা বেশি কিন্তু বউদি ওকে ইংলিশ মিডিয়ামে জোর করে ঠেলে দিয়ে চাইছেন সেগুলোকে বর্জন করাতে। গৌরব আসার পর মেয়েটা যেন স্বস্তি পেয়েছে। ইদানীং ওর মোটরবাইকে চড়ে বেড়াতে ভালবাসে সে।
বাড়ির সামনে বাইকটা স্টার্ট করার মুখেই একটা গাড়ি চলে যেতে যেতে আচমকা ব্রেক কষল। গৌরব তাকিয়ে দেখতেই চোখাচোখি হলো। সঙ্গে সঙ্গে চিৎকার করে উঠল, আরে সন্দীপ না? কী খবর?
সন্দীপ তখন গাড়ি থেকে নেমে দাঁড়িয়েছে। তারও মুখে বিস্ময় এবং আনন্দ, নাঃ শালা! তোর চেহারা কি হয়েছে রে? কবছরে এতটা বদলে গেছিস? আমেরিকার চালে ভাত বোধহয় অন্যরকম হয়, না?
বনিকে বাইকটা ধরতে ইশারা করে গৌরব কাছে এগিয়ে এল, খুব পাল্টে গেছে চেহারা? কি জানি। কেমন আছিস বল?
ফার্স্ট ক্লাস। কবে এলি? জানালি না পর্যন্ত।
আরে এসেছি কিছুদিন। আর তারপর থেকে নানা ঝামেলায়–।
ওহো আয় তোর সঙ্গে একজনের আলাপ করিয়ে দিচ্ছি।
সন্দীপ সামান্য ঝুঁকে গাড়িতে বসে থাকা একজন যুবতীর দিকে তাকিয়ে বলল, এই তোমাকে গৌরবের নাম বলেছিলাম মনে আছে? এই সেই গৌরব। আমার–। শেষটায় সে ইশারায় গৌরবকে বোঝাল। গৌরব হাতজোড় করতে ভদ্রমহিলা বললেন, আপনার কথা ওর কাছে অনেক শুনেছি। আসুন না একদিন আমাদের বাড়িতে।
যাব। নিশ্চয়ই যাব। গৌরব আন্তরিকভাবে বলল।
সন্দীপ বলল, কথার কথা নয় কিন্তু। হোয়াট অ্যাবাউট ইউ। বিয়ে থা করেছিস? আমি তো কিছুই জানি না।
সময় পাইনি। ঠিক আছে যাব, নিশ্চয়ই যাব।
সন্দীপরা বারংবার কথা আদায় করে যখন চলে যাচ্ছে তখন গৌরব জিজ্ঞাসা করল চললি কোথায়?
স্টেশানে। আজ আমাদের জীবনের খুব অন্যতম দিন। আমার দাদু মোর দ্যান এইটটি। ছেলেবেলায় আমার তাঁর কাছেই কেটেছে। অনেক বলেছি, এতকাল কিন্তু কিছুতেই গ্রাম থেকে নড়তে চান নি। শেষপর্যন্ত বরফ গলেছে। আজ আসছেন কিছুদিন আমার কাছে থাকতে। সন্দীপ জানাল। জানিয়ে চলে গেল।
বাইকে বসামাত্র গৌরবকে বনি জিজ্ঞাসা করল, তোমার বন্ধু?
হ্যাঁরে। একসময় আমার খুব বন্ধু ছিলাম।
এখন?
এখনও আছি তবে অনেকদিন পরে দেখা হলে সেটা প্রথমেই বোঝা যায় না।
আচ্ছা কাকু, তোমার সেই বন্ধু, যাঁর খোঁজে আমরা একদিন গিয়েছিলাম, ওই যে যারা বাড়ি পাল্টেছে অথচ ঠিকানা রেখে যায় নি বলে তুমি ঠাকুমাকে বলেছিলে, তার খোঁজ পেয়েছ? বনি জিজ্ঞাসা করল।
গৌরব ঠোঁট কামড়াল। আশ্চর্য ব্যাপার। জয়তীকে কিছুতেই খুঁজে বের করতে পারছে না সে। যে বাড়িতে ছিল সেটা পাল্টেছে ওরা। কোথায় গেছে কেউ জানাতে পারছে না। পুরনো বন্ধু-বান্ধবরা কেউ ওর খবর রাখে না। কোথায় গেল মেয়েটা। স্কুলে কাজ করত জয়তী। কিন্তু কোন্ স্কুল তা জানে না গৌরব। এই শহর এমন যে কেউ ইচ্ছে করলে চিরকাল জনতার আড়ালে থেকে যেতে পারে। কিন্তু জয়তীকে খুঁজে বের করতেই হবে। ও যখন কলকাতা থেমে আমেরিকায় গিয়েছিল পড়াশোনা করতে তখন যে জয়তীকে রেখে গিয়েছিল সেই জয়তীর মুখোমুখি না হওয়া পর্যন্ত তার নিস্তার নেই। প্রথমদিকে নিয়মিত চিঠি যেত আসত। যখন গৌরবের মাসিক রোজগার হাজার ডলারে পৌঁছলো তখনই সে চেয়েছিল জয়তী সব ছেড়ে আমেরিকায় চলে আসুক। প্রেমের পরিণতি সার্থক হোক বিবাহে। কিন্তু সেখানেই লাগল বিরোধ। জয়তী জানিয়েছিল ব্যক্তিগত সুখের জন্যে সে সংসারের অন্য সবাইকে বঞ্চিত করতে পারবে না। ওর বাবা অসুস্থ, ওকে চাকরি নিতে হয়েছে। এখন তার চলে যাওয়া সম্ভব নয়। গৌরব লিখেছিল, যদি টাকাই বড় কথা হয় তাহলে সে নিয়মিত আমেরিকা থেকে টাকা পাঠাতে পারে। চাই কি জয়তীও সেখানে গিয়ে চাকরি নিয়ে এঁদের সাহায্য করতে পারে। আর যদি কলকাতায় অন্য কোনো আকর্ষণ থাকে তাহলে আলাদা কথা। সেক্ষেত্রে সরাসরি জানানোই শোভনীয়। তারপর থেকেই জয়তী চুপচাপ হয়ে গেল। গৌরব চিঠি দিয়েছে। একের পর এক, উত্তর পায়নি।
ভেবেছিল, বেলেঘাটার ওর এক বন্ধুর বাড়িতে যাবে গৌরব যে সম্ভবত জয়তীর খবর রাখে বলে কোনো কোনো বন্ধু জানিয়েছে। কিন্তু তার বাড়িতে সে শুনল বন্ধু অফিসের কাজে বাইরে গেছে। আর একটা ব্যাপার বেশ চোখেই পড়ছে। বত্রিশে একদল বন্ধু বেশ সেটলড হয়ে বিয়ে থা করেছে। কিন্তু কেউ কেউ তো এখনও বেকার। প্রথম দলের সঙ্গে মিশলে কোথায় যেন একটা ফাঁক থাকছে, দ্বিতীয় দলের সঙ্গে একটা আড়াল। দুপক্ষের আচরণে সবসময় এটাই বোঝা যাচ্ছে।
বেলেঘাটায় গৌরবের দূরসম্পর্কের এক কাকা থাকতেন। ছেলেবেলায় ওই বাড়িতে বেশ যাতায়াত ছিল। গৌরব স্মরণশক্তির ওপর নির্ভর করে বনিকে নিয়ে পাড়ায় এল। তার একটু গোলমাল হয়ে যাচ্ছিল বাড়িটা খুঁজে বের করতে। দুটো নতুন বাড়ি এলাকার চেহারা পাল্টে দিয়েছে। সে লক্ষ্য করল একটা চায়ের দোকানের সামনে দাঁড়িয়ে কয়েকটা ছেলে গুলতানি মারছে। বাইকটা থামাতেই একটা সিটি বাজল। একটি কর্কশ গলা গেয়ে উঠল, দিল দিয়া দরদ লিয়া।
একজন প্রবীণ ভদ্রলোক যাচ্ছিলেন, তাঁকে কাকার নাম বললে তিনি বাড়িটাকে দেখিয়ে দিলেন। গৌরব বাইকটাকে বাড়ির সামনে রেখে দরজায় কড়া নাড়ল। সেই সময় আরও কিছু মন্তব্য ছুটে এল। আর এই সবই যে বনিকে উদ্দেশ করে তা বুঝতে সময় লাগল না। গৌরবের চোয়াল শক্ত হলো, বনির মুখে রক্ত জমল। সেই সময়, ভেতর থেকে চাপা ক্রোধ ভেসে এল, কেন বিরক্ত করছ। আমি তো বলেই দিয়েছি সম্ভব নয়।
অবাক হয়ে গৌরব ডাকল, কাকাবাবু।
এবার দরজা খুলল। একজন বছর ষাটের মানুষ বিস্মিত হয়ে দাঁড়িয়ে। তার পরনে পাজামা পাঞ্জাবি। তিনি একবার গৌরবের, আর একবার বনির দিকে তাকালেন, কাকে চান?
আমাকে চিনতে পারছেন না কাকাবাবু? আমি গৌরব।
সত্যিই চমকে গেলেন ভদ্রলোক, তারপর সেটাকে সামলে নিয়ে বললেন, আরে কী খবর? এসো এসো, হোয়াট এ সারপ্রাইজ! শুনছ, দেখ কে এসেছে।
গৌরব একবার চায়ের দোকানের দিকে তাকিয়ে বনিকে নিয়ে ভেতরে ঢুকতেই কাকা দরজা বন্ধ করে দিলেন। এই সময় ভেতর থেকে কাকিমা বেরিয়ে এলেন। বয়স তার শরীরে ছাপ ফেলেছে, ওমা গোরা না? কী চেহারা হয়েছে তোর? রাস্তায় দেখলে তো চিনতেই পারতাম না। কবে এলি?
এইতো কিছুদিন। কেমন আছেন সবাই।
আমি তো খারাপ থাকি না কখনও। এটি কে?
দাদার মেয়ে। বনানী। গৌরব পরিচয় করিয়ে দেওয়া মাত্র বনি দুজনকে প্রণাম করল। কাকিমা ওর চিবুক ধরে বললেন, বাঃ বেশ মিষ্টি হয়েছে তো। সৌরভের মেয়ে এতবড় হয়ে গেছে আমি জানিই না।
কাকাবাবু বললেন, যাতায়াত না থাকলে জানবে কী করে?
গৌরব বলল, হ্যাঁ, আমি একটা কথা বুঝতে পারছি না এখানে এসে, কেউ কারও সঙ্গে যোগাযোগ রাখছেন না কেন? মাও বললেন অনেককাল আপনাদের খবর উনি পান না। শুধু বিজয়ার সময় চিঠি দেওয়া পাওয়া ছাড়া।
কাকাবাবু বললেন, তাও বউদি যতদিন আছেন। আসলে আমাদেরও নানান ঝামেলা। ওদিকে সৌরভের স্ট্যাটাস তার আর এক জীবন–এইসব মিলিয়েই যোগাযোগ ছিন্ন হয়ে গেছে। যাক, ছেড়ে দাও, তুমি যে এলে এতে ভারি খুশি হয়েছি।
ঠিক তখনই দরজায় শব্দ হলো। কাকিমা বললেন, তুমি একদম রাগারাগি করবে না। এ পাড়ায় থাকতে হলে এসব সহ্য করতেই হবে।
সহ্য করার একটা সীমা আছে। কাকা বিড়বিড় করলেন। বাইরে থেকে চিৎকার এল, সব কি কানে তুলো দিয়েছেন? খামটা এবার শো করুন।
গৌরব জিজ্ঞাসা করল, কী হয়েছে কাকাবাবু?
কাকা বললেন, পাড়ার মস্তানরা শেতলাপুজো করবে। আমাকে একশো টাকার চাঁদার স্লিপ ধরিয়েছে। আমি বলছি পারব না। তাই ঝামেলা শুরু হয়েছে।
একশো টাকা চাঁদা? শেতলাপুজোর জন্যে? গৌরব অবাক হয়ে গেল।
দরজার শব্দ বাড়ছিল। কাকা দরজা খুলে একটু শান্ত গলায় জিজ্ঞেস করলেন, কী চাই?
সেটা তো আপনি জানেন মেসোমশাই। কেন রেলা করছেন। মালটা ছাড়ুন।
আমি তো তোমাদের বলেছি অত টাকা চাঁদা দিতে পারব না।
আপনি কী বলেছেন সেটা কে শুনবে? আমি যা বলেছি তাই শুনবেন। আমার নাম তিকরি, বেলেঘাটার সব মস্তান আমাকে গুরু বলে এটা নিশ্চয় আপনি জানেন। পাত্তি বের করুন। একটি গলার অনেক রকম হুমকি। এই ভাষা বিদেশে যাওয়ার আগে গৌরব শোনেনি। এটা কি বাংলা?
সে উঠে গিয়ে দরজায় গিয়ে দাঁড়াল, তোমরা এসব কি বলছ? প্রথম কথা তোমরা কি পুজো করার আগে ওঁর সম্মতি আছে কিনা জেনেছ? তা যখন জানাওনি তখন উনি যা দেবেন তাই নাও।
একটি কালো রোগা চোয়াড়ে দেখতে লম্বা চুলের ছেলে বলল, আরে এই লম্বুটা আবার কে? কথা হচ্ছে পাড়ার মধ্যে, বেপাড়ার মাল কেন ওভারটেক করছে?
গৌরব একটু উত্তেজিত হয়ে বলল, যা বলেছি তার জবাব দাও আগে।
জবাব? ছেলেটা হাসল, মোটরবাইকটা হাপিস করে দেব নাকি? চাম্পুকে নিয়ে বেড়াতে এসেছেন বেড়িয়ে যান আমাদের ঘরোয়া কথায় কান দেবেন না। দিন দাদা, মালটা ফেলুন। বহুৎ সময় খরচ হয়ে যাচ্ছে আপনার জন্যে।
গৌরব ততক্ষণে বাইরে বেরিয়ে এসে খপ করে ছেলেটার কলার ধরে ফেলেছে, কী বললে? চাম্পুকে নিয়ে বেড়াতে এসেছি। চাম্পু মানে কী বলে?
প্রথমে ছেলেটার চোখে মুখে অসহায় ভঙ্গি ফুটে উঠল। গৌরবের মুঠোয় আটকে ছেলেটা ছটফট করছে। তার বন্ধুরা ঠিক প্রস্তুত না থাকায় কী করবে বুঝতে পারছে না। এর ঝটকা দিয়ে গৌরব ওই ছেলেটিকে দূরে ফেলে দিয়ে বলল, তোমাদের মতো নোংরা ছেলের গায়ে হাত দিতেও ঘেন্না লাগে।
সঙ্গে সঙ্গে একটা ছুরি বেরিয়ে এল ছেলেটির হাতে। মাটি থেকে সে ধীরে ধীরে উঠে দাঁড়াল, জান্ নিয়ে নেব শালা তোর। ভোগে যাওয়া থেকে কে তোকে বাঁচায় দেখি। সরে যা তোরা। খুনকা বদলা খুন।
গৌরব ছেলেটার অস্বাভাবিক ছোরা হাতে দেখে একটু অবাক হলো! এবং তখনই একটা চিৎকার ভেসে এল, তিকরিদা, কালো দল নিয়ে অ্যাকশনে আসছে। তাড়াতাড়ি এস।
সঙ্গে সঙ্গে বাঘের মতো ঘুরে দাঁড়াল তিকরি, কালো! শালা কালোর এত হিম্মত! আমার পাড়ায় অ্যাকশন করতে এসেছে? ঠিক হ্যায়। তোমার হিসেব পরে হবে লম্বু। কালোকে দেখে আমি আবার আসছি।
দলটা দৌড়ে চলে গেল গলি দিয়ে।
গৌরব কাকাকে বলল, এরা কারা কাকা?
আমাদের পাড়ার গার্জেন। কাজটা তুই ভালো করলি না গৌরব।
কেন? ওরা আমাকে মেরে ফেলবে?
ওদের অসাধ্য কিছু নেই। বিবেক, ভদ্রতা, শিক্ষা বলে কিছুই নেই ওদের।
দেখা যাক। গৌরব হাসল, কিন্তু তোমরা এখানে আছ কী করে?
কোথায় যাব? পৈতৃক বাড়ি। কলকাতার যেখানেই যাব সেখানেই বাড়িভাড়া আকাশছোঁয়া। আর সেখানেই যে এরা, মানে এদের মতো আর কোনো দল থাকবে না তার বিশ্বাস নেই। এই রক্তবীজরা হু-হু করে বেড়ে যাচ্ছে।
ঘরে ঢুকে গৌরব জিজ্ঞাসা করল, পুলিশকে খবর দিচ্ছ না কেন?
পুলিশ! বলবে, কেন জলে বাস করে কুমিরের সঙ্গে বিবাদ করছেন। তাছাড়া পুলিশ দুদিন না হয় এখানে থাকবে। তারপর? আমাকে তো কাজকর্মে বের হতেই হবে তখন কে বাঁচাবে? তাছাড়া খুকি কলেজে যায়, টিউশনি করে।
খুকি? খুকি এত বড় হয়ে গেছে? গৌরব বিস্মিত হলো।
বাঃ হবে না? ওর একুশ হলো। ওকে নিয়েই তো দুশ্চিন্তা। এইসব ছেলের সামনে দিয়ে যাওয়া আসা করতে হয়ে ওকে।
কাকিমা বললেন, খুকি কিন্তু ওদের ভয় পায় না, যাক তোমরা ভেতরে এস। চা করতে যাচ্ছি আমি। তুমি এসো মা আমার সঙ্গে।
বনিকে নিয়ে কাকিমা চলে গেলে গৌরব বলল, আমি যাওয়ার আগে কলকাতায় মাস্তান ছিল। কিন্তু এত ব্যাপক হারে এবং এই ভাষায় কথা বলার ছেলে ছিল না। কাকা বললেন, ওদের দোষ নয়। এদের বেশির ভাগই জন্মেছে ছিন্নমূল পরিবারের সন্তান হিসেবে এখানে। বাবা-মায়ের স্নেহ এবং সাচ্ছল্য পায়নি। রাস্তায় বড় হয়েছে। তার ওপর হিন্দি সিনেমার প্রভাবে আর ভবিষ্যৎ সম্পর্কে অনিশ্চয়তা ওদের এই চেহারা দিচ্ছে। লক্ষ্য করে দেখ, প্রত্যেকের একজন ফিল্ম হিরোর মতো কানঢাকা বাবড়ি চুল। আগামীকাল বলে এদের কিছু নেই।
এই সময় খুকি এলো। মাঝারি চেহারার প্রাণবন্ত মেয়ে। পরিশ্রমের চিহ্ন মুখে। এসে অবাক হয়ে তাকাল, গৌরবদা না?
কাকা বললেন, তুই কী করে চিনতে পারলি?
বাঃ, চিনব না কেন? কবে এলে তুমি? ভালো আছ? কতদিন বাদে দেখলাম। কী খবর?
এতগুলো প্রশ্নের উত্তর একসঙ্গে দিতে পারব না। গৌরব হাসল, আমি ভালো আছি। তোর খবর কী?
এই তো। ও হ্যাঁ, বাবা, আমাদের বাড়িতে কি পাড়ার ছেলেরা কোনো ঝামেলা করেছে?
কাকাবাবু উত্তর দিলেন, ওরা একশো টাকা চাঁদা চেয়েছে শীতলা পূজোর জন্যে। আমি দেবো না বলায় যা-তা বলেছে একে। গৌরব বোঝাতে গেলে ওকে অপমান করেছে। তখন গৌরব ছেলেটার কলার ধরেছিল।
খুকি মাথা নাড়ল, জয়দা সেই কথাই বলল। ওরা খুব খেপে আছে। তবে জয়দা বলেছে যে ছেলেটা অপমান করেছিল তাকে নিয়ে এখানে আসবে।
গৌরব জিজ্ঞাসা করল, জয়দা কে?
কাকা বললেন, পাড়ায় থাকে। মাস্তান। তবে একটু ভদ্রতা এখনও আছে। ওর ফ্যামিলি ব্যাকগ্রাউন্ড ভালো। তবে তাদের সঙ্গে সম্পর্ক নেই। বেসিক্যালি হি ইজ এ মাস্তান বাট নট ইয়েট রুইনড। খুকির সঙ্গে ভদ্রগলায় কথা বলে।
খুকি বলল, আসলে গৌরবদা, পাড়ার পরিবেশ যখন এই রকম তখন কারো কারো সঙ্গে যদি একটু ভদ্রভাষায় কথা বলা যায় তাহলে সে অনেক উপকারে আসে। জয়দা মাস্তানি করে ঠিক তবু কোথায় যেন এখনও ভালত্ব লেগে আছে।
কাকা বললেন, তোকে নিয়েই আমায় ভয়। কোনোদিন যদি কিছু করে বসে ওরা।
এই সময় কাছাকাছি বোমের শব্দ শুরু হলো। খুকি বলল, দুদলে লাগল। এবং তখনই দরজার কড়া নড়ল। কাকা দরজা খুলতে একটি ফর্সা স্বাস্থ্যবান ছেলে আর একজনের কলার ধরে হিড়হিড় করে টেনে নিয়ে এল ভেতরে, ক্ষমা চা এঁদের কাছে। পাড়ার মা-বোনদের ইজ্জত নেই না?
ছেলেটা সেই অবস্থায় কোনরকমে বলল, কাজটা ভালো করছ না জয়দা। আমি বদলা নেবই। সঙ্গে সঙ্গে জয় তার পেটে এমন একটা আঘাত করল সে ককিয়ে উঠে চুপ করে গেল। কাকাবাবুর সামনে ওকে এনে জয় বলল, কিছু মনে করবেন না কাকাবাবু, ওদের হয়ে আমি ক্ষমা চাইছি। একে দেখে রাখুন। যদি কোনোদিন কিছু করে আমাকে বলবেন। তারপর কলার ছেড়ে দিয়ে বলল, যা।
ছেলেটি ছুটে বেরিয়ে গেল ঘর থেকে। জয় বলল, ওরা একশো চেয়েছিল? দিতে হবে না। আপনি পঁচিশ দিন। ওদের আমি বুঝিয়ে বলব।
কাকাবাবু সঙ্গে সঙ্গে পঁচিশ টাকা বের করে জয়ের হাতে দিলেন। সে টাকাটা নিয়ে খুকিকে বলল, চলি ভাই খুকি।
খানিকক্ষণ বসে চা খাবার খেয়ে গৌরব উঠল। কাকাবাবু তখনও শঙ্কিত ছিলেন। বললেন, সাবধানে যেও।
বাইরে বেরিয়ে মোটরবাইক স্টার্ট দিল গৌরব। বনিকে পেছনে বসিয়ে স্টার্ট দিল সে। খানিকটা যাওয়ার পর সে ব্রেক কষল। সামনের গলিতে একটা ঝামেলা হচ্ছে। গৌরব জয়কে দেখতে পেল।
তাকে ঘিরে কয়েকজন খুব তড়পাচ্ছে। হঠাৎ একজন ছুরি বের করে জয়কে আঘাত করে দৌড়ে পালাল। জয় দেয়াল ধরে মাটিতে বসে পড়েছে। আর তৎক্ষণাৎ গলিটা ফাঁকা হয়ে গেল।
গৌরব ছুটে গেল কাছে। এক হাত দিয়ে তার কাঁধে চেপে ধরেছে। মুখে যন্ত্রণার চিহ্ন। সে তাড়াতাড়ি ওকে ধরে জিজ্ঞাসা করল, উঠতে পারবেন?
জয় চোখ তুলে দেখল। তারপর উঠে দাঁড়াবার চেষ্টা করল। ওর কাঁধ থেকে রক্ত বের হচ্ছিল। গৌরব বলল, আপনি আমার সঙ্গে হসপিটালে চলুন।
না। ঝটকা দিলো জয়, হাসপাতালে যাব না। এই কেস ওরা পুলিশে রেফার করবে।
কিন্তু আপনি উন্ডেড!
এমন কিছু বেশি নয়। আমার চেনা ডাক্তার আছে।
ও। তাহলে অন্তত খুকিদের বাড়িতে চলুন। ফার্স্ট এইড দিয়ে ব্যান্ডেজ করে দিই।
গৌরবের কথায় জয়ের মুখটা অন্যরকম হয়ে গেল, আপনি খুকিদের বাড়িতে ছিলেন না? ওরা আপনাকে মারতে চেয়েছিল বলে ঝামেলা হলো। আপনি, আপনি আমার উপকার করতে চাইছেন কেন?
আপনি মানুষ বলে।
মানুষ? আমাকে কেউ মানুষ বলে না, জানেন! আপনার কথা আমার মনে থাকবে। টলতে টলতে উল্টোপথে চলে গেল জয়।
মোটরবাইকে ফিরে স্টার্ট দিতেই বনি জিজ্ঞাসা করল, ও তোমাকে কি বলল কাকা?
অন্যমনস্ক গলায় গৌরব বলল, কিছু না।
.
রাত বেশ হয়েছিল। মোটরবাইক নিয়ে বেশ দ্রুতগতিতেই বাড়ি ফিরছিল গৌরব। পার্ক স্ট্রিট থেকে ক্যামাক স্ট্রিট দিয়ে ঢুকে সে থিয়েটার রোডের দিকে আসছিল। রাস্তা ফাঁকা, দুপাশের দোকানপাট বন্ধ। জায়গায় একটু পাল্টায়নি। তবে বারো বছর আগে এলাকাটা অফিস পাড়া আর কিছু ধনওয়ালা বড়লোকদের থাকার জন্যে নির্দিষ্ট ছিল। এখন প্রচুর মাল্টিস্টোরিড বাড়ি উঠেছে। এতে অবশ্য সন্ধের পরের চরিত্র পাল্টায়নি।
থিয়েটার রোড থেকে মিন্টোপার্কের দিকে যেতেই দৃশ্যটা চোখে পড়ল গৌরবের। একটি অল্পবয়সী মেয়ে ছুটছেই বলা যায়। তার পিছু নিয়েছে দুটো লোক। দূর থেকেই মনে হচ্ছে ওদের পদক্ষেপ সুস্থ নয়। মোটরবাইকে বসে গৌরব ভাবল ব্যাপারটা এ পাড়ায় আগেও ছিল। সন্ধের পরে খদ্দের ধরতে পতিতারা সেজেগুজে এসব এলাকায় ঘোরাফেরা করে। কিন্তু পুলিশের তাড়া ছাড়া ছোটে না কেউ। ব্যাপারটা আমল না দিয়ে সে বাঁদিকে বাঁক ঘুরতে যাবে এমন সময় মেয়েটি ফুটপাত থেকে ছিটকে নেমে এল পথে। প্রায় জোরে ব্রেক কষে নিজের পতন এবং দুর্ঘটনার সামাল দিলো গৌরব। মেয়েটি এমন ঘাবড়ে গিয়েছিল যে মুখে হাত চাপা দিয়ে আর্তনাদ করে উঠেছিল।
খুব খেপে গিয়ে গৌরব চিৎকার করে উঠল, মরার ইচ্ছে হয়েছে না? দেখে রাস্তায় নামতে পারেন না? আর একটু হলেই–। কথা বলতে বলতেই গৌরবের মস্তিষ্কে যে বোধের জন্ম নিল তা হলো মেয়েটি পতিতা শ্রেণির নয়। পরনে জিনসের প্যান্ট এবং বাগী শার্ট, কাঁধে চামড়ার ব্যাগ। মুখে রঙ নেই। কিন্তু শিক্ষার ছাপ রয়েছে। সে ঘাড় ঘুরিয়ে দেখল অনুসরণকারীরা দূরের ফুটপাতে দাঁড়িয়ে আছে। গৌরব জিজ্ঞাসা করল, ওরা কারা? ছুটছিলে কেন? যার বয়স কখনই উনিশের ওপরে নয় তাকে আপনি বলার কোনো মানে হয় না।
মেয়েটি তখনও স্বাভাবিক নয়। কোনোমতে মাথা নেড়ে বলল, জানি না। ওরা আমাকে ডাকছিল।
এত রাত্রে তুমি কোথায় যাচ্ছিলে?
জানি না। থ্যাঙ্কস। বলে মেয়েটি উল্টো ফুটপাতে যাওয়ার জন্যে পা বাড়াতেই গৌরব বাধা দিলো, দাঁড়াও। কী করো তুমি?
কলেজে পড়ি। ইটস এনাফ, ইজন্ট ইট? আমাকে বাঁচিয়েছেন বলে ধন্যবাদ দিয়েছি। ঘুরে দাঁড়িয়ে তীব্র স্বরে কথাগুলো ছুঁড়ে দিল মেয়েটি।
কিন্তু লোকদুটো এখনও দাঁড়িয়ে আছে। এই নির্জন রাস্তায় এত রাত্রে তুমি সেফ নও।
আমি কী করে জানব যে আপনার কাছে আমি নিরাপদ?
ওয়েল। তা বলতে পার। তবে আমার সঙ্গে আইডেন্টিটি কার্ড রয়েছে। তুমি দেখতে পার। তাছাড়া তোমাকে আমি ছাড়তে পারি না নৈতিক কারণে। উঠে এসো।
কেন?
তোমার বাড়িতে পৌঁছে দিয়ে আসব।
না। আমি বাড়িতে এখন যাব না।
এখন? তুমি জানো এখন কটা বাজে?
জেনেই বলছি। আপনি যেতে পারেন। আই ক্যান লুক আফটার মাইসেল।
গৌরব হাসল, তার নমুনা তো একটু আগেই দেখলাম। লোকদুটো আবার পিছু নিলে ভালো লাগবে? ওঠো পেছনে, তোমাকে পৌঁছে দিচ্ছি।
কোথায় পৌঁছে দেবেন?
তোমার বাড়িতে।
বললাম তো আমি এখন বাড়ি ফিরব না।
মেয়েটি যে রকম জেদী গলায় কথাগুলো বলল তাতে ফাঁপরে পড়ল গৌরব। অথচ একে এভাবে ছেড়ে যেতেও ওর ইচ্ছে করছিল না। আমেরিকায় এ রকম প্রচুর মেয়ে ঘর ছেড়ে রাস্তায় ঘোরে এবং তাদের সর্বনাশ হতে বেশি সময় লাগে না। এতক্ষণ কথা বলে তার স্পষ্ট ধারণা হয়েছে মেয়েটি অত্যন্ত ভদ্রঘরের এবং পড়াশোনা আছে। সে গলা ভারী করে বলল, দ্যাখো ভাই তুমি যদি আমার কথা না শুনতে চাও তাহলে আমাকে রূঢ় হতে হবে। লোকাল থানার ও.সি. আমার পরিচিত। তোমাকে থানায় যেতে হবে।
আপনি কি আমার মরাল গার্জেন? ফুঁসে উঠল মেয়েটি।
না। কিন্তু তোমাকে এভাবে ছেড়ে যেতে পারি না।
মেয়েটি এক মুহূর্তে ভাবল তারপর পাশ কাটিয়ে গৌরবের বাইকের ব্যাক সিটে উঠে বসল, ঘুরিয়ে নিন। মেয়েটি যে দিকে দৌড়ে যাচ্ছিল এখন তার বিপরীত দিকে যেতে চাইলে গৌরব ইঞ্জিন চালু করল। বাইক ঘুরিয়ে নিয়ে স্পিড তুলতেই সে বুঝল অনুসরণকারীরা খুব হতাশ হলো। খানিকটা যাওয়ার পর মেয়েটির নির্দেশে বাঁ দিকে বাঁক নিল। একদা সাহেবপাড়া এখন সামান্য বদলালেও রাস্তাঘাট ছায়া ছায়া জনশূন্য। মাঝে মাঝে কোনো উঁচু ফ্ল্যাটের স্টিরিও থেকে বাজনা ভেসে আসছে। সেইরকম একটা বাড়ির সামনে দাঁড়িয়ে মেয়েটি বলল, থ্যাঙ্কস। গৌরব জিজ্ঞাসা করল, এখানেই তুমি থাকো?
দ্যাটস নট ইওর প্রব্লেম। বলেই মেয়েটি হনহনিয়ে সিঁড়ি দিয়ে উঠে গেল। খুব জেদ চেপে গেল গৌরবের। মেয়েটির মা বাবার সঙ্গে দেখা করে বলা দরকার ব্যাপারটা। সে বাইক একপাশে সরিয়ে রেখে লম্বা পায়ে অনুসরণ করল। ততক্ষণে লিফটটা ওপরে উঠে গেছে। বাইরের ফ্লোর ইনডিকেটর চোখ রেখে সে দেখল আলো জ্বলতে জ্বলতে লিফট থামল ছয় তলায়। বোতাম টিপতে সেটা নিচে নেমে আসতেই গৌরব লিফটে উঠে ছতলায় বোতাম টিপল। এত রাত্রে লিফটম্যান থাকে না। শূন্য লিফটে দাঁড়িয়ে তার মনে হলো একটু বাড়াবাড়ি করে ফেলছে না তো! কিন্তু শেষ দেখে যাওয়ার ইচ্ছাই প্রবল হলো। দরজা খুলে যেতেই বাইরে পা দিয়ে সে একটু হকচকিয়ে গেল। তিনটে ফ্ল্যাটের দরজা তিনদিকে। তিনটেই বন্ধ। মেয়েটি কোন্ ফ্ল্যাটে ঢুকেছে? ঘড়ি দেখল সে। এত রাত্রে দরজায় দরজায় নক করে জিজ্ঞাসা করা আদৌ শোভন নয়। লিফট নেমে গিয়েছিল। গৌরব দেখল ওটা যখন আবার উঠে এল তখন ছতলার দুজন পুরুষ-মহিলা যাত্রী বেরিয়ে এলেন। গৌরবকে একবার বিরক্ত চোখে দেখে চাবি বের করে একটা দরজা খুলে ওরা ভেতরে ঢুকে যেতেই গৌরবের চোখ বাকি দুটো দরজার ওপর পড়ল। সে মরিয়া হয়ে একটি দরজার বেল টিপল। কোনো সাড়া নেই দ্বিতীয়বার টিপতেই দরজাটা খুলল। একটি একুশ বাইশ বছরের ছেলে দরজাটা ধরে রেখে ঈষৎ জড়ানো গলায় জিজ্ঞেস করল, হু আর ইউ প্লিজ?
তৎক্ষণাৎ একটু কটু গন্ধ ধক্ করে নাকে লাগল গৌরবের। সে গম্ভীর হয়ে জিজ্ঞাসা করল, একটু আগে যে মেয়েটি এখানে ঢুকেছে তাকে একটু ডেকে দাও।
কেউ এখানে ঢোকেনি। ছেলেটির গলা ওপরে উঠল, ডোন্ট ডিস্টার্ব আস।
কী করছ তোমরা? দ্যাটস নট ইওর বিজনেস।
ভেতর থেকে আর একটি জড়ানো কণ্ঠ ভেসে এল, কী ফালতু বকছিস। বন্ধ করে দে। ছেলেটি দরজা বন্ধ করতে যাচ্ছিল কিন্তু গৌরব ততক্ষণে অনেকটাই ঢুকে পড়েছে। এবং তখনই সে দৃশ্যটি দেখতে পেল। কার্পেট পাতা ঘরে উনিশ থেকে বাইশ বছরের গোটা ছয়েক ছেলেমেয়ে আধশোয়া বসা অবস্থায় রয়েছে। একজন গাঁজা খাচ্ছে তখনও। বাকিরা সম্ভবত কোনো ড্রাগে আচ্ছন্ন। গৌরব বলল, এই ব্যাপার? ফ্ল্যাটটা কার?
তখন দরজায় দাঁড়ানো ছেলেটি এবার নরম গলায় বলল, আমাদের।
তোমার বাবা-মা কোথায়?
দে আর আউট ফর দ্য নাইট।
সেই মেয়েটি কোথায়, যে এসেছে একটু আগে।
আপনি কে?
পুলিশ।
সঙ্গে সঙ্গে গাঁজা খাচ্ছিল যে সে সোজা হয়ে বসল। বাকি ছেলেমেয়েগুলোর কোনো প্রতিক্রিয়া হওয়া সম্ভব ছিল না বলেই হলো না। গৌরব আবার বলল, আমি তোমাদের বেশি সময় দেব না, মেয়েটিকে এখানে আসতে বলো। নইলে তোমাদের থানায় যেতে হবে।
সঙ্গে সঙ্গে ছেলেটার চেহারা পাল্টে গেল। দরজা ছেড়ে কয়েক পা ভেতরের দিকে গিয়ে সে চিৎকার করে ডাকল, টিনা, এই টিনা বেরিয়ে আয়। উই ডোন্ট ওয়ান্ট এনি ট্রাবল। কাম আউট প্লিজ। ছেলেটির কথা শেষ হতেই ভেতরের ঘর থেকে বেরিয়ে এল মেয়েটি, এসে প্রতিবাদী ভঙ্গি তে দাঁড়াল। গৌরব মাথা নাড়ল, সত্যি কথাটা বলতে পারতে তো। যাদের ফ্ল্যাট সেই ছেলেটি বলল, টিনা তুই চলে যা। আমরা কোনো ঝামেলা চাই না। তুই খাবি না অথচ এসে ঝামেলা করিস। বাবা যদি জানতে পারে পুলিশ এসেছিল!
ছেলেটির কথা শেষ হওয়ামাত্র মেয়েটি বড় বড় পা ফেলে দরজার দিকে এগিয়ে এল। গৌরব বাইরে বেরিয়ে আসতেই সে সজোরে দরজা বন্ধ করে দিয়ে এগিয়ে গেল লিফটের দিকে। বোতাম টিপল অসহিষ্ণু ভাবে। গৌরব কথা বলল না। লিফট এলে সে মেয়েটির পাশে দাঁড়াল। মেয়েটি মুখ ঘুরিয়ে আছে ওপাশে। লিফট নিচে নামলে হঠাৎ সে হিংস্র চোখে তাকাল আপনি কী চান? কেন আমাকে অপমান করলেন?
গৌরব হাসল, ব্যাপারটা হয়তো বাড়াবাড়ি হয়ে যাচ্ছে কিন্তু আমি চাই তুমি বাড়ি ফিরে যাও। এই আড্ডায় তুমি রোজ আস?
না। প্রত্যেক শনিবারে এরা এখানে বসে। মেয়েটি আবার মুখ ফেরাল।
এই যে এরা ড্রাগ খাচ্ছে, তুমি খাও?
না। একদিন গাঁজার কল্কেতে টান দিয়েছিলাম বিশ্রী লেগেছিল। ড্রাগ খেতে এখনও সাহস পাচ্ছি না। এসব কথা কেন জিজ্ঞাসা করছেন?
এইভাবে এলে একসময় তুমি সাহস অর্জন করে ফেলবে।
তাতে আপনার কী?
আমার কিছুনা। তোমার মতো স্মার্ট সুন্দরী মেয়ের জীবনটা নষ্ট হবে ভেবে একটু খারাপ লাগছে এই মাত্র। এদের বাবা-মা কোথায়?
এত প্রশ্নের জবাব আমি দেব না।
তাহলে তোমাকে আমার সঙ্গে থানায় যেতে হবে।
আপনি কী চান?
তোমাকে বাড়িতে পৌঁছে দিতে।
হঠাৎ মেয়েটি গটগট করে হেঁটে গৌরবের বাইকের কাছে পৌঁছে গেল। তারপর ডাকল, চলুন। বাইকে স্টার্ট দিয়ে মেয়েটিকে বলল গৌরব, ডাইরেকশন দাও, কোনো রকম চালাকির চেষ্টা কোরো না। তোমার নাম শুনলাম টিনা, পুরোটা কী?
মেয়েটি কোনো উত্তর দিলো না। সে যে পেছনের সিটে বসে আছে তাও যেন টের পাওয়া যাচ্ছে না। তবে মাঝে মাঝে বাঁ দিক কিংবা ডান দিক বলে নির্দেশ দিয়ে যাচ্ছিল। গৌরব ঠিক করল, টিনার বাবা-মাকে সে ডাকবে। সমস্ত ঘটনা খুলে বলবে এবং ভবিষ্যতের জন্যে সতর্ক হতে অনুরোধ করবে। সুযোগ পেলে দুজনকে একটু বুঝিয়ে দেওয়া যাবে এভাবে মেয়েকে ছেড়ে দিয়ে তাঁরা ভালো কাজ করছেন না। বিশেষ ধরনের নয়, মাল্টিস্টোরিড একটা বাড়ির সামনে টিনা ওকে বাইক থামাতে বলল। ফুটপাতে উঠে জিজ্ঞাসা করল, নামবেন না? আমাকে পৌঁছে দিতে এসেছেন তো!
গৌরব খোঁচাটা বুঝল। সে বাইক বন্ধ করে মেয়েটিকে অনুসরণ করল। এবাড়ির লিফটও এত রাতে নিজেকেই চালাতে হয়। চারতলার একটা ফ্ল্যাটের বন্ধ দরজার সামনে টিনা দাঁড়াল, তারপর মিনিটখানেকের মধ্যে তিনবার বেল বাজাল। গৌরব অবাক হলো, কেউ খুলছে না কেন? এবার টিনা নিজের ব্যাগ থেকে চাবি বের করল। দরজা খুলে ভেতরে পা দিয়ে ডাকল সে, আসুন।
ঘরে আলো জ্বলছিল। এক প্রৌঢ় ভদ্রলোক সোফায় শুয়ে আছেন মুখ হাঁ করে। তাঁর পায়ের জুতো টেবিলের ওপরে। টিনা বলল, আমার বাবা। ভদ্রলোক যে অতিরিক্ত মদ্যপানের প্রতিক্রিয়ায় অচেতন হয়ে রয়েছেন তা বুঝতে অসুবিধে হচ্ছে না। ওপাশের দুটো ঘর থেকে ঘুরে এসে টিনা বলল, এটা পড়ে দেখুন। মা রেখে গেছেন।
এই রকম পরিবেশে চুপচাপ দাঁড়িয়েছিল গৌরব। হাত বাড়িয়ে কাগজটা নিল, দ্রুত হাতে লেখা রয়েছে, খেয়ে শুয়ে পড়বে। আই অ্যাম গোয়িং আউট ফর দ্য নাইট টু অ্যাটেন্ড এ পার্টি। গৌরব মুখ তুলে টিনাকে দেখল।
টিনা হাসল, আমাকে বাড়িতে নিয়ে আসার জন্যে ব্যতিব্যস্ত হয়ে পড়েছিলেন আপনি। কিন্তু বলতে পারেন আমি কেন বাড়িতে ফিরব? প্রতি শুক্র এবং শনিবার রাতে আমাকে একা থাকতে হয়। বাবার সঙ্গে কথা বলা যায় না, মা থাকে না। আমি একা, একা এই বন্ধ ফ্ল্যাটে হাঁপিয়ে উঠি। মন খারাপ হয়ে যায়।
তুমি ওঁদের একথা বলেছ?
বলেছি কিন্তু কেউ শোনেনি।
ও। কিন্তু তুমি বড় হয়েছ। নিজেকে নষ্ট করো না। পড়াশোনায় মন দাও। গৌরব দরজার দিকে এগোল। হঠাৎ টিনা চিৎকার করে উঠল, না। আপনি আমাকে ফেলে যাবেন না।
কোথায় যাবে তুমি?
যেখানে হোক। কোথাও জায়গা না থাকলে আমার বন্ধুদের ওখানে রেখে আসুন।
এখন কত রাত খেয়াল আছে?
রাত? ভোরের আগে এ বাড়িতে রাত আসবে না।
কিন্তু তুমি বুঝছ না কেন এখন তোমার বাইরে যাওয়া উচিত নয়।
এখন আমি এখানে থাকলে হয়তো আত্মহত্যা করে ফেলব।
গৌরব টিনাকে দেখল। এই ফ্ল্যাটে পা দেবার পর থেকেই মেয়েটার আচরণ যেন পাল্টে গিয়েছে। কথার ধরনেই মনে হচ্ছে খুব স্বাভাবিক ও নেই। দ্বিধা কাটিয়ে গৌরব বলল, ঠিক আছে, এসো তুমি।
এখন মধ্যরাত। কলকাতার নির্জন রাস্তায় গৌরব টিনাকে বসিয়ে সমানে বাইক চালিয়ে যাচ্ছে। একটা পুলিশ ভ্যান ওদের থামাতে গিয়েও থামাল না। গৌরব একবার ভাবল টিনাকে নিয়ে মায়ের কাছে যাওয়া যাক। কিন্তু অত রাতে সেটাও একটা নাটকের মতো লাগবে। অথচ ওকে কিছুতেই বন্ধুদের সঙ্গে ছেড়ে দেওয়া যায় না। সে জিজ্ঞাসা করল, তোমার বন্ধুদের মা-বাবা কিছু বলে না? ওরা রাত্রে বাড়িতে নেই!
জানেই না। আমার বন্ধুদের মা-বাবাও শনিবার রাত্রে বাড়িতে থাকে না। তাই তো এক একদিন এক একটা ফ্ল্যাটে ওদের আসর বসে।
ঠাকুমা কাকারা সেসব ফ্ল্যাটে নেই?
না। এখন সবাই হাম দো আউর হামারা এক।
ভোরের আগে লেকের একটা স্টাচুর ধারে বাইক রাখল গৌরব। বেশ ক্লান্ত লাগছে এখন। অন্ধকার পাতলা হয়ে আসছে। জ্বলন্ত আলোগুলো বেশ হলদে হলদে। লেকের জল কালচে সবুজ। ওরা পাশাপাশি বসেছিল। একটা ধাপের ওপর। হঠাৎ টিনা বলল, আজ আপনাকে খুব কষ্ট দিলাম, না? গৌরব কোনো উত্তর দিলো না। কথাটা সত্যি, কিন্তু কষ্টটা সে যেচে নিয়েছে। এরপর কেউ কোনো কথা বলছিল না। ধীরে ধীরে অন্ধকার উঠে যাচ্ছিল গাছের মাথায়। হঠাৎ বয়স্ক গলায় উচ্চারিত হতে শুনল সে সূর্যবন্দনা। পরিষ্কার সংস্কৃতে। টিনা জিজ্ঞাসা করল, কী বলছেন ভদ্রলোক?
গৌরব হাসল, যাও গিয়ে জিজ্ঞাসা কর। এই জলের ধারেই তো উনি দাঁড়িয়ে রয়েছেন।
টিনা উঠল। কাছে গিয়ে দেখল, কেবল একজন বৃদ্ধ হাতজোড় করে পূবাকাশের দিকে তাকিয়ে মন্ত্র উচ্চারণ করে যাচ্ছেন। সংস্কৃতের বিন্দুবিসর্গ সে বুঝছে না। কিন্তু পুবের আকাশ ক্রমশ লাল হয়ে এল। হঠাৎ লাফিয়ে উঠল লাল বলের মতো সূর্য। প্রণাম সেরে ভদ্রলোক পিছু ফিরতেই টিনাকে দেখে হাসলেন। আর সেই মুহূর্তে একটি বালক ছুটতে ছুটতে এসে ওঁকে জড়িয়ে ধরে কিছু বলল।
বৃদ্ধ মাথা নেড়ে বালককে সঙ্গে নিয়ে টিনার পাশে উঠে এলেন।
টিনা বলল, কিছু মনে করবেন না, আপনি কী করছিলেন?
বৃদ্ধ হাসলেন, সূর্য প্রণাম।
কেন?
যাতে অন্ধকার দূর হয়, পৃথিবীতে আলো আসে। এই যে আমার নাতি, আগামীকালের জন্যে আমি প্রার্থনা করে যাচ্ছি। ও যদি সুখে থাকে তাহলে আমি ভালো থাকব।
ও কী বলল আপনাকে?
ও আমাকে ডাকতে এসেছে। আমার বউমা পাঠিয়েছেন ওকে। চা হয়ে গেছে। বৃদ্ধ চলে গেলেন নাতিকে নিয়ে। আর টিনা এগিয়ে এল গৌরবের কাছে। গৌরব দেখল ওর মুখের চেহারা যেন পাল্টে গিয়েছে। টিনা বলল, আমি বাড়ি যাব।
গৌরব উঠে দাঁড়াল। ঠাণ্ডা ভোরের বাতাস বইছে। বাইকে স্টার্ট দিয়ে সে বলল, ওঠো।
.
ভোররাতে বৃষ্টি নেমেছিল। আকাশের চেহারা সকাল সাতটাতেও খোলতাই হলো না। ব্যালকনিতে বসে গৌরব চা খাচ্ছিল একা। অনেকদিন বাদে এইরকম একটা সকালের মুখোমুখি হলো সে। মার্কিন মুলুকেও বৃষ্টি নামে, দিনের পর দিন স্যাঁতসেঁতে শীত নিয়ে আকাশ গম্ভীর হয়ে থাকে কিন্তু এই ছবির মতো বর্ষার্ত সকাল দেখেই বুকের ভেতরটা ভারী হয়ে উঠল। ছেলেবেলা থেকে কলেজ জীবনের অনেক বর্ষার স্মৃতি চলকে উঠে এল মনে। আর তখনই তার জয়তীকে মনে পড়ল।
জয়তীর মুখ, হাত, কাঁধ, লম্বাটে গড়ন, হাঁটার ভঙ্গি, চাহনি এমনকী মজা পেয়ে হেসে ওঠার ভঙ্গিটাও এখন তার সামনে। এতবছর ধরে সে যে মেয়েটার ছবি নিয়ে আমেরিকায় একা থেকেছে অথচ এই কলকাতা শহরে এখনও দেখা হলো না। কোন্ অভিমান মানুষকে এমন অন্ধ করে রাখে? শুধু এই দীর্ঘদিনের অদর্শন থেকে মানুষ ভুল বুঝতে পারে? যদি সে মুখোমুখি দাঁড়াতে পারে তাহলে প্রশ্ন করবে তার অপরাধ কী? জয়তী আমেরিকায় যেতে চায়নি মা আর বোনকে এখানে একা রেখে। দায়িত্ব অস্বীকার করে গৌরবের স্ত্রী হয়ে সে দেশে সুখী হতে পারবে না বলে জানিয়েছিল। ভালবাসাকে প্রয়োজনের ওপরে স্থান দিতে চায়নি ও। সে জানিয়েছিল গৌরব যদি চায় তাহলে যে কোনো মেয়েকে বিয়ে করে সংসারী হতে পারে। বিবেক আছে এমন কোনো মানুষের পক্ষে এ কাজ করা সম্ভব নয়। কথাটা জানিয়েছিল গৌরব। এবং তারপর থেকেই যোগাযোগ ছিন্ন। আশ্চর্য, একটা মেয়ে তার পরিবার নিয়ে কলকাতা শহরে কোথায় আছে তা সে এসে অবধি বের করতে পারছে না। ওর আগের বাড়িওয়ালাও নাকি নতুন ঠিকানা জানেন না। বন্ধুবান্ধবরাও অন্ধকারে। গৌরব একটা বড় নিঃশ্বাস নিল। তারপর চায়ের কাপটা নামিয়ে রাখতেই মাকে দেখতে পেল। ঠাকুরঘর থেকে বেরিয়ে মা নিচে নামছিলেন, ওকে একা বসে থাকতে দেখে কাছে এলেন।
তোমার ঠাকুরসেবা হলো? গৌরব পরিহাস করার চেষ্টা করল। মা হাসলেন। তারপর বললেন, এই বাদলায় এখানে বসে কী ভাবছিস? অনেককাল বাদে বাদলা শব্দটা কানে যেতেই মনটা প্রফুল্ল হলো। এমন অনেক শব্দ আছে যে বিশেষ মুহূর্তে বয়স্করাই ব্যবহার করেন। বাংলা জানলেও চট করে তার প্রয়োগ করা সচরাচর সম্ভব হয় না। গৌরব বলল, বসতে ভালো লাগছে।
মা বললেন, আমার বাবা এইরকম মেঘলা দিন দেখলে মন খারাপ হয়ে যায়। কথা ঘোরাল গৌরব, টনি বনি স্কুলে বেরিয়েছে?
হ্যাঁ। তুই ঘুমাচ্ছিলি বলে আর ডাকেনি।
বউদি?
আছে নিচে।
শব্দদুটো মা চাপা গলায় বলতেই গৌরব মুখ তুলে তাকাল, কি হয়েছে মা?
মা মুখ ফেরালেন, ও এমন কিছু নয়।
গৌরবের কপালে ভাঁজ পড়ল, তুমি এড়িয়ে যাচ্ছ?
মা হাসবার চেষ্টা করলেন, স্বামী-স্ত্রীর ব্যাপার বুঝতে গেলে সংসারী হতে হয়।
এটাও উত্তর হলো না।
উঃ। কি নাছোড়বান্দা ছেলে। কাল রাত্রে একটু দেরি করে ফিরেছিল সৌরভ। কোথাও পার্টি টার্টি ছিল বোধহয়। হয়তো বেশি ড্রিংক করে ফেলেছিল। তাই নিয়ে তোর বউদি খুব রাগারাগি করেছে। আজ সকাল থেকে কারো সঙ্গে কথা বলছে না। তিনিও ঘর থেকে বের হচ্ছেন না।
গৌরব একটু থম করে থেকে বলল, আমি বুঝতে পারি না, বউদি যখন পছন্দ করে না তখন দাদার এসব খাওয়ার দরকারটা কী! একসঙ্গে বাস করতে গেলে অন্যের পছন্দের সঙ্গে মানিয়ে চলতেই হবে। আমার ভালো লাগে না।
মা মাথা নাড়লেন, সত্যি, এতবছর আমেরিকায় থেকেও তুই একটুও পাল্টালি না। যাক, এসব কথা তোকে চিন্তা করতে হবে না। যাদের ব্যাপার তারা সামলে নেবে। আমার শুধু খারাপ লাগে বাচ্চা দুটোর কথা ভেবে। মা-বাবার মধ্যে ঝগড়া হলে আগে আঁচ লাগে সন্তানের গায়ে। তোর সঙ্গে জয়তীর এখনও দেখা হলো না?
আচমকা জয়তীর প্রসঙ্গ এসে যাওয়ায় যে গৌরব অবাক হয়েছিল তা বুঝতে দিলো না। সে মাথা নেড়ে নিঃশব্দে না বলল। মা বিরক্ত হলেন একটু, আশ্চর্য! উত্তরটা দিতে তোর একটুও খারাপ লাগছে না?
ভালো লাগছে তা বুঝলে কী করে?
তাহলে খুঁজে বের করছিস না কেন?
যে নিজে থেকে আড়ালে থাকতে চায় তাকে খুঁজে বের করে অস্বস্তিতে ফেলা ঠিক হবে?
আমি তোদের কিছুতেই বুঝতে পারি না কথাটা শেষ করে মা আর দাঁড়ালেন না।
গৌরব আরও কিছুক্ষণ বসে রইল। এখন ফোঁটা ফোঁটা বৃষ্টি থেমে ইলশেগুঁড়ি নেমেছে। আজ সারাদিনের মতো সূর্যদেব আড়ালে থেকে যাবেন বলে মনে হচ্ছে। বাইরের দিকে তাকালেই আলস্য ভর করে মনে। গৌরব উঠল। দেখল মলি গম্ভীর মুখে ঘরে ঢুকে গেল।
বউদিকে এবারে ঠিক বুঝতে পারছে না গৌরব। সবই করছেন কিন্তু কেমন ছাড়া ছাড়া। গৌরব দরজায় এসে দাঁড়াল। মলি শুয়ে পড়েছে এর মধ্যে বালিশে মুখ গুঁজে। শরীরটা স্থির হয়ে রয়েছে। গৌরব অবাক হলো। তারপর ঘরে ঢুকে বলল, তোমার শরীর খারাপ, বউদি?
ধড়মড়িয়ে উঠে বসল মলি। কাপড় ঠিক করে নিয়ে বলল, না। কেন, কিছু বলবে?
চেয়ারটা খাটের কাছে টেনে নিল গৌরব, কী হয়েছে বলো তো?
মলি ঠোঁট কামড়ালো। মুখের কালো ছায়া সরাতে পারল না। কিন্তু কথা বলতেও শক্তি পেল না।
গৌরব ব্যাপারটা বুঝল, থাক। মনে হচ্ছে একা থাকলে তোমার ভালো লাগবে। রেস্ট নাও। সে উঠতে যাচ্ছিল কিন্তু মলি বলল, গোরা একটু বসো।
অবাক হয়ে তাকাল গৌরব। তারপর আবার চেয়ারে ফিরে এল। মলি কপাল থেকে চুল সরাল, তোমার সঙ্গে মায়ের কোনো কথা হয়েছে? আমাদের ব্যাপারে?
গৌরব মাথা নাড়ল, সামান্য।
মলি মুখ নিচু করল, আমি তোমার সাহায্য চাই গোরা।
বলো কী করতে পারি? গৌরব বুঝতে পারছিল না তার ঠিক কী রকম ভূমিকা নেওয়া উচিত।
আমি এ বাড়ি থেকে চলে যাব। মলি মুখ তুলল না।
চমকে উঠল গৌরব, কী বলছ বউদি?
মুখ তুলল মলি, হ্যাঁ। আমার পক্ষে আর এখানে থাকা অসম্ভব। মায়ের মুখ চেয়ে–! নিঃশ্বাস ফেলল মলি, না, আর না। কিন্তু মাকে ব্যাপারটা জানানো উচিত। এ কাজটা আমার হয়ে তুমি করবে?
কোনো কিছু না জেনে তোমায় কথা দিই কী করে! গৌরব তখনও হদিশ পাচ্ছিল না।
ও! কয়েক মুহূর্ত ভাবল মলি। বড় অস্বস্তিকর সেই সময়টা। শেষ পর্যন্ত সে বলল, তোমাকে আমি বুদ্ধিমান বলেই জানতাম, কিন্তু এত সতর্ক তা কখনও ভাবিনি।
গৌরব হাসল, ব্যাপারটায় প্রশংসা না নিন্দে কোনটা আছে তা যখন ধরতে পারছি না তখন বুদ্ধিমানই বা বলি কী করে। কিন্তু কী এমন হলো যাতে এত বছরের সম্পর্ক, এই বাড়ির অস্তিত্ব তছনছ করে তোমাকে চলে যেতে হবে? ছেলেমেয়ে দুটোর কথা ভেবেছ?
ম্লান হাসল মলি, অস্তিত্ব কারো অভাবে তছনছ হয় না গোরা। স্বামী মারা গেলে স্ত্রী আর্থিক বিপদে পড়ে কিন্তু একথা কি কখনও শুনেছ কোনো বিধবা ছেলেমেয়ে নিয়ে না খেয়ে মারা গেছে? স্ত্রী মারা গেলে যে শোক তা ভুলতে কদিন লাগে? বাস্তব বড় নির্মম। আর নির্মম বলেই সুবিধে। শোক ভুলে যেতে বেশি সময় লাগে না। আমি চলে গেলেও এই বাড়ি একইরকম থাকবে। কে বলতে পারে, নতুন যে আসবে তার কাছে ছেলেমেয়েরা আরও ভালো থাকবে না।
নতুন যে আসবে! নাঃ, অনেক হয়েছে। এবার পরিষ্কার কথা বলো বউদি।
মুখ তুলে সরাসরি তাকাল মলি, তোমার দাদা প্রায়ই মধ্যরাতে বাড়ি ফেরে। আমি জানতাম তার অফিসে প্রচণ্ড চাপ, মাঝে মাঝে পার্টি অ্যাটেন্ড করতে হয়। মুখে মদের গন্ধ পাই। তা আজকাল তো কলকাতার বেশির ভাগ বাড়িই মদ খাওয়া মেনে নিয়েছে। মাতলামি না করলেই হলো। মাঝে মাঝে মদ খেলে মায়ের মুখোমুখি হবে না বলে তোমার দাদা নাকি দেরি করে ফিরত। আমিও তাই ভেবেছিলাম।
এইটুকুই আমি মায়ের মুখে শুনেছি। তুমি তাই নিয়ে ঝামেলা করেছ। আমি মদ খাই না কারণ আমার খেতে ভালো লাগে না। কোনো সংস্কারে নয়। দাদার যদি খেতে ভালো লাগে যদি মাতলামি না করে এবং এই খাওয়ার ব্যাপারে যদি তোমার আপত্তি না থাকে তাহলে সমস্যা চুকে গেল। আর আপত্তি থাকলে দুজনের উচিত একটা মাঝামাঝি রফায় আসা। এর জন্যে বাড়ি ছেড়ে চলে যাওয়াটা উনবিংশ শতাব্দীর ব্যাপার বলে মনে হচ্ছে।
গৌরবের মুখের দিকে সোজা তাকিয়ে মলি শক্ত গলায় বলল, মদ খাওয়ার ব্যাপারে আমি কখনও আপত্তি করিনি, তোমার দাদা আর একটি মহিলাকে ভালবাসেন।
এবার চমকে উঠল গৌরব, মানে?
খুব স্বাভাবিক। আমি পুরনো হয়ে গিয়েছি। আমাতে তাঁর মন ভরছে না। অল্পবয়সী একটি মেয়ে তার সেই সব চাহিদা মিটিয়ে দিচ্ছে যখন তখন আমাকে আর প্রয়োজন কী! মলির মুখ থমথমে।
এত কথা তুমি জানলে কী করে?
জেনেছি।
দাদাকে জিজ্ঞাসা করেছিলে?
হ্যাঁ। উত্তর দিতে চায়নি।
কোথায় যেতে চাও তুমি?
বিয়ের পর স্বামীর সঙ্গে বনিবনা না হলে মেয়েরা বাপের বাড়িতে ফিরে যায়। ষোলো বছর কাটিয়ে কেউ যায় কিনা তা জানা নেই। কিন্তু এ ছাড়া আমার তো আর অন্য উপায় নেই।
আচ্ছা বউদি, ধরো দুটো মানুষ পাশাপাশি বাস করতে গিয়ে আবিষ্কার করল তাদের মধ্যে অনেক বিষয়ে অমিল প্রকাশ পাচ্ছে। অ্যাডজাস্ট করতে গিয়েও তারা শেষ পর্যন্ত পারছে না। দুজন দুজনকে প্রায় তখন অপছন্দ করতে আরম্ভ করেছে। কিন্তু যেহেতু হিন্দু বিবাহ মতে তাদের বিয়ে হয়েছিল তাই তাদের স্বামী-স্ত্রী হিসেবে থাকতে হচ্ছে। ওরা পরস্পরকে অশ্রদ্ধা করে সারাজীবন একত্রে বাস করবে না আলাদা হয়ে যেটুকু কোমলতা রয়ে গেছে তাঁকে শ্রদ্ধা জানাবে? গৌরব প্রশ্ন করল।
মলি হাসল, ছেলেমেয়ে থাকলে সিদ্ধান্তটা সহজে নেওয়া যায় না গৌরব।
তুমি তো নিচ্ছ।
আমি আর পারছি না। ইটস টু মাচ ফর মি।
কোনো প্রমাণ দিতে পারবে?
হ্যাঁ। মেয়েটির একটা চিঠি আমি পেয়েছি।
তোমাকে লেখা? বিস্ময় ফুটে উঠল গৌরবের মুখে।
না। তোমার দাদা যখন গতমাসে ট্যুরে গিয়েছিল তখন চিঠিটা এসেছিল। অফিসের পিওন নিয়ে এসেছিল। কিন্তু তার আগেই তোমার দাদা রওনা হয়ে গিয়েছিল।
অফিসের পিওন? ভদ্রমহিলা কি দাদার অফিসেই চাকরি করেন?
করতেন। এখন অফিস চেঞ্জ করেছেন।
কেন?
হয়তো চক্ষুলজ্জায়। তুমি চিঠিটা দেখতে চাও গৌরব?
দেখে আর কী করব। গৌরব অন্যমনস্ক হলো। বউদির সঙ্গে দাদার ব্যবহারে অসুখী হবার কোনো লক্ষণ সে দেখতে পায়নি। সম্পর্কে অসুখ আসলে শুধু বিবাহিত বলে সেটাকে বয়ে বেড়ানোর বিপক্ষে সে। ছেলেমেয়েদের দোহাই দিয়ে একটা ধামাচাপা দেবার চেষ্টা হয় আজকাল। একথাও সত্যি আজ বউদি চলে গেলে তার প্রতিক্রিয়া টনি বনির ওপর পড়বেই। কিন্তু সেই প্রতিক্রিয়া সামলে নেবার বয়সে পৌঁছে গেছে ওরা। কিন্তু একা বউদি কিভাবে দিনযাপন করবে? এদেশের মেয়েদের অর্থনৈতিক স্বাধীনতা না থাকায় তারা বাধ্য হয় স্বামীর সঙ্গে মানিয়ে থাকতে। গৌরব মলিকে দেখল। মলি তখন বিছানা থেকে নেমে আলমারি খুলছে। তারপর একটি বাক্স থেকে সযত্নে রাখা খামটা তুলে নিয়ে এসে গৌরবকে দিলো, তবু পড়ে দ্যাখো।
ভদ্রমহিলার হাতের লেখা সুন্দর। খামের ওপর দাদার নাম ঠিকানা পড়ল গৌরব। চিঠিটা বের করল। ইংরেজিতে লেখা। এদেশের মেয়েরা আজকাল ইংরেজিতে ব্যক্তিগত কথাবার্তা লিখতে এত সহজ হয়েছে তা ওর জানা ছিল না। মোটামুটি অনুবাদ করলে এমন দাঁড়ায়, প্রিয় সৌরভ। সকালে কয়েকবার চেষ্টা করেছি তোমায় টেলিফোনে ধরতে। যখন পেলাম তখন তুমি অফিস থেকে বেরিয়ে গেছ। আমি খুব বিপাকে পড়েছি। এই মুহূর্তে তোমার সাহায্য ছাড়া কিছুতেই ভাবতে পারছি না। কলকাতা শহরে একা বাস করছি বলে যে গর্ব ছিল তা আর রাখতে পারব বলে মনে হয় না। তোমার কাছে যে উৎসাহ পেয়েছি তার ওপর ভরসা রেখে বলছি চিঠিটা পাওয়া মাত্র আমার সঙ্গে যোগাযোগ কর। তোমায় দেখার জন্যে আমি উৎকণ্ঠিত। তোমার লীনা। ইংরেজি ভাষার ইউ শব্দটি তুমি আপনির ভেদাভেদ না রাখলে তার ব্যবহার বুঝিয়ে দেয় কখন আপনি কখন তুমি। এই চিঠিতে সরাসরি প্রেম নিবেদন নেই বটে কিন্তু দুজনের সম্পর্কের নৈকট্য স্পষ্ট। বোঝা যাচ্ছে লীনা নামক মহিলাটি সৌরভের ওপর নির্ভর করেন। গৌরব জিজ্ঞাসা করল, দাদা তোমাকে এই চিঠির ব্যাপারে কিছু বলেছে?
ওকে আমি বলিনি চিঠির কথা। যে সম্পর্কের অস্বীকার করে তাকে বলে কী লাভ!
তাহলে তুমি কী বলেছ?
বলেছি ওর প্রেমের প্রমাণ পেয়েছি।
জিজ্ঞাসা করেছিল, কী প্রমাণ?
আমি এটা হাতছাড়া করতে চাইনি। তুমি বলো গৌরব, এই চিঠি পড়ার পর আমার এ বাড়িতে থাকা উচিত?
মলি চিঠিটা ফিরিয়ে নিল। নিয়ে আলমারির ভেতরে রেখে দিয়ে চাবি ঘোরাল।
গৌরব জিজ্ঞাসা করল, টনি বনিকে কী বলবে?
যা সত্যি তাই। যাওয়ার আগে বলে যাব ওদের বাবার স্বরূপ কী?
গৌরব জিজ্ঞাসা করল, দাদা কোথায়?
ছাদের ঘরে। কাল রাত্রে সেখানে গিয়ে শুয়েছে। অন্তত এক ঘরে শোওয়ার গ্লানি থেকে আমি মুক্তি পেয়েছি। যাক তুমি মাকে ব্যাপারটা বলতে পারবে? মলি শেষ করতে চাইল প্রসঙ্গ।
গৌরব উঠে দাঁড়াল, না পারার কোনো কারণ নেই। তবে তার আগে আমাকে দুটো দিন সময় দিতে পারবে বউদি? দুদিন বাদে তুমি যা ইচ্ছে করতে পারো।
সন্দেহের চোখে তাকাল মলি, দুদিন কেন? কী করবে?
দেখি কী করা যায়। চিঠিটা পেয়ে যখন এতটা সময় অপেক্ষা করলে—
আমাকে বোঝাবার চেষ্টা করো না। আমি যা সিদ্ধান্ত নিয়েছি তার নড়চড় হবে না।
কিন্তু তুমি চাকরি করো না। এখান থেকে বেরিয়েও তো তোমাকে কারোর ওপর নির্ভর করতে হবে!
চক্ষুলজ্জা চলে গেলে এদেশে মেয়েদের রোজগারের কিছু না কিছু সম্মানজনক রাস্তা আছে। সেই রোজগার যতই কম হোক না কেন কিন্তু তাতে অসম্মানের নোংরা লেগে থাকবে না। ঠিক আছে, তোমার কথামত আমি দুটো দিন মুখ বন্ধ করে থাকছি। গৌরবকে আর কথা বলার সুযোগ না দিয়ে ঘর থেকে বেরিয়ে গেল মলি। এই বউদিকে সে চেনে না। প্রতিটি মেয়ের মধ্যে কি আর একটি মেয়ে থাকে যে অপমানিত বোধ করলে এমন নির্মম হয়ে উঠতে পারে, অভিমানে মুখ ফিরিয়ে নেয়? এখনও তো এই ঘরের টেবিলে দাদা বউদির বিবাহ উৎসবে তোলা ছবি বাঁধানো। মা যত অভিমান করেই ভাই-এর বাড়িতে চলে যান না কেন তিনি ওদের বিয়ের দিনটা মনে রেখে ঠিক ফিরে আসেন। এই ঘরটিতে স্বামী-স্ত্রীর দ্বৈত জীবনের নানান প্রমাণ ছড়ানো।
ঘর থেকে বেরিয়ে বারান্দায় এসে সৌরভকে আবিষ্কার করল গৌরব। ব্যালকনিতে বসে চা খাচ্ছে। ওখানে বসলে ঘরের ভেতরের কথাবার্তা শোনা সম্ভব নয়। তাছাড়া সৌরভের চোখ বাইরের দিকে। ফোঁটা ফোঁটা বৃষ্টি এখন ইলশেগুঁড়িতে নেমে এসেছে। আকাশের রঙ কিন্তু ধোঁয়াটে তবু মনে হচ্ছে বৃষ্টিটা কয়েক ঘন্টার মধ্যে আবার জেঁকে নাও আসতে পারে। চেয়ার টেনে সৌরভের পাশে বসতেই সে চমকে ফিরে তাকাল। তারপর যেন চেষ্টা করে হাসল, দিনটা খুব বিচ্ছিরি কাটবে। তারপর যোগ করল, আমেরিকায় এরকম ওয়েদার প্রায়ই হয় বোধহয়। ইংলন্ডে তো এটাই স্বাভাবিক।
গৌরব বুঝল দাদা কথা খুঁজে পাচ্ছে না। কিন্তু সে নিজেও কিভাবে শুরু করবে ভেবে পাচ্ছিল না। কিছুক্ষণ চুপচাপ বসার পর সে আচমকা বলে ফেলল, বউদির সঙ্গে একটু আগে আমার কথা হয়েছে।
মুখ ফিরিয়ে বৃষ্টি দেখতে দেখতে চায়ের কাপ নামিয়ে রেখে সৌরভ বলল, ও!
শেষ পর্যন্ত সরাসরি চলে এল গৌরব, তুমি নিশ্চয়ই স্বীকার করবে ব্যাপারটা অভিপ্রেত নয়।
কোন্ ব্যাপারটা? সৌরভ এমনভাবে প্রশ্ন করল যেন সে সবে ঘুম থেকে উঠেছে।
বউদি এবাড়ি ছেড়ে চলে যেতে চাইছেন।
আমার কিছু করার নেই গোরা। যদি কেউ বিশ্বাস করে সে ঠিক কাজ করছে তাহলে তাই করুক।
কিন্তু দাদা, আমার বলা উচিত হচ্ছে কিনা জানি না, বউদির অভিযোগটা তোমার ভাবা উচিত।
অভিযোগ? সেরকম চাইলে তো আমিও হাজারটা অভিযোগ করতে পারি। সৌরভ এবার ঘুরে বসল।
কিন্তু তাতে তো সমস্যার সমাধান হবে না।
হবেই না তো। সমস্যা যারা বাড়াতে চায় তারা সমাধান চায় না।
এব্যপারে তোমার কোনো দায়িত্ব নেই বলছ?
একশোবার নয়। তোর বউদি আমার বিরুদ্ধে অভিযোগ এনেছে কিন্তু কোনো প্রমাণ দিতে পারে নি।
হয়তো চায়নি।
তাহলে আমার কিছু করার নেই।
অভিযোগটা তুমি অস্বীকার করতে চাও?
হ্যাঁ। যা সত্য নয় তা আমি মানতে পারি না।
তোমার সঙ্গে আর একজন মহিলার সম্পর্ক নিয়ে বউদি অপমানিত।
আচ্ছা গোরা, এতকাল তুই আমেরিকায় কাটিয়ে এসে গ্রাম্য কথা বলছিস কী করে? ছেলে ছেলের সম্পর্ক যদি সন্দেহজনক না হয় ছেলে মেয়েতে সম্পর্ক হলেই তা সন্দেহজনক হবে? সৌরভ কাঁধ ঝাঁকাল, তোর বউদির কাছে নিশ্চয়ই নামটা শুনেছিস। ও আমার অফিসে কাজ করত। এখন অন্য অফিসে গেছে, কালেভদ্রে দেখা হয়।
তোমার সঙ্গে ওঁর সম্পর্কটা শুধু বন্ধুত্বের?
অবশ্যই, কিন্তু সেই বন্ধুত্বের মর্যাদা রাখতে পারছি কই।
বউদি কিন্তু অন্যরকম ধারণা করছে।
তোর বউদির ধারণাটা যদি সত্যি হয় তাহলে আমি সবচেয়ে সুখী হতাম। কিন্তু লীনার সঙ্গে অন্যরকম সম্পর্ক করতে চাওয়া মানে ওকে অপমান করা।
ব্যাপারটা বুঝলাম না।
সব কথা জেনে কি লাভ। কই, আমি তোর বউদির সঙ্গে কখনও খারাপ ব্যবহার করিনি। রাত্রে ড্রিঙ্ক করে এসেছি এবং আমি মনে করি মাতলামি করিনি। আমার ছেলেমেয়েরা বলতে পারবে না যে ওদের মিসবিহেব করেছি। তোর বউদির বিয়ের আগের জীবন নিয়ে আমি কখনও প্রশ্ন করি। নি। এক ভদ্রলোক ওকে এমন ভালবাসত যে বিয়েই করেননি শেষপর্যন্ত। আমি জানি তোর বউদি মানুষটাকে কখনও অ্যাকসেপ্ট করেনি। কিন্তু এই নিয়েও তো আমি ঝামেলা তৈরি করতে পারতাম। সত্যি কথা বলতে কি লীনার সঙ্গে সম্পর্ক ত্যাগ করার কোনো কারণ আমি খুঁজে পাচ্ছি না। হাঁপাতে লাগল একটানা কথা বলে সৌরভ।
ভদ্রমহিলা একা থাকেন?
হ্যাঁ। কলকাতা শহরের কোনো চাকরি করা মেয়ের একা থাকার সমস্যা যে কি ভুক্তভোগী ছাড়া কেউ জানে না। ডিভোর্সি হলে তো কথাই নেই। সৌরভ একটু চুপ করে থেকে যোগ করল, একা যারা থাকে সেই মেয়েদের সবচেয়ে বেশি সন্দেহের চোখে দ্যাখে স্বামীপুত্র নিয়ে সংসার করা মেয়েরা। যেটা লীনার ভাগ্যে জুটছে।
কিন্তু বউদি যদি ভুল বুঝে থাকে সেটা শুধরে দিচ্ছ না কেন?
সন্দেহ আর ঈর্ষা মেয়েদের মন থেকে ঈশ্বরও মুছে ফেলতে পারবেন না।
তুমি চেষ্টা করোনি। তোমার আচরণে সেটা আরও জোরদার হয়েছে।
গৌরব না বলে পারল না। কপালে ভাঁজ পড়ল সৌরভের, আমার কোন্ আচরণের কথা বলছিস তুই? বলেই ম্লান হাসল সে, ও বুঝতে পেরেছি। রাত করে বাড়ি ফেরা, মদ্যপান করা, এসব যুক্তি তো মলির।
দ্যাখো দাদা, যদি ওই মহিলার সঙ্গে তোমার সম্পর্ক নিবিড় না হয়ে থাকে তবে আমি চাই মা বউদি এবাড়ি ছেড়ে চলে যাক। ব্যাপারটা বাচ্চাদের জন্য তো বটেই মায়ের পক্ষেও সহ্য করা কঠিন হবে। তোমরা নিজেদের মধ্যে স্পষ্ট হয়ে যাও। গৌরব উঠে দাঁড়াল। এছাড়া সে কিছুই করতে পারে না। সৌরভ ওর দিকে তাকিয়েছিল। পকেট থেকে সিগারেট বের করে সে-ও সোজা হয়ে দাঁড়াল, যদি বলিস লীনাকে আমি ভালবাসি কিনা তাহলে বলব, ইয়েস, বাসি। যদি জিজ্ঞাসা করিস সেটা কী ধরনের ভালবাসা তাহলে বলব আর যাই হোক প্রেমিক প্রেমিকা কিংবা স্বামী স্ত্রীর মতো নয়। মলির যা ডেফিসিট আছে লীনার তা নেই। ও অনেক বেশি স্বচ্ছন্দ। সহজ। ওকে বোঝা যায়। ওর সঙ্গে কথার বললে আরাম হয়। কারণ ও কথা বোঝে। আর এই ঈর্ষায় মলি যত ছোট হচ্ছে তত আমার থেকে দূরে সরে যাচ্ছে। প্রচণ্ড শীতেও যেমন উষ্ণতার জন্যে কাদা মাখা কম্বল গায়ে দেওয়া যায় না তেমনি সম্পর্ক বাঁচাতে জোড়াতালিতে বিশ্বাস করি না আমি। এ নিয়ে আর কথা বলে লাভ নেই গোরা।
মন তেতো হয়ে গেল। আধুনিক জীবনের সম্পর্কের এই ব্যাপারটি ভারতবর্ষে যেমন একটি পাঁচিলের মধ্যে হাঁসফাস করে বন্দী হয়ে, পশ্চিমে তার কোনো সমাধান না পেয়ে শুধু ছিন্ন করেই স্বস্তি পেতে চায়। দুটোকেই মেনে নিতে পারে না গৌরব। নিজের ঘরে এসে সে কোনো কিছুতেই মন দিতে পারছিল না। তখন বউদির কাছে সময় চেয়ে নেওয়ার পেছনে যে মতলব কাজ করছিল সেটাও অসাড় হয়ে গেছে। হঠাৎ তার সেই মহিলাকে দেখতে ইচ্ছে করল। কিন্তু তিনি কোথায় থাকেন তা ওর জানা নেই। এখন দাদাকে জিজ্ঞাসা করলে সাহায্য পাওয়া যাবে বলে মনে হয় না।
দুপুরের পর বৃষ্টি নামল। আকাশ মেঘে ঢাকা থাকলেও রাস্তায় হাঁটা যাবে। গৌরব দাদার অফিসে টেলিফোন করল। অপারেটর লাইনে আসতেই সে পরিষ্কার বলল, নমস্কার, আমি একটু বিরক্ত করব। আমি সম্প্রতি বিদেশ থেকে এসেছি। আপনাদের অফিসে এক ভদ্রমহিলা কাজ করতে যার নাম লীনা। দুঃখের কথা আমি উপাধিটা ভুলে গেছি। উনি এখন কোন্ অফিসে জয়েন করেছেন বলতে পারেন?
ভদ্রমহিলা কয়েক সেকেন্ড চুপ করে থেকে একটা মাল্টিন্যাশানাল কোম্পানির নাম বলে লাইনটা ছেড়ে দিলেন। এখন বাড়ি নিঝুম। টনি বনিরা ফেরেনি। তৈরি হয়ে গৌরব নিচে নেমে দেখল মা এর মধ্যেই বাগানে নেমে গিয়েছেন। সারা রাত-সকালের জলে ভেজা গাছের ডাল ঠিকঠাক করে দিলেন। হঠাৎ গৌরবের মনে হলো নিজের ছেলেদের জীবনের ব্যাপারে একটা বয়সের পর মায়ের আর কোনো হাত থাকে না। তখন ব্যতিক্রম কিছু ঘটলে শুধুই আফসোস করা ছাড়া আর কিছু উপায় থাকে না। সে তুলনায় এই ফুলের গাছগুলো বরং অতি বাধ্য হয়ে থাকবে। ওরা কখনও অনাত্মীয় হবে না।
ডাল সরিয়ে ডান দিকে তাকাতেই মা ওকে দেখতে পেলেন, এই মেঘ মাথায় নিয়ে কোথায় চললি? যে কোনো সময়ে বৃষ্টি আসতে পারে।
গৌরব হেসে ফেলল, বৃষ্টি তো এখন নেই কিন্তু ভেজা ডালের জলে তো তুমি ভিজে যাচ্ছ। আমি একটু বেরুচ্ছি মা, বেশি দেরি করব না।
মা বললেন, আজ তাহলে মোটরবাইক নিস না।
কেন?
বৃষ্টি এলে ভিজবি। তাছাড়া রাস্তাঘাটের যা অবস্থা, গাড়ি স্লিপ খেতে কতক্ষণ!
অনুরোধটা রাখল গৌরব। রাখতেই দেখল মায়ের মুখে একধরনের অমল সুখের আলো জ্বলল। গত প্রজন্মের মানুষ কত অল্পে সুখী হয় অথচ সেটুকু দিতে এ প্রজন্মের মানুষ কেন যে অঙ্ক করে!
কলকাতায় ফিরে একমাত্র সকালবেলা ছাড়া বাসে ওঠার চেষ্টা করেনি গৌরব। বারো বছর আগে যা ছিল অভ্যাসে এখন আতঙ্কে পৌঁছে গেছে। একটি সভ্য দেশের শিক্ষিত মানুষেরা এমন ছাগল মুরগির মতো নিয়মিত যাওয়া আসা করতে বাধ্য হয় এবং সরকার চোখ বুজে থাকেন নিশ্চিন্তে! এ নিয়ে কোথাও কোনো প্রতিবাদ হয় না। কালিকটে গুলি চললে কলকাতায় বিক্ষোভ হয় কিন্তু কলকাতার মানুষের একটু সুস্থভাবে বেঁচে থাকার ব্যাপারে কোনো আন্দোলনে কোন রাজনৈতিক দল এগিয়ে আসবে?
ট্যাক্সিটা ছেড়ে দিল গৌরব। এই সময়ে শহরতলির রাস্তায় যদিও ট্যাক্সি পাওয়া যায় কিন্তু ডালহৌসি অঞ্চলে পেতে হলে ভাগ্যবান হতে হয়। বাড়ি থেকে বেরুবার আগে একবার মনে হয়েছিল দাদাকে ফোন করে অন্তত ভদ্রমহিলার উপাধিটা জেনে নেবে। কিন্তু একটা জেদ থেকে সে ব্যাপারটা এড়িয়ে গেছে। পৃথিবীর সব দেশেই সম্ভবত মানুষের নিজস্ব নামের গুরুত্ব দ্বিতীয় পর্যায়ে। প্রথমে উপাধি থাকলেই কাজ দেয়। কোম্পানিটির নামকডাক আছে। দামী কার্পেট ডিঙিয়ে রিসেপশনে পৌঁছাল গৌরব। যে মহিলাটি ডেস্কের ওপাশে তিনি মগ্ন হয়ে হ্যারল্ড রবিন্স পড়ছেন। ওঁর সাজগোজে বোঝা যায় কোম্পানি যেমন ওকে স্বাচ্ছন্দ দিয়েছে তেমনি বিনিময়ে অতিথিদের জন্যে চোখের আরাম চায়। গৌরব সামনে পৌঁছাতেই মহিলা বই থেকে মুখ তুলে হাসলেন, ইয়েস! যেন যন্ত্রের মতো ব্যাপার।
গৌরব বলল, মিস লীনা আছেন?
পুরো নামটা বলুন।
সেটাই তো সমস্যা। আমার এক বন্ধু আমেরিকা থেকে টেলিফোনে ওঁকে একটা খবর দিতে বলেছিলেন। কিন্তু ওঁর টাইটেলটা আমি মিস করেছি। কথাগুলো নিজের কানেই নির্বোধের মতো শোনাল। রিসেপশনিস্ট অপলক দেখলেন। তারপর বললেন, রেফারেন্স না দিতে পারলে আমার পক্ষে আপনাকে সাহায্য করা সম্ভব হবে না।
ফাঁপরে পড়ল গৌরব। কিন্তু সে হাল ছাড়ল না, আমি শুধু এটুকু জানি যে উনি সম্প্রতি এই কোম্পানিতে জয়েন করেছেন। সে দাদার কোম্পানির নামটা যোগ করল।
এবার মহিলা সম্ভবত এস্টাব্লিশমেন্ট সেকশনে টেলিফোন করলেন। ওঁদের কথাবার্তায় গৌরব বুঝল মহিলার নাম লীনা চ্যাটার্জি। তার টেবিলে টেলিফোন করে জানা গেল তিনি অফিসে আসেন নি। তিনদিনের ছুটি নিয়েছেন। গৌরব হতাশ হলো। বউদির কাছে চেয়ে নেওয়া সময় পেরিয়ে যাবে তিনদিন অপেক্ষা করতে হলে। রিসেপশনিস্ট মহিলা এর মধ্যে বিরক্ত হয়ে উঠেছিলেন। ওকে আর ঘাটানোর সাহস পাচ্ছিল না সে। হঠাৎ মহিলাই বললেন, আপনি ওর বাড়িতে গিয়ে দেখা করতে পারেন যদি খবরটা খুব জরুরি হয়।
অবশ্যই জরুরি কিন্তু মুশকিল হলো আমি ওঁর বাড়ির ঠিকানা জানি না।
গৌরব ম্লান হাসল। কি বুঝলেন তিনিই জানেন, দেখা গেল মহিলা আবার উদ্যোগ নিচ্ছেন, রেকর্ড সেকশনে ফোন করে তিনি লীনা চ্যাটার্জির বাড়ির ঠিকানা উদ্ধার করে একটা কাগজে লিখতে লিখতে বললেন, এঁকে আপনি আগে কখনও দ্যাখেননি বলেছিলেন, তাই না?
আজ্ঞে হ্যাঁ। গৌরব বিনয়ে গলে গেল যেন।
কী করেন আপনি?
কিছু না, বেকার। আপাতত।
চোখ ছোট করলেন মহিলা। কাঁধ নাচিয়ে বললেন, কারো বাড়ির ঠিকানা দেওয়া সম্ভবত ঠিক নয়। তাই আপনার নাম ঠিকানা এখানে লিখে দিন।
কলম আর একটা চিরকুট এগিয়ে দিলেন ভদ্রমহিলা। অভ্যেসে নিজের নামের নিচে আমেরিকার ঠিকানাটা লেখার পর কাটতে গিয়েও মন পাল্টাল সে। তারপর কলকাতার ঠিকানাটা জুড়ে দিয়ে জিজ্ঞাসা করল, এবার যেতে পারি?
খুব অনাগ্রহ নিয়ে চিরকুট চোখের সামনে ধরেই মহিলার কপালে ভাঁজ পড়ল, আপনি আমেরিকায় থাকেন? ইঞ্জিনিয়ার?
ওই আর কি? গৌরব আর দাঁড়াল না। সে বুঝতে পারছিল মহিলার দৃষ্টি ওর পিঠের ওপর আঠার মতো সেঁটে আছে। আমেরিকার রাজনীতি সম্পর্কে বাঙালির একটা বিরক্তি আছে। খুব বড়লোককে যেমন সহ্য করা মুশকিল হয়। কিন্তু কোনো বাঙালি ছেলে আমেরিকায় বেঁচে বর্তে থাকলে তার সম্পর্কে এক ধরনের রোমান্টিক আগ্রহ তৈরি হয় কেন? কলকাতায় যার চার হাজার টাকা মাইনে আমেরিকায় সে তিন হাজার ডলার পেলে সেটা সেখানে ছত্রিশ হাজার টাকা হয়ে যায় না। পঞ্চাশ পয়সায় এখানে বাসে চেপে শ্যামবাজার থেকে ধর্মতলায় পৌঁছানো যায় কিন্তু এই দূরত্ব আমেরিকান বাসে পৌঁছাতে ভারতীয় টাকায় বারো টাকা লাগে। কিছু উন্নত মানের সুবিধে যা জীবনযাত্রায় প্রয়োজন হয় তাছাড়া অন্য কোনো মোক্ষলাভ আমেরিকায় চাকরি করলে হয় না। হ্যাঁ, যেটা ব্যক্তিগত লাভ সেটা হলো যে যার নিজস্ব কাজ নিশ্চিন্তে করতে পারে এবং তাকে সবরকম সুবিধে দেওয়া হয়। কিন্তু তার সঙ্গে সাংসারিক জীবনযাত্রার কোনো সম্পর্ক নেই।
রাস্তাটার নাম ফার্ন রোড। গোলপার্কের একটা মুখ থেকে ভেতরে ঢুকল গৌরব। আজ অসময়ে সন্ধে নামব নামব করছে। বৃষ্টি আর নামেনি কিন্তু মেঘেরা অনেক নিচে নেমে এসেছে। ঠাণ্ডা বাতাস বইছে। নম্বর মিলিয়ে সে যখন বাড়িটার কাছাকাছি তখন কয়েকটি ছেলেকে গল্প করতে দেখল। উত্তর কলকাতার মতো রকে বসে না এরা কিন্তু মোড়ে দাঁড়িয়ে কয়েক ঘন্টা চমৎকার কাটিয়ে দেয়। বাড়িটার সঠিক হদিশ এরাই দিতে পারে ভেবে গৌরব ওদের সামনে এগিয়ে গেল। নম্বরটা শুনে একজন জিজ্ঞাসা করল, নামটা বলুন?
মিসেস লীনা চ্যাটার্জি।
সঙ্গে সঙ্গে চোখের দৃষ্টিগুলো পাল্টে গেল। একটি ছেলে বেশ রহস্যময় হাসি হেসে জিজ্ঞাসা করল, দাদা কি ওঁর রিলেটিভ?
গৌরব মাথা নেড়ে না বলতেই আর একজন বলল, ধান্দাটা কী?
গৌরবের কান লাল হলো, কী বলতে চাইছেন?
পাড়ার মধ্যে একটা মেয়ে একা থাকে। উল্টোপাল্টা পার্টিরা যাওয়া আসা করছে। এটা আমরা অ্যালাউ করব ভাবছেন কী করে?
দ্বিতীয় জন বলে উঠল, ছেড়ে দে। বাড়িওয়ালা তো নোটিস দিয়েই দিয়েছে। সোজা চলে যান। বাঁ দিকের ওই তিনতলার ফ্ল্যাটবাড়ির দোতলায় থাকেন উনি।
কথা বাড়াল না গৌরব। সে হাঁটা শুরু করতেই পেছনে কিছু ইতর হাসি ভেসে উঠল। মিসেস লীনা চ্যাটার্জি নিশ্চয় খুব আরামে নেই। একা কোনো মেয়ে যদি ভদ্রভাবে বাস করে তাহলে পাড়ার ছেলেরা তার পেছনে লাগবে কেন? নিশ্চয়ই ভদ্রমহিলা ওদের সুযোগটা করে দিয়েছেন।
বাড়িটায় ঢুকতেই এক বৃদ্ধের মুখোমুখি হলো গৌরব। ভদ্রলোক ছাতি নিয়ে বেরুচ্ছিলেন। গৌরব দাঁড়াতেই জিজ্ঞাসা করলেন, বলুন?
মিসেস লীনা চ্যাটার্জি এখানে থাকেন?
এখন পর্যন্ত আছেন।
কোন্ দিকে ওঁর ফ্ল্যাট?
ওই সিঁড়ি দিয়ে উঠে ডান হাতে। আপনাকে তো আগে দেখিনি।
আমি আজ প্রথম আসছি।
অ।
আপনি?
এই বাড়িটা দুর্ভাগ্যক্রমে আমার। বৃদ্ধ আর দাঁড়ালেন না। গৌরব বুঝল ঘরে এবং বাইরে পরিবেশ খুব প্রতিকূল হয়ে রয়েছে। সে দোতলায় উঠে দরজায় গায়ে কলিং বেল খুঁজল। বোঝা যায় একটা বস্তু ছিল কিন্তু এখন খুলে নেওয়া হয়েছে। অতএব আঙুলের টোকা দিলো দরজায়। তৃতীয় বারের পর দরজায় দেখল গর্ত দিয়ে জরিপ করছে কেউ বলে মনে হলো। তারপর দরজাটা খুলল। ঘরে আলো জ্বলছে। সেটাকে পেছনে রেখে দরজার পাল্লা ধরে যিনি দাঁড়িয়ে আছেন তার ফাঁপা চুল কাঁধ ছোঁওয়া, গায়ের রঙ মাজা, পরনে ম্যাক্সি, চোখে মুখে শুকনো ক্লান্তি। দাঁড়াতে যেন কষ্ট হচ্ছে ওঁর।
গৌরব নমস্কার করল, নমস্কার। আপনি আমাকে চিনবেন না কিন্তু কিছু কথা বলার দরকার।
কোত্থেকে আসছেন? খুব ক্লান্ত গলায় জিজ্ঞাসা করল লীনা চ্যাটার্জি।
আমার নাম গৌরব। গৌরব বসু। আমার দাদাকে আপনি চেনেন।
ও! পরিচিত ভঙ্গি ফুটে উঠল লীনার মুখে। আপনি কি আমেরিকায় থাকেন?
আজ্ঞে হ্যাঁ। অর্থাৎ মহিলা দাদার কাছে ওর কথাও শুনেছেন।
আসুন ভেতরে আসুন। দরজা থেকে সরে দাঁড়িয়ে গৌরবকে ভেতরে আসার পথ করে দিয়ে ওটাকে বন্ধ করে দিলো লীনা। গৌরব দেখল শোভন বসার ঘরে সোফাসেট ছাড়া রুচিম্মত কিছু আসবাব রয়েছে। গৌরবকে বসতে বলেই লীনা নিজেও বসে পড়ল। গৌরব জিজ্ঞাসা করল, কিছু মনে করবেন না, আপনাকে দেখে খুবই অসুস্থ মনে হচ্ছে!
তেমন কিছু না। কথাটা বললেও ভাবে সেটা ফুটে উঠল।
আমার এভাবে আসা উচিত হয়নি। আপনি বরং বিশ্রাম করুন, পরে একদিন আসব।
-না। আপনি সঙ্কোচ করবেন না, আমি ঠিকই আছি। একটু আধটু জ্বরজ্বারি তো মানুষ মাত্রেই হয়। কিন্তু আপনাকে আমার এখানে দেখতে পাব তা ভাবতে পারিনি।
আপনার জ্বর কত?
থার্মোমিটার দিইনি।
ওষুধপত্র?
যদি কমে যায় তাহলে আর দরকার হবে না। লীনা হাসার চেষ্টা করল, বলুন, কী ব্যাপার?
গৌরবের অস্বস্তি শুরু হলো। শিক্ষিত মহিলারা যখন গ্রাম্য মানসিকতার নকল করে কথা বলেন তখন যে অভিমান স্পষ্ট হয় তাতে বরফের স্পর্শ থাকে।
গৌরব সরাসরি কথায় চলে আসতে চাইল, আপনার ঠিকানা দাদার কাছে থেকে নিইনি আমি। আপনার নতুন অফিসে গিয়ে খোঁজখবর নিয়ে এখানে এলাম।
কেন? সৌরভকে বললেই তো জেনে যেতেন।
বুঝতেই পারছেন আমি ইচ্ছে করেই ওকে জিজ্ঞাসা করিনি।
তাহলে বলুন কেন এসেছেন?
না। আজ আপনার শরীরের যা অবস্থা তাতে এসব কথা আলোচনা করা ঠিক হবে না।
সেকি! নানা। কোনোটাই বেঠিক নয়। শরীর খারাপ বলে আমি কি কিছু রান্না করে খাচ্ছি না। এক গ্লাস জল চাইলেও তো কেউ দেবার নেই। কাজের মেয়েটি না আসা পর্যন্ত নিশ্চয়ই গলা শুকিয়ে বসে থাকছি না। যাকে একা থাকতে হয় তাকে সব কিছুই মেনে নিতে হয়। আপনি নিঃসঙ্কোচে বলুন।
বেশ। আপনি তো দাদার বন্ধু!
তাই জানতাম।
বুঝতে পারলাম না।
শুনলাম আমার সঙ্গে বন্ধুত্ব থাকায় সৌরভের বাড়িতে প্রব্লেম তৈরি হয়েছে। চোখ বন্ধ করল লীনা, বন্ধু যদি সমস্যা তৈরি করে তাহলে সে কীসের বন্ধু।
আপনি সমস্যাটার কথা জানেন?
সৌরভ বলেছে।
ও।
আপনি মনে হয় ওই ব্যাপারেই এসেছেন। আমি সৌরভকে বলেছি আমার জন্যে ওকে বিব্রত হতে হবে না। আর কিছু বলবেন? লীনা সরাসরি তাকাল।
দাদার সঙ্গে আপনার সম্পর্ক যে শুধুই বন্ধুত্বের তা বউদি মানতে রাজি নন।
ঠিকই করেছেন উনি, নারী-পুরুষের বন্ধুত্বের সীমারেখা এত সূক্ষ্ম যে চোখে দেখা যায় না।
কিন্তু দাদা বউদির সঙ্গে মানিয়ে নিতে চাইছেন না।
গৌরববাবু এটা সৌরভের সমস্যা।
অবশ্যই। আমি এসেছিলাম আপনার সঙ্গে খোলামেলা কথা বলতে।
কী কথা? আমি যেন আর সৌরভের সঙ্গে দেখা না করি, সৌরভের সংসার আমার জন্যে ভেঙে যাচ্ছে অতএব আমি যেন নিজেকে সরিয়ে নিই। আঃ। গৌরববাবু, আপনি তো এতদিন বিদেশে ছিলেন, এরকম অনুরোধ নিয়ে এদেশের মানুষেরাই আসে।
একটু পরিষ্কার করুন।
নিজের ঘরের মানুষকে সংশোধন, যদি অবশ্য সংশোধনের প্রয়োজন হয়, না করে বাইরের মানুষকে ধমকানো বা তার কাছে ভিক্ষে চাওয়াটা কি হাস্যকর নয়!
আমি কিন্তু সেসবের জন্যে আসিনি।
তাহলে কেন এসেছেন?
জানি না কেন আপনাকে খুব দেখতে ইচ্ছে করছিল।
ক্লান্ত লীনা অবাক হয়ে তাকাল। তারপর মাথা নেড়ে বলল, সৌরভের সঙ্গে যদি আমার প্রেমের সম্পর্ক থাকত তাহলে আমি কিছুতেই ওকে ছেড়ে দিতাম না। কারণ ওকে ছেড়ে আমি থাকতে পারতাম না। নিজের ভালবাসাকে দান করে দেওয়ার মতো উদার অথবা দুর্বল মানুষ আমি নই। চারপাশের লোভী মানুষগুলোর থেকে সৌরভকে আমার আলাদা মনে হয়েছিল বলে ওর সঙ্গে এক ধরনের বন্ধুত্ব তৈরি হয়ে গিয়েছিল যে বন্ধুত্ব এক ধরনের নির্ভরতা দেয়।
আপনি দাদাকে চিঠি দিয়েছিলেন।
হ্যাঁ। সৌরভ সেই চিঠি পায়নি। লীনা অবাক হলো, আপনি জানলেন কী করে?
বউদি ওটা পেয়ে এত ক্ষিপ্ত হয়েছিলেন যে দাদাকে দেননি।
ও। ওয়ান্স এগেইন আই অ্যাম সরি। সেদিন আমার বাড়িওয়ালা নোটিস দিয়েছিলেন যাতে তিনদিনের মধ্যে আমি এই ফ্ল্যাট ছেড়ে উঠে যাই। চোখে অন্ধকার দেখেছিলাম তাই ওর অফিসে টেলিফোন করি। অফিস বলল সৌরভ ট্যুরে যাচ্ছে। ভাবলাম বাড়িতে পাব তাই পিওন দিয়ে চিঠি পাঠাই। সৌরভ এল না। অনেক চেষ্টায় বাড়িওয়ালার কাছে দুমাস সময় নিয়েছি।
ফ্ল্যাট ছেড়ে দিতে হবে কেন?
মুখে বলছেন ওর ঘরের প্রয়োজন। কিন্তু সেটা সত্যি নয়। সত্যি কথাটা বলতে চাইছেন না উনি। একা আমার বয়সের মেয়েকে উনি ফ্ল্যাট ভাড়া দিয়েছিলেন কিন্তু সে তার বন্ধুদের এ বাড়িতে আসতে বলবে তা ভাবেননি। এ ব্যাপারে আঠারো আর আটত্রিশের মধ্যে কোনো পার্থক্য এদের কাছে নেই। আমি একা থাকি, চাকরি করি, আমার কোনো আত্মীয় নেই সুতরাং আমার সম্পর্কে এ পাড়া সমস্ত মানুষের অগাধ কৌতূহল। সবাই আমার মধ্যে নোংরা আবিষ্কার করতে ব্যস্ত। আমার কাছে যে আসবে তার সঙ্গেই একটা নোংরা সম্পর্ক তৈরি করে নিতে চায় সবাই। ঘেন্না ধরে গেল। এই যে আপনি এলেন, আপনিও বাদ যাবেন না।
সে অভিজ্ঞতা আমার হয়েছে। কিন্তু কেন বলুন তো?
আমার যদি একজন স্বামীদেবতা থাকতেন তাহলে রোজ পাঁচটা করে ছেলে এলেও সবাই চোখ বন্ধ করে থাকতেন। যেহেতু পাড়ার কারো সঙ্গে মিশি না তাই জ্বালা হয়ে দাঁড়িয়েছে বোধহয়। ছেড়ে দিন আমার কথা। আপনি তো অনেক দিন পরে দেশে এলেন। আপনার কেমন লাগছে?
অদ্ভুত। আর নয়। এবার আপনি শুয়ে পড়ুন। কোনো ওষুধপত্র আনতে হবে?
না নিজের দেখাশোনা আমি নিজেই করতে পারি।
জানলাম। তবু যদি মনে হয় অসঙ্কোচে বাড়িতে ফোন করতে পারেন। দাদার ফোন নাম্বার নিশ্চয়ই আপনার জানা আছে। আর যদি আপনার আপত্তি না থাকে তাহলে মাঝে মাঝে দেখা করে যাব। নমস্কার। গৌরব হাত জোড় করে উঠে দাঁড়াল। তারপর সোজা দরজা খুলে সেটা বন্ধ করে নিচে নামতে লাগল।

যে কালো ঝড়টা অনেক অন্ধকার নিয়ে ছুটে এসেছিল বসু পরিবারের ওপর শেষপর্যন্ত সে দিক পরিবর্তন করল। মলি যদিও ঠিক আগের মতো সহজ নয় তবু কিছুটা স্বচ্ছন্দ। গৌরব তাকে বিস্তারিত বুঝিয়েছে। পুরুষ মানুষদের কথায় মেয়েরা খুব একটা আমল দেয় না যদি না তাদের হৃদয় সায় দেয়। মলি শুনেছিল, বাড়ি ছেড়ে যায়নি কিন্তু কোথাও একটা ফারাক থেকে গিয়েছিল ব্যবহারে। গৌরব এই নিয়ে আর কথা বাড়াতে চায়নি। সময় সেই ওষুধের নাম যা নিরানব্বই ভাগ ক্ষত সারিয়ে দেয়। কলকাতায় কয়েক সপ্তাহ হয়ে গেল। অথচ গৌরব ঠিক করতে পারছিল না তার কী করা উচিত। আমেরিকা থেকে আসবার সময় ভেবেছিল দেশে কাজের সুযোগ পেলে পাকাপাকি ভাবে থেকে যাবে। ভারতবর্ষের টাকার কথা ভাবলে নিশ্চয়ই আর্থিক ক্ষতি হবে তার। কিন্তু সেটা আমেরিকার ডলার কলকাতায় নিয়ে এলে। আমেরিকায় এক ডলারে যে সুবিধে পাওয়া যায় ভারতবর্ষে এক টাকাতেও তাই। কিন্তু যেটা সবচেয়ে কাম্য তা হলো কাজের সুযোগ এবং পরিবেশ। অনাবাসী নাগরিক হিসেবে তাকে কি কেউ সেই সুযোগ দেবে? ইদানীং রাস্তাঘাটে ঘুরে তার মনে হয়েছে কাজের ক্ষেত্রে এদেশের মানুষের মনে এখনও সিরিয়াসনেস তৈরি হয়নি। পঞ্চাশভাগ মানুষের যেন কোনো দায় নেই, চল্লিশভাগ করছে দায়সারা ভাবে। কাজকর্ম যা হচ্ছে তা মাত্র দশভাগ মানুষের নিষ্ঠার জন্যেই। রাজনৈতিক দলগুলো এই বিশৃঙ্খলা তৈরি করতে মদত দিচ্ছে কিন্তু তার চেয়ে বেশি সত্য হলো সাধারণ মানুষ রাজনৈতিক দলগুলোর প্ররোচনাকে ব্যবহার করে নিজেকে তাৎক্ষণিক লাভের দিকে নিয়ে যেতে চাইছে। গৌরবের দ্বিধা হচ্ছিল, এই পরিবেশে ঠিক ঠাক কাজ করা সম্ভব হবে কি না।
গৌরবের এই ভাবনাটা বাড়িতে তিন রকমের আবহাওয়া তৈরি করেছিল। মা এবং টনি বনি খুব খুশি। ও এখানে থাকলে এঁদের মন ভালো থাকবে। মা তো বলেই ফেললেন, যা শিখেছিস তা যদি দেশের জন্য খরচ করিস তাহলে একটা ভালো কাজ হয়। তোরা দুই ভাই মিলেমিশে আছিস জানলে মরার সময় শান্তি পাব। বউদি একটু অন্য কথা বলল, যদি এদেশে থাকতে চাও তো কখনও কলকাতায় নয়। কোনো ইন্ডাস্ট্রিয়াল টাউন নয়তো দিল্লি বোম্বেতে চাকরি খোঁজো। আরামে থাকবে। আর সৌরভ বলল সম্পূর্ণ উল্টো কথা, খেপেছিস? ভারতবর্ষে চাকরি করবি। সুখে থাকতে ভূতে কিলোচ্ছে কেন? কথায় কথায় মালিকের খামখেয়ালিপনা আর ইউনিয়নের হুমকি সইতে পারবি না!
মোটরবাইকে চেপে গৌরব এইসব ভাবছিল। হঠাৎ ওর টুলুর কথা মনে পড়ল। সেই ঘটনার পর টুলু আর তার সঙ্গে দেখা করেনি। এমন কি ওর বাড়ি থেকেই কোনো খবর আসেনি। রত্না কেমন আছে জানতে আগ্রহ হলো। সে বাইক ঘোরাল।
মধ্যবিত্ত বাঙালি পাড়াটা সকালবেলায় বেশ আলস্য নিয়েই থাকে। রত্নাদের বাড়িতে যখন গৌরব পৌঁছল তখন ওর বাবা বাজার থেকে ফিরছেন। পক্ককেশ বৃদ্ধ ওকে দেখতে পেয়েই উল্লসিত হলেন, ওঃ। তোমার কথা রোজ ভাবি কিন্তু যেতে পারি না।
গৌরব বিস্মিত হলো, কেন? আমার ঠিকানা।
না না ঠিকানা নয়। আমি তোমার কাছে কৃতজ্ঞতা জানাতে যাব তা আমার মেয়ের পছন্দ নয়। বলে এতে নাকি তুমি অস্বচ্ছন্দ বোধ করবে। অকপটে বললেন বৃদ্ধ।
ঠিকই বলেছে ও। গৌরব হাসল, বাজার হলো?
হ্যাঁ কিন্তু বাবা, যা সত্য তা স্বীকার না করাটা তো অন্যায়। তাছাড়া তোমার সঙ্গে আমার একটু অন্য কথাও আছে। ওরা প্রায় বাড়ির দরজায় পৌঁছে গিয়েছিল। গৌরবের মনে হলো বৃদ্ধ একটু একান্তে কোনো কথা বলতে চান। সে অপেক্ষা করল।
রত্নার বাবা বললেন, ব্যাপারটা কি জানো, টুলু খারাপ নয়।
গৌরব বলল, টুলু আমার আত্মীয় কিন্তু ওর মেরুদণ্ডটি মোমের তৈরি।
না-না। পুরনো ভ্যালুস যারা মানে তারা বাপ মায়ের অন্যায়ের প্রতিবাদ করতে পারে না। ও তো নিজে কখনও রত্নার ওপর অত্যাচার করেনি। আমি বলছিলাম কি, তুমি যদি টুলুকে একবার আমার বাড়িতে আসতে বলো তাহলে খুব ভালো হয়। হাজার হোক ওরা স্বামী-স্ত্রী। নিজেদের মধ্যে কথা বলে একটা পথ খুঁজে নেওয়ার সুযোগ ওদের করে দেওয়া দরকার। কী বলো তুমি? বৃদ্ধ ব্যাকুল চোখে গৌরবের দিকে তাকালেন। গৌরবের চোয়াল শক্ত হলো। জানতে চাইল, রত্নারও কি একই ইচ্ছে?
-না। সে এসব কিছুই জানে না। এখন তো শাঁখা খুলে ফেলেছে, সিঁদুরও পরে না।
তাহলে আপনি আবার এসব ভাবছেন কেন?
ওই যে বললাম পুরোন ভ্যালুসের কথা। সেটাও তো আমি ছাড়তে পারছি না। জানি ওরা আমার মেয়েকে খাটের সঙ্গে বেঁধে রেখে পাগল বানাতে চেয়েছিল। বরপণের টাকা মেটাতে আমার বাড়ি বিক্রি হতে যাচ্ছিল। তবু যে শিশু আসছে তার জন্যে, তার তো একটা পরিচয় দরকার!
মায়ের পরিচয় তো শিশুর অনেকখানি। তাছাড়া এসব ব্যাপার নিয়ে আপনি মাথা ঘামাচ্ছেন কেন? যাদের সমস্যা তারা যদি আপনার মতামত জানতে চায় তাহলে নাহয় বলবেন।
কিন্তু নিজেকে ওভাবে আলাদা করে রাখতে পারি না যে।
এতে আপনি অনর্থক কষ্ট পাচ্ছেন। অপমানের বিষ যে কোনো সম্পর্ককেই মেরে ফেলে মেসোমশাই। যদি সেটা বাঁচে আপনি বাঁচবে। আপনি চেষ্টা করবেন না। রত্না আছে?
হ্যাঁ আছে। এসো এসো। তোমাকে রাস্তায় দাঁড় করিয়ে রেখেই–দ্যাখো।
গৌরব বুঝল বৃদ্ধ তার কথাগুলো মেনে নিতে পারছেন না। ভারতবর্ষে মানুষ যত আধুনিক হোক না কেন কন্যাকে খুশি করার ব্যাপারে জামাই ছাড়া কিছু কি ভাবতে পারে না? নইলে যে অবস্থার মধ্যে রত্না ছিল টুলু যা বিনা প্রতিবাদে মেনে নিয়েছিল, তারপর ইনি ওদের পুনর্মিলনের কথা ভাবতেন না।
ওমা গৌরব। হোয়াট এ সারপ্রাইজ। রত্না প্রায় চিৎকার করে উঠল। কেমন আছ?
খুব ভালো। রত্নাকে খুব ঝকমকে দেখাচ্ছিল, তুমি কিন্তু আমার খুব অসময়ে এসেছ!
মানে? গৌরব রসিকতা করল, আমি কি শুধু অসময়েই আসি?
কোথায় আস? এই তো প্রথম এলে! রত্না রসিকতাকে সম্ভবত ধরতে পারল না।
দ্বিতীয়বার।
ওহো। তখন আমি ছিলাম না এখানে। তোমাকে অসময় বললাম তার কারণ আমাকে এখনই স্কুলে যেতে হবে।
ও তাই তো। না না তুমি যাও। তোমাকে দেরি করিয়ে দেবো না।
তুমি কোথায় যাচ্ছ এখান থেকে?
কোথাও না। আমি বেকার তা তো জানোই।
বেশ। তাহলে তোমার জন্যে মিনিট দশেক বসতে পারি কিন্তু সেটা একটা শর্তে।
শর্ত? অবাক হলো গৌরব।
হ্যাঁ। তোমার বাইকে আমাকে স্কুলে পৌঁছে দিতে হবে। তাহলে বাস ধরার ঝামেলা করতে হবে না। নতুন চাকরি, আমি এখন পর্যন্ত একদিনও লেট করিনি।
ও তাই বলো। কিন্তু তুমি বাইকে বসবে?
আপত্তি আছে?
তা নয় তোমার শরীর পারমিট করবে তো?
আচমকা রত্নার মুখে রক্ত জমল, নানা। সেসব অনেক দেরি আছে।
রত্নার বাবা বাজার নিয়ে ভেতরে চলে গিয়েছিলেন। রত্না দরজার দিকে এগিয়ে গিয়ে গলা তুলল, বাবা, ওগুলো যে অবস্থায় আছে তাই থাক, শুধু মঙ্গলাকে বল মাছটাকে কেটে ফ্রিজে ঢুকিয়ে দিতে।
গৌরব বলল, নতুন স্কুল কেমন লাগছে?
ভালো। তাছাড়া ওখানে আমাদের–। রত্নার কথা শেষ হলো না আগেই দরজায় দাঁড়িয়ে ওর বাবা জিজ্ঞাসা করলেন, গৌরব, চা খাবে?
না মেসোমশাই।
আরে বানিয়ে দিতে আমার চার মিনিট লাগবে।
রত্না বলল, বাবা চা খুব বানাতে ভালবাসে। নিজেরও খাওয়া হয়ে যায় ওই ফাঁকে। আর শুনলে তো, চার মিনিট সময়ের ওই হিসাবটা যে কি করে করে!
গৌরব মাথা নাড়ল, না মেসোমশাই। আমি আর রত্না এখনই বেরিয়ে যাব।
তাহলে থাক। তুমি একদিন সময় নিয়ে এসো। বৃদ্ধ এগিয়ে এসে চেয়ারে বসলেন।
গৌরব হঠাৎ জিজ্ঞাসা করল, টুলু কি যোগাযোগ করেছিল এর মধ্যে?
রত্না বলল, কেন? তার তো কিছু করার নেই।
রত্নার বাবা বললেন, হয়তো করবে বলে ভাবছে কিন্তু মা বাবার জন্যে সাহস পাচ্ছে না
। রত্না মাথা নাড়ল, ওই সুবোধ বালকটাকে বাদ দিয়ে অন্য কথা বলো।
রত্নার বাবা গৌরবকে জিজ্ঞাসা করলেন, তোমার সঙ্গে দেখা করেছিল?
গৌরব মাথা নাড়ল, না মেসোমশাই।
হঠাৎ রত্না শক্ত গলায় বলল, গৌরব। আমি মনে করি না তোমার আত্মীয়টি আমার স্বামী। বিয়ের সবকটা স্মারক চিহ্ন আমার শরীর থেকে খুলে ফেলেছি। নাউ আই অ্যাম এ সিঙ্গল লেডি। বিধবা বললে ওই লোকটিকে বেশি সম্মান দেখানো হয়। গৌরব যদি তুমি গল্প করতে চাও করো আমার দেরি হয়ে গেছে, আর অপেক্ষা করতে পারব না।
মেসোমশাইকে আবার আসার প্রতিশ্রুতি দিয়ে গৌরব রাস্তায় নামল। মোটরবাইকের দিকে যাওয়ার সময় সে জিজ্ঞাসা করল, হঠাৎ এত খেপে গেলে কেন?
এই এক কথা আর ভালো লাগে না গৌরব। বাবাকে আমি চিনি। যখন ওখানে আমি অত্যাচারিত হচ্ছিলাম তখন যন্ত্রণায় ছটফট করছিলেন। আবার এখন মনে হচ্ছে আমার ভবিষ্যৎ স্বামী ছাড়া অন্ধকার। যে নোংরা জীবন আমি পেরিয়ে এসেছি সেখানে ফিরে যাওয়ার কথা স্বপ্নেও ভাবতে পারি না। যে লোকটা আমার স্বামী হয়েও নীরবে সেই নোংরামিটাকে সমর্থন করছিল তার মুখদর্শনের কোনো বাসনা আমার নেই। জানি আমাকে নিয়ে এবার গল্প তৈরি হবে কিন্তু আমি আর মানতে বাধ্য নই।
মোটরবাইকে স্টার্ট দিয়ে গৌরব বলল, সাবধানে উঠে বসো।
পেছনের সিটে বসে নিজেকে সামলে নিয়ে রত্না জিজ্ঞাসা করল, কিন্তু তোমার মতলবটা কী বলো তো? আমেরিকায় এতকাল থেকেও তুমি কি আবার পুনর্মিলনের বাণী শোনাতে এসেছ?
গলি থেকে বেরিয়ে গৌরব প্রথমে জিজ্ঞাসা করল, কোন দিকে যাব?
ডান দিকে।
বাইক ঘুরিয়ে গৌরব এবার জবাব দিল, আমেরিকায় থাকলেই যে মানুষের বোধবুদ্ধি ধারালো হবে এমন ভাবার কোনো কারণ নেই। আমি তোমাকে কোনো বাণী শোনাতে আসি নি। তাহলে সেদিন টুলুদের বাড়িতে তোমাকে সাহায্য করতে যেতাম না।
আই অ্যাম সরি গৌরব। রত্নার গলাটা খাদে নেমে এল, আসলে সবাই আমাকে এমন জ্ঞান দিচ্ছে আজকাল! মাথা ঠাণ্ডা রাখা মুশকিল।
ওটা করো না। আমি বিশ্বাস করি ইকনমিকাল ইন্ডিপেন্ডেস থাকলে যে কোনো মেয়ে স্বাধীন ভাবে বেঁচে থাকতে পারে। কিন্তু যা করবে ঠাণ্ডা মাথায় করো।
রত্নার নির্দেশ অনুযায়ী বাইক চালিয়ে ওর স্কুলের সামনে পৌঁছে গেল গৌরব। রত্না ঘড়ি দেখল, ইস। আর মাত্র তিন মিনিট আছে। থ্যাঙ্কু গৌরব।
ওঃ। চাকরি করছ বটে। গৌরব ঠাট্টা করল।
না হলে। চাকরি চলে গেলে কী হবে ভেবেছ? এর ওপর যতি আজ আসবে না বলে গেছে। এর ক্লাসগুলোর কিছুটা আমাকে সামলাতে হবে। চলি। একদিন বিকেলে এসো।
যতি? কোনো মেয়ের নাম যতি হয়? খুব সাধারণ গলায় প্রশ্নটা করেছিল গৌরব।
কিন্তু রত্না ঠোঁট কামড়াল। ওর মুখটা কেমন হয়ে গেল। গৌরবের মনে হলো কিছু লুকোতে চাইছে রত্না। সে বাইক থেকে নেমে জিজ্ঞাসা করল, কী হয়েছে?
আমাকে জিজ্ঞাসা কোরো না।
কেন কী ব্যাপার?
কী করে তোমাকে বলি? ও যে তোমাকে বলতে নিষেধ করেছে।
কে?
রত্না জবাব দিলো না। কিন্তু ঘড়ি দেখল। হঠাৎ মাথায় চমকে উঠল যেন। গৌরব খুব উত্তেজিত গলায় জিজ্ঞাসা করল, যতি কি জয়তী?
রত্না ধীরে ধীরে মাথা নাড়ল, হ্যাঁ। আমার ঘটনাটা ওকে বলেছিলাম। আমরা কলেজেই তোমাদের কথাটা আবছা জানতাম। স্কুলে এসে পুরোটা। আসলে এই চাকরি জয়তীর জন্যেই হয়েছে। ওর নিষেধ ছিল তোমাকে ওর কথা বলতে।
কেন? তুমি জানো না কীভাবে ওকে খুঁজে বেড়াচ্ছি আমি।
আমাকে কোনো কারণ বলেনি। চলি গৌরব।
দাঁড়াও একটু। ও কোথায় থাকে এখন?
ভবানীপুরে। সাতাশের ডি রমানাথ মল্লিক স্ট্রিটে। রত্না আর দাঁড়াল না। গৌরব খানিকক্ষণ চুপচাপ রইল। স্কুলের ছাত্রীরা যাওয়ার পথে তাকে দেখছে। জয়তী তার আসার খবর পেয়েও নিজেকে লুকিয়ে রাখতে চেয়েছে কেন?
.
বুকের ভেতর প্রচণ্ড অস্বস্তি, গৌরব বুঝতে পারছিল না তার কী করা উচিত। যে তার সঙ্গে দেখা করতে চায় না তার সামনে যেচে দাঁড়ানো উচিত হবে কি? নাকি সে রত্নার সঙ্গে আরও কথা বলবে। রত্না নিশ্চয়ই তার ও জয়তীর ব্যাপারে আরও খবর দিতে পারে। জয়তী যদি অন্য কাউকে ভালবাসে এই অবধি ভাবতেই গৌরব অজান্তেই মাথা নাড়ল। না, সে বিশ্বাস করে না এমন ঘটনা। কিন্তু রত্নার সঙ্গে কথা বলতে গেলে তাকে বিকেল পর্যন্ত অপেক্ষা করতে হবে। এই মুহূর্তে আর ধৈর্য রাখতে পারছিল না গৌরব। আজ যখন জয়তী স্কুলে আসছে না তখন বাড়িতে পাওয়া স্বাভাবিক। বাইক ঘোরাল সে। জয়তী শুধু বাড়ি পাল্টায়নি, স্কুলও বদলেছে। এসব কি শুধু তাকেই এড়িয়ে যাওয়ার জন্যে। কলকাতার রাস্তায় মোটরবাইক চালাতে গেলে যে সতর্কতা দরকার এখন সেটা গৌরবের ছিল না। ফলে দুবার অন্য গাড়ির ড্রাইভারদের কাছে বকুনি শুনতে হলো। একবার তো শেষ মুহূর্তে ব্রেক কষে অবশ্যম্ভাবী অ্যাকসিডেন্ট থেকে বেঁচে গেল সে। ভবানীপুরের রমানাথ মল্লিক লেন খুব বিখ্যাত রাস্তা নয়। বারো বছরে কলকাতার অনেক রাস্তার নাম পাল্টেছে। কিন্তু খোঁজ করে নির্দিষ্ট রাস্তার সঠিক বাড়িটির সামনে উপস্থিত হয়ে গেল গৌরব। বাইক থেকে নেমে সে বাড়িটাকে দেখল। দোতলা পুরোন ধাঁচের বাড়ি। দরজার গোড়ায় বাচ্চারা খেলছে। দরজাটা বন্ধ।
গৌরব দুবার কড়া নাড়ার পর সেটা খুলল। মাসীমাকে চিনতে কোনো অসুবিধে নেই। বারো বছরেও মহিলা একই রকম আছেন। এমন কি মাথার কোথাও সাদা চুল দেখতে পাওয়া যাচ্ছে না। সে ঝুঁকে প্রণাম করার মুহূর্তে তিনি চিনতে পারলেন, আরে! গৌরব? তুমি? তুমি কবে এলে বিদেশ থেকে?
গৌরব হাসল, কয়েক সপ্তাহ। এসে অবধি আমি আপনাদের খুঁজে বেড়াচ্ছি। এই নতুন বাড়ির ঠিকানাটা জানতাম না। আজ রত্নার মুখে জানতে পারলাম।
ওমা! তোমাকে জয়তী লেখেনি বাড়ি বদলের কথা? মাসীমার ঘোর যেন তখনও ভাঙছিল না।
হয়তো লিখেছিল। কিন্তু সে-চিঠি আমি পাই নি।
এসো ভেতরে এসো। দেখলে কাণ্ড, রাস্তায় দাঁড় রেখেছি। দরজা বন্ধ করে প্রথম যে ঘরটায় তিনি প্যাসেজ থেকে উঠলেন সেটি সাদামাঠা। গৌরবকে ঘর দেখিয়ে বললেন,
ওই বাড়ির ভাড়া আর টানা যাচ্ছিল না। এটা একটু সস্তায় পাওয়া গেল। নিচে একটা আর ওপরে দুটো ঘর। তাও জয়তীর একার পক্ষে অসম্ভব হয়ে যাচ্ছিল, হঠাৎ ছোটটা চাকরি পেয়ে গেল।
আরে! প্রণতি চাকরি করছে? গৌরব সত্যি অবাক হলো। বিদেশে যাওয়ার আগে সে কয়েকবার প্রণতিকে দেখেছে। গোলগাল, শান্ত। স্মার্টনেসের খুবই খামতি ছিল ওর মধ্যে। সেই মেয়ে চাকরি করছে?
মাসীমা বললেন, ওকে দেখলে তুমি চিনতে পারবে না। একদম মেমসাহেব হয়ে গেছে।
আপনি কেমন আছেন? জয়তীর কথা মুখ ফুটে জিজ্ঞাসা করতে সঙ্কোচ হলো গৌরবের।
আমার আর থাকা। উনি বলতেন লোকের ছেলে থাকতে যা করে তোমার মেয়েরা তাই করবে। করছেও। কিন্তু গৌরব, এভাবে ওরা করুক তা আমি কখনও চাই নি। নিজেদের সাধ-আহ্লাদ না মিটিয়ে এই সংসারের বোঝা টেনে যাবে কতকাল। ছেড়ে দাও এসব কথা। তুমি কেমন আছ? বিয়ে করেছ?
শেষ প্রশ্নটিতে চমকে উঠল গৌরব। কখনও প্রকাশ্যে আলোচনা হয়নি কিন্তু মাসীমা যে তাদের সম্পর্কের কথা জানেন না তা নয়। তাহলে? সে মাথা নাড়ল, এখনও সময় পাইনি।
তবে যে শুনলাম তুমি আর এদেশে ফিরবে না। বিয়ে করে ওদেশেই থাকবে।
এই গল্প কে করল আপনার কাছে?
তা মনে নেই বাবা। তুমি তো আর আজ যাওনি আমেরিকায়। তোমার মা-বউদি?
ভালো আছেন। শুনলাম জয়তী যেত আগে, ইদানীং যায় না।
ও। বলেই সম্ভবত খেয়াল হলো, দাঁড়াও জয়তীকে ডাকি।
ও কোথায়?
ছাদে গিয়েছে কাপড় মেলতে। আজ তো স্কুলে যায়নি। আজ দুপুরে– তুমি যাও না ওপরে। জয়তীর মা তাকে পথটা দেখিয়ে দিলেন। বাড়িটা বেশ পুরনো কিন্তু পরিচ্ছন্ন। গৌরব একা ওপরে উঠে এল। নিশ্চয়ই আরও ভাড়াটে রয়েছে কিন্তু এদিকটা বোধহয় একহারা। দোতলার দুটো ঘরের সামনে দিয়ে সিঁড়ি উঠে গেছে ওপরে। গৌরব ছাদের দরজায় গিয়ে দাঁড়াল। ভাড়াটে অনুযায়ী সম্ভবত ছাদ ভাগ করে দেওয়া হয়েছে। অনেকগুলো তার ঝুলছে। ভেজা শাড়ির দেওয়াল তৈরি হয়েছে তা থেকে। একটু এগিয়ে গেল গৌরব। এবং জয়তীকে দেখতে পেল। ওর দিকে পেছন ফিরে কাঁচা শাড়ির প্রান্ত তারের বুকে ছুঁড়ে দিলো। বারো বছরে খুব একটা পাল্টায়নি জয়তী। শুধু বয়সের কারণে শরীরে খানিকটা ভার জমেছে। বুকের ভেতরটা টনটন করে উঠল গৌরবের। এই মেয়ে যার জন্যে প্রতিটি দিন মনে মনে ভেবেছে সে আর একা নয়। এই মেয়ে যে তার ভালবাসা দিয়ে সমস্ত পতনের হাত থেকে রক্ষা করে এসেছে। গৌরব ছাদের থেকে নড়ছিল না। অন্যমনে কাপড় মেলে জয়তী ঘুরে দাঁড়িয়েই যেন বরফ হয়ে গেল। তার চোখের পলক পড়ছে না, ঠোঁট ঈষৎ বিস্ফারিত। অনেক কষ্টে নিজেকে সামলে নিল জয়তী। তারপর অদ্ভুত গলায় জিজ্ঞাসা করল, তুমি?
এলাম। শব্দটা উচ্চারণ করে যেন হালকা হলো গৌরব।
জয়তী কয়েক পা এগিয়ে এল। তার চোখ গৌরবের মুখ থেকে সরছিল না। গৌরব দেখল অজ্ঞাত জয়তী যেন একটু বেশি রুক্ষতা এনে ফেলেছে মুখে শরীরে। জয়তী এই সময় জিজ্ঞাসা করল, তারপর? কেমন আছ? কী উত্তর দেবে গৌরব? ভালো? সে কি সত্যি ভালো ছিল।
আর সে যে ভালো ছিল তা জেনে জয়তী কি সুখী হবে? নাকি বলবে ভালো নেই। ব্যাপারটা কি ন্যাকা লাগবে না? একথা বলে জয়তীর করুণা কুড়োবার চেষ্টা করা হবে না? সে বদলে বলল, তুমি?
এটা আমার প্রশ্নের জবাব হলো না। তুমি যেমন আছ আমি তেমনি আছি।
গৌরবের কথা শেষ হতেই আচমকা কেঁপে উঠল জয়তী। গৌরব সেটা লক্ষ্য করে কাছে এগিয়ে যেতেই ওর মাথা নেমে আসছিল। একহাতে জয়তীর পিঠ জড়িয়ে ধরতেই সে মাথা রাখল গৌরবের কাঁধে। কয়েক মুহূর্তে, যেন অনন্তকাল শব্দমালায় অনেক কথা বলে গেল। তারপরেই চাপা ফোঁপানির শব্দ কানে এল গৌরবের। আর তখনই সে সতর্ক হলো। ভবানীপুরের এমন খোলা ছাদের নাটক দেখতে আশেপাশের অনেক ছাদের মানুষ এখন তৎপর। সে কোনোরকমে বলতে পারল, জয়তী। বি স্টেডি!
শুধু এটুকুতেই কাজ হলো। চট করে মুখ তুলে চোখের তলা আঙুলের ডগায় মুছে নিয়ে জয়তী বলল, সত্যি বুঝতে পারিনি। আমি দুঃখিত।
গৌরব বলল, আমার জন্যে নয়। আশেপাশের ছাদের দিকে তাকিয়ে কথাটা বলেছি আমি।
হঠাৎ ওপরে চলে এলে কী করে? জয়তী যেন কথা ঘোরাতে চাইল।
তোমার মা পাঠিয়ে দিলেন।
প্রণতির সঙ্গে দেখা হয়নি?
না। শুনলাম ও অফিস করছে।
হ্যাঁ। কিন্তু আজ অফিসে যায়নি।
ও। দুই বোনেই যাওনি বলো।
তুমি? জয়তীর মুখে সন্দেহ ফুটল, রত্নার সঙ্গে তোমার দেখা হয়েছিল?
হ্যাঁ। ও বলতে চায়নি। কিন্তু আমি একটা কথা জানতে চাই, তুমি কেন আমার কাছে নিজেকে এমন ভাবে গোপন করতে চেয়েছ?
গোপন? মানুষ অপমানিত হলে হয় আঘাত করে নয় নীরবে সরে যায়। আমি দ্বিতীয়টি বেছে নিয়েছি। আমার কি সেই স্বাধীনতাটুকুও নেই?
জয়তী এবার গম্ভীর।
আমি তোমাকে অপমান করেছি? বিস্ময় সোচ্চারিত হলে গৌরবের গলায়।
যাক এসব কথা। বাড়িতে এসেছ যখন তখন তোমাকে আর রূঢ় কথা শোনাতে চাই না। নিচে চলো। অসময়ে এসেছ, চা দিলে খাবে? গৌরবের পাশ কাটিয়ে সিঁড়ির ধাপে পা রাখল জয়তী।
গৌরব প্রায় আর্তগলায় জিজ্ঞাসা করল, আমি এবাড়িতে আসি তা তুমি চাওনি?
এসে পড়ার পর এমন প্রশ্নের কী দরকার?
তবু, তবু তুমি উত্তর দাও।
স্থির চোখে তাকিয়ে জয়তী উত্তর দিলো, না।
অজান্তেই শব্দটা ছিটকে এল গৌরবের ঠোঁট থেকে, কেন? গৌরব এগিয়ে এল সিঁড়ির মুখে।
আমি তোমাকে সুখী দেখতে চেয়েছি গৌরব। আমার সঙ্গে সম্পর্ক রাখলে তুমি সুখী হবে না।
এটা তোমার ধারণা।
আমার ধারণা মিথ্যে নয়। হ্যাঁ আমি ইচ্ছে করে বাড়ি পাল্টানোর খবর জানাইনি তোমায়। না, তোমার জন্যে বাড়ি পাল্টাইনি। বাবা চলে যাওয়ার পর আগের স্কুলের টাকায় ওই বাড়ির ভাড়া মিটিয়ে সংসার চালানো সম্ভব হচ্ছিল না। কিন্তু যখন বাড়ি পাল্টানোই হলো তখন মনে হলো এবার তোমাকে মুক্তি দেওয়া যাক। জয়তী হাসবার চেষ্টা করল।
আমার অপরাধ?
অপরাধের শাস্তি কি মুক্তি? তোমাকে শেষ চিঠি যেটা দিয়েছিলাম সেটা পাওনি?
কোনটা শেষ আমি জানি না। তবে আমি যেটা শেষ পেয়েছি তাতে তুমি লিখেছিলে তোমার পক্ষে আমেরিকায় যাওয়া সম্ভব নয়। তোমার পক্ষে আমাকে বিয়ে করাও অসম্ভব। তাই তোমার জন্যে অপেক্ষা না করে আমি যেন–।
তাহলে তো আমার শেষ চিঠি পেয়েছিলে।
কিন্তু কেন তুমি আমায় উত্তর দাওনি।
দিলে একই কথার পুনরাবৃত্তি করতে হত।
ওই চিঠির পর আমি তোমাকে আর কয়েকটা চিঠি লিখেছিলাম।
আমি সেগুলো পাইনি। বোধহয় ততদিনে বাড়ি বদলে ফেলেছি।
কলকাতায় এসে তোমাকে আমি পাগলের মতো খুঁজে বেড়িয়েছি।
পাগল না হয়ে স্বাভাবিক হলে খুঁজতে না, মানে ধরতে পারতে।
প্লিজ, এভাবে কথার খেলা করো না।
আমি কিছুই করছি না গৌরব।
তুমি আমাকে আর ভালোবাস না জয়তী?
একথা থাক।
না। তোমাকে বলতে হবে। হ্যাঁ, যদি তুমি আর কাউকে পছন্দ করো, স্বচ্ছন্দে বলতে পার। আমি তোমার জীবনে আর কোনো ছায়া ফেলব না।
গৌরব। শাড়ি পাল্টাবার মতো যেমন মেয়েরা পুরুষ পাল্টায় আমি তাদের দলে যে নই তা তুমি এতদিনেও বুঝলে না দেখে খারাপ লাগছে।
আমি তো তাই ভেবে এসেছি এই এতগুলো বছর। তাহলে কেন তুমি আমার সঙ্গে এমন খেলা খেলছ? কি অন্যায় করেছি আমি?
আমি তোমার সঙ্গে খেলছি গৌরব?
আমি তো আর কিছু খুঁজে পাচ্ছি না।
তবু কিছু মনে করলাম না। এবার বলো কতদিন আছ কলকাতায়। বউ নিয়ে এসেছ নাকি বিয়ে করতে এসেছ। শেষেরটা হলে নেমন্তন্ন কোরো না, যেতে পারব না।
শেষেরটাই সত্যি। তবে তোমাকে নেমন্তন্ন খেতে যেতে হবে না, আমার স্ত্রী হয়ে যেতে হবে।
ও। জয়তী আর একবার দেখল, তুমি সত্যি বদলাবে না?
এজন্মে না।
তুমি ভুল করছ।
খুলে বলো।
আমার পক্ষে আর তোমাকে বিয়ে করা সম্ভব নয়।
কেন?
কারণ এই সংসার। মারা যাওয়ার আগে বাবা আমায় কথা দিয়ে গিয়েছেন। যদ্দিন মা জীবিত আছেন তদ্দিন কাজটা আমাকে করে যেতে হবে।
এটা কোনো কথা হলো? বিয়ের পরেও তুমি এই বাড়ির দায়িত্ব নিতে পার। তাছাড়া প্রণতি চাকরি করছে। আমি তোমাকে কখনও নিষেধ করব না এই ব্যাপারে।
টাকা দিলেই কি দায়িত্ব পালন করা হয়ে যায় গৌরব? মায়ের যদি রাতবিরেতে অসুখ হয় আমি জানতেও পারব না। তখন কি আমি দায়িত্ব পালন করছি? আর প্রণতির কথা বলছিলে? আজ আমি অফিসে যাই নি কারণ ওর ভাবী বর আমাদের সঙ্গে কথা বলতে আসবে। প্রণতির বিয়ে।
গৌরব অবাক হয়ে জয়তীকে দেখল, নিশ্চয়ই বিয়েটা তুমি দিচ্ছ?
আমার সামর্থ আর কতটুকু! ওরা রেজিস্ট্রি করছে। ছেড়ে দাও এসব কথা। কদিন আছ?
তিন মাসের ছুটি নিয়েছিলাম। এখন অন্যরকম ভাবছি।
স্নান করেছ?
মানে?
দেখে তো খুব শুকনো মনে হচ্ছে।
তোমাকেও।
বাঃ, বয়স হচ্ছে না? জয়তী যেন লজ্জা পেল।
আমি যেন এখনও বালক আছি।
আছই তো। এত করে বলছি তবু বুঝছ না।
একটু আগে বড় গলায় বলছিলে না যে মেয়েদের শাড়ি পাল্টানোর কথা। বারো বছরে কোনো সাদা চামড়ার মেয়েকে সুন্দরী ভাবতে পারলাম না।
তোমার চোখে ন্যাবা হয়েছিল।
সেটা আমৃত্যু থাক।
এখানে খেয়ে যাবে?
মানে? চমকে উঠল গৌরব।
দুপুরবেলায় এসেছ না খেয়ে গেলে খারাপ লাগবে।
এই বলছিলে, না এলে খুশি হতে আবার এখন খেয়ে যেতে বলছ।
এসো। জয়তী সিঁড়ি ভেঙে নামতে লাগল। দোতলায় তখন মাসীমা। জয়তীকে দেখে বললেন, তাড়াতাড়ি কর। ওরা দুটোর মধ্যে এসে যাবে। প্রণতি এল বলে।
এখনও দেরি আছে মা। আর হ্যাঁ, গৌরব খেয়ে যাবে আজ।
ওমা আজ তো কিছুই রান্না হয়নি তেমন!
যা হয়েছে তাই খাবে। দেখুক আমরা কেমন আছি।
কথাটা সম্ভবত মহিলার পছন্দ হলো না। বললেন, বাড়িতে বলেছ কিছু?
না। গৌরব হাত নাড়ল, এই নেমন্তন্ন পাব আগে জানতাম না।
তাহলে তোমার মা খাবার নিয়ে বসে থাকবেন!
প্রথম প্রথম থাকতেন। আমি বলে কয়ে রাজি করিয়েছি দেরি হলে খেয়ে নিতে।
কি জানি বাবা। তুইও যেমন, হুট করে খেতে বললি।
আচ্ছা মা, গৌরব কি তোমার কুটুম?
হঠাৎ ভদ্রমহিলা চমকে তাকালেন। তারপর মুখ ঘুরিয়ে অন্যঘরে চলে গেলেন। গৌরব বলল, জয়তী আজ থাক। অন্য দিন হবে।
জয়তী বলল, তুমি ভুল বুঝছ। মা যা বলছে তা সঙ্কোচ থেকে। তোমার মতো সাহেব মানুষকে খাওয়ানোর মতো আয়োজন আজ বাড়িতে হয় নি বলে সঙ্কোচ। জুতো খোলো। আচ্ছা এঘরে এসো। জয়তীর পিছু পিছু পাশের ঘরটায় ঢুকে গৌরব দুটো খাট দেখতে পেল। আলনা থেকে তোয়ালে এনে গৌরবের হাতে দিলো জয়তী, এসো বাথরুম দেখিয়ে দিই। নিম্নবিত্তের বাথরুম। শাওয়ার পাবে না। চট করে স্নান করে এসো।
খোঁচাগুলো ভালো লাগছে না। কিন্তু তুমি বললে প্রণতির ভাবী বর আসবে সেই সময় আমার উপস্থিতি কি ওদের ভালো লাগবে? খুব সরল গলায় জিজ্ঞাসা করল গৌরব।
মানে?
ওঁরা নিশ্চয় জানতে চাইবে আমি কে?
তোমার কি কোনো পরিচয় নেই?
সেটা কি বাঙালিকুটুমের ভালো লাগবে?
কেমন লাগবে সেটা নিজের চোখেই দেখো।
তোমার এই পরিবর্তনটা কবে থেকে হলো?
পরিবর্তন?
এত ভাবা। তুমি তো এই সামান্য বিষয় নিয়ে এর আগে কখনও চিন্তা করতে না!
গৌরব আর কথা বাড়াল না। জয়তী যতই বিনয় করে থাকুক বাথরুমে গিয়ে একটু অস্বস্তি বোধ করল গৌরব। চৌবাচ্চায় জল ধরা ছিল এবং তার নিচে কাদাটে কিছু জমে আছে। কলকাতার কলের জলে এত নোংরা গোপনে মিশে থাকে। এখানে নিজেদের বাড়িতে বাথরুমগুলো পরিচ্ছন্ন, চৌবাচ্চা রয়েছে ছাদে। জলের অবস্থা খালি চোখে দেখা যায় না। আমেরিকা তাকে দুটো ব্যাপারে আয়েসী করেছে। প্রথমটি ওই বাথরুম টয়লেটের ব্যবহার। কলকাতার মানুষ বাথরুম টয়লেটের অর্ধেকটা জায়গা কার্পেটে মুড়ে রাখার কথা চিন্তা করতে পারবে না। কমোডের ব্যবহারে যে স্বাচ্ছন্দ্য বারো বছরে এসে গিয়েছিল এখানে এসে সেটা প্রচণ্ড ভাবে বোঝা যায়। বাথরুমটা যে ঠাকুরঘরের মতো পবিত্র হয়ে ওঠার জায়গা এবং সেটাকেও সুন্দর এবং শুদ্ধ রাখা দরকার এই বোধ পুরোনপন্থী বাঙালিদের মনে যে কবে আসবে। দ্বিতীয় আরামটা হলো যানবাহনের আরাম যা এখানে কল্পনা করতে যাওয়াও বোকামি। তোয়ালেটা কি কাঁচা ছিল। মুখ মুছতে গিয়ে একটা মেয়েলি গন্ধ নাকে এল। এটি কি জয়তীর নিজস্ব তোয়ালে? সমস্ত শরীরে যেন জয়তীর অস্তিত্ব ছড়িয়ে পড়ল। খুব ভালো লাগছিল গৌরবের। এতদিন পরে জয়তীকে দেখেও তার তো একটুও অনাত্মীয় বলে মনে হচ্ছেনা। জয়তী যতই তাকে কঠোর কথা বলুক, যতই তাকে দূরে সরে যেতে বলুক তবু তার বিশ্বাসের মানুষটা ঠিক একই জায়গায় দাঁড়িয়ে আছে। গৌরব এই মুহূর্তে জয়তীর বলা কথাগুলো কোনো বিশ্লেষণ করতে চাইছিল না।
ভাত, ডাল, ভাজা, পোস্ত আর ছোট মাছের ঝোলও যে রান্নার কল্যাণে কিরকম উপাদেয় হয়ে ওঠে তা নতুন করে আবিষ্কার করল গৌরব। মাসীমার সমস্ত কুণ্ঠা সে এর মধ্যেই দূর করতে পেরেছে। খেতে খেতে জয়তী জিজ্ঞাসা করল, তোমার আমেরিকার জীবন সম্পর্কে বলো।
গৌরব বলল, খুব বিপদে ফেললে। ওখানকার জীবন মানে যন্ত্রের মতো চলা। তার বাইরে যা ঘটে তাতে সময় দেবার মতো সময় আমার ছিল না। মাসীমা পরিবেশন করছিলেন। জানতে চাইলেন, ওখানে ভাত, ডাল পেতে না, না?
গৌরব হেসে ফেলল, সব পাওয়া যায় মাসীমা। এই কলকাতার মতো। তবে রেঁধে খেতে হয়। চাপে পড়ে আমাকেও কাজ চালানোর মতো রান্না শিখতে হয়েছে। এখানে এসে তো একদিন বাড়ির সবাইকে খাইয়েছি। বাঙালি যেখানেই যাবে সেই জায়গাটাকেই বাঙলাদেশ করে ছাড়বে।
তোমার কোনো অসুবিধে হতো না?
প্রথম প্রথম হতো। মানিয়ে নিতে যেটুকু সময়। বোম্বে থেকে কলকাতায় আসতে ট্রেনে যে সময় লাগে তার থেকে অনেক কম সময়ে নিউইয়র্ক থেকে কলকাতায় আসা যায়।
প্রণতিকে দেখে গৌরব অবাক। আজকের আধুনিকতম যুবতীর সাজগোজ ওরশরীরে। চুলগুলোকেও ছেঁটে তুলে রেখেছে কাঁধের ওপরে। কিন্তু গৌরবকে দেখা মাত্র সে চিৎকার করে উঠল, হোয়াট এ সারপ্রাইজ! তুমি কবে এলে?
তোমার বিয়ের গন্ধে গন্ধে চলে এলাম। গৌরব ওকে দেখছিল। জয়তীর থেকে অন্তত বছর পাঁচেকের ছোট মেয়েটির এমন পরিবর্তন? মাসীমা বলেছিলেন কিন্তু চোখে না দেখলে বিশ্বাস হতো না। দিদি যেখানে ছিল সেখানেই দাঁড়িয়ে আছে কিন্তু বোন এগিয়ে গেছে অনেক।
প্রণতি হাসল, অ্যাদ্দিন কী করে আমাদের ভুলে ছিলেন মশাই?
গৌরব বলল, তার জন্যে মরমে মরে আছি। কিন্তু তুমি কি কাণ্ড করেছ বলো তো?
কি কাণ্ড?
এই সাজগোজ?
বই-এর মলাট দেখেছেন? রংচঙে না হলে কেউ পাত্তা দেয় না! রবীন্দ্রনাথের বই-এর মতো মলাট ছাপলে আজকাল আর বই বিক্রি হবে না। একসময় কত অ্যাপ্লিকেশন করেছি চাকরির জন্যে, দু-একটা ইন্টারভিউ-ও দিয়েছি কিন্তু পাত্তাই পাইনি। তারপর স্পোকেন ইংলিশ-এ ভর্তি হলাম গ্র্যাজুয়েট হয়ে। কথাবার্তার কায়দা রপ্ত করে নিয়ে চেহারাটাকে পাল্টে ফেললাম সাজগোজের বাহারে। ব্যস, চাকরি জুটে গেল। বড় কোম্পানির রিসেপশনিস্ট। বড় বড় কর্তাদের দেখে দেঁতো হাসি হাসতে হলো। এই সাজগোজ না হলে আবার কোম্পানির প্রেস্টিজ থাকবে না। দুবছরের মধ্যে অফার আসছে অন্য কোম্পানি থেকে। বোঝ ব্যাপারটা!
গৌরব ওর কথা শুনছিল। বলার ধরনটাও পাল্টে গিয়েছে। সে জিজ্ঞাসা করল, তা এই কাণ্ডটা হলো কী করে? ঘটালে না ঘটল?
দুটোই বলতে পার। হেসে উঠল প্রণতি। মাসীমা ওকে তাড়া দিলেন খাওয়া দাওয়া সারতে। প্রণতি ঘাড় বেঁকাল, না মা আজ লাঞ্চ স্কিপ করব।
মানে?
দুপুরে খাব না। হেভি ব্রেকফার্স্ট হয়ে গেছে।
মাসীমা বিরক্ত মুখে চলে গেলেন। জয়তী নিচে। সম্ভবত ঘরটা ঠিকঠাক করে রাখছে অভ্যাগতদের জন্যে। প্রণতি দোতলার ঘরে গৌরবকে নিয়ে এসে বসল। গৌরব জিজ্ঞাসা করল, ছেলেটি তোমার সঙ্গে কাজ করছে?
ওঃ নো। অফিসের ছেলেকে বিয়ে করা যায়? ও আমাদের অফিসে আসত নিজের কোম্পানির হয়ে। আপনার কথা বলুন তো এবার। দিদিকে কবে বিয়ে করছেন?
এমন সাবলীলভাবে প্রশ্নটা করল প্রণতি যে গৌরব থতমত হয়ে গেল। প্রণতি সেটা লক্ষ্য করেই বলল, আমি বুঝি না আপনাদের ব্যাপারটা। আপনি পড়ে রইলেন সেখানে আর ইনি এখানে। দিদির তো বয়স হচ্ছে। ওকে জিজ্ঞাসা করলে উত্তর দেয় না। যেন এ সংসারে সব দায় মাথায় নিয়ে বসে আছে। না-না। এবার আপনারা বিয়েটা করে ফেলুন।
গৌরব বলল, আগে তো তোমারটা মিটে যাক, তারপর ভাবা যাবে।
এই সময় বাড়ির বাইরে একটা গাড়ি থামবার শব্দ হলো। সঙ্গে সঙ্গে প্রণতি বলে উঠল, এসে গেছে।
গৌরব বলল, কী করে বুঝলে?
বাঃ গাড়িটার আওয়াজ আমার চেনা। আপনি নিচে যান গৌরবদা, দিদি একা রয়েছে।
ছেলেটিকে দেখতে বেশ ভালো লাগল। নমস্কার করে বলল, আমি অঙ্গন। প্রণতি আছে? জয়তী বলল, হ্যাঁ। আপনি বসুন। প্রণতি এখনই আসছে। আমি ওর দিদি, জয়তী।
অঙ্গন এগিয়ে এসে প্রণাম করতে চাইলে জয়তী এক লাফে সরে দাঁড়াল, কি হচ্ছে! না-না। আপনার প্রণাম নেওয়ার বয়সে পৌঁছাই নি।
অঙ্গন সপ্রতিভ ভঙ্গিতে বলল, সম্পর্কে আপনি বড়।
জয়তী চট করে গৌরবকে দেখে নিল। সম্পর্ক ঘোষিত হবার আগেই অঙ্গন সম্পর্কের কথা বলছে, কৌতুকটা ঠোঁটে জড়িয়ে গেল। সে মুখ ফিরিয়ে বলল, বসুন আপনি। আলাপ করিয়ে দিই, আমাদের বন্ধু গৌরব।
গৌরব নমস্কার করতে গিয়ে শুনল ছেলেটি বলছে, ও, আপনিই তো স্টেটসে থাকেন?
থাকতাম। কিন্তু আপনি জানলেন কী করে? গৌরব অবাক।
নিজেদের গল্প তো মানুষ মানুষের কাছেই করে। অঙ্গন হাসল, ইয়ে, মাসীমা কোথায়? ওঁর সঙ্গে একটু কথা বলতাম।
জয়তী একটু অপেক্ষা করতে বলে ঘর থেকে বেরিয়ে গেল। গৌরব তখনও অবাক হয়ে দেখছে। এবাড়ির একটি মেয়ের পাণিপ্রার্থী হয়ে এসেও ছেলেটি মধ্যে কোনো জড়তা নেই। খুব সহজ ভঙ্গি তে কথা বলছে অথচ বাচাল বলে মনে হচ্ছে না। নিজে কখনই এত স্বতঃস্ফূর্ত কথা বলতে পারত না সে।
গৌরব জিজ্ঞাসা করল, প্রণতি বলছিল আপনি যে কোম্পানিতে আছেন তার সঙ্গে ওদের অফিসের বেশ যোগাযোগ রয়েছে।
হ্যাঁ। না হলে তো আলাপই হতো না। প্রণতি আপনাদের কথাও বলেছে আমায়। সত্যি এতদিন এভাবে সম্পর্ক রেখে চলা, মানে দুজনের দিক দিয়েই, বড় একটা দেখা যায় না। অঙ্গন হাসল। জবাবে কোনো কথা খুঁজে পেল না গৌরব। ছেলেটি তার চেয়ে বয়সে ছোট। ও যে কথাগুলো বলল তাতে প্রশংসা না খোঁচা রয়েছে বোধগম্য হচ্ছে না। এই সময় মাসীমাকে নিয়ে ফিরে এল জয়তী। মাসীমার হাতের ট্রে-তে কয়েক প্লেট খাবার এবং চা।
অঙ্গন উঠে দাঁড়াল, কি সর্বনাশ! না না। এত খাবার খেতে পারব না। তাছাড়া এখন তো খাওয়ার সময় নয়। প্রণতি জানে আমি বেনিয়মে খাই না।
মাসীমা এবার একটু নিচু গলায় বললেন, এমন কিছু নয়। প্রথম এলে এবাড়িতে।
জয়তী বলল, আমি আপনার অসুবিধে বুঝতে পারছি। যা ইচ্ছে হয় নিন।
অঙ্গন একটা মিষ্টি তুলে নিয়ে প্লেট ফেরত দিলো। সেটি খেয়ে নিয়ে বলল, আমি কেন এসেছি সেকথা নিশ্চয়ই প্রণতি আপনাদের বলেছে। আমি ও প্রণতি বিবাহবন্ধনে আবদ্ধ হতে চাই যদি আপনারা অনুমতি দেন।
মাসীমাকে বড় মেয়ের দিকে তাকাতে দেখল গৌরব। মাসীমা বললেন, এতো আমার পরম সৌভাগ্য। প্রণতির মুখে তোমার বাড়ির কথা শুনেছি। আমরা একদিন গিয়ে তোমার মা-বাবার সঙ্গে কথা বলতে চাই।
অত দেরি তো করা যাবে না মাসীমা। মানে, সময় পাওয়া যাবে না। তাছাড়া আমার মা-বাবা অতসব ফর্মালিটি না মানলেও কিছু মনে করবেন না।
আসল সমস্যাটা প্রণতি আপনাদের বলতে লজ্জা পেয়েছে। আমরা আগামী কালই বিয়ে করতে চাইছি। ইনফ্যাক্ট নোটিস দেওয়া হয়ে গিয়েছে। এছাড়া আমাদের কোনো উপায় ছিল না।
মাসীমার গলা থেকে আর্তনাদের মতো স্বর বেরিয়ে এল, কেন?
প্রণতি মুখ নিচু করে দাঁড়িয়ে ডান পায়ের বুড়ো আঙুল মেঝেয় ঘষছে।
অঙ্গন বলল, আসলে আমি ট্রান্সফার হয়ে যাচ্ছি গুজরাটে। পরশু সকালের প্লেনে যেতে হবে। অন্তত বছর খানেকের মধ্যে কলকাতায় আসার ছুটি পাব না। তাই কাজটা ফেলে রেখে যেতে চাই না।
এরকম ভাবে বিয়ে হবে? সানাই বাজবে না, মন্ত্র পড়বে না, লোকজন খাবে না? মাসীমা যেন নিজের সঙ্গেই কথা বলছিলেন।
অঙ্গন বলল, আমি আপনার সেন্টিমেন্ট বুঝতে পারছি। কিন্তু প্রয়োজনের চেয়ে সেন্টিমেন্ট তো বড় হতে পারে না।
আমি জানি বাবা, আমাকে মেনে নিতে হবে। মেনে নিলে হয়তো আমি কষ্ট পাব, একাই পাব, না মানলে তোমরা সবাই পাবে। বেশ, যা ভালো বোঝো করো। মাসীমা মাথার ঘোমটা টেনে দিলেন।
প্রণতি কথা বলল। ঘরে ঢোকার পর এই প্রথম সে মুখ খুলল, মা। এভাবে বোলো না। ওর সমস্যাটা তো বুঝতেই পারছ। তাছাড়া সানাই বাজিয়ে মন্ত্র পড়ে লোক খাইয়ে আমার বিয়ে হলো না বলে একটুও আফসোস নেই। বরং ভালই হলো। আমার যা আছে তা দিয়ে শখ মেটাতে পারব আর দিদিটার ওপরও কোনো চাপ পড়ল না।
মাসীমা বললেন, তোরা বসে গল্প কর। আমি আসি।
অঙ্গন বলল, না মাসীমা, আজ আমাদের গল্প করার একটুও সময় নেই। পরশু যাচ্ছি। কাল তো ওসব করেই চলে যাবে। তাই আমি আর প্রণতি একটু কেনাকাটা করতে বেরুবো। নইলে ওখানে গিয়ে খুব বিপদে পড়তে হবে।
প্রণতি বলল, সত্যি কি ঝামেলা। সব একদিনে কিনতে হবে।
মাসীমা কাতর গলায় জিজ্ঞাসা করলেন, কখন ফিরবি?
প্রণতি বলল, দেখি। আমরা না হয় রাত্রের খাওয়া শেষ করেই ফিরব। চলো। ওহো, গৌরবদা, চলি। গৌরব মাথা নাড়ল। প্রণতি আর অঙ্গন বেরিয়ে যেতেই মাসীমা মুখে আঁচল চাপা দিয়ে কান্নায় ভেঙে পড়লেন। জয়তী অসহায় চোখে একবার গৌরবকে দেখে মাকে জড়িয়ে ধরল, মা, ভেঙে পড়ো না। তুমি তো চাও প্রণতি সুখী হোক। ও যদি এই করে সুখ পায় তাহলে তুমি কেন কাঁদবে? তোমার মতো করে যে সবাই সুখী হবে তা কেন ভাবছ? মাসীমার কানে এসব কথা ঢুকছিল না। জয়তী মাকে ধীরে ধীরে ভেতরে নিয়ে গেল।
গৌরব চুপচাপ বসেছিল। তার চোখের সামনে যে দৃশ্য অভিনীত হলো তাতে কারো ভিলেনের ভূমিকা নেই। প্রণতি ও অঙ্গন তো এমনটা করতেই পারে। নইলে বেচারাদের আগামী এক বছরের মধ্যে বিয়ে হবে না। মাসীমার ভেঙে পড়াটাও খুব স্বাভাবিক। সন্তানের এমনভাবে চলে যাওয়া কোন্ মা চায়! প্রণতি চলে যাওয়ার পর জয়তী ছাড়া কেউ থাকবে না তার। তাহলে সেক্ষেত্রে তার কী ভূমিকা? এখন এই অবস্থায় কোন মুখে সে জয়তীকে বিয়ে করার প্রস্তাব ওঁকে দেবে। কিংবা সেটাকে যদি জীবনের সত্য বলে ধরে নেওয়া হয় তাহলে ভদ্রমহিলার যে বাসনা ছোট মেয়ের ক্ষেত্রে অপূর্ণ রইল তা পূর্ণ করার দায় এসে পড়ে। কিন্তু টোপর পরে মন্ত্র উচ্চারণ করে বিয়ের পিঁড়িতে বসার সাধ তার নেই, জয়তীর আছে বলে মনে হয় না। ওটার জন্যে মন এবং শরীরের একটা বয়স থাকে।
জয়তী ফিরে এল। মুখের মেঘ চকিতে সরাল, তোমার খুব অস্বস্তি হচ্ছে, না?
তোমার মায়ের জন্যে খারাপ লাগছে। গৌরব নড়েচড়ে বসল।
আমারও। কিন্তু কিছু করার নেই। প্রণতিদের সমস্যাটা ভাবতে হবে আগে। আর সত্যি কথা বলতে কি অঙ্গন যদি মায়ের কথায় সম্মত হয়ে মাসখানেক সময় দিত তাহলে আমাদেরই বিপদে পড়তে হতো। মায়ের মাথায় আসবে না সেটা। জয়তী গম্ভীর হলো।
কেন?
বাঃ। তুমি তো দেখছি মায়ের মতো কথা বলছ! আনুষ্ঠানিক বিয়ের খরচ জানো? তার ওপর লোক নেমন্তন্ন করে খাওয়াতে গেলে আর দেখতে হতো না। কদিন চাকরি করে প্রণতি বড় জোর হাজার চার পাঁচ জমিয়েছে। আমি পারতাম? যেখানে সুযোগ আছে সেখানে গিয়ে হাত পাততে হতো। স্বার্থপরের মতো কথা বলছি হয় তো, কিন্তু এটাই বাস্তব।
তোমার তো এখন দায়িত্ব বেড়ে গেল।
মানে?
প্রণতি যদি বিয়ের পর গুজরাটে চলে যায়, যাচ্ছেই, তখন সংসারেও যেটা কনট্রিবিউট করত সেটা বন্ধ হয়ে যাবে।
হবে। তবে এখন তো আমরা দুজন। কোনোমতে চলে যাবে।
জয়তী, তোমার সঙ্গে আমার কিছু কথা আছে।
বলো।
এখন নয়, আজ নয়। তোমার এর মধ্যে কবে সময় হবে বলো?
সময়? বড় ঝামেলা জানো? এত খাতা দেখতে হচ্ছে। আচ্ছা, পরশু হলে কি তোমার অসুবিধে হবে? ধরো বিকেল তিনটেয়। সেদিন দুটোয় ছুটি হয়ে যাবে আমার।
চমৎকার। তিনটের সময় কোথায় অপেক্ষা করব?
স্কুলের কাছে নয়।
ফ্লুরিস। পার্কস্ট্রিটের সেই রেস্টুরেন্টা মনে আছে? গুড। সেখানেই। আজ তাহলে চলি। মাসীমাকে আর বিরক্ত করব না। ওঁকে বলে দিও। গৌরবকে দরজা পর্যন্ত পৌঁছে দিলো জয়তী। হঠাৎ সে বলল, গৌরব?
গৌরব ঘুরে দাঁড়াল, তার মনে হলো জয়তীকে এখন একটু বয়স্ক দেখাচ্ছে। আর অমনি জয়তী বলল, তোমার বয়স হচ্ছে।
মানে? হেসে ফেলল গৌরব।
তুমি এত ধীরে সুস্থে কথা বলতে না এর আগে।
বারো বছর বড় বেশি সময়। তাই না? এলাম। গৌরব বেরিয়ে এল।
.
টনির ব্যাগ থেকে আচমকা একটা চিঠি আবিষ্কার করে মলি হতবাক। চিঠিতে ওর স্কুলের প্রিন্সিপাল জানিয়েছেন যে তিনি ওর গার্জেনের সঙ্গে কথা বলতে চান। চিঠিটা আজ থেকে দিন সাতেক আগে লেখা। সাতদিন ধরে ওই চিঠি বহন করছে টনি কিন্তু কাউকে জানায়নি। হয়তো ওই চিঠির কথা কেউ জানতেও পারত না সহজে যদি আজ মলি দুপুরে গ্যাসের দোকানে না যেত। ছেলেমেয়েরা স্কুলে বেরিয়ে গেলে গ্যাস ইলেকট্রিক বিল প্রভৃতি বাইরের কাজগুলো মলি নিজেই করে আসে। সারাদিন বাইরের জগতে হাঁটাচলার ওইটুকুনি যা সুযোগ। সেজেগুজে বেরুতে কার না ভালো লাগে। গ্যাসের দোকান থেকে বেরিয়ে সে রিক্সা নিয়ে বস্তির পাশের মাঠ দিয়ে সুপার মার্কেট যাচ্ছিল। হঠাৎ বাঁ দিকে চোখ পড়তেই তার বুক ধড়ফড় করতে লাগল। টনি না?
রিকশাওয়ালাকে থামতে বলে আর একটু তাকিয়ে নিঃসন্দেহ হলো সে। গাছের তলায় বই এর ব্যাগ রেখে টনি গুলি খেলছে তিনটে বস্তির ছেলের সঙ্গে। ওদের কারো গায়ে জামা নেই। কেউ ছেঁড়া প্যান্ট পরে রয়েছে। কিন্তু ওরা যেভাবে চেঁচিয়ে কথাবার্তা বলছে তাতে দিব্যি মিশে গেছে টনি। শুধু ওর পরনে স্কুলের ইউনিফর্ম রয়েছে নইলে ওকে কি মলি আলাদা করে চিনতে পারত! ছেলের স্কুল আরম্ভ হবার কথা সাড়ে আটটায়। অর্থাৎ আড়াই ঘণ্টার বেশি ওর ক্লাস করার কথা। অথচ এই সময় ছেলে কয়েকটা নোংরা ছেলের সঙ্গে বসে গুলি খেলছে। মলির রিকশা যে মাঠের প্রান্তে দাঁড়িয়ে আছে সেদিকে ওর হুঁশ পর্যন্ত নেই। গুলি নিয়ে তিনজনের মধ্যে এবার জোর মারপিট লাগল। মলি দেখল যে টনিকে বাড়িতে শিশুর মতো মনে করা হয় সে বিচারকের ভূমিকা নিয়ে ওদের ছাড়িয়ে দিল! এবার ওদের মধ্যে যে অপেক্ষাকৃত বড় সে পকেট থেকে বিড়ি আর দেশলাই বের করল। বুকের যন্ত্রণা শুরু হয়ে গেল মলির। টনি ওদের সঙ্গে বিড়ি খাবে নাকি?
ছেলে তিনটে যখন পালা করে বিড়ি টেনে টনির মুখের সামনে ওটা ধরল তখনই মলি মুঠো করে ধরল ছেলের জামার কলার, এই হচ্ছে? অ্যাঁ! পড়াশোনার জন্যে তোমাকে স্কুলে পাঠিয়ে নিশ্চিন্ত থাকছি আর তুমি এখানে বসে বিড়ি ফুঁকছ?
মায়ের হাতের টানে এবং চিৎকারে ভয়ে জবুথবু হয়ে গেল উনি। মুখের ওপর মলির হাতের আঘাত খেতে খেতে ককিয়ে উঠল, আমি বিড়ি খাইনি, কখনও খাইনি। সত্যি বলছি মা, কখনও বিড়ি খাইনি। টনি এবার চিৎকার করে কেঁদে ফেলতেই সঙ্গীরা খিলখিল করে হেসে উঠল। সেই হাসি শুনে কান্নাটাকে প্রায় গিলে ফেলল টনি। কিন্তু তার আগেই মলি তাকে টানতে শুরু করেছে। রিকশায় বসিয়ে তার খেয়াল হলো টনির ব্যাগটার কথা। সে চিৎকার করে ছেলেদের বলল, এই ওর ব্যাগটা দাও তো! ছেলেদের মধ্যে একজন ব্যাগটাকে এনে দিয়ে জিজ্ঞাসা করল, টিফিনটা আজ খাওয়া হলো না।
রিকশা চলতে শুরু করলে মলি চাপা গলায় ফুঁসে উঠল, এইসব হচ্ছে! আমি পরিশ্রম করে তোমাকে টিফিন করে দিচ্ছি আর তুমি এদের সেটা বিলোচ্ছ! উঃ কি শয়তান রে বাবা। তোমার বাবা ভাবছেন ছেলে আমার মন দিয়ে পড়াশোনা করছে, মানুষ হচ্ছে। আর ছেলে বস্তির ছেলের সঙ্গে গুলি খেলছেন। আমাদের ছেলে হয়ে তুই এত নিচ এবং খারাপ হলি কী করে? ছিঃ। টনি মুখ গুঁজে বসেছিল। আর মলির মুখ চলছিল সমানে। চলন্ত রিক্সায় বসে আশেপাশের মানুষজন বা ঘরবাড়ি কোনো কিছুই তার খেয়াল ছিল না। আচমকা এই ধাক্কা যেন তার সমস্ত বোধকে অসাড় করে দিয়েছিল।
বাড়িতে পা দিয়ে ছেলেকে নিয়ে ঘরে পৌঁছে দরজা বন্ধ করে বেধড়ক মারল সে। খাটে মুখ গুঁজে টনি সেই মার খেল চুপচাপ। চিৎকার, যেটা মলির গলা থেকে বের হচ্ছিল শুনতে পেলেন মা। তড়িঘড়ি ছুটে এলেন তিনি দরজায়। ধাক্কা দিতে লাগলেন পাগলের মতো, অ বউমা, কী হয়েছে। ছেলেটাকে স্কুল থেকে টেনে নিয়ে এসে মারছ কেন? অ বউমা।
শেষ পর্যন্ত শাশুড়ির গলা মলির কানে পৌঁছাল। সে দরজা খুলে হনহন করে বাথরুমে চলে গেল। মা ঘরে ঢুকে নাতিকে দেখলেন। টনি খাটে উপুড় হয়ে শুয়ে ফোঁপাচ্ছে। ধীরে ধীরে কাছে গিয়ে তিনি খাটে বসে নাতিকে জড়িয়ে ধরলেন, কী হয়েছে। কী করেছিস তুই! টনি জবাব দিলো না। আরো ঘনিষ্ঠ হয়ে মা বললেন, ও দাদু আমাকে বল। কী করেছিস যে এমন মার মারল বউমা। ইস্। দেখি আমার কাছে আয়।
আর তখনই বাথরুম থেকে বেরিয়ে এলো মলি, থাক আর আদর দেবেন না। ওই ছেলে বংশের নাম ডোবাবে। ছি ছি। ঘেন্নায় আমার শরীর রি রি করছে। ওইটুকুনি পুচকের পেটে এত। আমাদের সঙ্গে অভিনয় করে যাচ্ছে!
মা ঝাঁঝিয়ে উঠলেন, তুমি কিন্তু মুখে যা আসছে তাই বলছ বউমা। কী করেছে টনি আমাকে বলবে তো! ওকে স্কুল থেকে আনতে গেলে কেন?
স্কুল থেকে আনিনি। আপনার নাতি বস্তির ছেলেদের সঙ্গে বসে রোজ গুলি খেলেন। স্কুলে যাওয়ার নাম করে বেরিয়ে বোধহয় ওদের সঙ্গে বসে বিড়ি খাওয়া প্র্যাকটিস করেন।
হঠাৎ টনি ওই অবস্থায় চিৎকার করে উঠল, মিথ্যে কথা। আমি কখনও বিড়ি খাই নি।
চুপ। আবার গলা তোলা হচ্ছে। আস্পর্দা বেড়ে গেছে, না? দাঁড়াও আজ তোমার হচ্ছে।
মলি হন হন করে বাইরে বেরিয়ে এল। রাগত ভঙ্গিতে রিসিভার তুলে সৌরভকে ফোন করল। বেশ কয়েকবার ডায়াল করেও সে শুধু এনগেজড টোন শুনতে পেল। রাগে সশব্দে রিসিভার রেখে দিয়ে সে দুহাতে মুখ ঢেকে হু হু করে কেঁদে ফেলল।
বিকেলের রোদ মরার আগেই বাড়িতে ফিরল গৌরব। জয়তীর সঙ্গে দেখা হওয়ার পর থেকেই মন ভালো হয়ে যাওয়ার কথা ছিল। কিন্তু প্রণতির ব্যাপারটা ঘটে যাওয়ার পর তাতে অস্বস্তির ধুলো জমল। কিন্তু বাড়িতে ঢুকেই তার মনে হলো কোনো গোলমাল হয়েছে। সে ভেবেছিল মা এলে অনুযোগ জানাবে না খাওয়ার জন্যে। জয়তীদের বাড়িতে খেয়ে এসেছে বলে মাকে চমকে দেবে। কিন্তু না মা না বউদি কাউকেও সে দেখতে পাচ্ছিল না। দোতলায় উঠে সে দেখল মলি চুপচাপ ব্যালকনিতে বসে আছে। চেহারা দেখেই বোঝা গেল ঝড় বয়ে গেছে। সে কাছে এগিয়ে গিয়ে একটা চেয়ার টেনে নিয়ে বসল, কী হলো? এমন বিরহিনীর মতো চেহারা কেন? দাদার সঙ্গে আবার লেগেছে।
মলি জবাব দিলো না। ঠোঁট টিপে আকাশের দিকে তাকাল। গৌরব সেটা লক্ষ্য করে বলল, মা কোথায়? এবারও জবাব পেল না। গৌরব আর ঘাটাল না। চেয়ার ছেড়ে উঠে সে ভেতরে ঢুকতেই মায়ের ঘরে তাকে শায়িত দেখতে পেল। গৌরব কিছু বলার আগে মা জিজ্ঞাসা করলেন, খেয়েছিস? মাথা নেড়ে হ্যাঁ বলতেই অনুযোগ এল, একটা ফোন করতে পারতিস তো!
গৌরব বলল, ও বাড়িতে ফোন ছিল না। তোমাকে তো বলেছি দুটোর মধ্যে না ফিরলে খেয়ে নেবে। কিন্তু কী হয়েছে বলো তো? বউদি মুখ অন্ধকার করে বসে, তুমি এই সময় শুয়ে আছ!
মলির কাছে তিনি যা শুনেছেন সেই বৃত্তান্ত জানল গৌরব! মা বললেন, বউমা তো আর কিছু আমাকে বলল না। সবচেয়ে অবাক কাণ্ড ওই টনিটাকেও জিজ্ঞাসা করে আমি কিছু জানতে পারিনি। আমাকে কি তোরা সবাই পরের বাড়ির মানুষ বলে মনে করিস?
এই রে! তুমি আবার এসব গায়ে মাখতে শুরু করলে। হয়তো টনি এমন কিছু করেছে যা স্বীকার করতে লজ্জা পাচ্ছে আর বউদির তাই মনে খুব লেগেছে। একটু সময় যেতে দাও নিশ্চয়ই সব বলবে।
আর কখন বলবে। ছেলেটাকে বাথরুমে বন্ধ করে রেখেছে। আমি খুলে দিতে গেলাম, ঝাঁঝিয়ে উঠল। বলেছে তিনদিন খাবার দেবে না।
দেখছি। তুমি খেয়েছ?
মা জবাব দিলেন না। গৌরব একটু রুক্ষ হলো, কাজটা তুমি ঠিক করোনি। সে আবার ব্যালকনিতে ফিরে এল, বউদি, তোমার সঙ্গে কথা আছে। দুটো।
শেষ শব্দটি শুনে মুখ ফেরাল মলি। কিছু বলল না, কপালে ভাঁজ পড়ল শুধু।
গৌরব বলল, টনি স্কুলে না গিয়ে বস্তির ছেলেদের সঙ্গে গুলি খেলেছে। ব্যাপারটা আমাকেও অবাক করেছে। কেন করেছে জিজ্ঞাসা করেছিলে?
কেন আবার? আমার কপাল পোড়াতে। বংশের জেদ জানো না। অত মার খেয়েও মুখ খুলল না।
টনির ব্যাপারটা তুমি আমার ওপর ছেড়ে দেবে? গৌরব হাসল।
মানে?
আমি দেখি কিছু বের করা যায় কি না!
যা ইচ্ছে করো। ওর সঙ্গে কথা বলতেও ইচ্ছে নেই আমার।
গৌরব ঘুরে দাঁড়াতেই মলি জিজ্ঞাসা কর, আর একটা কী কথা বলতে চেয়েছিলে?
ও হ্যাঁ। মায়ের খাওয়া হয়নি। মুখ দেখে মনে হচ্ছে তোমার পেটেও কিছু পড়েনি।
কথাটা শোনামাত্র মলি উঠল। গৌরব জিজ্ঞাসা করল, কোথায় চললে হঠাৎ?
মায়ের খাবার আনতে।
তুমি?
আমার বমি বমি লাগছে। মলি দাঁড়াল না।
গৌরব এল বাথরুমের সামনে। এই বাথরুম প্রত্যহ ব্যবহৃত হয় না। অতএব এখানে টনিকে স্বচ্ছন্দে তিনদিন আটকে রাখা যেতে পারে। সে নিঃশব্দে ছিটকিনি নামিয়ে দরজা খুলল।
টনি চৌবাচ্চার ওপর বসে আছে। দরজা খুলতেই চমকে মুখ তুলে সে কাকাকে দেখতে পেল। এক মুহূর্তে চোখাচোখি, টনি চট করে চোখ নামিয়ে নিল। গৌরব ডাকল, বেরিয়ে আয়।
টনি গোঁজ হয়ে দাঁড়িয়ে রইল। গৌরব হেসে ফেলল, শুনতে পাচ্ছিস না?
মা বলেছে এখানেই তিনদিন থাকতে।
ঠিক আছে। মায়ের সঙ্গে আমার কথা হয়ে গেছে। তোমাকে আর আদেশ পালন করতে হবে না। আয় বলছি। শেষের দুটো শব্দ একটু জোরে উচ্চারিত হতেই টনি এগিয়ে এল। গৌরব ওর হাত ধরে নিজের ঘরে নিয়ে গিয়ে খাটে বসাল, তোর যদি বিড়ি সিগারেটে টান দেওয়া ইচ্ছে হয়েছিল তাহলে আমাকে বললি না কেন?
আমার কখনও ইচ্ছে হয়েনি। মা ভুল দেখেছে। ওরা বিড়ি খাচ্ছিল। তারপর আমার দিকে বাড়িয়ে জিজ্ঞাসা করল, আমি খাব কি না। আমি মাথা নেড়ে না বলেছিলাম। কিন্তু মা দেখতে পায়নি। আমাকে মা বিশ্বাস করল না। টনি এবার শব্দ করে কেঁদে উঠল।
ওকে কাঁদতে দিল গৌরব। এবং এর ফাঁকে পেছনের দরজায় মাকে এসে দাঁড়াতে দেখে সে চোখের ইশারায় সরে যেতে বলল। বৃদ্ধা কী বুঝলেন তিনিই জানে, বিষণ্ণ মুখে চলে গেলেন। কান্না কমে এলে গৌরব জিজ্ঞাসা করল, এবার পরিষ্কার করে বল তো কী হয়েছিল!
জবাব দিলো না টনি। বাঁ হাতের আঙুল বেড কভারে ঘষতে লাগল। সেটা লক্ষ্য করে গৌরব ঠিক করল প্রশ্ন করে উত্তর পেতে হবে। সে জিজ্ঞাসা করল, তুই যাদের সঙ্গে গুলি খেলিস তাদের নাম কী?
টনি ভেজা চোখ তুলল একবার, বাপী, বুড়ো আর মাদা।
মাদা? কী নাম রে?
ওই অবস্থাতেও টনির ঠোঁটে হাসি ফুটল, বস্তিতে আরও খারাপ খারাপ নাম হয়।
তোর সঙ্গে ওদের আলাপ হলো কী ভাবে?
ওরা গুলি খেলছিল। আমি দেখছিলাম। আমাকে খেলতে ডাকল।
তোর তো পকেটে গুলি ছিল না!
ওদের টিফিন খেতে দিয়েছিলাম। ওরা আমাকে চারটে গুলি দিয়েছিল।
জিতেছিস?
আবার হাসি ফুটল টনির মুখে। পকেট থেকে দুটো গুলি বের করে দেখাল। দেখিয়ে রেখে দিলে খাটের ওপর। গৌরব গুলিগুলোকে দেখল। একটা তুলে নিল, ছেলেবেলায় আমিও গুলি খেলতাম। কিন্তু রোজ হারতাম।
উৎসাহিত গলায় জিজ্ঞাসা করল টনি, সত্যি?
মাথা নাড়ল গৌরব, কিন্তু তুই স্কুলে না গিয়ে গুলি খেলছিস কেন?
স্কুলে যেতে আমার ভালো লাগে না।
কদিন যাচ্ছিস না?
এই সপ্তাহটা।
কিছু হয়েছিল স্কুলে?
হুঁ।
কী হয়েছিল?
হেডমাসাটার মশাই আমাকে মিছিমিছি দোষ দিয়েছিল, আমি নকল করিনি। আবার কান্না ছিটকে বেরিয়ে আসতে চাইল টনির গলা থেকে। গৌরব সেটা হতে না দিয়ে চটপট জিজ্ঞাসা করল, হেডমাস্টার মশাই বলেছে তুই নকল করেছিস?
হুঁ। মিথ্যে কথা। কান্নাটাকে গিললো টনি।
কী হয়েছিল বল তো আমাকে?
টনি যা বলল তা এই রকম : সে পরীক্ষার হলে বসে মন দিয়ে লিখছিল। সব কটা উত্তর তার জানা। ওর পাশে সুনীল নামের একটি ছেলে বসেছিল। থেকে থেকে সুনীল তাকে খোঁচাচ্ছিল প্রশ্নের উত্তর জানতে। টনি তাকে বাধ্য হয়ে উত্তর বলে যাচ্ছিল। সুনীল তাতেও সন্তুষ্ট না হয়ে ঝুঁকে তার খাতা থেকে কপি করছিল উত্তরগুলো। সে মুখ ফিরিয়ে সুনীলকে জিজ্ঞাসা করছিল কেন সে লিখতে পারছে না নিজে থেকে? আর সেই সময় হেডমাস্টার মশাই রাউন্ডে এসে ওকে কথা বলতে দ্যাখেন। সঙ্গে সঙ্গে চিটিং-এর অভিযোগে তিনি ওর পরীক্ষা বন্ধ করে দেন। সেদিন ছিল শেষ পরীক্ষা। ওর শেষ উত্তর লেখা বাকি ছিল। নিজের ঘরে ডেকে নিয়ে হেডমাস্টার মশাই খুব বকেন ওকে। কোনো কথা শুনতে চান না। শেষ পর্যন্ত গার্জেনদের ডেকে পাঠিয়ে একটা চিঠি দেন ওর হাতে। ঘটনাটা বলে উনি বলল, কিন্তু বিশ্বাস করো, সুনীল আমারটা কপি করেছে, অথচ ওকে কিছু বলেননি হেডমাস্টার মশাই।
চিঠিটা দাদাকে দিয়েছিস?
নীরবে মাথা নেড়ে না বলল টনি। গৌরব জিজ্ঞাসা করল, কেন?
রাত্রে দিতে গিয়েছিলাম। তখন বাপি মায়ের সঙ্গে খুব ঝগড়া করছিল। ভয়ে দিতে পারিনি। পরদিন মা এমন গম্ভীর ছিল কাছে যেতেই সাহস পাই নি। স্কুলের সময় হয়ে গেলে আমি জামাকাপড় পরে বেরিয়েছিলাম। হেডমাস্টার মশাই বলে দিয়েছিলেন, গার্জেন না এলে আমাকে ক্লাশে ঢুকতে দেওয়া হবে না। কী করব বুঝতে না পেরে আমি রোজ রাস্তায় ঘুরে বেড়াতাম যতক্ষণ ছুটির সময় না হয়।
আমাকে দেখাসনি কেন?
ভয় করছিল।
চিঠিটা কোথায়?
মায়ের কাছে। মা আজ আমার ব্যাগ থেকে পেয়েছে।
তুই যা বললি তাতে একটাও মিথ্যে নেই তো?
না। বিশ্বাস করো। সব সত্যি।
তোকে আমি বিশ্বাস করছি টনি। কিন্তু কোনো কথা বানিয়ে বললে আমি খুব অপমানিত হব, একথাটা মনে রাখিস। গৌরব উঠল।
আমি বানিয়ে বলছি না কাকু।
গৌরব মায়ের ঘরে ঢুকে দেখল, টেবিলে মিষ্টির প্লেট পড়ে আছে। মলি দাঁড়িয়ে। মা গম্ভীর মুখে বসে আছেন। গৌরব বলল, একজনের কাছ থেকে সব খবর জানলাম। কিন্তু তোমরা করছোটা কি? মা, মিষ্টিগুলো খেয়ে নাও।
মা বললেন, ছেলেটা না খেয়ে আছে আর তুই আমাকে খেতে বলছিস?
টনি বউদি আর আমি এখনই চা জলখাবার খাব।
মলি মুখ ফেরাল, মানে?
গৌরব হাসল, বউদি, টনির কোনো দোষ নেই। তোমরা অসুখের প্রতিক্রিয়া দেখছ কিন্তু কী কারণে অসুখটা হলো তা খুঁজতে চাওনি। আমি কাল স্কুলে যাব। তবে তোমাদের দুজনকেই একটা অনুরোধ করব। টনির ঘটনাটা নিয়ে কালকের আগে আর কথা তুলো না। এমন কি দাদাকেও বলার দরকার নেই। শুনলে ওরও মেজাজ গরম হবে। ছেলেটার ওপর ঝামেলা করবে। অথচ ব্যাপারটা অন্যরকম। তোমাকে বলছি বউদি, টনিকে আমি পুরোপুরি দোষী করতে পারছি না।
কিন্তু আমি নিজের চোখে দেখেছি–। মলি কথা শেষ করতে পারল না। গৌরব তাকে হাত তুলে থামাল, তুমি যা দেখেছ সেটাও আবার সত্যি আবার যা দ্যাখনি তাও মিথ্যে নয়।
.
টনির সঙ্গে রিকশা থেকে গৌরব যখন স্কুলের সামনে নামল তখন প্রেয়ার সবে শেষ হয়েছে। ছেলেরা যে যার ক্লাসে যাচ্ছে। টনির বন্ধুরা ওঁকে চেঁচিয়ে ডাকতে মুখ নামাল সে। গৌরব বলল, মুখ নামাচ্ছিস কেন? অন্যায় না করলে সবসময় মাথা উঁচু করে থাকবি।
হেডমাস্টার মশাই-এর ঘরের সামনে গিয়ে সে নিজের কার্ড দিল পিওনকে।
পিওন বলল, উনি মিটিং করছেন। ডি.আই. এসেছেন।
ডি. আই. কে?
ডিস্ট্রিক্ট ইন্সপেক্টর অফ স্কুলস।
ও, কার্ডটা দাও। বলো মিটিং হয়ে গেলেই যেন আমাকে ডাকেন। কার্ড নিয়ে ভেতরে গেল পিওন। মাস্টারমশাইরা রেজিস্ট্রার নিয়ে ক্লাসে যাচ্ছেন। তাঁদের কেউ কেউ টনিকে লক্ষ্য করছিলেন।
গৌরব খুশি হলো, টনি আর মুখ নামাচ্ছে না।
স্কুলটা বড়। সামনে বাগান আছে। ক্লাস শুরু হয়ে গিয়েছে। এখন কোথাও কোনো শব্দ নেই।
গৌরব জিজ্ঞাসা করল, তোদের ক্লাস কোন্ দিকে?
টনি আঙুল তুলে একটা দিক দেখিয়ে দিল। গৌরব ভাবল টনির ক্লাস টিচারের সঙ্গে একটু কথা বললে ভালো হতো। ভদ্রলোকের মতামত জানা যেত। একটি ছাত্রের অভ্যেস সম্পর্কে তার ক্লাস টিচারই সবচেয়ে ভালো জানতে পারেন। এই সময় ভেতর থেকে বেল বাজল। পিওন ঘুরে এসে বলল, আপনাকে ডাকছে।
গৌরব টনিকে নিয়ে ঘরে ঢুকল পর্দা সরিয়ে। লম্বা টেবিলের পিছনে যিনি বসে আছেন তিনিই হেডমাস্টারমশাই। পাশে আর এক ভদ্রলোক গম্ভীর মুখে রয়েছেন। গৌরব নমস্কার করতেই হেডমাস্টারমশাই মাথা ঝুঁকিয়ে কার্ডটাকে তুলে নিলেন, আপনি গৌরব বসু?
আজ্ঞে হাঁ। কার্ডটা আমারই, আমি এর কাকা।
বসুন।
গৌরব বসল। হেডমাস্টারমশাই একবার টনিকে দেখে নিয়ে বললেন, আপনি বিদেশে থাকেন। ওর বাবা মা এল না কেন?
এখন আমি স্বদেশে আছি। তাছাড়া আপনি গার্জেনকে দেখা করতে বলেছেন বলে আমি এলাম। আমার সঙ্গে কথা বলতে অসুবিধা আছে?
না। নেই। বলুন।
আপনি কেন আমাদের ডেকেছেন সেটা জানি না।
হেডমাস্টারমশাই এবার টনির দিকে তাকালেন, তুমি বাড়িতে কিছু বলোনি?
টনি মাথা নাড়ল, হ্যাঁ।
হেডমাস্টারমশাই বললেন, এটা খুব সিম্পল কেস। আমার স্কুলের একটা সুনাম আছে। প্রতি বছর এইট্টি পার্সেন্ট ছেলে ফার্স্ট ডিভিশন পায়। তাছাড়া আমি ডিসিপ্লিনে বিশ্বাস করি। আপনাদের ছেলে সেটাকে ভঙ্গ করেছে। পরীক্ষার হলে নকল করাকে আমি অত্যন্ত গর্হিত কাজ বলে মনে করি। ওকে রাসটিকেট করতে পারতাম। তা না করে বলেছি ওকে ট্রান্সফার সার্টিফিকেট দিচ্ছি, আপনারা অন্য কোথাও ভর্তি করুন।
গৌরব বলল, নকল করাকে কেউ সমর্থন করবে না। কিন্তু আপনি নিশ্চিত ও নকল করেছে?
আমি নিজের চোখে দেখেছি মিস্টার বোস।
আপনি নিজের চোখে ওকে নকল করতে দেখেছেন?
হ্যাঁ। আমি যখন ক্লাস রুমের দরজায় যাই তখন ও সুনীলের খাতার ওপর ঝুঁকে পড়েছিল।
অর্থাৎ আপনি বলতে চাইছেন ও সুনীলের খাতা দেখে নকল করছিল?
এজ্যাক্টলি।
সুনীল ছাত্র হিসেবে কেমন?
সেটা কোনো কথা নয়। খারাপ ছাত্ররাও মাঝে মাঝে ভালো উত্তর লেখে।
আপনি ওদের ক্লাসটিচারের সঙ্গে কথা বলেছেন?
কেন?
আপনি কি ওদের দুজনের খাতা কমপেয়ার করেছেন? এ যদি সুনীলের দেখে লেখে তাহলে সুনীল ওর চেয়ে ভালো লিখবে। শেষ প্রশ্নটা অর্ধেক লেখার পর ওর খাতা আপনি কেড়ে নিয়েছিলেন। সুনীল নিশ্চয় সেই প্রশ্নের উত্তরটা পুরো লিখবে। অতএব আমি আপনাকে অনুরোধ করছি ওদের দুজনের খাতা এনে একটু মিলিয়ে দেখুন।
গম্ভীর মুখের ভদ্রলোক বললেন, খুব যুক্তিপূর্ণ কথা। ইউ ডু দ্যাট।
অত্যন্ত বিরক্ত হলেও হেডমাস্টার অনুরোধ রাখলেন। দুটো খাতা আনানো হলো। দেখা গেল প্রশ্নের উত্তর টনি যতটুকু লিখেছে পুরো সময় পরীক্ষা নিয়েও সুনীল তা লিখতে পারে নি। গম্ভীর মুখের ভদ্রলোক খাতা দুটো টেনে নিয়ে পাতা ওল্টাতে ওল্টাতে বললেন, সুনীল ছেলেটি যে সব বানান ভুল করেছে এ তা করেনি। একটা উত্তর ধরে লেখা আর একটা তাড়াহুড়োর। হেডমাস্টার মশাই আপনি ভুল করেছেন। হেডমাস্টার মশাই ঢোঁক গিললেন, আসলে আমি আচমকা দেখেছিলাম তো–। মানে ডিসিপ্লিন রাখতে গিয়ে–! ঠিক আছে, তুমি কাল থেকে ক্লাসে এস। গৌরব মাথা নাড়ল, না। আপনি ওকে টি সি দিন। কারণ এর পরে ও আপনাকে শ্রদ্ধা করতে পারবে না। আপনাদের খামখেয়ালিতে কত ছাত্রের জীবন নষ্ট হয়ে যায় তার খোঁজ আপনারা রাখেন না। চলি। হেডমাস্টার মশাই মুখ নামিয়ে বসেছিলেন। গম্ভীর মুখের ভদ্রলোক বললেন, মিস্টার বোস, আপনাকে একটা অনুরোধ করব। এখন মিড সিজন। কোথাও ওকে ভর্তি করতে পারবেন না। আপনাদের আত্মসম্মানবোধকে আমি শ্রদ্ধা করছি। কিন্তু আমি বলি কি ওকে অ্যানুয়াল পরীক্ষা অবধি এখানে রাখুন। নতুন ক্লাসে উঠলে টি সি নেবেন। আমি স্কুল ইন্সপেক্টর। ভালো স্কুলে ভর্তি করার প্রব্লেম হবে না তখন। তারপর হেডমাস্টারমশাইকে বললেন, আপনি খুব অন্যায় করেছেন। প্রথমেই খাতা দুটো কমপেয়ার করার দরকার ছিল। সুনীল তো শেষ প্রশ্নটার উত্তর কমপ্লিট করতে পারেনি। কেন পারেনি সেটা ওকে জিজ্ঞাসা করতে পারতেন।
আমি একবার ভেবেছিলাম–। হেডমাস্টারমশাই থেমে গেলেন।
ভেবেছিলেন তা করেননি কেন?
আসলে সুনীলকে ঘাঁটাতে চাইনি। ওর বাবা খুব বড় রাজনৈতিক নেতা।
গৌরব বলল, টনি বাইরে যাও। উনি চলে গেলে সে বলল, এখানে আপনার ডিসিপ্লিন কতটা থাকছে হেডমাস্টারমশাই? একটি ছেলের বাবার প্রভাব আছে বলে আপনি নিজের বিচারবুদ্ধি প্রয়োগ করতে অক্ষম হলেন?
হেডমাস্টার মশাই কিছু বলার আগেই ইন্সপেক্টর বললেন, আপনি সুনীলের বাবাকে ডেকে পাঠান কাল। আমি থাকব। যে স্টেপ এর বিরুদ্ধে নিতে গিয়েছিলেন তা সুনীলের বিরুদ্ধে নেবেন। কারণ সে-ই অপরাধী।
.
সন্ধের পরে সৌরভ জিজ্ঞাসা করল, তুই এসব কথা আমায় বলিসনি কেন গোরা?
যেটা আমি ম্যানেজ করতে পারব সেটা তোমাকে বলে বিব্রত করতে চাইনি।
আমি ওই হেডমাস্টার নামে কেস করতাম। ক্রিমিন্যাল!
না। তুমি শুধু টনিকেই বকতে। ব্যাপারটা তলিয়ে ভাবতে না।
সৌরভ হেসে ফেলল, এই তোর আমার সম্পর্কে অ্যাসেসমেন্ট!
যে কোনো বাবা-মাই তাই করত। লীনাদেবীর খবর কিছু জানো?
না। কেন?
ওঁকে ওর বাড়িওয়ালা নোটিস দিয়েছিল, কী হলো কে জানে!
না। আমি ফোনটোন করি নি। লীনার সম্পর্কে ভাবছিস যে বড়?
হ্যাঁ। কলকাতা শহরে একটা মেয়ে স্রেফ একা বাস করছে দেখলে তাকে বাহবা দিতে হয়।
গৌরব উঠল, তুমি আর টনির ব্যাপারটা নিয়ে মাথা ঘামিও না। এ বছর ওখানে থাকুক। সামনের বছর নতুন ক্লাসে উঠলে যদি আবহাওয়া পাল্টায় তখন অবস্থা বুঝে ব্যবস্থা কোরো।
সৌরভ বলল, আমি একটা ব্যাপার ভাবছিলাম গৌরব। তোর তো আমেরিকায় অনেক বছর হয়ে গেল। ভালো চাকরি করছিস। অত মাইনে এদেশের কোনো চাকরিতে পাওয়া যায় না। তবু তোর কি এখানে সেটেল্ড করতে মন চায় না?
গৌরব বলল, আমি তো কথাটা আগেও বলেছি। তের সপ্তাহ ছুটি নিয়ে আমি এখানে এসেছি নিজেকে পরীক্ষা করতে। বারো বছর দেশের বাইরে ছিলাম। এখানকার পরিবেশ মানুষজন, কাজের সুযোগ কেমন পাল্টেছে তা দেখে সিদ্ধান্ত নেব। আসলে আমেরিকায় আমি যে চাকরি করি ঠিক সেই কাজ এখানে পাব না। তবে–?
বাধা দিলো সৌরভ, সেই কাজ এখানে নেই বলছিস?
মাথা নাড়ল গৌরব, নামের দিক দিয়ে এক। কিন্তু তফাতটা হলো কেউ একজন অক্ষর চিনে শব্দ বুঝে বাক্য লিখতে শিখেছে। সেও বলছে আমি পড়াশোনা করি। আর যে থিসিস লিখছে তাকেও বলতে হচ্ছে আমি পড়াশোনা করি। টাকাটা আমার কাছে কোনো সমস্যা নয়। মাসে পাঁচ হাজার টাকা পেলে এদেশে দিব্যি ভালো থাকা যায়। দেখি দাদা, আর একটু দেরি আছে। যাওয়ার আগে সিদ্ধান্ত নিতেই হবে।
.
গৌরব মাকে বলে, বাড়ি থেকে বেরিয়ে এল বাইক নিয়ে। এই বাইক চালাতে তার খুব ভালো লাগে। বাইক মানে গতি, গতি হলো জীবন। কিন্তু কলকাতায় রাস্তাঘাট যদি একটু ভালো হতো, গর্তগুলো কেউ যদি রাতারাতি বুজিয়ে দিত, ফুটপাত দুটো আরও একটু ওপাশে সরিয়ে দিত তাহলে ভালো হতো। কয়েকদিন ধরে ভেবে ভেবে সে কি করে কলকাতাকে ভদ্ৰশহর করা যায় তার একটা পরিকল্পনা করেছে। রোজ রাত্রে কাগজে কলমে এই নিয়ে সে মতামত লিখছে। কিন্তু ওই কাগজপত্র নিয়ে কার কাছে যাবে সে ভেবে পাচ্ছে না। শহর সংক্রান্ত ব্যাপারে সাধারণত মেয়রের কথাই শেষ কথা। কিন্তু ক’সপ্তাহের কাগজ পড়ে মনে হচ্ছে মেয়রের ভূমিকা পুতুলের মতো। তিনি নামেই প্রধান কিন্তু তাঁর শহরে বাস-দুর্ঘটনা হলে রাজ্যমন্ত্রী ছুটে যান, শহরের প্রশাসনের ওপর তার কোনো অধিকার নেই। তিনি শুধু পৌরকর আদায় করান। সব দেখে শুনে মনে হচ্ছে একমাত্র মুখ্যমন্ত্রীর সঙ্গে কথা বললেই কাজ হবে। কিন্তু মুখ্যমন্ত্রীর সাক্ষাৎ পাওয়া এদেশে সহজেই সম্ভব নয়। সুব্রতকে ধরতে হবে। ওর মারফত রাইটার্স বিল্ডিং-এ পৌঁছানো সম্ভব।
নির্জন রাস্তার রকে কাউকে বসে থাকতে দেখল না গৌরব। এর আগে লীনার বাড়িতে আসার সময় সে ছেলেগুলোকে ওখানে দেখেছে। নিশ্চয়ই অন্য কোনো ধান্দা জুটে গেছে। সিঁড়ি ভেঙে ওপরে উঠে বেল টিপল সে। লীনা আছে কি না বোঝা যাচ্ছে না। কারণ এপাশ থেকে বোঝা যায় না ভেতরে আলো জ্বলছে কি না! দ্বিতীয়বার বেল টেপার পর যখন কেউ খুলল না তখন চলে আসার জন্যে পা বাড়াল সে। তারপর কি মনে হতে ঘুরে দাঁড়িয়ে দরজাটায় চাপ দিল। গৌরব অবাক, দরজা খুলে গেল। ঘর অন্ধকার। লীনা কি তাড়াহুড়োয় দরজা বন্ধ না করে গিয়েছে? কিন্তু, না বাইরে থেকে তালা দেওয়া নেই। এটাই সে এতক্ষণ লক্ষ্য করেনি। ঘর অন্ধকার করে এই সন্ধে পেরোনো রাতে লীনা কী করতে পারে? সে হাতড়ে হাতড়ে বাইরের ঘরে আলো জ্বালল। তারপর দ্বিতীয় ঘরের দরজায় দাঁড়িয়ে ডাকল, লীনা!
ভেতর থেকে কোনো উত্তর এল না। গৌরব ইতস্তত করল। তারপর ঘরের দরজায় দাঁড়িয়ে আলো জ্বালতেই চিৎকার করে উঠল। লীনা পড়ে আছে বিছানায় চিত হয়ে। তার জামাকাপড় বীভৎসভাবে ছেঁড়া। মুখ ক্ষতবিক্ষত। নিম্নাঙ্গ থেকে রক্তের ধারা নেমেছে। ঘরের জিনিসপত্র, বিছানার চাদর লণ্ডভণ্ড। দৌড়ে কাছে এগিয়ে গিয়ে সে নিচু হলো। না, প্রাণ আছে। এখনও নিশ্বাস পড়ছে। সোজা হয়ে সামনের ওয়ার্ডরোব থেকে একটা শাড়ি বের করে লীনার শরীরের ওপর ছড়িয়ে দিয়ে ও একছুটে বাইরে বেরিয়ে এল। এপাড়ায় কোথায় টেলিফোন আছে তার জানা নেই। কিন্তু পথেই একটা থানা দেখেছিল। আর তখনই সে একটা অ্যাম্বুলেন্স দেখতে পেল। কাজ শেষ করে ফিরে যাচ্ছে। দ্রুত বাইক চালিয়ে গাড়িটাকে আটকাল সে। অ্যাম্বুলেনসের ড্রাইভার মাথা নাড়ল, না মশাই, এভাবে পেশেন্ট নিয়ে যেতে পারব না।
কেন? পারব না শুনে উষ্ণ হলো গৌরব।
এটা ট্যাক্সি নাকি যে রাস্তায় ধরে বললেই হয়ে যাবে। আপনি অফিসে যান, রিপোর্ট করুন, অফিস থেকে অর্ডার দিলে চলে আসব।
আর ততক্ষণে যদি পেশেন্ট মারা যায়?
আগে রিপোর্ট করেন নি কেন?
আগে তো জানতাম না। গৌরব নিজেকে সামলালো, সেই আপনাকেই হয়তো এতটা পথ ফিরে গিয়ে আবার আসতে হবে। আপনার পরিশ্রম আর সরকারি তেল বাঁচান। আমি রিপোর্ট করব আপনার অফিসে যাতে আপনি আপনার খাতায় কাজটার কথা লিখতে পারেন।
ড্রাইভার বলল, এভাবে পথ আটকানো বে-আইনি। পেশেন্টের অবস্থা খারাপ বলে যাচ্ছি, চলুন। গৌরব একটু হালকা হয়ে ওদের পথ দেখিয়ে নিয়ে এল।
ঘরে ঢুকে অ্যাম্বুলেন্স-এর লোকেরা বেঁকে বসল, এ পুলিশ কেস।
নিশ্চয়ই। পুলিশকে আমরাই রিপোর্ট করব। তার আগে ওঁকে বাঁচান।
লীনাকে যখন অ্যাম্বুলেন্সে তোলা হলো তখন আশেপাশের বাড়ির জানলায় ভিড়, কিন্তু কেউ এগিয়ে এল না। রাস্তায় ধারের রক তখনও খালি। পেশেন্টের অবস্থা দেখেই অ্যাম্বুলেন্স দ্রুত বেরিয়ে গেল। বাইক নিয়ে প্রথম গৌরব চলে এল থানায়। একজন সাব-ইন্সপেক্টর বসে ছিলেন। সব শুনে বললেন ভিক্টিম আপনার কে হয়?
প্রশ্নটির জন্যে তৈরি ছিল না গৌরব। একটু ভেবে বলল, বন্ধু।
কী রকম বন্ধু যে তাকে গুণ্ডারা রেপ করে? লোকটা হাসল।
এসব প্রশ্নের জবাব আমাকে পরে দিতে দিন। ওঁকে হাসপাতালে নিয়ে যাওয়া হয়েছে অ্যাম্বুলেন্সে। সেখানে আমাকে যেতে হবে।
সাব-ইন্সপেক্টর বললেন, দাঁড়ান। আগে ডায়েরি লিখি। আপনার হদিস দিন।
গৌরব জিজ্ঞাসা করল, একটা টেলিফোন করতে পারি? ওঁকে হাসপাতালে এখন অ্যাটেন্ড করা দরকার। ভদ্রলোক একটু চিন্তা করে ইশারায় টেলিফোন দেখিয়ে দিলেন।
তিনবার ডায়াল করার পর বাড়ির ফোন বাজল। সৌরভ রিসিভার তুলে বলল, হ্যালো!
দাদা আমি গোরা বলছি। লীনার বাড়িতে এসেছিলাম। এসে দেখি কেউ বা কারা ওর ওপর ভয়ঙ্কর টর্চার করে অজ্ঞান করে ফেলে গেছে। মনে হচ্ছে রেপ কেস। আমি অ্যামবুলেন্সে পিজিতে পাঠিয়ে থানায় এসেছি। এঁরা ডায়েরি নিচ্ছেন। তুমি এখনই পি জি-তে চলে যাও। না, জ্ঞান নেই। কুইক দাদা। সে ফোন রেখে দিল।
আপনার বন্ধু আই মিন বান্ধবীকে আপনার দাদা চেনেন?
প্রথম কথা বান্ধবী বললে ভারতবর্ষে যা মনে হয় উনি আমার তা নন। তাই বন্ধু বলেছি। দাদা চেনেন কারণ লীনা দাদার এক্সকলিগ।
ভদ্রমহিলার ঠিকানা?
নাম-ঠিকানা বয়স জানাল গৌরব। বয়সটা অবশ্যই আন্দাজে।
একা থাকেন কেন?
আর কেউ নেই বলে।
ম্যারেড?
হু। কিন্তু ডিভোর্সি।
এইসব সিঙ্গল মেয়েদের নিয়েই যত বিপদ।
কেন?
আরে মশাই দেশে কোনো মেয়ে একা থাকলেই তাকে নিয়ে কথা ওঠে তার ওপর যদি সে ডিভোর্সি হয় তাহলে তো কথাই নেই। প্রচুর ছেলে বন্ধু ছিল?
আমি জানি না।
আপনি তো নিজেকেও ওঁর বন্ধু বলছেন?
হ্যাঁ। কিন্তু আমি কাউকে ওর ফ্ল্যাটে দেখি নি। আজ আমি দ্বিতীয়বার ওঁর ফ্ল্যাটে গিয়েছিলাম অতএব কাউকেই চিনি না।
চাকরি করে?
হ্যাঁ।
ওর কোনো শত্রুর কথা জানেন? এক্স হাজব্যান্ড, বয়ফ্রেন্ড এনিবডি?
না। তবে বাড়িওয়ালা ওঁকে উঠে যেতে বলেছেন।
কেন?
উনি সম্ভবত আর সিঙ্গল লেডিকে ঘর ভাড়া দেবেন না। অবশ্য সেই কথাটা যুক্তি হিসেবে বলেননি। এবার আমি আসতে পারি?
ঘরে জিনিসপত্র যে অবস্থায় ছিল তা আছে?
হ্যাঁ। অ্যাম্বুলেন্সের লোকেরা কোনো কিছু স্পর্শ করে নি।
আপনি?
আমার কথা উঠছে কেন?
উঠছে, কারণ আপনি ওই ঘরে ঢুকেছিলেন। সেন্স নেই বললেন না? ওর একটা স্টেটমেন্ট নেওয়া পর্যন্ত আপনার যাওয়া চলবে না।
বেশ তো, আপনি আমার পাসপোর্ট রেখে দিন।
পাসপোর্ট? মানে?
আমি আমেরিকায় থাকি। ওটা যদি আপনি রেখে দেন তাহলে কখনই ফিরে যেতে পারব না। আমাকে কি আপনি সন্দেহ করছেন? গৌরব পাসপোর্ট টেবিলে রাখল।
পাসপোর্ট নেড়েচেড়ে সাব-ইন্সপেক্টর তখন বললেন, আপনি তো বেশিদিন আসেন নি। ঠিক আছে। আপনার পাসপোর্টের নাম্বার, বাড়ির ঠিকানা রেখে দিচ্ছি। কাল একবার সকালে এখানে আসবেন। আপনি তো হাসপাতালে যাচ্ছেন?
আজ্ঞে হ্যাঁ।
ওখানে দেখা হতে পারে। ভদ্রলোক পাসপোর্ট ফিরিয়ে দিলেন।
বাইরে বেরিয়ে বাইকে চড়তে চড়তে গৌরবের মনে হলো পুলিশ হিসাবে সাব-ইন্সপেক্টর যা করেছেন তাতে আপত্তি করার কিছু নেই। কোনো অপরাধ হলে পুলিশের কাজই হলো সন্দেহ করা। আমেরিকান পুলিশও তাই করে। কিন্তু তারা প্রথমেই সেটা মুখে প্রকাশ করে না। এইটাই যা তফাত। সে হাসপাতালের দিকে বাইক ছোটাল।
সৌরভ ইতিমধ্যে পৌঁছে গিয়েছিল, সঙ্গে মলি। ওকে দেখতে পেয়েই ওরা এগিয়ে এল। সৌরভ বলল, খুব খারাপ অবস্থা। এখনও সেন্স ফেরেনি।
পুলিশ কী বলল?
ডায়েরি নিয়েছে। কাল সকালে যেতে বলেছে।
আমার এসব ভালো লাগছে না। ডাক্তার বলল, অন্তত চারজনের কীর্তি। মার্সিলেস রেপিং। কী ভাবে বেঁচে আছে সেটাই আসল। তুই এর মধ্যে বেশি জড়িয়ে পড়িস না। কি থেকে কি হয় কিছুই বলা যায় না। সৌরভ মুখ ফেরাল গম্ভীরভাবে।
বেশি আর কম বলে কোনো ফারাক করা যায়? কারো বাড়িতে গিয়ে যদি দেখি সে অজ্ঞান হয়ে পড়ে রয়েছে তাহলে তার চিকিৎসার ব্যবস্থা করব না? কিন্তু আমি ওঁকে দেখে ভেবেছিলাম মেয়েরা একা সম্মান নিয়ে থাকতে পারে–! কথাটা শেষ করল না গৌরব।
মলি বলল, ছাই পারে। ছেলেরা সেটা হতে দিতে চায় না।
গৌরব এবার অবাক হলো। মলি কি লীনার পক্ষে কথা বলছে?
কী দেখছ অমন করে? মলি জিজ্ঞাসা করল।
মাথা নাড়ল গৌরব, না লীনার সেন্স না ফিরলে জানা যাবে না ওই পাশবিক কাজটা করল কে? ওই লোকগুলোকে গুলি করে মারা উচিত।
কোনোদিন সেটা সম্ভব না। মেয়েদের ওপর যারা অত্যাচার করে তারা চিরকাল বুক ফুলিয়ে ঘুরে বেড়ায়। মলির কথা শেষ হতে না হতেই একজন বেয়ারা গোছের লোক হাঁকল, লীনাদেবীর লোক কেউ আছেন? ভেতরে ডাকছে।
মলি বলল, গোরা, তুমি এস, ও এখানে থাক।
করিডোর পেরিয়ে ওরা ভেতরে ঢুকল। একজন ডাক্তার দাঁড়িয়েছিলেন। মলি তাকে বলল, আমরা লীনার জন্যে এসেছি।
ও। শুনুন ব্লাড চাই। এখনই। ঘণ্টা পাঁচেকের মধ্যেই অপারেশন করতে হবে। কন্ডিশন ভালো নয়। বলে ডাক্তার একটা কাগজ এগিয়ে দিলেন, এতে ওঁর ব্লাড গ্রুপ লেখা আছে। অন্তত তিন বোতলের ব্যবস্থা করুন। গৌরব কাগজটা নিয়ে জিজ্ঞাসা করল, এখানকার ব্লাড ব্যাঙ্কে পাওয়া যাবে না?
অ্যাপ্রোচ করুন। ডাক্তার ফিরে যাচ্ছিল এমন সময় সেই সাব-ইন্সপেক্টর এসে দাঁড়ালেন, ডাক্তার, মিসেস লীনা চ্যাটার্জির একটা স্টেটমেন্ট নিতে চাই।
পরশু আসবেন। এখন উনি কথা বলার স্টেজে নেই। ডাক্তার চলে গেলেন।
সাব-ইন্সপেক্টর একটু থতমত খেয়ে গেলেন। তারপর বললেন স্যাড! খুব স্যাড ঘটনা।
দাদা বউদিকে হাসপাতালে রেখে ব্লাডব্যাঙ্কে চলে এল গৌরব। ব্লাড ডোনারের সার্টিফিকেট না থাকলে রক্ত কিনতে পাওয়া যায় না। একটি লোক এসে বলল, কোনো চিন্তা নেই বাবু, আপনি খোঁজ নিন যে গ্রুপটা চাইছেন তা এখানে আছে কি না ডোনার যোগাড় করতে অসুবিধে হবে না।
ডোনার কোথায় পাবো?
আমার আন্ডারে আছে। মাল্টু ছাড়লেই চলে আসবে।
গৌরব এগিয়ে গেল। এখানে কিছু লোক রক্ত দিয়ে রোজগার করে। ইনি তাদের দালাল। অর্থাৎ হাসপাতালের নিয়ম কিছু লোকের জীবিকার উপায় ঠিক করে দিয়েছে। কিন্তু ব্লাডব্যাঙ্কের ডেস্কে পৌঁছে মাথায় বজ্রপাত হলো। লীনার ব্লাডগ্রুপ এখন স্টকে নেই। ওটা খুব স্বাভাবিক গ্রুপের রক্ত নয়। তিনচারটি ব্লাডব্যঙ্কের সন্ধান দিলেন কর্মচারী যেখানে গৌরব খোঁজ করতে পারে। হনহন করে বেরিয়ে আসছিল সে, লোকটি সামনে এসে দাঁড়াল, হলো বাবু?
না। এখানে স্টক নেই।
স্টক নেই? শেয়ালের মতো হাসলো, স্যার, ক বোতল দরকার?
তিন।
আসুন আমার সঙ্গে। ওটা অবশ্য আমার ডিপার্টমেন্ট নয়। তবু ভাই ভাই ব্যাপার।
আরে আমার কোন্ গ্রুপ দরকার না জেনেই বলছেন কেন?
পৃথিবীর যত প্রকারের রক্ত হয় সব স্টকে আছে। তবে কম বেশি। আসুন। প্রায় হতবুদ্ধি গৌরবকে নিয়ে এল লোকটা ব্লাডব্যাঙ্কের পেছনে। জায়গাটা আধা অন্ধকার। লোকটা হাঁকল, মানুদা? অন্ধকার থেকে ভেসে এল, আছি।
তিন বোতল।
একটি সিড়িঙ্গে প্রৌঢ় এগিয়ে এল অন্ধকার ফুঁড়ে, দেখি।
গৌরব তার হাতে কাগজটা তুলে দিলো। আধা আলোতেই কাগজটাকে উল্টেপাল্টে বলল, কপাল ভালো, চার বোতলই আছে। দেড়শ করে পড়বে।
আপনারা কি ব্লাডব্যাঙ্কের লোক? মানে দেবেন কোত্থেকে?
খিক খিক হাসি বাজল, তাহলে ব্লাডব্যাঙ্কেই যান।
গৌরবের গাইড বলল, মানুদা হলো এখানকার বিপদতারণ। আমি যেসব কেসে ফেল করি মানুদা তা টেকআপ করেন। মাল দিয়ে দিন বোতল পেয়ে যাবেন।
অরিজিন্যাল দাম কত?
নাথিং। সিড়িঙ্গে বলল, কিন্তু প্রয়োজনে পাঁচশো হাজার পেয়েছি।
আপনারা রক্ত ব্ল্যাক করছেন?
আপনি সতীপনা করবেন না পেশেন্টকে বাঁচাবেন?
গৌরবের মনে হলো লোকটার চোয়ালে প্রচণ্ড জোরে ঘুষি মারতে। কিন্তু তখনই লোকটা বলল, একটু বেশি পয়সা নিচ্ছি বটে কিন্তু বাবু, মানুষের জানও তো বাঁচাচ্ছি!
নিজেকে কোনোমতে সামলে গৌরব বলল, কিন্তু আপনি যা দেবেন তা জেনুইন কিনা।
সেন্ট পার্সেন্ট। মানুষের জান নিয়ে সরকার খেলা করতে পারে মানুষ তারা নয়। মাল ছাড়ুন। বহুৎ টাইম নিয়ে নিয়েছেন।
আমি ব্ল্যাকে রক্ত কিনব না। লোকটার হাত থেকে কাগজ ছিনিয়ে নিয়ে গৌরব হনহনিয়ে গেটের দিকে চলল। কলকাতা শহরে অনেক ব্লাডব্যাঙ্ক আছে। কোথাও না কোথাও লীনার রক্ত পাওয়া যাবে।
বাইক রেখে দিয়ে ট্যাক্সি নিয়েছিল গৌরব। দেড়ঘণ্টার মধ্যে কলকাতার সবকটা বড় ব্লাডব্যাঙ্কে ঢুঁ দিয়ে ফেলল, লীনার গ্রুপের রক্ত কারো কাছে নেই। হাতে আর বেশি সময় নেই। রাত হচ্ছে। রাস্তা ফাঁকা। যে কটা জায়গার কথা সে ইতিমধ্যে জেনেছে তার সবকটায় খোঁজ নেওয়া হয়ে গিয়েছে। অসহায়ের মতো ট্যাক্সিতে এসে বসল সে। ড্রাইভার জিজ্ঞাসা করল, কোথায় যাব এবার? গৌরব উত্তর দিতে পারছিল না। হঠাৎ সে বলল, দেখুন ভাই, আমরা এতক্ষণ ব্লাডব্যাঙ্কে ঘুরলাম। বুঝতেই পারছেন একটা অপারেশনের জন্যে এখনই রক্ত দরকার। আর কোনো ব্লাডব্যাঙ্ক আপনার জানা আছে?
লোকটা একটু ভাবল তারপর মাথা নাড়ল, প্রাইভেট ব্লাডব্যাঙ্ক কিছু আছে।
প্রাইভেট মানে?
বাবু মাঝে মাঝে পাড়ায় তাঁবু খাটিয়ে যে রক্তদান করা হয় না তার সব রক্তই কি সরকারি ব্লাডব্যাঙ্কে যায়? কিছু রক্ত মাঝে মাঝে প্রাইভেট ব্যাঙ্কে বিক্রি হয়ে যায়। আমাদের বস্তির ছেলেরা তো এই করে হাজার টাকা কামালো অথচ ভালো কাজ করছে বলে ওদের ছবি ছাপা হলো কাগজে। ড্রাইভার হাসল, চলুন, ওয়েলেসলিতে একটা প্রাইভেট ব্যাঙ্ক আছে। একবার মাঝ রাত্তিরে দুজন প্যাসেঞ্জার ওখানে গিয়েছিল ব্লাড কিনতে।
ট্যাক্সিওয়ালা গাড়ি ঘোরাল। গৌরব কোনো থই পাচ্ছিল না। বড় বড় ব্লাডব্যাঙ্ক যেখানে নেই বলছে সেখানে প্রাইভেট ব্যাঙ্ক দিতে পারবে? আর সেই রক্ত খাঁটি হবে তো? অবশ্য রক্ত খাঁটি কিনা তা পেশেন্টকে দেওয়ার আগে নিশ্চয়ই পরীক্ষা করে নেবে ডাক্তারবাবু। এক্ষেত্রে যেহেতু তার কোনো অভিজ্ঞতা নেই তাই বিশ্বাস করতেই হবে। ইলিয়ট রোডের মোড়ের কাছে ওয়েলেসলির ওপরেই গাড়ি থামাল লোকটা। তারপর গৌরবকে বলল, সোজা ওই সিঁড়ি বেয়ে ওপরে চলে যান। সামনেই যে দরজা দেখতে পাবেন সেখানেই বেল টিপবেন।
ইতস্তত ভাবটা কাটিয়ে মাটিতে পা রাখল গৌরব। কেউ জিজ্ঞাসা করলে এক্ষেত্রে ড্রাইভারকে দেখিয়ে দিলেই চলবে। কাঠের সিঁড়ি ভেঙে দরজার সামনে দাঁড়াল সে। ওটা বন্ধ। কিন্তু ওপরে কোনো নেমপ্লেটও নেই। একটু দ্বিধা নিয়েই বেলের বোতাম টিপল সে।
আধ মিনিট বাদে দরজা খুলল। একজন বৃদ্ধা অ্যাংলো ইন্ডিয়ান বললেন, ইয়েস!
গৌরব ইংরেজিতে বলল, আমি খুব বিপদে পড়ে এসেছি। আমার ট্যাক্সি ড্রাইভার বলল আপনাদের কাছে রক্ত পাওয়া যেতে পারে। ব্যাপারটা কি সত্যি?
মহিলা হাত বাড়ালেন, গিভ মি দ্য পেপার।
গৌরব চটজলিদ কাগজটা বের করে দিতেই মহিলা ভেতরে চলে গেলেন। গৌরব রুমালে মুখ মুছল। খুব টেনসন হচ্ছিল তার। এই সময় মহিলা ফিরে এলেন, সরি। এই গ্রুপের ব্লাড মাত্র এক বোতল স্টকে আছে। কালকে নিলে বাকি দুবোতল পাবেন। হান্ড্রেড পার বটল।
অর্থাৎ পঞ্চাশ টাকা কম। কিন্তু এক বোতল নিয়ে গিয়ে কী হবে? সে মাথা নেড়ে নিচে নেমে এল। ড্রাইভার জিজ্ঞেস করল, পেলেন না স্যার?
না।
আর কোথায় পাওয়া যায় জানি না।
জেদ চেপে গেল গৌরবের। কলকাতা শহরে অপারেশনের জন্য যদি রোগীর আত্মীয়রা রক্ত যোগাড় না করতে পারে তাহলে কি হাসপাতাল কর্তৃপক্ষের কোনো দায় নেই? সেই রোগী কি বিনা অপারেশনে মারা যাবে? পি-জিতে ফিরে যাচ্ছিল সে। হঠাৎ মনে হলো ওই একটা বোতল নিয়ে নিলেই হতো। নাই মামার চেয়ে কানা মামা ঢের ভালো ছিল। সে ট্যাক্সি ড্রাইভারকে আবার গাড়ি ঘোরাতে বলল।
গৌরব যখন এক বোতল রক্ত নিয়ে হাসপাতালে ঢুকল তখনও মলি আর সৌরভ বসে। ওকে দেখেই ছুটে এল তারা। মলি বলল, উঃ, এতক্ষণ কোথায় ছিলে?
গৌরব ক্লান্ত গলায় বলল, কলকাতা শহরের কোথাও লীনার রক্ত নেই বউদি। শেষে এই এক বোতল মাত্র পেলাম। ডাক্তারের কাছে যাচ্ছি। খুলে বলি সব।
সৌরভ বলল, ঠিক আছে। তুই বোস।
মানে? গৌরব চমকে উঠল।
রক্ত যোগাড় হয়ে গিয়েছে।
কী করে? কে করল?
তুই চলে যাওয়ার খানিক বাদেই ডাক্তার বললেন ঘণ্টা তিনেকের মধ্যে অপারেশনে করতে হবে। আমরা ভাবলাম তুই তার আগে ফিরে আসবি। এলি না। তখন ব্ল্যাডব্যাঙ্কে গিয়ে খোঁজ করলাম। ওই সময় স্থানীয় কিছু লোক সাহায্য করল। রক্তটা ওদের কাছ থেকেই কিনেছি, অপারেশন শুরু হয়ে গিয়েছে। সৌরভ জানাল।
মানু সাহা?
হ্যাঁ। তুই জানলি কী করে?
কত টাকা নিল? দুশো টাকা করে বোতল।
দাঁতে দাঁত ঘষল গৌরব, চামার!
কী বলছিস?
লোকটা আমাকে দেড়শ বলেছিল।
হ্যাঁ। তখন নাকি আর একটা পার্টি এসে গিয়েছিল। আমাকে ইকনমিক্স বোঝাল। ডিম্যান্ড বাড়লে সাপ্লাই না থাকলে দাম ঊর্ধ্বগামী হবেই। আর পঞ্চাশ টাকার জন্যে অপারেশন বন্ধ রাখা যায় না। ব্ল্যাকে যখন রক্ত কিনছি তখন আর ও নিয়ে দর কষাকষি করে কী লাভ! সৌরভ বলল, ওই বোতলটা দে। ভেতরে দিয়ে আসি। যদি দরকার হয় তো উপকারে লেগে যাবে।
গৌরব বোতলটা দিয়ে দিলো। মলি পাশে দাঁড়িয়েছিল। সৌরভ চলে যেতে গৌরব তাকে বলল, লীনার কপাল দ্যাখো, ব্ল্যাকের রক্তে জীবন বাঁচাতে হচ্ছে।
মলি বলল, এভাবে কথাটা বলছ কেন? আমরা কি জীবনের সব ক্ষেত্রে স্বাভাবিকভাবে বেঁচে আছি? মোটেই নয়। গ্যাসের লাইন থেকে স্কুলে ভর্তি, সর্বত্র কোনো না কোনোরকম ঘুষ দিতে হচ্ছে। যারা লীনার ওপর অত্যাচারটা করল, তারা ধরা পড়লেই শান্তি পাব।
গৌরব বলল, অনেক রাত হয়ে গেছে বউদি। তুমি আর দাদা বাড়ি চলে যাও। নাতিনাতনিদের নিয়ে মা বোধহয় উদ্বিগ্ন হয়ে আছে।
তোমার দাদা মাকে ফোন করে সব বলেছেন। ও হ্যাঁ, খবরের কাগজের লোক এসেছিল।
কেন?
ওরা জানতে পেরেছে আমরা লীনার জন্যে এখানে এসেছি। অদ্ভুত প্রশ্ন করছিল। তুমি কেন লীনার ফ্ল্যাটে গিয়েছিলে? কাদের সন্দেহ হয়। আমার সঙ্গে আলাপ নেই কেন?
তুমি কী বললে?
যা ঠিক তাই বললাম। কাগজের লোকেরা চলে যাওয়ার পর আবার পুলিশের বড় অফিসাররা এল। তোমার দাদার সঙ্গে কথা বলল।
দাদা-এর মধ্যে জড়ায়নি তো?
তোমার দাদা বলেছে লীনা তার সঙ্গে কাজ করত। সেই সুবাদে একটা ভালো সম্পর্ক ছিল। তোমার সঙ্গে পরিচয় হবার পর তুমি লীনার বাড়িতে আজ ভদ্রতা করে গিয়ে ঘটনাটা আবিষ্কার করেছ। আমিও বলেছি, একটা মেয়ে একা এই শহরে মাথা উঁচু করে বাস করতে পারবে না এমন কোনো আইন যখন নেই তখন তার কাছে যে কোনো ভদ্রলোক যেতে পারে। মেয়েটি যতক্ষণ ভদ্র আচরণ করছে ততক্ষণ তাকে বন্ধু হিসেবে গ্রহণ করার মধ্যে কোনো দোষ নেই। আমাদের সমাজ ব্যবস্থাই শুধু ছেলে আর মেয়ের মধ্যে পার্থক্য তৈরি করে। মলি বলল।
গৌরব অবাক হয়ে মলিকে দেখছিল। এই মলিই কদিন আগে লীনা সম্পর্কে ক্ষিপ্ত হয়ে সৌরভের সঙ্গে সম্পর্ক ছিন্ন করতে চলেছিল। কিন্তু এখন তাকে দেখে সেকথা বোঝার উপায় নেই।
পরদিন সকালের কাগজগুলোয় লীনার ফ্ল্যাটের ছবিসহ খবর ছাপা হলো। চাকরিরতা একা মহিলাকে তার ফ্ল্যাটে ধর্ষণ করেছে কয়েকজন গুণ্ডা। মহিলা মুমূর্ষপ্রায়। পুলিশ তদন্ত করছেন। কিছু সূত্র পাওয়া গিয়েছে। খবরের কোথাও সৌরভের বা মলির নাম নেই কিন্তু গৌরবের উল্লেখ আছে। মহিলার বন্ধু গৌরব বসু ঘটনাটির পরেই তার ফ্ল্যাটে উপস্থিত হয়ে তৎপর না হলে হয়তো তিনি নিঃশব্দে মারা যেতেন। একই খবর বিভিন্ন কাগজে বিভিন্নভাবে ছাপা। কেউ কেউ লীনার পূর্ব ইতিহাস খুঁজতে চেয়েছে। এক পুলিশকর্তা বলেছেন লীনা ডিভোর্সি এবং তার কয়েকজন পুরুষবন্ধু ছিল। এদের সম্পর্কে তদন্ত করা হচ্ছে। বস্তুত, লীনা চ্যাটার্জির জ্ঞান ফিরে এলে বিস্তারিত জানা যাবে।
দুপুরবেলায় হাসপাতালে গিয়ে শুনতে পেল লীনার চেতনা এসেছে। কিন্তু সে এত দুর্বল চিকিৎসকরা কথা বলতে দিচ্ছে না। বিকেলেও দেখা হলো না।

ফ্লুরিসে ঠিক সময়ে উপস্থিত হলো গৌরব। জয়তী নেই। সে ভেতরেও ওকে দেখতে পেল না। প্রায় মিনিট চল্লিশেক অপেক্ষা করার পর গৌরব চলে এলো হাসপাতালে। বারো বছর-আগে জয়তী কখনও কথা দিয়ে আসেনি এমন একটা ঘটনার কথা মনে পড়ছে না। সময় রাখার ব্যাপারে ও চিরকাল খুব তৎপর ছিল। বরং গৌরব কখনও কখনও দেরি করে বকুনি খেয়েছে। নিশ্চয়ই এমন কিছু ঘটেছে যে কারণে আসতে পারল না জয়তী। হয়তো অসুস্থ হয়ে পড়েছে। তা নাহলে টেলিফোনেও জানাতে পারত। মাথার ভেতরে নানা দুশ্চিন্তা নিয়ে সে পিজি হাসপাতালে এলো। সেখানে সৌরভ দাঁড়িয়েছিল।
সৌরভ বলল, শুনলাম আজ দুপুরে পুলিশ লীনার স্টেটমেন্ট নিয়েছে।
ডাক্তার ওঁকে কথা বলতে দিয়েছে তাহলে?
হ্যাঁ। চল। আমি ব্যবস্থা করেছি দেখা করার।
লীনা চ্যাটার্জি শুয়েছিল চোখ বন্ধ করে। দাদার সঙ্গে গৌরব পায়ের কাছে এসে দাঁড়াল। কপালে এবং গালে এখনও প্লাস্টার আঁটা। গলা পর্যন্ত সাদা কাপড় টানা। সৌরভ মাথার পাশে গিয়ে ডাকল, লীনা।
লীনা চোখ খুলল। খুব দুর্বলভাবে সৌরভকে দেখল। সৌরভ প্রায় ফিসফিসিয়ে জিজ্ঞাসা করল, একটু ভালো লাগছে এখন? লীনার ঠোঁট কাঁপল। একটু।
তারপর সে মুখ নামাতেই পায়ের দিকে নজর গেল। গৌরবের সঙ্গে চোখাচোখি হতে মৃদু হাসি ফুটল তার ঠোঁটে। সে জিজ্ঞাসা করল, আমাকে কে নিয়ে এসেছে এখানে?
সৌরভ বলল, গোরা। ও তোমার ফ্ল্যাটে গিয়ে আবিষ্কার করে।
আবিষ্কার! নিঃশ্বাস ফেলল লীনা। সৌরভ জিজ্ঞাসা করল, কে, কারা করেছে?
পুলিশকে বলেছি। সব মুখই তো একরকম। গৌরববাবু, আমার ফ্ল্যাটের চাবি কার কাছে?
থানায়। ওরা সব বন্ধ করে দিয়ে গিয়েছে।
আমি আর বাড়ি পাল্টাবো না। এর বেশি তো আর খারাপ হতে পারে না। কী বলেন? চোখ বন্ধ করল লীনা।
.
লীনার আততায়ীদের খুঁজে বের করা খুবই মুশকিল। তাদের চেহারার যে বর্ণনা সে পুলিশকে দিয়েছে তার সঙ্গে এই কলকাতার অন্তত তিনলক্ষ মানুষের মিল আছে। ভাঙা চোয়াল, রুক্ষ দৃষ্টি, রোগা লম্বা শরীর আর অমিতাভ বচ্চনের মতো ঘাড় ঢাকা চুল। এদের কারো সঙ্গে তার কখনও আলাপ ছিল না। কথা যা বলেছিল তাতে পড়াশোনার ছাপ বিন্দুমাত্র নেই। বোঝাই যাচ্ছিল এদের কেউ নিয়োগ করেছে এবং টাকার সঙ্গে অমন স্তরের এক নারী যা কিনা তাদের নাগালের বাইরে ছিল এতকাল পরে ভোগ করতে পেরে প্রচুর উল্লাস পেয়েছে।
পুলিশ তদন্ত করবে বলে কথা দিয়েছে। গৌরবকে কিছুটা হেনস্তা করতে হয়েছে বলে দুঃখ প্রকাশ করেছে কিন্তু কাজের কাজ কতটা হবে তাতে সন্দেহ থেকেই গেছে। পরদিন লীনার অবস্থা অনেক ভালো। বালিশে হেলান দিয়ে শুয়ে ছিল সে। গৌরব যেতেই হেসে বলল, বাঃ আপনি তো খুব ভালো।
ফুলগুলো রাখার জায়গা পাচ্ছিল না গৌরব। সকালে লীনাকে দেখতে আসার পথে ফুল কিনেছে সে। লীনার মনোমতো এই ফুলগুলোর জন্যে সে খুব খুশি হলো। একজন নার্সকে ডেকে অনুরোধ করতেই ভদ্রমহিলা বড় বোতল এনে সেটা লীনার মাথার পাশে রেখে তাতে ফুল সাজিয়ে দিয়ে চলে গেলেন। বিছানার পাশে টুল নিয়ে বসল গৌরব। বসে জিজ্ঞাসা করল, দেখে মনে হচ্ছে একটু ভালো!
অনেক ভালো।
আপনাকে দেখতে বাড়িওয়ালা এসেছিল?
হঠাৎ এই প্রশ্ন?
বাঃ ভাড়াটে হাসপাতালে গেলে বাড়িওয়ালার তো দেখতে আসা উচিত?
উচিত! ভারতবর্ষে এই শব্দটাকে অধিকাংশ মানুষই আর গুরুত্ব দেয় না।
আপনি-বললেন আর বাড়ি পাল্টাবেন না। মন স্থির করে ফেলেছেন?
হ্যাঁ।
কেন?
উত্তরটা দিতে পারব না। তবে এখন আর ও বাড়ি থেকে চলে যাওয়ার কোনো মানে হয় না। লীনা হাসল, আজ সকালে ডাক্তারবাবুকে জিজ্ঞাসা করেছিলাম যারা আমার শরীরটাকে ভোগ করে গেল তাদের কোনো স্মৃতি আমি বহন করছি কিনা। ভদ্রলোক অবাক হয়ে তাকিয়েছিলেন। প্রশ্নটার মানে বুঝতে পেরেছিলেন কিনা জানি না।
না বোঝার তো কারণ নেই। ঠিক আছে, আমি ওঁর সঙ্গে কথা বলব।
আচ্ছা গৌরবাবু, আপনি আমার জন্যে এত করছেন কেন বলুন তো?
গৌরব হেসে ফেলল, বিশ্বাস করুন, আমার কোনো বদ মতলব নেই।
বদ না হোক মতলব তো আছে।
তাও নয়। আসলে এটা আমার স্বভাব।
অথচ আমাকে নিয়ে আপনাদের বাড়িতে সমস্যা তৈরি হয়েছিল।
অতীত অতীতই। যতক্ষণ কেউ অন্যায় করছে না বলে মনে করে ততক্ষণ তার একটা জোর থাকে। সেই জোর তাকে মাথা সোজা রাখতে সাহায্য করে। আপনার সেটা আছে।
আপনি চমৎকার বাংলা বলেন। আমেরিকায় এত বছর থেকেও দেখছি ভোলেন নি।
মনেপ্রাণে হয়তো ভেতো বাঙালি।
মোটেই নয়। আপনার সঙ্গে এখানকার বাঙালির মানসিকতার পার্থক্য অনেকে।
জানি না। শুধু এটুকু বলতে পারি যখন এদেশে ছিলাম তখন অনেক কিছুই চোখে পড়ত না। এখন সেগুলো অসহ্য মনে হয়। আজ উঠি। তাড়াতাড়ি ভালো হয়ে উঠুন।
কী রকম ভালো বলছেন? ভালো হয়ে ওঠা কি যায়? লীনার মুখ শক্ত হলো।
উঠে দাঁড়াল গৌরব, না, আজ আর তর্ক নয়। এলাম। সে বেরিয়ে যাচ্ছিল কিন্তু পেছন থেকে ডাকল লীনা, শুনুন। গৌরব ফিরে তাকাল।
তারপর কাছে এসে হাসল, বলুন।
লীনা মুখ নিচু করল, কবে আসবেন?
আপনাকে রিলিজ করার আগে একবার আসব। গৌরব আর দাঁড়াল না।
.
জয়তীদের বাড়িতে গিয়ে মাসীমার সঙ্গে অনেকক্ষণ গল্প করল গৌরব। জয়তী নেই। সকালে বেরিয়ে গিয়েছে। ওর স্কুলে নাকি ঝামেলা হয়েছে। ঘণ্টা দেড়েক বসেও দেখা পেল না সে। আজ সারা বাংলা টিচার-স্ট্রাইক। জয়তী নাকি তাই নিয়ে ব্যস্ত। গৌরবের খুব ইচ্ছে করছিল মাসীমাকে প্রশ্ন করে যে তিনি সেদিন জয়তীর ফ্লুরিসে না যাওয়ার ব্যাপারটা জানেন কি না। কিন্তু অস্বস্তি হচ্ছিল। অস্বস্তিটা জয়তীর কারণেই। সে যদি মাকে কিছু না বলে থাকে তবে মাসীমার ধন্দ লাগবে। এটা ভারতবর্ষেই ঘটে থাকে। মা বা বাপ বন্ধুর মতো। ওদেশে ছেলেমেয়েরা নিজেদের কথা অসংকোচে আলোচনা করে। কিন্তু এখানে বয়ঃসন্ধি পার হতে না হতেই দূরত্ব বেড়ে যায়।
জয়তী না থাকায় মাসীমারও খারাপ লাগছিল। বললেন, তুমি এসে অপেক্ষা করেছ শুনলে ও মন খারাপ করবে। প্রণতি চলে যাওয়ার পর তো ও ভীষণ একা হয়ে গিয়েছে। আমার আর ভালো লাগে না বাপু। কোথাও যদি কোনো ভালো ওল্ড-এজ হোম পেতাম সেখানেই বাকি জীবনটা কাটিয়ে দিতাম।
গৌরব জিজ্ঞাসা করল, জয়তী সেটা মানবে?
মানতে চায় না। কিন্তু তাতে তো ও নিজের ভবিষ্যত নষ্ট করছে, হঠাৎ থমকে গেলেন প্রৌঢ়া, গৌরব কিছু যদি মনে না কর একটা প্রশ্ন করব?
মনে করার কিছু নেই মাসীমা, আপনি নিঃসঙ্কোচে বলুন।
বারো বছর ধরে তোমরা পরস্পরের জন্যে অপেক্ষা করলে, এবার আর একা ফিরে যেও না।
মাসীমা আমি তৈরি হয়ে এসেছিলাম। এদেশের অনেক মেয়ে আমেরিকায় বিয়ের পর গিয়ে ঠিক একটা না একটা কাজ পেয়ে যায়। জয়তীরও কাজ পেতে অসুবিধে হবে না। সেক্ষেত্রে আপনি ওখানে গিয়ে থাকতে পারেন। অথচ ও সেটাই বুঝতে চায় না।
না গৌরব। এদেশের মানুষকে আমি চিনি। আমাকে তোমরা নিয়ে গেলে কথা উঠবে। নিজের মা ভাইকে না নিয়ে গিয়ে শাশুড়িকে। সেটা আমার কাছে মোটেই ভালো লাগবে না। আমার ব্যাপারটা আমাকেই বুঝতে দাও। তুমি ওকে বোঝাও।
.
একমাত্র সে যদি কলকাতায় থেকে যায় তাহলেই সব সমস্যার সমাধান হবে। জয়তীর বাড়ি থেকে বেরিয়ে গৌরব ভাবছিল। একই শহরে মা আছেন, ইচ্ছে করলেই পৌঁছনো যায়, চাই কি দুচারদিন থাকাও যায় গিয়ে, এমন হলে জয়তী আপত্তি করবে না। কিন্তু সেটা করতে গিয়ে গৌরবকে অনেক কিছুর সঙ্গে মানিয়ে চলতে হবে। কয়েক সপ্তাহের অভিজ্ঞতা বলে দিচ্ছে আর যাই হোক এ দেশে কাজের পরিবেশ নেই। কাজের চেয়ে মানুষের নিত্য চাহিদার মুখ বন্ধ করতে আন্দোলনের নামে এক ধরনের উত্তেজনা পোয়াতে উৎসুক সবাই।
এই সময় মিছিলটাকে দেখতে পেল গৌরব। সারা বাংলা টিচার ইউনিয়নের ফেস্টুন নিয়ে এগিয়ে যাচ্ছিল শিক্ষক-শিক্ষিকারা। জয়তী কি এই দলে আছে। মুষ্টিবদ্ধ হাত আন্দোলিত করে একজন স্লোগান দিচ্ছে আর অন্যেরা সেটিকে মন্ত্রের মতো আবৃত্তি করছেন। পুরুষদের পর কিছু মহিলা। মহিলাদের মধ্যে জয়তী নেই। স্লোগানগুলো মন দিয়ে শুনল গৌরব। এখন বোধহয় শ্রমিক কৃষক ছাত্র শিক্ষক যে যার নিজের আন্দোলনে একই স্লোগান ব্যবহার করে। তাদের বলার ভঙ্গিও এক। দুই-একটি বিশেষ দাবী ছাড়া সব একাকার হয়ে যাওয়ার সম্ভাবনা, যে নতুন শুনবে তার কাছে। তার মনে হলো এই ভাবে মিছিল করতে হচ্ছে বলে একটু সংকোচে আছেন তারা, যেন বাধ্য হয়েই পথে নেমেছেন। হাঁটা চলা চাহনিতে আড়ষ্টতা আছে।
মিছিলের পাশাপাশি হাঁটতে লাগল গৌরব। পথে আরও মিছিল যাচ্ছে। ক্রমশ এটির চেহারা বড় থেকে আরও বড় হচ্ছে। সব মিছিলের লক্ষ্য এসপ্ল্যানেড ইস্ট। প্রায় জেদের বশেই সোজা এসপ্ল্যানেডে চলে এল গৌরব। রাস্তা জ্যাম, ট্রামবাস, ট্যাক্সি চুপচাপ দাঁড়িয়ে। মিছিলে মিছিলে ধর্মতলা উত্তাল। সাধারণ মানুষ যাদের সব কাজ থেমে যেতে বাধ্য হয়েছে তারা মেনে নিয়েছে নির্বিকার হয়ে। একটা বাসভর্তি লোক ঠাসাঠাসি নিশ্চুপ দাঁড়িয়ে।
কে সি দাসের মিষ্টির দোকানের পাশ দিয়ে রাজভবনের খানিকটা এগিয়ে গৌরব দেখল রাস্তায় শিক্ষকরা বসে গেছেন। অনেক দূরে একটা মঞ্চ তৈরি করে নেতারা বেশ জ্বালাময়ী বক্তৃতা দিয়ে যাচ্ছেন। এবং তখনই গৌরব জয়তীকে দেখতে পেল। কয়েকজন মহিলার সঙ্গে জয়তী বসে বক্তৃতা শুনছে। গৌরবের খুব ইচ্ছে হচ্ছিল চেঁচিয়ে ওকে ডাকে। তারপরই মতটা পাল্টালো। জয়তী যখন উঠবে তখনই চমকটা দেওয়া যাবে। মেয়েটাকে এখন খুব কাহিল দেখাচ্ছে। চুল এলোমেলো, মুখে ঘাম। প্রায় ঘণ্টাখানেক ধৈর্য ধরতে হলো গৌরবকে। এই সময় আর একজন মহিলার সঙ্গে জয়তী উঠে দাঁড়াল। ভিড় কাটিয়ে কাটিয়ে এ পাশের ফুটপাতে চলে এল ওরা। গৌরবের দিকে নজর নেই জয়তীর। দূরত্ব এবং মানুষের ভিড় এর একটা কারণ। একজন ভদ্রলোক জয়তীর সঙ্গে কথা বলছে। কোনো ব্যাপারে ওরা দ্বিমত বলে মনে হলো গৌরবের। শেষ পর্যন্ত ওরা এগোতে লাগল। সরে দাঁড়াল গৌরব ইচ্ছে করেই। তিনজনকে ও একটা রেস্টুরেন্টের ভেতর পা বাড়াতে দেখল। ভদ্রলোক কে, জয়তীর সঙ্গে কি সম্পর্ক ঠাওর করতে পারছিল না সে। কিছুক্ষণ অপেক্ষা করে গৌরব রেস্টুরেন্টে ঢুকল। বেশ ভিড়। মিছিলের ক্লান্ত মানুষেরাই টেবিল দখল করে রেখেছে। আর তখনই জয়তী তার সামনে এসে দাঁড়াল।
জয়তী কিছু বলার আগেই গৌরব বলল, অনুসরণ করে চলে এলাম।
মানে? জয়তীর কপালে ভাঁজ পড়ল।
তোমাদের এই রেস্টুরেন্টে ঢুকতে দেখলাম। ভালো আছ?
চা খাবে?
না।
তুমি একটু দাঁড়াও, আমি আসছি। জয়তী ফিরে গেলে গৌরব বাইরে এসে দাঁড়াল। মিছিলগুলো এখনও আসছে। মানতে হবে দিতে হবের ডাক চলছে। এই ভাবে যদি জীবনের সব ইচ্ছা চেঁচিয়ে জানান দেওয়া যেত! জয়তী এল মিনিট পাঁচেক বাদে। এসে বলল, তুমি এদিকে কী মনে করে?
তোমার বাড়িতে গিয়েছিলাম। হাঁটতে আরম্ভ করল গৌরব।
ও। কিন্তু মা তো জানে না যে আমি এখানে এসেছি।
আমি অনুমান করলাম।
এই ভিড়ের মধ্যে খুঁজে পেলে কী করে?
ভাগ্যবান বলতে পার, অন্তত এই একটি ক্ষেত্রে।
ওরা ক্রমশ নির্জন জায়গায় চলে এল। জয়তী এবার দাঁড়িয়ে পড়ল, আমি কিন্তু আর হাঁটতে পারব না। অভ্যেস নেই তো, অনেক হেঁটেছি।
গৌরব বলল, এখানে বসা নিয়ে আমরা একসময় রসিকতা করতাম। তুমি ফিরবে না অন্য কোথাও যাবে?
বাড়ি। খুব টায়ার্ড হয়ে পড়েছি।
ভাগ্যক্রমে একটা ট্যাক্সি পাওয়া গেল। সিটে বসে রুমালে মুখ মুছল জয়তী, দেখছ তো কী ভাবে বেঁচে আছি আমরা। প্রতি মুহূর্তে লড়াই করে প্রাণধারণ।
গৌরব কিছু বলল না। সে লক্ষ্য করছিল জয়তীর একবারও ফ্লুরিস না যাওয়ার জন্যে দুঃখ প্রকাশ করছে না। সেই প্রসঙ্গই তুলছে না ও। অতএব গৌরব নিজেই কথা টানল, তোমার সঙ্গে আমার এর মধ্যে দেখা হওয়ার কথা ছিল।
কবে? জয়তী মুখ ফেরাল।
তুমি ভুলে গিয়েছ?
বিশ্বাস করো–ও, হ্যাঁ, ফ্লরিস না? ইস, একদম মাথা থেকে বেরিয়ে গিয়েছে। তুমি গিয়েছিলে, না? আমার এরকম কখনও হয় না। আসলে আমি এতরকম ঝামেলা নিয়ে আছি যে- কোনটা সামলাব বুঝে উঠতে পারছি না।
গৌরব কোনো কথা বলল না। সেটা লক্ষ্য করে জয়তী জিজ্ঞাসা করল, এই রাগ করেছ?
হাসবার চেষ্টা করল, কী হবে করে?
তুমি আমাকে বুঝতে চাইছ না।
না আগে তুমি নিজেকে প্রশ্ন করো আমার জন্যে তোমার ভালবাসা অবশিষ্ট আছে কিনা, টানবোধ কর কিনা। আমার জীবনটার সঙ্গে জড়িয়ে সুস্থভাবে বেঁচে থাকার ইচ্ছে হয় কি না। তোমার উত্তরের ওপর আমার ভবিষ্যৎ নির্ভর করবে।
জয়তী জিজ্ঞাসা করল, তুমি কি সরাসরি জানতে চাইছ আমি সম্পর্ক রাখতে চাই কিনা?
সম্পর্ক? কিসের সম্পর্ক? তার ধরনটাই বা কী?
তুমি জানো না?
না, দুটো মানুষ পরস্পরকে আকাঙ্ক্ষা করল। তারা নিজেদের মধ্যে অনেক মিল খুঁজে পেয়ে রোমাঞ্চিত হলো। বারো বছর ধরে দুজন রইলো পৃথিবীর দুই মহাদেশে। দুজনেই অন্য কোনো মানুষকে জীবনের ধারে কাছে আসলে দিল না। আবার একজন যত অনুরোধই করুক অন্যজন তার কাছে পৌঁছতে চাইল না ব্যবধান ঘুচিয়ে। সম্পর্কের কথা বলছ তুমি, আমি এবার এদেশে এসেছি তোমার জন্যে আর তুমি আমাকে এড়িয়ে পালিয়ে বেড়াচ্ছ। কয়েক মাইল হেঁটে পিচের রাস্তায় ঘামমুখে বসে থাকতে তোমার খারাপ লাগে না অথচ আমার সঙ্গে দেখা করার সময় হয় না এটা কী ধরনের সম্পর্ক। ঠিক আছে। যেটা চোখে দেখা যায় না স্পর্শ করা যায় না অথচ আছে বলে মনে হয় সেই রকম সম্পর্ক আমি সারাজীবন চালিয়ে যেতে পারি। তোমাকে কোনো প্রশ্নের উত্তর দিতে হবে না।
জয়তী জবাব দিল না। ট্যাক্সি বাড়ির কাছে পৌঁছে গেছে। খুব অবসন্ন লাগছিল তার। গৌরব কোনো কথাই মিথ্যে বলেনি। কিন্তু কেন সে নিজেকে এখন আড়ালে রাখছে তা বুঝতে পারেনি গৌরব। বারো বছর আগের গৌরব তার খুব কাছের মানুষ ছিল, বড় চেনাজানা। দীর্ঘকাল আমেরিকায় থেকে গৌরবের মানসিকতা এবং জীবনযাত্রায় কি ছাপ পড়েছে তা তো তার জানা নেই। কেমন একটা আড়ষ্টতা এসে গেছে মনের খাঁজে খাঁজে। একে কি কমপ্লেক্স বলে? হয়তো। তাছাড়া, মাকে ফেলে রেখে সে কোথায় যাবে। প্রণতিরা যা পারে তা সে পারে না। ট্যাক্সি থেকে নেমে জয়তী জিজ্ঞাসা করল, তুমি নামবে না?
না। অনেক দেরি হয়ে গিয়েছে। তাছাড়া আমি তো আজ অনেকক্ষণ এখানে কাটিয়ে গিয়েছি। আচ্ছা চলি।
কবে দেখা হচ্ছে?
তোমার কি দেখা করার ইন্টারেস্ট আছে?
নইলে জিজ্ঞাসা করব কেন?
বলে কী লাভ? হয়তো সময় পাবে না কিংবা ভুলে যাবে।
জয়তী ঠোঁট কামড়ালো। তারপর বলল, এক মিনিট দাঁড়াও। বলে দ্রুত বাড়ির দিকে চলে গেল গৌরব দেখল মাসীমা দরজা খুললেন আর জয়তী ভেতরে ঢুকে গেল। কেন অপেক্ষা করতে বলল এই নিয়ে গৌরব যখন নানারকম ভাবছে তখন ফিরে এল জয়তী। মুখে ঘাম নেই চুলে সম্ভবত চিরুনি পড়েছে কিন্তু আর কোনো পরিবর্তন হয়নি বেশ বাসে। এসে দরজা খুলে উঠে বসলো সে, তুমি কোথায় যাচ্ছ চলো, আজ সারাদিন আমি তোমার সঙ্গে থাকব।
তুমি সঙ্গে থাকতে চাইলেই যে আমি রাখতে পারব তা কী করে ভাবলে?
সেটা তোমার সমস্যা।
এমন অনেক জায়গা আছে যেখানে কাউকে নিয়ে যাওয়া শোভন নয়।
সেইরকম জায়গায় না গেলেই হলো।
কী ব্যাপার বলো! হঠাৎ এমন উৎসাহ?
জয়তী মুখ ঘুরিয়ে নিল কোনো জবাব দিল না। অগত্যা ট্যাক্সি ড্রাইভারকে গাড়ি ঘোরাতে বলল গৌরব। এই মুহূর্তে তার এমন কোনো জায়গার কথা মনে পড়ছিল না যেখানে যাওয়া যায়। সে চলন্ত ট্যাক্সিতে বসে জয়তীর দিকে একবার তাকিয়ে ড্রাইভারকে নির্দেশ দিলো।
এখন প্রায় অপরাহ্ন। বাড়ির সামনে গাড়ি থামলে জয়তী প্রথম কথা বলল,
আমরা কোথায় এলাম?
চিনে নাও। গৌরব ট্যাক্সিওয়ালাকে ভাড়া মিটিয়ে দিলো।
তোমাদের বাড়ি? জয়তী রাস্তায় নেমে চাপা গলায় বলল।
গেট খুলতে খুলতে গৌরব হাসল, হুঁ।
ইসস্। তুমি এভাবে এখানে আমাকে আনলে?
কী ভাবে?
এরকম বিশ্রী– ওঃ ভালো।
আরে তুমি তো ঠিকই আছ। তাছাড়া যে চেহারা নিয়ে তুমি আমার সঙ্গে বেরুতে পার সেই চেহারায় পৃথিবীর সব মানুষের কাছে যাওয়া সম্ভব। এসো।
টনি দাঁড়িয়েছিল বাগানে। সেই প্রথম দেখল। গৌরব তাকে ডাকল,
টনি। জলদি। এঁর সঙ্গে আলাপ কর। ইনি জয়তী।
টনি এগিয়ে এসে জয়তীকে দেখল, তোমাকে আগে কখনও দেখিনি।
জয়তী কী বলবে বুঝতে পারছিল না। গৌরব জবাব দিলো, দেখবি কী করে? ইনি চিরকাল মেঘের আড়ালে নিজেকে লুকিয়ে রেখে যুদ্ধ করেন।
ইন্দ্রজিত! টনি শব্দটা বলেই মাথা নাড়ল, মেয়ে হলে কী বলব?
এই সময় মলি বেরিয়ে এল বারান্দায়, ও গৌরব, তুমি সারাদিন না খেয়ে–। বোঝা গেল জয়তীকে দেখেই মলি কথা শেষ করতে পারল না।
গৌরব বলল, একদিন না খেলে মানুষের শরীর ঠিকই থাকে। তুমি নেমে এসো। বাড়িতে অতিথি এসেছে। মলি দোতলা থেকে অদৃশ্য হলো। গৌরব জয়তীকে বলল, এসো, আমাদের ঘরে এসো।
বাইরের ঘরে ঢুকতে ঢুকতে জয়তী বলল, কি লজ্জায় ফেললে! এই সময় মলি ও সরলা নেমে এলেন। পরিচয় করিয়ে দেবার পর জয়তী সরলাকে প্রণাম করে উঠে দাঁড়াতেই সরলা কাঁপা গলায় বলে উঠলেন, তুমি এত নিষ্ঠুর কেন মা? এইভাবে সব যোগাযোগ ছিন্ন করে ফেলতে হয়?
জয়তী কিছু বলতে যাচ্ছিল কিন্তু পারল না। গৌরব আর সেখানে দাঁড়াল না। তার এবার স্নান করা দরকার। খিদেও কম পায়নি। খুব ভালো বলেছে টনি। মেয়ে ইন্দ্রজিত। সমস্যাগুলোকে সামনে রেখে শুধু নিজেকে আড়াল করে যাচ্ছে জয়তী, দেখা যাক, আজ ওঁর কি প্রতিক্রিয়া হয়।
জলই যদি মাছের জীবন তবে নদীর মাছ কি সমুদ্রের গিয়ে স্বস্তি পায়? কিন্তু অনেক সামুদ্রিক মাছ স্বচ্ছন্দে উজান বেয়ে ঢুকে যায় নদীর ভেতরে। তাদের জীবনের অন্যতম কর্তব্য ডিম উৎপাদন করে ফিরে যায় সমুদ্রে। কোনো কোনো মাছ যারা নুনে মানুষ, তাদের মিঠে জলে অসুবিধে হয় না কিন্তু মিঠে জলের মাছেরা নুনজল সহ্য করতে পারে না। সেই বিকেলে বাড়ি ফিরে একথা মনে হয়েছিল জয়তীর। সে নিজে কি নুনজলের মাছ? নইলে অতক্ষণ একটা পরিবার সবার আদরের মধ্যে থেকে একটু অস্বস্তি হলো না তো তার? এ তো তার অভ্যেস ছিল না। গৌরবের মা যে ভাবে কথা বলেছেন সেইভাবে কেউ কখনও কোনোদিন কথা বলেনি। বস্তুত লজ্জাই করছিল তার। তিনি যে ধরেই নিয়েছেন জয়তী তার ছোটবউ। এবং সে যেন ইচ্ছে করেই তাকে এবং তার ছেলেকে কষ্টের মধ্যে রেখেছে। গৌরবের বউদি বলেছেন তিনি একা আর কতদিন সংসারের ভার বইবেন? জয়তী এলে সেটা ভাগ করে নেওয়া যেত। এমন কি টনি বনি পর্যন্ত তার সঙ্গে আঠার মতো লেগেছিল। চলে আসার আগে সবাই বলেছিল, ছেড়ে দিতে ইচ্ছে করছে না। গৌরবের মা পরিষ্কার বলে দিয়েছেন তিনি আর বেশি দিন অপেক্ষা করতে পারবেন না। এইসব কথা শুনতে এমন আন্তরিক ব্যবহার পেতে কোন্ মেয়ের না আনন্দ হয়? কিন্তু জয়তীর যে একই সঙ্গে অস্বস্তি হচ্ছে সেকথা ওখানে বলার উপায় ছিল না। তার কেবলই মনে হচ্ছিল যোগ্যতা ছাড়াই তাকে সম্মান দেখানো হচ্ছে। এবং সেই সঙ্গে আর একটা ভাবনা মাথায় এল। গৌরব ইচ্ছে করেই তাকে এই পরিবেশে এনে ফেলেছে। নিজে কয়েকবার বলে যখন জয়তীর কাছ থেকে ঠিকঠাক সাড়া পায়নি তখন বাড়ির লোকের মধ্যে তাকে এনে কথা বের করার চেষ্টা করেছে। ব্যাপারটা ভাবতেই মাথা গরম হয়েছিল জয়তীর। কিন্তু পরিবেশটা এমন কিছু সে সব কিছু মেনে নিতে বাধ্য হয়েছিল। ফেরার সময় ট্যাক্সিতে বসে গৌরব চুপচাপ ছিল। জয়তী জিজ্ঞাসা করেছিল, এটা কী হলো? নির্বিকার মুখে গৌরব জানতে চাইল, কোনটা?
বাড়িতে নিয়ে এসে তুমি আলাদা সরে রইলে। আর এঁরা আমার সঙ্গে এমন ব্যবহার করলেন যেন এ বাড়ির বউ হয়ে আসাটা আমার ইচ্ছের ওপর নির্ভর করছে এবং সেই ইচ্ছেটা করছি না বলেই এরা অসুখে রয়েছেন। জয়তী সোজাসুজি তাকাল।
তোমার কী মনে হলো? এ বাড়ির লোক চাইলেই তুমি আসতে পার না?
দ্যাখো গৌরব। এঁরা খুব ভালো। আমি কিন্তু এঁদের বিয়ে করছি না।
মানে?
বিয়ে হবে তোমার সঙ্গে আমার। এঁরা সম্পর্কে সম্পর্কিত।
নিশ্চয়ই।
তোমার আমার সমস্যাটাকে সমাধান না করে আমাকে এঁদের মধ্যে এনে খুব অন্যায় করেছ। এখন নিজেকে খুব অপরাধী বলে মনে হচ্ছে।
তুমি কিন্তু বাড়ি থেকে বেরিয়ে ট্যাক্সিতে উঠে বলেছিলে আমি যেখানে যাব তুমি সেখানেই যাবে। অতএব তোমাকে জোর করে বা ভুলিয়ে আমি এই বাড়িতে আনিনি।
জয়তী মুখ ফেরাল। হ্যাঁ, এই কথাটাও মিথ্যে নয়।
গৌরব গলা নামাল, তুমি কেন ভয় পাচ্ছ? আমি কি তোমার উপযুক্ত নই?
না। আমার মধ্যে একটা ধারণা কাজ করছে, আমিই তোমার উপযুক্ত নই।
অদ্ভুত।
না গৌরব, মাঝে মাঝে তোমাকে আমার খুব অচেনা মনে হয়।
কেন?
তা বলতে পারব না।
তাহলে আর আমি জোর করব না। জোর করার জন্যে অধিকার বোধ থাকা দরকার তা তুমি আমাকে দিতে চাও না অথবা আমিই অর্জন করিনি। কিন্তু তোমার মা আমাদের বাড়িতে আসবেন।
কেন?
আমার মায়ের সঙ্গে কথা বলতে।
আমি নিষেধ করে দেবো।
কী বলবে?
বলব প্রয়োজন নেই।
না।
মিছিমিছি ওদের মিথ্যে স্বপ্ন দেখিয়ে কী লাভ?
স্বপ্ন তো মিথ্যেই। স্বপ্ন কি বাস্তব? ওটা মনের কল্পনা। জয়তী হাসতে চাইল, যদি কিছু বলার হয় আমিই বলব। আচ্ছা, একটা সত্যি কথা বল তো, বারো বছর আগে তুমি আমাকে যেমন দেখে গিয়েছিলে আমি কি তেমন আছি? আমাকে কি তোমার একটুও পাল্টানো বলে মনে হয় না?
তুমি একটু ভারী হয়েছ। বারো বছর সময় তোমাকে গম্ভীর করেছে। নদীর চেহারা পাহাড়ে যেমন থাকে সমতলে পড়লে তেমন থাকে না। এখন তুমি অনেক শান্ত। মনে রেখ আমার বয়স বারো বছর বেড়েছে। গৌরব জয়তীর দিকে তাকাল, তোমার গাল ভরাট হয়েছে, চোখের চাহনিতে সেই চটপটে ভাব নেই, চুলের সংখ্যা একটু কমলেও কমতে পারে। শরীর।
থাক, আর বলতে হবে না। গৌরবের এসব কথা কেড়ে নিয়ে জয়তী বলল, পাল্টানো বলতে আমি শুধু শরীরের কথাই বলছি না। আমার মন
তোমার মন? তার তলই পেলাম না যে চিনতে পারব। গৌরব হেসে উঠল।
জয়তী আর কথা বাড়াল না। বাড়ির কাছাকাছি পৌঁছে সে আচমকা জিজ্ঞাসা করল, মাকে তুমি কীভাবে নেবে?
ওঁর যা ইচ্ছে তাই করতে দিলে ভালো হয়।
কিন্তু আমি আমেরিকায় যেতে চাই না।
বেশ তো, তুমি এখানেই থাক। বিয়ে করলে যে একসঙ্গে আমাদের থাকতে হবে এমন কোনো বাঁধাধরা শর্ত নেই। গৌরব ট্যাক্সি ড্রাইভারকে থামাতে বলল। জয়তীর বাড়ি এসে গেছে।
দরজা খুলে নামতে গিয়ে থমকে দাঁড়াল জয়তী। তারপর মুখ ফিরিয়ে বলল, আমি যখন যেটা করি সেটা পুরোপুরিই করি। আধাখেঁচড়ায় বিশ্বাস নেই আমার। এই বয়সে যদি বিয়ে করি তাহলে বিবাহিতার মতনই থাকব। জয়তী যতক্ষণ বাড়িতে ঢুকে না গেল ততক্ষণ চুপচাপ বসে রইল গৌরব। তারপর ড্রাইভারকে বলল গাড়ি ঘোরাতে। সিটে মাথা এলিয়ে দিয়ে চোখ বন্ধ করল সে। কলকাতায় এসে অনেকগুলো মোটাদাগের সমস্যা দেখেছে বলেই কি জয়তীকে সে ঠিক বুঝতে পারছে না, এমনও হতে পারে!
.
টনি বনির স্কুল পর পর তিনদিন ছুটি। সৌরভ অফিসের কাজে যথারীতি বাইরে, সরলা বাগান পরিষ্কার করছিলেন গৌরবকে দেখে বললেন, ছেলেমেয়েদুটো ইস্কুল আর বাড়ি ছাড়া কোথাও যেতে পায় না। তুই যা, ওদের নিয়ে তোর জেঠিমাকে দেখে আয়।
জেঠিমা? প্রশ্ন করেই গৌরব লজ্জিত হলো।
বারে ছেলে! জেঠিমাকে এর মধ্যে ভুলে গেলি! সরলা অবাক।
না, না, ভুলব কেন? আসলে অনেকদিন সম্পর্ক না থাকায় সম্পর্কগুলোর ওপর ধুলো পড়ে যায়। জেঠিমা কেমন আছেন এখন?
দুবছর আগে সতু এসেছিল একবার। তখন বলেছিল চোখে একদম দেখতে পান না। তাই নিয়েই সংসারে সব কাজ করে যাচ্ছেন।
সতুদা এর মধ্যে আসেনি কেন?
হয়তো সময় পায় না। তবুও তো ও এসেছিল, তোর দাদা একবারও যায়নি।
সতুদা কী করছে?
যা করত গ্রামের স্কুলে মাস্টারি।
গৌরব মানুষটিকে মনে করতে পারল। কালো রোগা, বড় বড় চোখ মুখে হাসি লেগে থাকত সবসময়। অভাব ব্যাপারটাকে যেন গ্রাহ্যই করত না। সতুদা গৌরবের বাবা সম্পর্কিত ভাই-এর ছেলে। ওর মাকে জেঠিমা বলত গৌরবেরা। একদম বাল্যকালে সেই গ্রামের বাড়িতে নিয়মিত যাতায়াত ছিল। আমেরিকায় যাওয়ার আগে সে ঘুরে এসেছিল জেঠিমার সঙ্গে দেখা করে। চমৎকার আচার করতেন ভদ্রমহিলা। গৌরবের মন যাওয়ার প্রস্তাবে সঙ্গে সঙ্গে সাড়া দিলো। সে বলল, শুধু টনি বনি কেন? তুমি আর বউদিও চলো আমাদের সঙ্গে।
সরলা মাথা নাড়লেন, নারে রাস্তা থেকে অনেকটা হাঁটতে হয়। আমি পারব না, তোর বউদি যদি যেতে চায় নিয়ে যা ওকে।
মলি কথাটা শুনেই চোখ তুলল কপালে, ইম্পসিবল। একদিনের জন্যে অত খাটুনি আমার পোষাবে না ঠাকুরপো।
গৌরব বোঝাতে চাইল, আহা ওদের তো তিনদিন ছুটি আছে, তোমার ইচ্ছে হলে আমরা একটা রাত ওখানে কাটিয়ে আসতে পারি।
না বাবা। গ্রামের ওই বাড়িতে রাত কাটানো আমার দ্বারা সম্ভব নয়। তোমার মায়ের কাছে শুনেছি বাথরুম করতে নাকি মাঠে যেতে হয়।
দূর। সেসব অনেক আগের কথা। এখন নিশ্চয়ই বাথরুম হয়ে গিয়েছে।
হলেও তার ধরন কতটা ভালো হবে বোঝাই যাচ্ছে। কলকাতায় বাস করে মিনিমাম যে কর্মকাণ্ডগুলোর সঙ্গে অভ্যস্ত হয়ে গেছি তা থেকে বেরুতে তো পারব না। ছেলেমেয়েরা যেতে চাইলে নিয়ে যেতে পারো। তবে রাত কাটিও না। গ্রামে শুনেছি চড়ুই পাখির সাইজে মশা ওড়ে।
টনি বনি কিন্তু লাফিয়ে উঠল প্রস্তাব শুনে। ওরা এখন পর্যন্ত গ্রাম দ্যাখেনি।
বনি বলল, এই গ্রামটা কি নিশ্চিন্দিপুরের মতো কাকা?
নিশ্চিন্দিপুর?
আঃ, অপুদের গ্রাম।
গৌরব হেসে ফেলল, তোরা বুঝি গ্রাম বলতে পথের পাঁচালির গ্রাম বুঝিস। সিনেমা দেখে না বই পড়ে ধারণাটা হয়েছে?
টনি বলল, সিনেমা দেখে।
বনি বলল, আমি বইটাও পড়েছি। ফ্যান্টাস্টিক।
গৌরব বনির মুখের দিকে তাকাল। পথের পাঁচালি সম্পর্কে ফ্যান্টাস্টিক শব্দটা কখনও ব্যবহৃত হয়েছে? ওই শব্দটির মানে যাই হোক না কেন একটু হাল্কাভাব যেন লেগে থাকে। সে আর এ ব্যাপারে কথা বাড়াতে চাইল না। এই প্রজন্মের ছেলেমেয়ের অভিব্যক্তি প্রকাশের ভাষা হয়তো এরকমই। পথের পাঁচালি যে ভালো লেগেছে, অ্যাকশন নেই, স্লো, গেঁয়ো বলে নি তাই ঢের।
একটা ঝুলিতে টুকিটাকি জিনিস নিয়ে পরদিন সকালে ওরা বাড়ি থেকে বের হলো। সরলা চেয়েছিলেন একপ্রস্থ কাপড়জামা সঙ্গে দিয়ে দিতে। কিন্তু মলি আপত্তি করেছিল। ওগুলো নিয়ে গেলেই এরা রাত কাটিয়ে আসবে। বাইরে গিয়ে ছেলেমেয়েরা হাতির পাঁচ পা দেখবে!
ধর্মতলায় এসে বাস ধরল গৌরব। আগে সরাসরি বাস ছিল দিনে তিন-চারটে। এখন আধঘণ্টা অন্তর আর তাদের নম্বরও অনেক, জিজ্ঞাসা করে করে তবে বাস বাছতে হলো। টনি বনি পাশাপাশি বসার জায়গা পেয়েছিল, গৌরব ওদের পেছনে। বাস ছাড়া মাত্র ওটা প্রায় ভরে গিয়েছিল। বনি মুখ ফিরিয়ে বলল, দারুণ থ্রিলিং ব্যাপার কাকু।
কেন রে? গৌরব জানতে চাইল।
এই ভাবে কোনোদিন যাইনি আমরা।
টনি জানলায়। সে জিজ্ঞাসা করল, কলকাতাটা কখন শেষ হবে কাকু?
সামনে দাঁড়িয়ে এক ভদ্রলোক এদের কথাবার্তা শুনছিলেন। এবার শব্দ করে হেসে বললেন, কলকাতা কোথায় শেষ হবে বলা শক্ত। যেভাবে চার পাশের গ্রাম শহর কেড়ে নিচ্ছে।
শেষ পর্যন্ত পেছনে ফেলে বাস যে পথে ছুটতে লাগল তার দুপাশে চাষের মাঠ জলা আর পরিষ্কার আকাশ। মাঝ বাসের ভেতরটা মানুষের চাপে হাঁসফাস করছিল। এখন প্রায় প্রতিটি স্টপেই কিছু কিছু যাত্রী নেমে যাচ্ছেন। গৌরবের মনে পড়েছে রাস্তাটা আগে এমন ছিল না। কে বলে পশ্চিমবঙ্গে কাজকর্ম বা উন্নতি তেমন হয়নি। এদিকে পিচের রাস্তার কথা পনের বছর আগে কেউ ভাবতেও পারত না। রাস্তার ধার দিয়ে ইলেকট্রিকের লাইন চলে গিয়েছে। অর্থাৎ এখন গ্রামে গ্রামে বিদ্যুৎ পৌঁছেছে।
ওরা যেখানে বাস থেকে নামল সেখানে কোনো ঘরবাড়ি নেই, বাসস্টপ বলেই একটা ভাঙাচোরা চায়ের দোকান রয়েছে। এই রকম চায়ের দোকান পশ্চিমবাংলায় সর্বত্র এবং ভারতবর্ষের অনেক জায়গায় পথ চলতেই দেখা যায়। অথচ সমস্ত আমেরিকার অথবা য়ুরোপে এর সন্ধান পাওয়া যাবে না। গৌরবের মনে পড়ল একবার এক ছুটির দিনে নিউইয়র্কের থেকে দুশো কিলোমিটার দূরে এক গ্রামে সে পরিকল্পনাহীন বেড়াতে গিয়েছিল। যে বাসে যাওয়া তাতেই ফিরে আসা। ঘণ্টাখানেক জিরোবে বাস, আর সেই ফাঁকে একটু গ্রাম ঘুরে নেওয়া। দুশো কিলোমিটার যেতে বাসটা সময় নিয়েছিল আড়াই ঘণ্টা। যা হোক, বাস থেকে নেমে সে সুন্দর সাজানো গ্রামের বাড়ি, মাঠের শস্য, বাচ্চাদের খেলা দেখতে দেখতে ভেবেছিল এক কাপ চা অথবা কফি পেলে মন্দ হয় না। কিন্তু পুরো গ্রাম খুঁজেও চায়ের দোকান চোখে পড়েনি। ডিপার্টমেন্টাল শপে যাবতীয় জিনিস বিক্রি হচ্ছে। গ্রামের মানুষ সেখান থেকে কিনে নিয়ে গিয়ে বাড়িতে গিয়ে রান্না করে খায়। অথচ শ পাঁচেক টাকায় এখানে চমৎকার চায়ের দোকান খোলা যায় আর এই সব চায়ের দোকানদাররা দিনে পঞ্চাশ টাকার বিক্রি সহজেই করে যা বিদেশে কেউ ভাবতেই পারে না। টনি জিজ্ঞেসা করল, কী ভাবছ কাকু?
গৌরব বাস্তবে ফিরে এল, কিছু না।
বাস চলে যাওয়ার পর জায়গাটা একদম ফাঁকা। চায়ের দোকানদার ওদের জিজ্ঞাসা করল, কোন্ গাঁয়ে যাবেন?
গৌরব বলল, হলদিয়ানি।
কার বাড়িতে?
সত্যদা।
অ, মাস্টার, তা অনেকখানি হাঁটতে হবে। ডানদিকের রাস্তা ধরে চলে যান। মিনিট পাঁচেক বাদেই গঙ্গা পাবেন। গঙ্গার ধার দিয়ে গেলেই হলদিয়ানি।
গায়ে পড়ে উপকার বোধহয় এশিয়ার মানুষ ছাড়া কেউ করে না। মাটির চওড়া রাস্তায় নেমে গৌরব জিজ্ঞাসা করল, হ্যাঁরে হাঁটতে পারবি তো তোরা? নইলে চল, এখান থেকেই ফিরে যাব।
বনি চিৎকার করল, না কক্ষনো না।
বঙ্গোপসাগরের কাছাকাছি এই গ্রামের পথ বালিতে ভরা। হাঁটতে সুবিধে হবার কথা নয়। কিন্তু চমৎকার বাতাস বইছে। ছেলেমেয়েদের মুখের দিকে তাকিয়েছে, বোঝা যাচ্ছে ওরা খুব আনন্দ পাচ্ছে। টনি তো চেঁচিয়ে উঠল, দ্যাখো কাকু, আকাশটা কী নীল!
গৌরব হেসে বলল, আকাশ তো নীলই হয়।
মোটেই না। প্রতিবাদ করল টনি, কলকাতার আকাশ কক্ষনো নীল নয়।
এই সময় একটা সাইকেল রিকশাকে এগিয়ে আসতে দেখল। বনি বলল, কাকু রিকশা।
গৌরব মাথা নাড়ল, না। ভালো করে দ্যাখ এটা কিন্তু সাইকেল রিকশা নয়। পেছনে সিট নেই। বসার, ছোট্ট একটা প্ল্যাটফর্ম। এতে করে জিনিসপত্র নিয়ে যায়।
ততক্ষণে রিকশাটা এসে গিয়েছে। রিকশাওয়ালা ব্রেক কষে জিজাসা করল, কোন্ গাঁয়ে যাবেন বাবু?
গৌরব উত্তর দেওয়ার আগেই টনি বলল, হলদিয়ানি।
পাঁচ টাকা দিন পৌঁছে দিয়ে আসি। রিকশাওয়ালা নেমে দাঁড়াল।
বনি বলল, আরে, এই রিক্সায় মানুষ যাতায়াত করে?
হ্যাঁ দিদি। গ্রামের ব্যাপার তো, মাল মানুষ যখন যেটা পাই তুলে নিই। সিটওয়ালা রিকশা হলে মাল নিতে অসুবিধে হতো, মাল তো নয়, এক একজন যেন পাহাড় তুলে নিয়ে যায়। উঠুন আপনারা।
গৌরব ইশারা করতেই টনি বনি সন্তর্পণে উঠে মাঝখানে বসল পাশাপাশি।
গৌরব পেছনে দিকে পা ঝুলিয়ে বসল। রিকশার দিক বদল হলো। দেখা গেল পা মুড়ে বসতে হলেও খুব খারাপ লাগছে না। ঝাঁকুনি হচ্ছে কিন্তু সেটা কিছু নয়। বনি জিজ্ঞাসা করল, গঙ্গা কতদূর?
ওইতো বাঁক ঘুরলেই, হাওয়ায় জলের গন্ধ ভাসছে, বুঝতে পারছেন না? টনি নাক টানল। যেন গন্ধটা নিতে চাইছে সে। তারপর হেসে ফেলল। বাঁকা ঘুরতেই চমকে যাওয়ার মতো ব্যাপার। গঙ্গা যেন আচমকা গায়ের কাছে চলে এসেছে। কিন্তু এ কোন গঙ্গা? বনি বলল, ও কাকু এ তো সমুদ্র!
টনি বলল, হ্যাঁ কাকু ওপার দেখা যাচ্ছে না। কলকাতায় তো দেখা যায়।
গৌরব দেখল বড় বড় ঢেউ আসছে, ভেঙে পড়ছে পাড়ের ওপর। এত বছরেও নদীটার চেহারাটা পাল্টায়নি। হ্যাঁ এখানে গঙ্গাকে আর নদী বলে মনে না। আর কয়েক কিলোমিটার পরেই তো সমুদ্র। তাই দেখলে মনে হয় সমুদ্র যেন নিজেই উঁচিয়ে গঙ্গায় ঢুকে পড়ে বিশাল করে তুলেছে চেহারাটা।
বনি আদুরে গলায় বলল, ও কাকু, এখানে একটু বসবে?
টনি ধমকে উঠল, রিকশাওয়ালা দাঁড়িয়ে থাকবে?
অগত্যা আর বসা হলো না। গঙ্গার গা ঘেঁষে কিছুটা যাওয়ার পর রিকশা আবার পথ পাল্টালো। এবার গাছ চেনার খেলা। আম, কাঁঠাল চেনা গেল, লিচু চিনতে হিমশিম খেয়ে গেল দুজনে, কটা কালচে পাতার ঝোঁপ দেখিয়ে গৌরব জিজ্ঞেস করল, ওটা কি বল তো। রিকশাওয়ালাও মজা পেয়েই দাঁড়িয়ে গেল। টনি বনি অনেক ভাবল। শেষ পর্যন্ত বনি বলল, কোনো ডেকোরেটিভ পাতা।
হো হো করে হেসে উঠল গৌরব। রিকশাওয়ালা এগিয়ে গিয়ে দুটো পাতা ছিঁড়ে এনে দুজনের হাতে দিয়ে বলল, লক্ষ্মণকে যখন প্রায় মেরে ফেলেছিল তখন হনুমান গিয়েছিল গন্ধমাদন পর্বতে বিশল্যকরণী পাতা খুঁজতে। ওই পাতার রস যদি লক্ষ্মণকে খেতে দেওয়া যায় তো তিনি সেরে উঠবেন। পাতা চিনতে না পেরে পুরো পাহাড়টাকেই উড়িয়ে নিয়ে এসেছিল হনুমান। তাই এখানে ওখানে ওই পাতার গাছ ছড়িয়ে গিয়েছে। এটা হলো বিশল্যকরণী পাতা।
দুজনেই প্রবল বিস্ময়ে চিৎকার করে উঠল, সত্যি?
গৌরব বলল, আমি তো সেই সময় ছিলাম না যে বলতে পারব এই পাতাই লক্ষ্মণকে বাঁচিয়ে ছিল কি না। তবে কেটে গেলে এই পাতার রস লাগালে খুব তাড়াতাড়ি জুড়ে যায়, এটা দেখেছি।
বনি বলল, উঃ ফ্যান্টাস্টিক। এটা নিয়ে যাব, আমার বন্ধুদের দেখাতে হবে।
গৌরব বলল, ঠিক আছে, তাড়াহুড়োর কিছু নেই, যাওয়ার সময় একটা ডাল নিয়ে গেলেই হবে। আচ্ছা, আমরা তো গ্রামের মুখে এসেই গেছি, এখান থেকে হেঁটে গেলে খারাপ লাগবে না। নাও, ভাই তোমাকে আর যেতে হবে না। পাঁচটা টাকা রিকশাওয়ালার হাতে গুঁজে দিলো সে।
দুপাশে ছোট শাকের খেত, মাঝে মাঝে গ্রাম্যবাড়ি, ওরা হাঁটছিল। এরই মধ্যে গৌরব নাজেহাল হয়ে পড়েছে ওদের প্রশ্নে। এটা কী গাছ ওটা কোন ফুল যেন একদিনেই সব জেনে নিতে চায় টনি বনি। এই সময় এক বৃদ্ধকে আসতে দেখা গেল বিপরীত দিক থেকে। তাকে খুব চেনা মনে হচ্ছিল গৌরবের কিন্তু সঠিক ধরতে পারছিল না। মুখোমুখি হতেই বৃদ্ধ দাঁড়িয়ে গেলেন।
কেমন আছ? অনেকদিন পরে তোমায় দেখলাম। বৃদ্ধ বললেন।
ভালো। হ্যাঁ, আসা হয় না বড় একটা। গৌরব বিব্রত গলায় জবাব দিলো।
আমেরিকা থেকে কবে ফিরলে?
এই তো কিছুদিন হলো।
বিয়ে থা করেছ?
আজ্ঞে না। উত্তর দিতেই গৌরবের সন্দেহ তীব্র হলো।
এরা তোমার দাদার ছেলে মেয়ে?
আজ্ঞে হ্যাঁ, আপনি কেমন আছেন মাস্টারমশাই?
এতক্ষণে চিনতে পারলে? আমি বুঝতে পারছিলাম তুমি গুলিয়ে ফেলছ। দেখছিলাম শেষ পর্যন্ত চিনতে পার কিনা। না, সাকসেসফুল মানুষের গুণ তোমার মধ্যে আছে। তোমার নিজেরই মনে নেই আমিই তোমার হাতে খড়ি দিয়েছিলাম!
গৌরব ভদ্রলোককে প্রণাম করল। আপনি আমাকে লজ্জা দেবেন না।
মাস্টামশাইকে গর্বিত বলে মনে হলো। জিজ্ঞাসা করলেন, তুমি কি ছুটিতে এসেছ?
হ্যাঁ।
গৌরব। বিদেশে অনেকদিন আছ নিশ্চয় এমন কিছু শিখেছ যা এখানকার মানুষ জানে না। যদি সম্ভব হয় তাহলে সেই বিদ্যেটা দেশের মানুষকে শেখাও। মাস্টারমশাই সামান্য হাতটা তুললেন, আচ্ছা চলি। যদি বেঁচে থাকি আবার দেখা হবে।
শ্লথগতিতে ভদ্রলোক হাঁটা শুরু করলেন। গৌরব চুপচাপ দাঁড়িয়ে সেই দিকে তাকিয়ে ছিল। এই রকম ভুল তার হলো কী করে? মাস্টারমশাইকে ভুলে যেতে পারল সে? যদিও এই ভদ্রলোকের কাছে সে ছমাসের বেশি পড়েনি এবং সেটা পাঁচ বছর বয়সে তবু! হঠাৎ টনি জিজ্ঞাসা করল, কাকু হাতেখড়ি মানে কী?
গৌরব হেসে ফেলল, তোর হাতেখড়ি হয়নি?
না তো। টনি ঘাড় নাড়ল।
গৌরব বনির দিকে তাকিয়ে বলল, এই তুই বুঝিয়ে দে।
না, আমি তোমার মুখে শুনব। টনি জেদ ধরল।
হাঁটা শুরু করল গৌরব, আগে পাঁচ বছর বয়স পার না হলে লেখাপড়া করতে হতো না, পাঁচ বছর পূর্ণ হলে সরস্বতী পূজোর দিন সকালে কোনো বয়স্ক মানুষ শ্লেটে খড়ি দিয়ে, খড়ি মানে চক, অক্ষর লেখাতেন। অ আ ই ঈ। ব্যস তখন থেকে তার লেখাপড়ার পালা শুরু হয়ে গেল। কোনো অনুষ্ঠান উদ্বোধন করতে যেমন ফিতে কাটতে হয় তেমনি ছাত্রজীবনের উদ্বোধনের নাম হাতেখড়ি।
আমার হাতেখড়ি হয়নি কেন?
কী করে বলব? আমি তো তখন বিদেশে ছিলাম।
বনি বলল, তুই তিন বছর বয়স থেকে নার্সারিতে পড়ছিলি। আর তোকে কখনও শ্লেটপেন্সিলে লেখানো হয় নি, তোর হাতেখড়ি হবে কী করে?
টনির মুখটা গম্ভীর হয়ে গেল। বোঝা যাচ্ছিল হাতেখড়ি না হওয়ায় তার একদম ভালো লাগছে না।
বাঁ দিকে একটা খেলার মাঠ। মাঠের প্রান্তে টিনের চালওয়ালা একতলা কয়েকটা ঘর। দেখলে ব্যারাক বাড়ি বলে মনে হয়। সেখান থেকে গান ভেসে আসছিল। গৌরব বলল, ওই তো স্কুল। চল দেখি, সতুদাকে বোধহয় স্কুলেই পেয়ে যাব।
মাঠের মাঝ বরাবর আসতেই গানের লাইনগুলো স্পষ্ট হলো, ওঠো গো ভারতলক্ষ্মী। ওরা বারান্দার সামনে দাঁড়াল যতক্ষণ গান শেষ না হয়। মাঝখানের ঘরে ঠাসাঠাসি দাঁড়িয়ে ছাত্ররা গান গাইল। তাদের সামনে চারজন শিক্ষক গলা মেলাচ্ছিলেন। গান শেষ হতেই ছাত্ররা চারটে ঘরে ছড়িয়ে পড়ল। বারান্দা দিয়ে যাওয়ার সময় এবং বনিকে দেখে ওদের চোখে কৌতূহল স্পষ্ট। এই সময় শিক্ষকদের একজনের নজর পড়ল এদিকে। গৌরব দেখল সতুদা এগিয়ে আসছে দ্রুত পায়ে। মানুষটাকে আরও রোগা আরও বয়স্ক মনে হচ্ছে। কিন্তু হাসি আর চেহারা পাল্টায় নি।
প্রায় চিৎকার করে সতুদা জিজ্ঞাসা করল, আরে গোরা তুই?
চলে এলাম। গৌরব হাসল।
কোত্থেকে? কবে এসেছিস আমেরিকা থেকে? সতুদা খুব উত্তেজিত।
কিছুদিন হলো।
আমি ভাবতেই পারছি না তুই এসেছিস!
কিন্তু অসময়ে তোমাকে বিব্রত করলাম। এখন তোমার কাজের সময়।
তোর অনারে এক ঘন্টা ছুটি করে নিতে পারব। ওঃ, মা চমকে যাবে।
জেঠিমা কেমন আছেন?
মা মায়ের মতনই। চোখে দেখতে পান না একদম।
ছানি কাটাওনি?
ছানির ব্যাপার নয়। মায়ের আইবল দুটোই নষ্ট হয়ে গিয়েছে। অবশ্য তার জন্যে তিনি বিন্দুমাত্র বিব্রত নন। বাড়ি গেলেই দেখতে পাবি। একটু দাঁড়া।
সতুদা ভেতরে চলে গেল। গৌরব বনিকে জিজ্ঞেস করা, তোরা ওকে চিনিস না? দুবছর আগে আমাদের বাড়িতে তো গিয়েছিল।
বনি জবাব দিলো, আমরা তখন স্কুলে ছিলাম। তার অনেক আগে একবার এসেছিলেন ঝাপসা মনে আছে।
প্রণাম করবি।
ফস্ করে টনি বলে বসল, পায়ে ভীষণ ধুলো।
গ্রামে বাস করলে পায়ে ধুলো লাগবেই।
সতুদা বেরিয়ে এল, চল।
এই সময় টনি আর বনি প্রণাম করল। দুহাতে দুজনকে জড়িয়ে ধরে সতুদা হাঁটতে লাগল, বাপরে, সৌরভদার ছেলেমেয়ে কত বড় হয়েছে। সৌরভদা বউদি তো ভুল করেও গ্রামে আসেন না। তোমরা বড় হচ্ছ, তোমরা তো আসতে পার। দ্যাখো শহরের কোনো আরাম গ্রামে নেই। কিন্তু খুব সামান্য জিনিসের মধ্যেও গ্রামে অনেক স্বস্তি পাওয়া যায়। ধর, তুমি স্কুল যাচ্ছ য়ুনিফর্ম পরে, বেড়াতে যাচ্ছ খুব সাজগোজ করে কিন্তু রাত্রে যখন নিজের বিছানায় ঘুমাতে যাও তখন কি সেই পোশাক থাকে? থাকে না। তখন তুমি আটপৌরে পোশাকেই শুয়ে পড়। কারণ বিয়েবাড়ি যাওয়ার সাজে ঘুম আসবে না। গ্রামে মাঝে মাঝে আসবে ওই আটপৌরে হবার জন্যে বুঝলে।
গৌরব হাসল, তুমি এখনও ঠিক আগের মতো সুন্দর কথা বলো।
এক ভদ্রলোক সাইকেলে চেপে যাচ্ছিল। সতুদা হাত তুলে চিৎকার করলেন, ও অজয়দা একটু দাঁড়াবে।
ভদ্রলোক প্যাডেল থেকে পা নামালেন। সতুদা এগিয়ে যেতে চিৎকার করলেন, একে চিনতে পারছেন?
ভদ্রলোক মাথা নাড়লেন, না।
গৌরব বলল, আমি কিন্তু আপনাকে চিনেছি। আপনি খুব ভালো সাঁতার কাটতেন। একবার গঙ্গা পার হয়েছিলেন বাজি ধরে।
অজয়বাবু মাথা নাড়লেন, যাচ্চলে! আমি তো একে চিনতে পারছি না সতুমাস্টার।
সতুদা বলল, আমার ভাই গোরা। গৌরব।
গোরা? যে শুনেছি আমেরিকা গিয়ে মেম বিয়ে করেছে?
সেটা আমি বলতে পারব না। সতুদা হাসল।
হো হো করে হেসে উঠল গৌরব, এরকম গল্প চালু হয়েছে বুঝি? আমেরিকায় গেলেই বিয়ে করতে হবে মেমসাহেবকে?
করোনি? যাচ্চলে!
মেম বিয়ে করা খুব সহজ নয়।
সেকি শুনেছি বাঙালি ছেলেরা সে দেশে গিয়ে বাড়ির ঝি কিংবা রেস্টুরেন্টের চাকরানিকে বিয়ে করে নিয়ে আসে।
আমেরিকায় বাড়িতে কাজ করার জন্যে ঝি পাওয়া যায় না। যদি রাখতে হয় তবে তাদের মাইনে আমাদের টাকায় মাসে পনের হাজার।
অজয়বাবু অবিশ্বাসী চোখে তাকালেন, অত দিতে হবে না, ওর দশ ভাগের এক ভাগ দিলেই আমাদের দেশের মঙ্গলার মা, বাবুর মা, পাঁচির মা ছুটে যাবে আমেরিকায় কাজ করতে। যাক, তোমাকে দেখে খুব ভালো লাগল। আমরা তো কিছুই হতে পারলাম না, তুমি অন্তত তোমার জীবনে প্রতিষ্ঠিত হয়েছ।
গৌরব এই ধরনের কথাবার্তার সামনে কিঞ্চিত অসহায় বোধ করল। তাকে ইনি প্রশংসা করছেন না নিজের জন্যে আফসোস করছেন তা ধরা মুশকিল। বাঙালির একটা নিজস্ব ধরন আছে আফসোস করার। অন্যকে প্রশংসা করার ছলে নিজের জন্যে হা-হুতাশ ছিটকে বের করে তারা। সেই প্রশংসাকে প্রশংসা বলে ধরা নিতান্তই বোকামি। ব্যাপারটা অনেকটা এই রকম। আমার কিছু হয় নি তোমার হয়েছে মানে আমি সুযোগসুবিধা পাইনি বলে বঞ্চিত হয়েছি আর তুমি সেগুলো পেয়েছ বলে এগিয়ে গিয়েছ। এই এগিয়ে যাওয়াটা আমার দ্বারাও সম্ভব ছিল। অতএব তোমার আর আমার মধ্যে কোনো পার্থক্য নেই। তাই তোমার ডাঁট দেখাবারও কিছু নেই।
সতুদা বলল, অজয়দা, আপনার সঙ্গে একটু কথা আছে। গোরা এক মিনিট। সতুদা ভদ্রলোকের সঙ্গে এগিয়ে গেলেন কিছুটা। কথাবার্তা কী হলো গোরার পক্ষে শোনা সম্ভব ছিল না কিন্তু সতুদাকে পকেট থেকে টাকা বের করে অজয়বাবুর হাতে দিতে দেখল সে। সেখান থেকেই হাত নেড়ে অজয়বাবু চলে গেলে সতুদা হাসিমুখে ফিরে এল, চল।
কিছু দরকার ছিল না আমাদের জন্যে অত টাকা খরচ করার। গৌরব বলল।
তোর জন্যে কে বলল। ভাইপো ভাইঝি এসেছে না? সতুদা হাসল। এখন তোর আমেরিকা জীবন সম্পর্কে কিছু বল।
গৌরব বলল, একই রকম। দিল্লি বম্বেতে আমি থাকলে যেমন হতো। শুধু আরও কিছু বেশি সুযোগ-সুবিধে পাওয়া যায়, কাজের জায়গায় মন দিয়ে কাজ করা যায় এই আর কি!
শুনেছি ওখানে প্রচুর বাঙালি আছে!
তা আছে। ছেড়ে দাও ওসব কথা। তুমি শেষ পর্যন্ত বিয়ে করলে না সতুদা?
দূর! বিয়ে করে খাওয়াবো কী?
এর পরে সতুদা টনি বনির সঙ্গে জমে গেল। গ্রামের মধ্যে দিয়ে হাঁটছে ওরা। কোন জিনিসটা কী তার বিস্তারিত ব্যাখ্যা চলছে সমানে। বনি টনি সেগুলো মন দিয়ে শুনছে। সেই বিশাল বট গাছটা চোখে পড়ল। ছেলেবেলায় শুনত ওই গাছে নাকি এক ব্রাহ্মণ দম্পতি মারা যাওয়ার পর বাস করেন। কি যেন বলে, ব্রহ্মদৈত্য। তারা নাকি কারো কোনো ক্ষতি করেন না। গাছটাকে দেখল গৌরব। একই রকম রয়েছে। শুধু সেই ব্রহ্মদৈত্য দম্পতি এখনও আছেন কিনা কে জানে। সতুদাকে ইচ্ছে করেই জিজ্ঞাসা করল না সে। সতুদা তখন দুজনকে বোঝাতে আরম্ভ করেছে কত রকমের ধান হয় আর তাদের কী কী নাম।
ইটের পাঁচিলের গায়ে শ্যাওলা পড়েছে। কোথাও একটু আধটু ভাঙনের চিহ্ন। এই পাঁচিলটাকে এক সময় ভালো চেহারায় দেখেছিল গৌরব। টিনের দরজা ভেতর থেকে একটা তারের হুকে আটকানো। সতুদা ফাঁক দিয়ে হাত গলিয়ে সেটা খুলে বলল, এসো। ভেতরে অনেকখানি জায়গা, গাছপালা, বাগান। বাগানে অযত্নের ছাপ স্পষ্ট। লতানো ডালে কুমড়ো হয়েছে। টনি সেদিকে ছুটে গেল। কুমড়োর গায়ে হাত রেখে বলল, আমি এই প্রথম কুমড়োকে গাছে ঝুলতে দেখলাম।
গৌরব এগিয়ে গেল। বড় বাড়ি বলে যেটাকে এক সময় চিহ্নিত করা হতো তার অবস্থাও তেমন ভালো নয়। সম্ভবত কাজের একটি মহিলা অবাক হয়ে বেরিয়ে এসেছিল দরজা খুলে। সতুদা তাকে ডাকতে সে নেমে এল। গৌরব খোলা দরজা দিয়ে ঘরে ঢুকল। তিন পাশে ইউ-সেপে ঘরগুলো আর মাঝখানে উঠোন। উঠোনটি বেশ বড়। ওপাশে রান্নাঘর আর কোণের দিকে বাথরুম টয়লেট। একটুও চেহারা বদল হয়নি। ভেতরের বারান্দায় নেমে গৌরব চুপচাপ দাঁড়াল। শূন্য বাড়ি। রান্নাঘরের দাওয়ায় সিঁড়ি পেতে বসে আছে জেঠিমা। সম্ভবত সতুদার গলা তার কানে গিয়েছিল। দুচোখ বন্ধ কিন্তু মুখ তুলে কানে শোনবার চেষ্টা করছেন।
গৌরব প্রায় নিঃশব্দে উঠোন পেরিয়ে পাশে দাঁড়াল। কেউ যে পাশে এসে দাঁড়িয়েছে টের পেলেন জেঠিমা। চোখের পাতা খুলল। গৌরব দেখল মণি দুটো সাদা হয়ে রয়েছে। জেঠিমা সন্দেহ নিয়ে প্রশ্ন করলেন, কে, কে এসেছে?
গৌরব ধীরে ধীরে নিজের হাত রাখল তার পায়ে। প্রণাম করে উঠে দাঁড়াবার সময় খপ করে হাত ধরে ফেললেন জেঠিমা, কে, কে তুমি?
এই সময় পেছন থেকে সতুদা বলে উঠল, বলো দেখি মা, কে এসেছে?
গৌরব দেখল ওপাশের বারান্দায় সতুদার পাশে টনি বনি দাঁড়িয়ে এই দৃশ্য দেখছে। বৃদ্ধার খুব অসুবিধা হচ্ছে, গৌরবের হাতে হাত বোলাচ্ছেন। গৌরবের ইচ্ছে হচ্ছিল নিজের পরিচয় দিতে। তার আগেই জেঠিমার হাত ওর কনুই-এর কাছে পৌঁছে গিয়েছে। সেখানে একটা কাটা দাগ ছিল। ওঁর আঙুল কয়েকবার সেই দাগের ওপর স্পর্শ করল। তারপর দুটো হাত শূন্যে তুলে মুখ ধরতে চাইলেন বৃদ্ধা। গৌরব নিচু হতেই মুখের স্পর্শ নিলেন। কান ছুঁলেন। তারপরেই অস্ফুটে বলে উঠলেন, গোরা! গোরা তুই শেষ পর্যন্ত এলি!
আচমকা শরীরে ঝড় উঠল যেন, দেহের সমস্ত জল হু হু করে উঠে এল বুকে, বুক ছাপিয়ে গলায় চোখে। কথা বলতে গিয়ে আবিষ্কৃত হলো শব্দ আটকে যাচ্ছে। পাশে বসে গৌরব জেঠিমাকে জড়িয়ে ধরল। জেঠিমা আজ উদভ্রান্তের মতো আচরণ করছেন, বল, কথা বল, তুই গোরা না?
গৌরব কোনো মতে বলতে পারল, হ্যাঁ।
কেমন আছিস তুই? কত বড় হয়েছিস? ওঃ তোকে কতদিন দেখি না। আমি আর দুচোখে দেখতে পাই না রে! জেঠিমার গলায় কান্না ছিটকে উঠল। গৌরব কথা বলতে পারছিল না। আমরা দুটো দেখার চোখ থাকতেও জীবনের অনেক কিছু দেখতে পাই না। আর এই বৃদ্ধা অন্ধ হয়েও শুধু স্পর্শ দিয়ে কত বছর আগে শেষ এক কিশোরকে যৌবনের মধ্য স্তরেও ঠিক দেখে নিলেন।
সতুদা এগিয়ে এলেন, মা তুমি গোরাকে নিয়েই আছ, এখানে আরও দুজন বাচ্চা দাঁড়িয়ে আছে। সৌরভের ছেলেমেয়ে।
জেঠিমা হাত বাড়ালেন, কই কোথায় ওরা। এসো দাদু-দিদা কাছে এসো। তোমাদের তো কোনোদিন চোখে দেখি নি। তোমার বাবা-মা সাহেব মেম হয়ে গিয়ে আর তো এখানে আসে না। তোমরা নিশ্চয়ই খুব ভালো নইলে এত কষ্ট করে এই গ্রামে আসতে না।
বনি টনির দিকে তাকাল। তারপর এগিয়ে জেঠিমাকে প্রণাম করল। একটু বাদেই জেঠিমার দুদিকে, তাদের কাঁধে হাত রেখে তিনি সানন্দে বসে আছেন। ওপাশের বারান্দা থেকে একটা কাঠের চেয়ার টেনে জেঠিমার সামনে বসে গৌরব জিজ্ঞাসা করল তুমি আমাকে চিনলে কী করে বলো তো?
জেঠিমার চোখে জল কিন্তু মুখে হাসি ফুটল, গন্ধ শুঁকে।
যাঃ।
হ্যাঁরে তোর শরীরে হাত রাখা মাত্র মনে হলো খুব জানি। নাকে যেন ভক্ করে একটা চেনা গন্ধ লাগল। প্রথমে কিছুতেই বুঝতে পারছিলাম না। ছেলেবেলায় প্রত্যেক মানুষের শরীরে একটা নিজস্ব গন্ধ থাকে। বড় হতে হতে সেই গন্ধটা চাপা পড়ে যায়। ছেলেবেলায় খুব ভালবাসলে সেই গন্ধটা নাকে থেকে যায়। চাপা পড়ে গেলেও সেটা ঠিক টের পাওয়া অসম্ভব নয়। তাছাড়া তোর কনুইতে হাত দিতেই গন্ধটা পরিষ্কার হলো। কাটা দাগটা আমগাছ থেকে পড়ে তোর এই বাড়িতেই হয়েছিল। সঙ্গে সঙ্গে কান পরীক্ষা করলাম তোর কানের লতি জোড়া। ব্যস, দুই দুইয়ে চার।
তুমি সত্যি অদ্ভুত একই রকম আছ।
হ্যাঁ আমরা মা জেঠিমা একই রকম থাকি, তোমাদের ডানা গজালে আর পাত্তা পাওয়া যায় না। অসতু, তুই কি হাঁ করে দাঁড়িয়ে থাকবি? বাচ্চারা রোদে তেতে পুড়ে এলো অন্নদাকে বল কিছু খেতে দিতে। বলেই টনির হাতে চাপ দিলেন, অ্যাই তোরা মুড়কি খাবি?
মুড়কি?
খাসনি কখনও? তোদের শহুরে খাবার কোথায় পাব দাদু।
তিন বাটি মুড়কি এলো। দেখা গেল বনির সেটা খুব পছন্দ না হলেও টনি সোৎসাহে খাচ্ছে। এই সময় একটা নীল রঙের পাখি লেজ ঝুলিয়ে কাঁঠালগাছে এসে বসল। টনি তড়াক করে উঠে দাঁড়াল, দিদি দ্যাখ।
সঙ্গে সঙ্গে দুজনেই ছুটল গাছটার দিকে। গৌরব কিছু বলতে যাচ্ছিল কিন্তু সতুদা আপত্তি করল, ওদের বাধা দিস না। কলকাতায় তো এই জীবন পায় না।
এই সময় জেঠিমা জিজ্ঞাসা করলেন, হ্যাঁরে তোর মা কেমন আছে?
ভালো।
কতদিন দেখি না ওকে। আমার পক্ষে তো কোথাও যাওয়া সম্ভব না। ওকে তো নিয়ে আসতে পারতিস। অনুযোগ গলায়।
মা এতটা হাঁটাহাঁটি পারত না। পায়ে বাত আছে। হাঁটাহাঁটি কিসের। বাস থেকে নেমে রিকশায় উঠত। জেঠিমা বললেন, এতদিন তুই মাকে ছেড়ে বিদেশে পড়ে রইলি কিসের টানে বুঝি না বাবা। মাকেও তো নিয়ে যেতে পারিস।
মা যাবে না। দেশের মাটির মায়া বড় বেশি।
হওয়াই তো উচিত। তুই আর ফিরে যাস না, এখানেই থেকে যা।
দেখি!
বিয়ে থা করবি না? নাকি দাদার মতো সিড়িঙ্গে হয়ে থাকবি?
ভাই তো দাদাকেই অনুসরণ করে।
না তোকে বিয়ে করতেই হবে। মেয়ে পছন্দ আছে?
গৌরব জবাব দিলো না। সতুদা বলল, তুমি ও আসামাত্র প্রশ্ন করে নাজেহাল করছ। ওদের দুপুরের খাওয়া-দাওয়ার ব্যবস্থা করতে হবে না?
হবে বাবা হবে। আমি অন্নদাকে বলছি, পোস্ত, কলাই-এর ডাল, কাঁকরোল ভাজা দুধ কলা ওকে খাওয়াতে। পোস্তটা আমি রাঁধব।
মাছ আসছে। আমি অজয়দাকে বলেছি, চিংড়ি আনতে। গলদা না পাওয়া গেলে বাগদা। ওটা তুমি রান্না করো। সতুদা বলল।
আপত্তি করল গৌরব, কি আশ্চর্য তুমি এই অবস্থায় রান্না করবে কি?
করি তো। অভ্যেস, কোনো অসুবিধে হয় না। তাছাড়া এত বছর পরে তুই খাবি আর আমি রাঁধব না, এ কখনও হয়। হয়তো এই জীবনে আর সুযোগই পাব না। তুই কলাই ডাল ভালবাসতিস, কাঁকরোল ভাজা পেলে খুশি হতিস আর আমার হাতের পোস্ত পেলে মাছ দরকার হতো না, মনে আছে? জেঠিমা উঠে দাঁড়ালেন, অন্নদা ও অন্নদা।
সতুদা বলল, তোরা কথা বল। আমি স্কুল থেকে একটা পাক দিয়ে আসি।
জেঠিমা ব্যস্ত হয়ে পড়লেন অন্নদার সঙ্গে। উঠোনের মাঝখানে একা দাঁড়িয়ে আকাশের দিকে তাকাল গৌরব। পৃথিবীটা সত্যি অদ্ভুত। জীবন আরও বেশি। এখন সভ্যযুগের সঙ্গে তাল মিলিয়ে আমরা অনেক কিছু পাই। অনেক সুখ অনেক আরাম সেই জীবনে আহরণ করা যায়। শুধু তার জন্যে নিজেকে যোগ্য করে তুলতে হয়। যোগ্যতা অর্জনের প্রতিযোগিতায় মানুষেরা এখন মরিয়া। কিন্তু এসবের বাইরে আর এক ধরনের জীবন আছে। যে জীবন স্বার্থহীন এক অপার্থিব আনন্দ চুপচাপ বহন করে যায়। সভ্যতার বর্ণাঢ্য জমকে আমরা অন্ধ হয়ে থাকি বলে সেই জীবনের রূপ রস গন্ধ হারিয়ে ফেলি। হয়তো এই প্রজন্মের মানুষই শেষ ভাগ্যবান যাদের জন্যে এমন জেঠিমা অথবা মা পিসিমারা বেঁচে আছেন। আজ থেকে পঞ্চাশ বছর পরের মানুষ বইতে পড়বে কিন্তু তাদের জন্যে কোনো জেঠিমা অপেক্ষা করবেন না যিনি গন্ধ নিয়ে স্পর্শ দিয়ে দীর্ঘ অদর্শনের পরেও বলতে পারেন তার আত্মার আত্মীয় এসেছে সামনে।
বাঙালির বুকে যত সুখ যত আনন্দ তার চেয়ে কষ্ট এবং আক্ষেপ অনেক বেশি। যে কোনো বয়স্ক অথবা বয়স্কা বাঙালির সঙ্গে, যিনি আত্মীয়তা সূত্রে জড়িত, একা বসলেই সেইসব আক্ষেপ আর কষ্টের কথা শোনা যায়। পৃথিবীর অন্য সম্প্রদায়ের মানুষেরাও নিশ্চয় এর ব্যতিক্রম নয় কিন্তু বাঙালি দীর্ঘকাল কষ্ট লালন করতে ভালবাসে। এক বৃদ্ধা বা বৃদ্ধ মনের কথা বলার মতো মানুষ পেলে যে আক্ষেপের কথা বলেন তাতে স্পষ্ট অভিযোগ মিশে থাকে। ছেলে দেখছে না, অমুক সময়ে তমুক পান নি, নিজেকে অত্যন্ত বঞ্চিত বলে মনে হয়, নেহাৎ প্রাণ শরীর ছেড়ে যাচ্ছে না তাই বেঁচে থাকা ইত্যাদি আক্ষেপের পাঁচালি পাঠ করে মনে মলম দিতে চান তারা। কিন্তু একবার মলম বুলিয়ে শান্তি পান না তারা। যখনই উপযুক্ত শ্রোতা পান তখনই এই কান্নার গল্প শুনিয়ে দিতে সময় নষ্ট করেন না। পৃথিবীর অন্য মানব সম্প্রদায়ের সঙ্গে এখানেই কিছুটা পার্থক্য তৈরি হলো। একজন ব্রিটিশ অথবা আমেরিকান বৃদ্ধ যত অসহায় অবস্থায় থাকুন না কেন কষ্ট বা আক্ষেপ দীর্ঘকাল ধরে চলে বলে আবার গ্রহণ করেন না। বঙ্গীয় বৃদ্ধ বৃদ্ধা যার বিরুদ্ধে পাঁচজনকে বলে এক ধরনের আরাম পান সেই মানুষটি যদি বর্ণনা করার সময় সামনে এসে পড়েন তাহলে তৎক্ষণাৎ প্রসঙ্গ ঘুরিয়ে নিতে অতিশয় পারদর্শী। সেই ব্যক্তির সঙ্গে এই সময় যে কথা বলেন তাতে বোঝাই যায় না এতক্ষণ তার বিরুদ্ধেই বিষোদগার করছিলেন। হয়তো পরবর্তীকাল আরও ক্ষতি হবার সম্ভাবনায় মনের জ্বালা চেপে রেখে তাকে অভিনয় করতে হয়। কিন্তু যারা এমন অভিনয় করতে জানেন তারা নিজের দুঃখকে বারোয়ারি ভাবে প্রকাশ না করার শক্তি কেন আয়ত্ত করতে পারবেন না এটাই বোধগম্য নয়।
গৌরব ভেবেছিল আজকের দুপুরটা জেঠিমার কাছে বসে তার দুঃখের পাঁচালি শুনে কাটাতে হবে। একজন অন্ধ মহিলা একা একা গ্রামের বাড়িতে কাটাচ্ছেন, ছেলে যত ভালোই হোক, তার নিশ্চয় বুকের ভেতরে অনেক হা-হুঁতাশ জমা আছে। কিন্তু সেসব কিছুই হলো না।
অনেকদিন বাদে পুকুরে স্নান করল সবাই। গৌরব সাঁতার জানে কিন্তু টনির কাছে ব্যাপারটা দারুণ চমকপ্রদ। পোশাক আনা হয়নি বলে বনি জলে নামেনি। গ্রামের ছেলেমেয়েরা দেখল টনি প্রথম জলে নেমে ভয়ে চিৎকার করছে। গৌরব তাকে সাহসী করার চেষ্টা চালিয়েও কোমর জলের বেশি নিয়ে যেতে পারছে না। কিন্তু সেখানেই পা ছুঁড়ে টনি প্রতিজ্ঞা করল ফিরে গিয়েই সে সুইমিং ক্লাবে ভর্তি হবে। এত মজা এত আনন্দ সে কখনও পায়নি।
খেতে বসে গৌরবের নাকে শৈশবের ঘ্রাণ লাগল। এমন তরকারি সে অনেক বছর খায়নি। জেঠিমার হাতের রান্নার স্বাদ তার কাছে অপূর্ব বলে মনে হলেও সে লক্ষ্য করল টনি বনি খুব আরাম পাচ্ছে না। জন্মাবধি মলি তাদের যে রেস্ট্রিক্টেড ডায়েটের মধ্যে রেখেছে তার অভ্যাসের বাইরে যেতে ওদের অসুবিধা হবেই। জেঠিমা বার বার জিজ্ঞাসা করছিলেন তারা খেতে পারছে কিনা। টনি বলেই ফেলল, মা না এরকম রাঁধে না।
জেঠিমা বললেন, সে তো শহরের মেয়ে, কত নতুন রান্না জানে, আমরা সেই ছেলেবেলায় যা শিখেছিলাম তাই করে চলেছি। এর উপর চোখে দেখি না কি রাঁধতে কি রেঁধেছি। ও সতু ওদের খুব অসুবিধা হচ্ছে রে।
বনি একটু বড় বলেই ঢাকতে জানে, বলল, না ঠাকুমা, একটুও অসুবিধা হচ্ছে না। ডালটা খুব ভালো হয়েছে।
তাহলে তোরা ডাল দিয়ে খেয়ে নে। খুব কষ্ট হলো।
সতুদা বলল, মা তুমি, গোরাকে জিজ্ঞাসা করছ না?
জেঠিমার মুখ উজ্জ্বল হলো, সব কথা কি জিজ্ঞাসা করে জানতে হয়?
খাওয়া থামিয়ে গৌরব জানতে চাইল, কী জেনেছ?
খেতে ভালো লাগলে ছেলেবেলায় তুই এইরকম শব্দ করে খেতিস।
সঙ্গে সঙ্গে বনি বলে উঠল, হ্যাঁ কাকু, তুমি আজকে শব্দ করে খাচ্ছ।
জেঠিমা বললেন, তোর খেতে শব্দ হতো বলে সরলা খুব বকত তখন।
টনি জিজ্ঞাসা করল, কলকাতায় খাওয়ার সময় তো এমন শব্দ করো না কাকু, তুমি আমেরিকায় কি শব্দ করে খেতে?
গৌরব হেসে ফেলল, কলকাতা কিংবা আমেরিকায় যে এমন খাবার পাওয়া যায় না রে, পয়সা দিলেও না। তারপর সতুদার দিকে তাকিয়ে বলল, আসলে কি জানো, কোনো কোনো অভ্যেস মনের অজান্তে মনের মধ্যে লুকিয়ে বসে থাকে। আমরা যতই সময়ের সঙ্গে তাল মিলিয়ে নিজেকে তৈরি করি না কেন নিজের জায়গা পেয়ে গেলেই অভ্যেসটা টুক করে বেরিয়ে পড়ে। আমার হয়েছে সেই অবস্থা।
খাওয়া দাওয়ার পর টনি বাগানে ছুটল। সতুদার সঙ্গে দাওয়ায় বসে আড্ডা মারছিল গৌরব। জেঠিমা রান্নাঘরে। সতুদাকে গৌরব জিজ্ঞাসা করল, তারপর, তুমি এখানে কেমন আছ, বলো?
যেমন দেখছিস। একমাত্র শরীর ছাড়া আমার কোনো সমস্যা নেই।
তুমি একইরকম রয়ে গেলে।
দুতিন রকম হতে পারার ক্ষমতা নেই বলে একরকম থাকতে হলো।
কিন্তু এই গ্রামের জীবনে তোমার একঘেয়েমি লাগে না!
একটুও না। স্কুল আর গান-বাজনা নিয়ে চমৎকার সময় কেটে যায়। কলকাতায় গেলে হাঁপিয়ে উঠি, কতক্ষণে গ্রামে ফিরব। আসলে এখানে যে জীবন তাতে জটিলতা খুব কম। গ্রাম্য রাজনীতির কথা ছেড়ে দে, সবাই জানে আমি সাতে পাঁচে নেই তাই আমাকে কেউ জড়াতে চায় না।
এই মাইনেতে, মানে তোমার স্কুলের চেহারা দেখে যা মনে হলো, তাতে তো খুব বেশি কিছু পাওয়ার কথা নয়। তোমার অসুবিধা হয় না?
নারে। দুবেলা ভাত ডাল আর জামাকাপড় হয়ে যাচ্ছে। কিছু জমি আছে তা থেকেই কিছুটা আসছে। আচমকা যদি বড় খরচের ধাক্কা না আসে তাহলে টাকা-পয়সা নিয়ে ভাবনার দরকার পড়ে না। আসলে আমার কোনো চাহিদা নেই তাই বেঁচে গেছি। চাহিদা থাকলে তো তারও শেষ নেই। সতুদা হাসল, যেমন ধর, বাড়িতে একটা ক্লাইভের আমলের রেডিও আছে। এখনও চমৎকার বাজে। কেউ যদি বলে মডেলটা খুব পুরনো এখন নতুন নতুন মডেল বেরিয়েছে তাহলে আমি বলি শব্দ শোনার জন্যে যতক্ষণ এটি উপযুক্ত ততক্ষণ পাল্টানোর কোনো প্রয়োজন নেই। এখন গ্রামের অনেক বাড়িতে টিভি এসেছে। আমি কিনব কার জন্যে? মা তো টিভির সামনে বসলে সেটা রেডিওর মতো কাজ করবে। কোনো ভালো প্রোগ্রাম থাকলে বন্ধু-বান্ধবদের বাড়িতে গিয়ে দেখে আসি। সতুদা হাসল। খুব অকপট হাসি। গৌরবের বড় ভালো লাগল। আজকের মানুষ শুধু টেনশন আর সমস্যায় পিষ্ট হচ্ছে অনবরত। একটু আরাম একটু সুখের জন্যে যে ইঁদুর দৌড় হয়েছে তাতে যোগ না দিয়ে উপায় নেই কারণ আধুনিকতা নামক একটি বেড়াল ক্রমাগত তাড়া করে যাচ্ছে পেছন থেকে। অথচ সবাই শান্তি চায়, শান্ত জীবনের প্রত্যাশী কিন্তু চাহিদার তীব্রতা যখন আকাশচুম্বী তখন শান্তি মরীচিকার মতো শুধুই পিছু হঠে। এখন আর হবে না। মনের গঠন যেভাবে তৈরি হয়ে গিয়েছে তার পক্ষে আর সতুদার মতো জীবন যাপন করা সম্ভব নয়। তার জীবনের সমস্যাগুলো যেমন, জয়তীকে স্ত্রী হিসেবে পাওয়া, আমেরিকার জীবন ছেড়ে এসে কলকাতায় চাকরি নেওয়া, দাদা-বউদির ব্যক্তি জীবনের গোলমাল সামলানো, এখানকার মানুষের ব্যবহারের সঙ্গে নিজেকে খাপ খাওয়ানো এসব তো সতুদার নেই। সে বলেই ফেলল, সতুদা তোমাকে এই মুহূর্তে আমি ঈর্ষা করছি।
সতুদা বলল, শ্মশান বৈরাগ্য রে। শ্মশানে এলে সংসার সম্পর্কে যে অনাসক্তি মনে আসে তা শ্মশান থেকে বেরিয়ে গেলেই উধাও হয়ে যায়। আমি আর একবার স্কুল থেকে ঘুরে আসি, তুই মায়ের সঙ্গে গল্প কর, আমি এলাম বলে। জেঠিমা খাওয়া শেষ করে বারান্দায় এসে বসেছেন। সতুদা বেরিয়ে গেলে গৌরব যেই জেঠিমার পাশে গিয়ে বসেছে অমনি ছাদে চিৎকার হলো। কিছু একটা ভাঙলো। জেঠিমা বললেন, দ্যাখ দেখি, ওদের বোধহয় কিছু হলো! গৌরব উঠে দাঁড়িয়ে ডাকল, টনি, এই টনি।
একটু বাদে বনি ছাদের আলসেতে অপরাধীর ভঙ্গীতে এসে দাঁড়াল। গৌরব মুখ তুলে জিজ্ঞাসা করল, কি হয়েছে ওপরে?
বনির ঠোঁট নড়ল। একবার পেছন দিকে তাকাল। তারপর নিচু গলায় বলল, হঠাৎ হাত থেকে পড়ে ভেঙে গিয়েছে।
কি ভাঙলো?
শিশি।
জেঠিমা হেসে ফেললেন, দ্যাখ, হাত পা কাটল কিনা!
কিসের শিশি?
আচারের।
কিরে, তোরা বেড়াতে এসে আচারের শিশি ভাঙলি?
জেঠিমা বললেন, আঃ ভাঙুক না। এ বাড়িতে তো কেউ কিছু ভাঙে না আজকাল।
এই সময় আড়াল থেকে টনির গলা পাওয়া গেল, কাকু, দিদি চুরি করে আচার খাচ্ছিল। আমি দেখতে পেয়েছি।
গম্ভীর গলায় গৌরব জিজ্ঞাসা করল, কারও হাত পা কেটেছে?
বনি নিঃশব্দে মাথা নেড়ে হ্যাঁ বলল।
গৌরব হুকুম করল, চটপট নিচে নেমে আয়।
চোরের মতো নিচে নামল বনি। হাতে আচারের রস মাখামাখি ঠোঁটের কোণেও রয়েছে। বাঁ হাতের আঙুলে রক্ত ছড়িয়ে আছে। ভালো করে জল দিয়ে ধুইয়ে হাত পরিষ্কার করার পর দেখা গেল কেটেছে আধইঞ্চির বেশি নয় কিন্তু রক্ত বেরিয়ে আসছে সমানে। জেঠিমা জিজ্ঞাসা করলেন, রক্ত বেরুচ্ছে?
গৌরব আঙুলটা চেপে ধরে বলল, হ্যাঁ।
উঠোনের ওই কোণে বিশল্যকরণী গাছ আছে, দুতিনটি পাতা ছিঁড়ে এনে ধুয়ে টিপে রসালো করে কাটাটার ওপর চেপে দে। ঠিক হয়ে যাবে।
গৌরব একটু অস্বস্তি নিয়েই কাজটা করল। এই অবস্থায় একটা অ্যান্টিটিটেনাস ইঞ্জেকশন দেওয়া দরকার। ডেটল আছে কি না জানতে ইচ্ছে করলেও সে করল না। ইঞ্জেকশন চব্বিশ ঘন্টার মধ্যে দেওয়া যায়। এখন পাতার রসের কি প্রতিক্রিয়া হয় তাই দেখা যাক। টনিও নেমে এসেছিল। রসালো পাতা দেখে সে বলল, আসবার সময় তুমি গল্প বলছিলে আর দিদির আঙুলে ওটা লেগে গেল। গৌরব নকল গলায় বলল, হ্যাঁ তোমার দিদি হলেন লক্ষ্মণচন্দ্র আর আমি হলাম গিয়ে হনুমান। সবাই হেসে উঠল। পরিস্থিতি স্বাভাবিক। গৌরব পাতার রস এবং পাতা ক্ষতের ওপর চেপে ধরে জিজ্ঞাসা করলো, কিরে লাগছে?
বনি মাথা নেড়ে বলল, না। রসটাও রঙিন কিন্তু বোঝা গেল রক্ত বের হওয়া বন্ধ হয়েছে। কাজের মেয়েটির কাছ থেকে একটা পরিষ্কার কাপড় চেয়ে আঙুলে জড়িয়ে দিলো গৌরব। এই সময় বনি বলল, কাকু!
কী হলো?
এই কথাটা মাকে বলবে না। মা খুব রেগে যাবে।
ঠিক আছে। টনি যদি না বলে তাহলে আমিও কিছু বলব না।
এই সময় সতুদা একটি লোককে নিয়ে ফিরে এল। লোকটার হাতে ক্যামেরার স্ট্যান্ড, একটা বড় ব্যাগ। গৌরব জিজ্ঞাসা করল, কী ব্যাপার সতুদা?
ছবি তোলাবো। আবার কবে আসবি তোরা তার তো ঠিক নেই। তোদের এই আসাটাকে স্মরণীয় করে রাখতে মায়ের সঙ্গে সবার একটা ছবি চাই।
জেঠিমা আপত্তি করলেন, না, না। চেহারার কি ছিরি হয়েছে জানি না। আমাকে আর ছবি তোলাতে বলিস না।
গৌরব হাসল, রামকে বাদ দিয়ে রামায়ণ হয় না।
জেঠিমা বললেন, রাম জন্মাবার আগেই রামায়ণ হয়ে গিয়েছে।
আঃ বড্ড তর্ক করো। তোমার সঙ্গে আমরা ছবি তুলব। কোনো আপত্তি শুনছি না। তবে তোমার শাড়িটা পাল্টে নেওয়া দরকার।
শাড়ি নয়, ছোঁড়া, এটা ধুতি।
সেই কথাই বলছি। ধুতিটা পাল্টে একটা পরিষ্কার শাড়ি পরে নাও।
লোকে বলবে ভীমরতি হয়েছে। চিতায় ওঠার আগে ভোল পাল্টাচ্ছে।
সেই লোকগুলোকে আমার সঙ্গে দেখা করতে বলো। কি সতুদা, তুমি কিছু বলছ না যে?
আমি অনেক চেষ্টা করেছি মাকে সাদা শাড়ি পরাতে, পারি না। দ্যাখ, তুই যদি পারিস!
জেঠিমা বললেন, শোন গোরা, সতু অনেক বলেছিল কিন্তু আমি তখন রাজি হইনি। এখন যদি তোর কথায় মত দিই ও কষ্ট পাবে না?
সতুদা বলে উঠল, মোটেই না। আমি সত্যি খুব খুশি হব।
কিন্তু আমার বোধহয় একটাও শাড়ি নেই।
সতুদা ঘরের ভেতরে চলে গেল। তারপর একটা মাঝারি পাড়ওয়ালা সাদা শাড়ি আর জামা এনে কাজের মেয়েটির হাতে দিলো। সে জেঠিমার হাত ধরে নিয়ে গেল ঘরের ভেতর পোশাক পাল্টাতে।
এদিকে ক্যামেরাম্যান ততক্ষণে যন্ত্রপাতি ফিট করে ফেলেছে। যে দিকে রোদ্দুর পড়ছে সেদিকে ক্যামেরা লাগিয়ে কালো কাপড়ে মুখ ঢেকে অ্যাঙ্গেল ঠিক করতে করতে তাড়া দিলো, বড্ড দেরি হচ্ছে। চটপট করুন।
সতুদা বলল, আমরা সবাই বসে যাই, আপনি ক্যামেরা ঠিক করুন, মাঝখানে মায়ের জন্যে জায়গা ছেড়ে রাখছি।
কিন্তু জেঠিমার আসতে দেরি হলো না। ছোট চুল আঁচড়ে দিয়েছে কাজের মেয়েটি। সুন্দর দেখাচ্ছে। সতুদা বলেই ফেলল, আমার মা কেমন সুন্দর গোরা?
জেঠিমা ধমক দিলেন, গুরুজনদের নিয়ে রসিকতা হচ্ছে?
বনি বলে উঠলেন, না ঠাকুমা, সাজলে তোমাকে খুব সুন্দর দেখায়।
জেঠিমা রঙ্গ করে বললেন, তবু তো পমেটম মাখিনি।
গৌরব দুহাতে জেঠিমাকে জড়িয়ে ধরে মাঝখানে বসাল। টনি বনি ওদের সামনে। ক্যামেরাম্যান কালো কাপড় মুখে ঢেকে ফোকাস ঠিক করতে লাগল। এক দুই করে অনেকগুলো মুহূর্ত বলে যাচ্ছে, স্মাইল প্লিজ, একটু হাসুন, হাসতে থাকুন।
গৌরব বলল, কতক্ষণ ধরে হাসা যায়?
এই আর একটু। হ্যাঁ, আপনি বাঁ দিকে চাপুন, খুকি তুমি ডানদিকে। হঠাৎ মাথা কাপড় থেকে বের করে আকাশের দিকে তাকিয়ে বলল, আঃ সানটা খুব শিফট করছে। একটু দাঁড়ান।
ক্যামেরা সরিয়ে নিল সে আর একটু আবার অ্যাডজাস্টমেন্ট শুরু হলো। গৌরব বলল, আপনার কোথায় যেন যাওয়ার তাড়া ছিল না?
হ্যাঁ। কেন? লোকটা সেই অবস্থায় প্রশ্ন করল।
না অনেক সময় লাগছে তো!
লাগবেই। এটা একটা আর্ট। আর্টের জন্যে সময় লাগবেই।
জেঠিমা বললেন, আমি তো বাবা আর সোজা হয়ে বসতে পারছি না। বাবা মাজা ধরে গেছে যে।
ক্যামেরাম্যান বলল, আপনি একটু ডান দিকে ঝুঁকে বসুন।
জেঠিমার আরাম হলো যেন। গোরা দেখল জেঠিমা সতুদার দিকে শরীর ছেড়ে দিয়ে পাদুটো সামনে ছড়িয়ে দিলেন। আর তখন ক্যামেরায় সাটার টেপার শব্দ হলো। সতুদা বলে উঠল, আরে মা তুমি তো প্রায় শুয়ে পড়েছ। এই আর একবার ছবি তুলুন।
জেঠিমা বললেন, না বাবা, অনেক হয়েছে। আমি উঠলাম। বাচ্চাদুটোর নিশ্চয়ই খিদে পেয়ে গেছে। দেখি কি আছে ঘরে।
কারও কথা না শুনে তিনি উঠে দাঁড়ালেন। ক্যামেরাম্যান তার জিনিসপত্র গোছাতে লাগল। সতুদা হতাশ হয়ে জিজ্ঞাসা করল, কবে ছবি পাওয়া যাবে?
পাঁচ দিন। এখনও কয়েকটা বাকি আছে। শেষ হলেই ধুয়ে ফেলব।
লোকটা চলে গেল। গৌরব বলল, সতুদা, তুমি কিন্তু আমাকে দুটো ছবি পাঠাবে।
নিশ্চয়। তবে একবার শাটার টিপেছে, ছবি উঠলে হয়।
টনি বনি আবিষ্কার করল, নারকেলের নাড়ু আর চিড়ের মোয়ার মতো উপাদেয় খাবার কেক প্যাস্ট্রিও নয়। জেঠিমার খুব ইচ্ছে ছিল ওরা আজকের রাতটা থেকে যাক। কিন্তু গৌরব বলল, ওদের মাকে কথা দিয়েছি আজই ফিরিয়ে নিয়ে যাব জেঠিমা। আবার একবার এসে রাত্রে থাকব।
তাহলে সেই সময় সরলাকে নিয়ে আসিস। কতদিন দেখিনি ওকে। আমি তো যাওয়ার জন্যে পা বাড়িয়ে আছি, হঠাৎ খবর পাবি নেই, কিন্তু যাওয়ার আগে তোর মায়ের সঙ্গে কয়েকটা কথা বলে নিতে চাই।
কী কথা? গৌরবের কৌতূহল হলো।
তোকে বলব কেন? জেঠিমা হাসলেন, আমরা দুই জা, তোরা তো পরে এসেছিস। এক সময় আমরা তো বন্ধুর মতো ছিলাম।
বিদায় দৃশ্যটা সত্যি বেদনাদায়ক হয়ে পড়ল। জেঠিমা কাঁদলেন। কিন্তু শুধুই কান্না, কোনো আক্ষেপ নেই। টনির চোখে জল, বনির মুখ গম্ভীর। সতুদা বলল, কলকাতায় গিয়ে বনির আঙুলটা কোনো ডাক্তারকে দেখাস।
বনি মাথা নাড়ল, আমার আর ব্যথা নেই।
জেঠিমা চোখ মুছে বললেন, ওই পাতা ধন্বন্তরি, ঠিক জুড়ে যাবে। ফেরার পথে যখন সূর্যদেব পাটে যেতে চলেছেন তখন মালবাহী রিকশায় বসে টনি আচমকা জিজ্ঞাসা করল, আচ্ছা কাকু, আমরা কেন মাঝে মাঝে এখানে আসি না? কি সুন্দর আকাশ, নদী, মাঠ, মানুষ।
কী করে বুঝলি মানুষ সুন্দর?
বোঝা যায়। টনি নিশ্বাস ফেলল।
বনি বলল, মা আসবে না তাই বাবা আসে না।
টনি বলল, বাবা সময়ই পায় না।
বনি মাথা নাড়ল, বাবা সারা ভারতবর্ষ ঘোরার সময় কী করে পায়?
গৌরব কোনো কথা বলল না। অনেকদিন বাদে নিজেকে সমস্ত টেনশন চিন্তা ভাবনার বাইরে আসা একটি মানুষ বলে মনে হচ্ছিল। ঈশ্বর যদি এক-আধদিন মানুষকে এমন সময় উপহার দেন তাহলে জীবনটা অনেক সহজ হয়ে যায়। তার ভালো লাগছিল টনি বনির কথা ভেবে। এই বয়স পর্যন্ত ওরা ইট কাঠ সিমেন্টের বাইরের জীবন দ্যাখেনি। কে বলে জেনারেশন গ্যাপ দূরত্ব বাড়ায়। পরবর্তী প্রজন্মের মানুষ হয়েও ওদের যদি গ্রাম থেকে ফিরে যেতে মুখ ভার হয়, মাঝে মাঝে আসার জন্যে মনে ইচ্ছে আসে তাহলে তার নিজের সঙ্গে ওদের কোনো পার্থক্য নেই। আসলে প্রয়োজন মেটাতে দ্রুতলয়ে বয়ে যাওয়া গা ভাসিয়ে আধুনিকতার সব কটি সুবিধে ভোগ করতে করতে যারা রঙিন চশমা পরে ফেলে তাদের কথা আলাদা, কিন্তু দেখার চোখ যদি ফুটিয়ে দেওয়া যায় তাহলে এক পা আগামীকালে রেখেও গতকালের গল্প শুনতে আগ্রহ না করে এদের উপায় নেই। আর তা হলেই মানুষের মতো বেঁচে থাকব।
দিন আটেক বাদে কলকাতার ঠিকানায় ছবি এল। সঙ্গে সতুদার চিরকুট। হতভাগা ফটোগ্রাফারের কান্ডটা দ্যাখ। ভাগ্যিস মা চোখে দেখতে পান না। প্রথমে ভেবেছিলাম এই ছবি তোকে পাঠাবো না। পরে মনে হলো মা যখন চলে যাবেন তখন তো তুই কাছেপিঠে থাকবি না। এই ছবিটাই সেই সময়টাকে মনে করিয়ে দিতে পারে।
ঠোঁট কামড়ালো গৌরব। ছবিতে জেঠিমা সতুদার ওপর এমন ভঙ্গীতে শরীর রেখে তার সামনে পা ছড়িয়েছেন যে দেখে হঠাৎ মনে হয় কোনো মৃতদেহকে নিয়ে ছবিটি তোলা হয়েছে। গৌরব স্থির করল, ছবিটা মাকে দেখাবে না।

এখন বাড়ির আবহাওয়া মোটামুটি শান্ত। সৌরভের সঙ্গে মলির একটা আপাত সমঝোতা হয়েছে। অন্তত সামনাসামনি মলি সৌরভের সঙ্গে কথা বলছে। সৌরভও প্রয়োজনে চেঁচিয়ে মলি বলে ডাকছে। স্বভাবতই সরলা এতে খুশি। গৌরব দোতলায় ব্যালকনিতে বসে মাকে নিয়ে ভাবছিল। এই মা কত বদলে গেল। রুচি শিক্ষা এবং সহবৎ নিয়ে যে মা এককালে কোনো কিছুর সঙ্গে আপোষ করত না সেই মা একে একে সব মেনে নিচ্ছে। সৌরভ যে রাত আটটার পরে স্নান সেরে হুইস্কি নিয়ে বসে সেটাও তার অজানা নয়। কিন্তু হুইস্কি খেয়ে যদি কেউ মাতলামি না করে তাহলে তার যে আপত্তি নেই সেটাও বুঝিয়ে দিয়েছেন। কিন্তু যতই ভাবভালবাসা আপাতভাবে ছড়িয়ে থাক মলির সঙ্গে মায়ের যে মানসিক দূরত্ব কয়েক যোজনের তাতে কোনো সন্দেহ নেই। দুটি নারী নেহাৎ নিজস্ব শান্তির জন্যে একটা অভিনয় জিইয়ে রেখেছে। জয়তী যদি এই সংসারে বউ হিসেবে আসে তাহলে তার সঙ্গেও কি মায়ের সম্পর্ক ওই রকম স্তরে পৌঁছবে? জয়তী আধুনিকা, কিন্তু তার উগ্রতা নেই। বরং আবেগের চেয়ে যুক্তিতে তার বেশি ভরসা। মলি আবার যুক্তির ধার ধারে না। তার মনে যখন যা আসে তাই ঘটাতে চায়। মলির সঙ্গে জয়তীর মিল হওয়া নিতান্তই অসম্ভব। মায়ের সঙ্গে মিলবে এমন ভরসা কোথায়?
মোটরবাইক নিল না গৌরব। বাড়ি থেকে বেরিয়ে বাসে চড়বে বলে স্থির করল। বাস স্ট্যান্ডে দাঁড়াতেই একটা ট্যাক্সি নজরে এল। সেটা বোধহয় সওয়ারী পেতে অপেক্ষা করছিল। ট্যাক্সি ড্রাইভার দরজা খুলে এগিয়ে এল, আরে দাদা, আপনি? এদিকে থাকেন নাকি?
গৌরব লোকটার দিকে তাকাল। অল্প অল্প দাড়ি, বেশি বয়স নয়। পাঞ্জাবি ড্রাইভারদের মতো নস্যি রঙের পাঞ্জাবি। চিনতে অসুবিধা হলো না তবু, আরে! এ বেশে এখানে?
আমাকে চিনতে পারছেন দাদা?
বিলক্ষণ!
আমি এখন ড্রাইভারি করছি। কন্ট্রাক্টে ট্যাক্সি চালাই। দিনে গোটা চল্লিশেক হয়। ফার্স্ট ক্লাস। নিজেই নিজের রাজা।
মাস্তানি? মারপিট?
আর লজ্জা দেবেন না দাদা। ভেবে দেখলাম ওতে কোনো ফায়দা নেই। আপনি ভেবে দেখুন, এই কলকাতা শহরে আমার মতো পাড়ার মাস্তান অন্তত হাজার পাঁচেক আছে। এরা কেউ এইট নাইন পর্যন্ত পড়েছে কি না সন্দেহ। তিরিশ বত্রিশ বছর পর্যন্ত রংবাজি করে দিব্যি চালিয়ে যায়। কিন্তু তদ্দিনে অল্পবয়সী রংবাজ উঠে আসে। যা বাইশে মানায় তা চল্লিশে চলে না। এর মধ্যে মারপিট, পুলিশের ধোলাই এসব তো রয়েছে। তাই পঁয়ত্রিশের পর মাস্তানরা বেকার হয়ে যায়। আর পলিটিক্যাল দাদারা পাত্তা দেওয়া বন্ধ করলে কেস খতম। তখন না পায় চাকরি না করতে পারে ব্যবসা। কী ভাবে যে বেঁচে থাকে তা ওরাই জানে।
জমানো টাকা পয়সা থাকে না?
দূর, সব মেজাজ দেখাতে ফক্কা হয়ে যায় আসার পরেই। সেদিন খুকিদের বাড়ি থেকে বেরিয়ে আসার পর মারপিট হতেই আমার মনে হলো অনেক হয়েছে এবার একটু অন্যরকম জীবন যাপন করা যাক। ড্রাইভিংটা জানতাম। বেরিয়ে পড়লাম ট্যাক্সি চালাতে, জয় বলল।
এখন কোথায় আছ?
এন্টালিতে। যার ট্যাক্সি তার একটা ছোট ঘর খালি ছিল। দুশোটাকা ভাড়া দিয়ে আছি। আপনি যাবেন কোথায়?
কোথাও না। মানে কোথাও যাব বলে ঠিক করি নি। এমনি।
তাহলে চলে আসুন দাদা, আমার পাশে বসবেন। ট্যাক্সিওয়ালাদের জীবনটা একটু দেখে নিন। জয় কথা শেষ করতে না করতেই এক ভদ্রলোক চিৎকার করলেন, ট্যাক্সি। জয় ইশারা করল গৌরবকে। মজা লাগছিল গৌরবের। ছোটকাকার বাড়িতে গিয়ে এই মাস্তানটার যা চেহারা দেখেছিল আজ তার একদম বিপরীত রূপ। ছেলেটা কথাগুলো ঠিকই বলেছে। তাদের সময় যেসব মাস্তান আতঙ্ক সৃষ্টি করে বিরাজ করত তারা এখন কোথায় হারিয়ে গিয়েছে।
স্রেফ সময় কাটানোর জন্যেই জয়ের পাশে উঠে বসল। জয় বলল, মিটারটা ডাউন করে দেবেন দাদা?
হাত বাড়িয়ে সেটা করতে গৌরবের কিঞ্চিত অসুবিধে হলো। পেছনের আসনে বসে ভদ্রলোকে বললেন, তাড়াতাড়ি যাবেন। তারাতলার মোড়।
অর্থাৎ কলকাতার এ প্রান্ত থেকে ও প্রান্তে। জয় বেশ ফুর্তির সঙ্গে গাড়ি চালাচ্ছিল। হঠাৎ ভদ্রমহিলা বলে উঠলেন, তুমি খুব অন্যায় করছ।
ভদ্রলোক ফুঁসে উঠলো, বেশ করেছি।
তুমি কি আমাকে তোমার দাসী মনে করো? তুমি যা বলবে তাই আমাকে শুনতে হবে? এভাবে আমার পক্ষে সহ্য করা সম্ভব নয়।
না হলে বাপের বাড়ি চলে যাও। আমার বাড়িতে যদ্দিন থাকবে তদ্দিন আমার কথা শুনতে হবে। পরিষ্কার কথা। ঝাঁঝিয়ে উঠলেন ভদ্রলোক।
পুরোটা পথ দুজনে ঝগড়া করে গেলেন গলা তুলে। এটা একটা ট্যাক্সি এবং সামনের আসনে দুটো মানুষ বসে আছে একথা তারা গ্রাহ্যের মধ্যেই আনলেন না। গৌরব এর আগে যখনই ট্যাক্সিতে উঠেছে তখন যাত্রী হিসেবেই উঠেছে। আজ এই নতুন ভূমিকায় তার মনে হলো কলকাতার যাত্রীরা সত্যি কিম্ভূত।
ঘন্টা দুয়েকের মধ্যে মনে হলো ড্রাইভার হিসেবে জয় নিতান্তই ব্যতিক্রম। কাউকে না বলছে না। খালি থাকলে যে ডাকছে দাঁড়িয়ে যাচ্ছে। গন্তব্য স্থান নিয়ে আপত্তি করছে না। এক বৃদ্ধ ভদ্রলোক খামোকা ঝগড়া করলেন। ট্যাক্সি খালি ছিল। হাত তুলে চিৎকার করে থামালেন। কাছে এসে চেঁচিয়ে বললেন, কানের মাথা খেয়েছ, এত চিৎকার করছি শুনতে পাচ্ছ না?
জয় বলেছিল, হাত নাড়লেই হতো, খামোকা চিৎকার করতে গেলেন কেন?
কি? খামোকা? ডাকলে তোমরা থামতে চাও না আবার কথা। শোনো তুমি যদি আমাকে রিফুজ কর তাহলে আমি থানায় যাবো।
আমি আপনাকে কিছুই বলি নি। জয় হাসল।
কোনো কথা না বলে পেছনের দরজা খুলে উঠে বসলেন বৃদ্ধ, এই আমি বসলাম। এবার দেখি তুমি কী করো।
আপনি যেখানে যেতে চাইবেন নিয়ে যাব।
ও তাই নাকি? হঠাৎ এত ভদ্র কথা। শ্যামবাজার।
জয় গৌরবের দিকে তাকাল। গৌরব হেসে ফেলল। বৃদ্ধ সম্ভবত সেটা দেখতে পেলেন, হাসি কেন? এত হাসি কীসের? বদ মতলব আছে নাকি?
জয় ইশারা করল গৌরবকে কথা না বলতে।
এরপরে সারাটা পথ বৃদ্ধ টিকটিক করে গেলেন। এত স্পিডে কেন, ওভারটেক করবে না, এই রাস্তায় জ্যাম হয় একটা বাচ্চা ছেলেও জানে তবু তুমি ঢুকলে, বাঙালির থেকে সর্দারজি ট্যাক্সি ড্রাইভার হাজার গুণ ভালো, এই জন্যেই বাঙালির কিছু হলো না– যেন নিজের মনেই কথা বলে গেলেন।
স্টার থিয়েটারের একটু আগে ট্যাক্সি থামালেন বৃদ্ধ। ঝুঁকে পড়ে জিজ্ঞাসা করলো, কত হয়েছে? ঠিক মতো হিসেব করবে।
জয় গম্ভীর মুখে রেট কার্ড বের করে ওঁকে দিলো। বেশকিছুক্ষণ ধরে সেটাকে পড়ে তিনি ভাড়া মিটিয়ে দিয়ে নেমে পড়লেন। জয় বলল, এ ধরনের প্যাসেঞ্জার প্রচুর। কত যে গালাগাল রোজ শুনতে হয়। বলতে বলতে সে পেছনে তাকিয়েই চিৎকার করে উঠল, দাদু, দাদু! বৃদ্ধ ততক্ষণে উল্টো ফুটপাতে, চিৎকার শুনে ফিরে তাকালেন। পেছনের সিট থেকে একটা ছোট চামড়ার ব্যাগ তুলে জয় ওঁকে দেখাতে তিরের মতো ছুটে এলেন, ইস,সর্বনাশ হয়ে গিয়েছিল। একদম ভুলে গিয়েছিলাম, তুমি তো মন্দ ছেলে না। অবশ্য তেমন কিছু ছিল না, টাকা বিশেক। চলি।
বৃদ্ধের আচরণে গৌরব হতভম্ব হয়ে গেল। জয় বলল, এই হলো জীবন দাদা।
.
সারাদিন নানা অভিজ্ঞতা মনুষ্যচরিত্র সম্পর্কে অনেক নতুন তথ্য আবিষ্কৃত হলো গৌরবের কাছে। সেই সঙ্গে জয়কেও। গৌরবের বারংবার মনে হচ্ছিল এই ছেলেটি নেহাৎই একটি অশিক্ষিত পাড়ার মাস্তান নয়। এর মধ্যে দু-দুবার প্রমাণ পেয়েছে সে। কিন্তু বলে ফেললেই জয় সেটাকে ঘোরাতে চেয়েছে। একবার দেওয়ালে সাঁটা জনৈকের মৃত্যু নামে একটা নাটকের পোস্টার দেখে গৌরব বলেছিল, বাঃ, একই নাটক কলকাতায় আর ন্যুয়র্কে অভিনয় হচ্ছে।
জয় ঘাড় নেড়ে বলেছিল, এটা এর আগেও এখানে রেগুলার শো হয়েছে। ডেথ অফ এ সেলসম্যান। প্রথমে খেয়াল করেনি গৌরব। পরে কানে লাগল। একজন ট্যাক্সি ড্রাইভারের পক্ষে মূল নাটকটির নাম জানা সহজ ব্যাপার নয়। জয় কিন্তু ওই প্রসঙ্গে আর কথা বাড়ালই না। গৌরব দু-একবার বললেও শ্রোতার ভূমিকা নিয়ে নিল। গৌরবের তখন মনে হয়েছিল হয়তো খুকিদের কাছে প্রসঙ্গে ওই নামটা শুনে মনে করে রেখেছে। কিন্তু ঘণ্টাখানেক বাদে মদ খাওয়া, মাতলামো নিয়ে কথা উঠতে জয় ফট করে বলে বসল, ইংরেজি ছবিতে অনেকেই মদের গ্লাস হাতে নিয়ে কথা বলে কিন্তু মাতালকে নিয়ে ছবিতে হাসাহাসি আজকাল হয় না।
গৌরব জিজ্ঞাসা করল, তুমি খুব ইংরেজি ছবি দেখো মনে হচ্ছে?
না না। আজকাল সময় পাই না, আগে দেখতাম।
তোমার অতীতটা বলতে অসুবিধা আছে?
কথা না বলে জয় গাড়ি চালাচ্ছিল। বড়বাজার থেকে বালিগঞ্জ। পেছনে এক বৃদ্ধ মাদ্রাজী দম্পতি। প্যাসেঞ্জার বুঝে যে নিজস্ব কথা বলা চলে এই ধারণাটা ইতিমধ্যে হয়ে গিয়েছে গৌরবের। জয় জবাব না দেওয়ায় কৌতূহল বাড়ছিল গৌরবের। সে বলল, আমি তোমার সম্পর্কে ইন্টারেস্টেড। কেন জানতে চাইলে বলব তোমাকে এই শ্রেণির লোক মনে হয় না।
কোন্ শ্রেণির?
পাড়ায় যারা মারামারি করে অথবা ট্যাক্সি চালায়।
একটু ভুল হলো দাদা। পাড়ায় যারা মারপিট করে, মাস্তান নামে বিখ্যাত হয় তাদের কোনো শ্রেণি নেই তাই আত্মমর্যাদা বলে কোনো ব্যাপারও নেই। কিন্তু যারা ট্যাক্সি চালায়, নিজের পেটের রুটি পরিশ্রম দিয়ে রোজগার করে তারা ওদের সঙ্গে এক হতে পারে না। বেশ জোরালো গলায় বলল জয়।
সঙ্গে সঙ্গে স্বীকার করে নিল গৌরব, হ্যাঁ, তুমি ঠিকই বলেছ।
জয় স্টিয়ারিং-এ টোকা মারল। ট্যাক্সি ডালহৌসি ছাড়িয়ে এখন রাজভবনের দিকে ছুটে যাচ্ছে। সে বলল, দাদা শুনেছি আপনি আমেরিকায় অনেক কাল আছেন। সেখানে কি স্নেহমাখা প্রীতি ভালবাসা, মানে এইসব সম্পর্কগুলো উঠে গিয়েছে?
মোটেই না। মানুষের জীবন থেকে এগুলো কখনই উঠে যাওয়ার নয়।
ঠোঁট কামড়ালো জয়, আমার সব গোলমাল হয়ে যায়। শ্রেণির কথা আছে মনে করেন? নেই। আই হেট দেম। ওইসব মুখোশপরা মানুষগুলোকে আমি ঘেন্না করি।
গৌরব নিঃসন্দেহ হলো। আজ অবধি কোনো বাঙালি ট্যাক্সি ড্রাইভারকে সে এই ভাষায় কথা বলতে শোনেনি। জয়ের নিশ্চয়ই এ ব্যাপারে কোনো গোপন ক্ষত আছে। সে কিছু বলল না দেখে জয় গলা নামাল, আমার এভাবে কথা বলা হয়তো ঠিক হয় নি কিন্তু ওদের কথা ভাবলেই মাথা গরম হয়ে যায়। আমি ওদের দেখেছি, দেখতে বাধ্য হয়েছি কারণ ওরকম একটা পরিবারে দুর্ভাগ্যবশত আমার জন্ম হয়েছিল। যে ভদ্রলোককে বাবা বলতাম তিনি বিদেশি কোম্পানির বড় চাকুরে। যাঁর পেটে আমি জন্মেছিলাম অসম্ভব সুন্দরী আর সৌন্দর্য নিয়ে মশগুল থাকা ছাড়া আর কিছু জানেন না। দুজনের মধ্যে আদায় কাঁচকলায় সম্পর্ক অথচ কখনই ডিভোর্স করবেন না। ভদ্রলোক এবং ভদ্রমহিলার দেখা হয় একমাত্র ব্রেকফার্স্ট টেবিলে। প্রতিটি সন্ধ্যায় ভদ্রমহিলা সেজেগুজে পার্টিতে চলে যান বয়ফ্রেন্ডের সঙ্গে। ফিরে আসেন মধ্যরাত শেষ হলে। ভদ্রলোক বাইরে মদ গিলে আউট হয়ে ঘরে নাক ডাকায়। এই অবস্থায় আমার বাল্যকাল কেটেছিল। আমার একটা বোন ছিল। খুব মিষ্টি। সে মানুষ হতো আয়ার কাছে। আমাকে খুব ভালবাসতো। কিন্তু জ্ঞান হবার পর থেকে আমি আর বাবা-মাকে সহ্য করতে পারতাম না।
জয় চুপ করল
তারপর?
সকালবেলায় দুজনে আমাকে খুব জ্ঞান দিতেন। ভালো করে পড়াশোনা করতে হবে, ইঞ্জিনিয়ার হতে হবে আর আমি মনে মনে ভাবতাম। স্কুল লিভিং পাস করার পর আর স্কুলে যেতাম না। তখন কিছু বন্ধু জুটে গিয়েছিল। তারা ট্যাবলেট খেত। আমিও খেয়েছি কয়েকবার। কিন্তু ব্যাপারটা কেন জানি না আমাকে টানত না। এর মধ্যে আমাদের ফ্ল্যাটবাড়ির একটা লোক ঝি-এর সঙ্গে অশ্লীল ব্যবহার করেছিল। মেয়েটাকে বাড়ি থেকে তাড়িয়ে দিয়েছিল লোকটার বউ। সে বেচারা রাস্তায় দাঁড়িয়ে কান্নাকাটি করছিল। ঘটনাটা শুনতে পেলে আমরা তিনজন বন্ধু সেদিনই লোকটাকে রাস্তায় ধরে গাড়ি থেকে নামিয়ে বেধড়ক মারলাম। ওই লোকটাকে আমি কদিন মাকে নিয়ে পার্টিতে যেতে দেখেছি। সেই রাগটাও ভেতরে ছিল। মার খেয়ে হাত ভেঙে লোকটা নিশ্চয়ই বাবামায়ের কাছে নালিশ করেছিল। সেদিন ফেরামাত্র দুজন আমার ওপর ঝাঁপিয়ে পড়েছিল। গায়েও হাত তুলেছিল। আঁতে ঘা লাগলে ওই এলিট সম্প্রদায়ের সঙ্গে বস্তির লোকের কোনো পার্থক্য নেই। বাবা আমায় বাড়ি থেকে দূর হয়ে যেতে বলল। মা বলল, আমার মুখ দেখা পাপ। আমি কথা না বাড়িয়ে জামাকাপড় নিয়ে বেরিয়ে এলাম। কদিন এক বন্ধুর বাড়িতে ছিলাম। তারাও অস্বস্তিতে পড়ল আমি বাড়ি ছেড়ে চলে আসায়। মাসখানেক ছিলাম। তদ্দিনে একটু একটু করে আমি বেশ মাস্তান হয়ে গিয়েছি। শেষে একটা বস্তিতে গিয়ে ঘর ভাড়া করে বেশ ছিলাম। দলটল তৈরি হয়ে গেল সেই সঙ্গে অ্যান্টি পার্টি। আমার অসুবিধে হচ্ছিল একটাই আমি কোনো বড় মাস্তানের সেল্টার নিই নি বা পলিটিক্যাল নেতার চামচে হই নি। ওটা না হলে শুধু মাস্তানি করে টিকে থাকা মুশকিল।
তোমার মা-বাবার সঙ্গে আর যোগাযোগ হয়নি?
না।
ওঁরা কোথায় থাকেন?
কি হবে জেনে? আমি ওই চ্যাপ্টারটা ভুলে যেতে চাই।
গৌরব ওর মুখের দিকে তাকাল। মনের ভেতরে একটা সন্দেহ ক্রমশ প্রবল হচ্ছিল। শেষ পর্যন্ত সে জিজ্ঞাসা না করে পারল না, তোমার বোন কি এখনও ছাত্রী?
হ্যাঁ। বাচ্চা মেয়ে। ওর জন্যই মাঝে মাঝে কষ্ট হয়। খুব মিস করি ওকে। যাত্রী নামিয়ে ওরা এক জায়গায় গাড়ি দাঁড় করিয়ে চা খেল। ভাঁড়ের চা বহুদিন বাদে খেতে মন্দ লাগল না। এবার সন্ধে হয়ে গিয়েছে। গৌরবের বাড়ি ফেরার কথা মনে হলো। জয়কে সেকথা বলতেই সে বলল, চলুন ফিরে যাই। আপনাকে নামিয়ে দিয়ে আমি ট্যাক্সি গ্যারেজ করে দেবো আজ।
আমাকে নামাতে অতদূরে যেতে হবে না তোমাকে। আমি চলে যাব।
দূর! তা কি কখনও হয়?
জয় ছাড়ল না। ভিক্টোরিয়া মেমোরিয়ালের পাশ দিয়ে আসছিল ওরা। রাস্তায় আলো জ্বলছে। ফুটপাতে লোক চলাচল এমনিতেই কম থাকে এদিকে। হঠাৎ দেখা গেল একটি মেয়ে মরিয়া হয়ে দৌড়োচ্ছে। তার পেছন পেছন দুটো মানুষ। ব্যাপারটা দেখতে পেয়ে জয় দ্রুত মেয়েটির পাশে গাড়ি নিয়ে গিয়ে ব্রেক কষল। সে চিৎকার করল, কী হয়েছে? দৌড়চ্ছেন কেন?
মেয়েটি আতঙ্কিত মুখে এপাশে তাকাল তারপর পেছনে। যে লোক দুটো অনুসরণ করছিল তারা দাঁড়িয়ে পড়েছে। জয় আবার জিজ্ঞাসা করল, কী হয়েছে?
মেয়েটি কথা বলতে পারছিল না ভালো করে। কাঁপতে কাঁপতে বলল, ওরা–ওরা।
ওরা আপনাকে বিরক্ত করছে?
মেয়েটি আবার পেছন দিকে তাকাল, ওরা খুব খারাপ লোক।
জয় ট্যাক্সি থেকে নেমে দাঁড়াতেই লোকদুটো পিছু হটল। তারপর ধীরে ধীরে অন্ধকারে মিলিয়ে গেল। জয় বলল, আপনি চলে যান এবার, ওরা পালিয়েছে।
মেয়েটির চোখে মুখে তখনও ভয়, না ওরা লুকিয়ে আছে, আপনারা চলে লেগেই আবার আসবে। দোহাই, আমাকে এখান থেকে অন্য কোনো জায়গায় নিয়ে নামিয়ে দিন। দয়া করে বাঁচান আমাকে।
জয় গৌরবের দিকে তাকাল। গৌরব বলল, যা করার করো, এখানে দাঁড়িয়ে থাকাটা ভালো হচ্ছে না। জয় মেয়েটিকে ইঙ্গিত করল, পেছনে উঠুন।
মেয়েটি বিনা বাক্যব্যয়ে পেছনে উঠে বসল। ট্যাক্সিতে ফিরে এসে জয় বলল, দেখুন, আপনাকে আমরা চিনি না। কোনো নাটক করার চেষ্টা করবেন না। সে ইঞ্জিন চালু করে অ্যাকসিটারে চাপ দিলো।
এবার গৌরব জিজ্ঞাসা করল, আপনি এদিকে এসেছিলেন কেন? এই সময়ে?
মেয়েটি জবাব দিলো না। মুখ নিচু করে রইল।
গৌরব জিজ্ঞাসা করল, কী করেন আপনি?
কিছু না। নিচু গলাতেই জবাবটা এল।
তাহলে এখানে কী করছিলেন?
একজন নিয়ে এসেছিল। বলেছিল চাকরি দেবে।
এখানে চাকরি?
আসার পর বুঝলাম কী চাকরি।
তার সঙ্গে আলাপ হলো কোথায়?
ট্রেনে।
ট্রেনে? কোথায় থাকেন আপনি?
নিউ ব্যারাকপুর।
মেয়েটি বলামাত্র জয় হাসল গাড়ি চালাতে চালাতে, এসব গল্প এর আগে অনেকবার শোনা হয়ে গেছে। ভাজা মাছ উল্টে খেতে পারে না এরা।
মেয়েটি ককিয়ে উঠল, বিশ্বাস করুন, আমি মিথ্যে বলছি না। আমি স্কুল ফাইন্যাল পাশ। পড়াশোনা করতে পারি নি টাকার অভাবে। বাবা নেই, দাদার রোজগার খুব কম। চাকরির খোঁজে কলকাতায় আসতাম। এই সময় লোকটার সঙ্গে আলাপ হয়েছিল। বিশ্বাস করুন আমার কথা।
হঠাৎ জয় বলল, চলুন আমি নিউব্যারাকপুরে আপনার বাড়িতে যাব।
মেয়েটি বলল, চলুন। দেখবেন আমি সত্যি বলছি।
জয় শিয়ালদা স্টেশনে নিয়ে এল ট্যাক্সি। বলল, নেমে যান। মেয়েদি কেঁদে ফেলল, আপনারা ভগবান।
দূর। আমরা কিছু নই। আমি তো নই। যদি সত্যি কথা বলে থাকেন তাহলে আজ না হয় বাঁচলেন কিন্তু রোজ আমি থাকব না উদ্ধার করতে।
মেয়েটি চুপচাপ নেমে চলে গেল। জয় স্টিয়ারিং-এ হাত রেখে ওর যাওয়া দেখল। তারপর বলল, মেয়েটা সত্যি বলেছে, না দাদা?
গৌরব কোনো কথা বলল না। তারও মন খারাপ লাগছিল। পৃথিবীর সব দেশেই অভাব এভাবে মেয়েদের সর্বনাশের পথে নিয়ে যায়। হঠাৎ মুখ ফিরিয়ে সে জিজ্ঞাসা করল, জয়? তোমার বোনের নাম কি টিনা? চমকে ফিরে তাকাল জয়। এত অবাক সম্ভবত কখনও হয়নি সে। কথা বলতে একটু সময় নিল, আপনি চিনলেন কী করে?
আমি চিনি। তোমার সঙ্গে যেভাবে আলাপ হয়েছিল সেইরকম এক ঘটনাচক্রে ওর সঙ্গে আমার পরিচয় হয়েছে। আমি তোমাদের বাড়িতেও গিয়েছি। অবশ্য আমি আন্দাজে এত কথা বলছি, যদি আমার চেনা টিনা তোমার বোন হয়!
আপনার পরিচিত টিনা কোথায় থাকে?
গৌরব এলাকাটা বলল। স্টিয়ারিং-এ রেখে গম্ভীর মুখে জয় জিজ্ঞাসা করল। আপনার সঙ্গে আলাপ হলো কীভাবে?
আগে শুনতে চাই ওই টিনা তোমার বোন কিনা?
জয় নীরবে মাথা নেড়ে হ্যাঁ বলল। গৌরব শুরু করল সেই রাত্রে একা টিনা যেভাবে পথে বেরিয়ে এসেছিল, সেখান থেকে। সমস্ত ঘটনা শোনার পর জয় বিস্ময়ে জমে গেল, টিনা এত বড় হয়ে গিয়েছে?
তুমি ওকে কতদিন দ্যাখোনি?
বছর চারেক।
এই সময়ে চার বছর মেয়েদের পক্ষে বড় হবার জন্যে অনেক বেশি সময়।
আমি ভাবতেই পারছি না দাদা, সেই টিনা, ছোট্ট টিনা—
তুমিও তখন খুব বড় দাদা ছিলে না জয়!
কিন্তু আপনি নিশ্চিত টিনা ড্রাগের আড্ডায় যায়? আমি এটা মানতে পারছি না। এটা সত্যি হলে আমি কাউকে ছেড়ে দেবো না। কঠোর হলো ওর মুখ।
হ্যাঁ, ড্রাগের আড্ডায় সে গিয়েছিল। কিন্তু সেই ড্রাগ সে নেয়নি তা আমি জোর দিয়ে বলতে পারি। আমার ধারণা সেই রাত্রের পরে ও আর নিজেকে নষ্ট করতে বাইরে বের হবে না। কিন্তু ধারণাটা যদি ভুল হয় তুমি কী করতে পার? দূর থেকে কোন্ মানুষকে তুমি কতটা বুঝবে?
মানে থতমত হয়ে গেল জয়।
কথাগুলো শুনে তোমার খুব খারাপ লেগেছে, বোনকে অত্যন্ত ভালবাসতে এবং সেই স্মৃতি এখনও তোমার মনে রয়ে গেছে। গৌরবকে কথা শেষ করতে দিলো না জয়। মাঝপথে থামিয়ে দিয়ে বলল, স্মৃতি নয় দাদা আমি পৃথিবীর যে কোনো মানুষের চেয়ে ওকে বেশি ভালবাসি।
তোমার সেটা ধারণা।
কী বলতে চাইছেন আপনি? রুখে উঠল জয়।
গৌরব হাসল, ভালবাসা একটা বায়বীয় ব্যাপার নয়। মানুষের সঙ্গে মানুষের এই সম্পর্ক তৈরি হয় এবং বেঁচে থাকে পরস্পরের ব্যবহার, চালচলন, মানসিকতার ওপর। ধর, তুমি যাকে ভালবাসতে সে বরফ। বরফই তোমার খুব প্রিয়। এইবার তুমি পরিস্থিতির চাপে সেই বরফের কাছ থেকে দূরে চলে যেতে বাধ্য হলে। কিন্তু তোমার মনে সেই ভালবাসা অটুট হয়ে রইল। যখনই তার কথা ভাব তখনই শেষ দেখা স্মৃতিটি তোমাকে সাহায্য করে। এই অবধি বলে গৌরব জিজ্ঞাসা করল, আমার কথার মধ্যে কোনো অসঙ্গতি আছে মনে হয়?
জয় মাথা নাড়ল। তারপর?
এবার বেশ কিছুদিন পরে তুমি সেই বরফের কাছে এসে দেখলে তা জল হয়ে গিয়েছে। জল সম্পর্কে তোমার আগ্রহ নেই বরফ সম্পর্কে ছিল। তুমি সেই জলকে আগের মতো বরফ ভেবে ভালবাসতে গেলে পারবেও না উল্টে দুঃখ পাবে। জয়, পণ্ডিতরা বলে গিয়েছিলেন ভালোবাসার নিয়ত পরিচর্চা হওয়া উচিত। সেটা না হলে পরে সব হিসেব ওলোট পালোট হয়ে যায়। ব্যতিক্রম যে নেই তা বলব না কিন্তু ব্যতিক্রমই তো নিয়ম নয়।
কথাগুলো মন দিয়ে শুনে জয় ট্যাক্সি চালাতে লাগল। এখন অনেকেই হাত নেড়ে তাকে থামতে বলছে কিন্তু সে ভ্রূক্ষেপ করছে না। একেবারে গৌরবের পাড়ায় পৌঁছে বলল, যাকগে। ও তো এখন বড় হয়ে গিয়েছে, আমার কি! যাদের দায় তারা বুঝবে। আমি যখন ওই বাড়ি ছেড়ে বেরিয়ে এসেছি তখন আর ভাবতে যাব কেন?
গৌরব হাসল, কিন্তু তুমি ভাববে।
জয় ঠোঁট কামড়াল।
গৌরব বলল, তোমাদের সঙ্গে সংঘাত হয়েছিল বাবা এবং মায়ের। তাদের জীবনযাত্রা তুমি পছন্দ করোনি। তোমার মনে হয়েছে পিতামাতা হিসাবে তারা ব্যর্থ। প্রতিবাদ জানাতে নিজের ভবিষ্যতের তোয়াক্কা না করে তুমি বেরিয়ে এসেছিলে। ভালো মন্দ প্রশ্ন আমি করছি না। কিন্তু টিনার সঙ্গে তো তোমার কোনো মতবিরোধ ঘটেনি। সে তোমাকে ভালবাসত তুমি এখনও তাকে ভালবাসো। দাদা হিসেবে সে কর্তব্য যদি না করো তাহলে বাবা মাকে সমালোচনা করার কোন অধিকার তোমার নেই। আচ্ছা, আসি।
ট্যাক্সির দরজা খুলে নেমে যাচ্ছিল গৌরব জয় বাধা দিলো, দাদা, এক মিনিট।
গৌরব থামল। জয় মুখ ঘুরিয়ে নিল, আপনার বাড়িটা ঠিক কোথায় দেখে গেলে কোনো অসুবিধে হবে?
গৌরব আবার দরজা বন্ধ করে বসে পড়ল, বিন্দুমাত্র নয়।
একদম বাড়ি তো আমি ঢুকব না। টিনার সঙ্গে দেখা করি কী করে?
গৌরব হাসল, ঠিক আছে আগামী পরশু তুমি আমার কাছে একটা খবর নিও। এ বাড়ির টেলিফোন নম্বরটা লিখে দিচ্ছি। ছোট্ট একটা কাগজে নম্বর লিখে এগিয়ে ধরতে জয় সেটা নিয়ে বলল, দেখা হবে দাদা। সে চলে গেল।
.
কলকাতা শহরে মানুষ আরামে বাস করতে পারে না। দুশো বছর এদেশে বাস করে ইংরেজরা নিজেদের প্রয়োজনে শহরটিতে যেসব আধুনিক সুবিধে তৈরি করে গিয়েছিল স্বাধীনতার পর চল্লিশ বছর ধরে তার অধিকাংশই আমরা নষ্ট করে ফেলেছি। একমাত্র পাতাল রেল ছাড়া নতুন কিছু তৈরি করিনি। যে শহরে চল্লিশ হাজার মানুষের চলাফেরা ছিল সেখানে চল্লিশ লক্ষ মানুষ নিঃশ্বাস ফেলছে। যে রাস্তা একশটা গাড়ি যাওয়ার জন্য তৈরি হয়েছিল সেখানে দশ হাজার গাড়ি ঠেলাঠেলি করে চলেছে। একমাত্র বক্তৃতা এবং মিছিল ছাড়া কলকাতার মানুষের জীবনযাত্রার কোনো উন্নতি হয় নি।
আমেরিকা থেকে কলকাতায় বাস করতে হলে তাকে অনেক কিছু ছেড়ে দিতে হবে। এই ছাড়ার হিসেব করতে গিয়ে গৌরব দেখল সবই ব্যক্তিকেন্দ্রিক। অমন আরামদায়ক বাড়ি যা স্বচ্ছন্দেই ঠাণ্ডা গরম করা যায় অত্যন্ত অল্প পয়সায় তা কলকাতায় পাওয়া যাবে না। শীতাতপ নিয়ন্ত্রিত গাড়ি যার দাম খুবই অল্প, যেটা চালানোর জন্যে মসৃণ রাস্তা দেশময় বানিয়ে রেখেছে আমেরিকান সরকার তা এখানে স্বপ্নেও কল্পনা করা যাবে না। বাজারে গিয়ে দুধ মাংস মাছ সবজি থেকে যা কিছু খাদ্যদ্রব্য নির্ভেজাল বলে কিনে আনা আর এ দেশে সম্ভব নয়। চাকরির ক্ষেত্রে চমৎকার কাজের আবহাওয়া এ দেশে কখনই তৈরি হল না। দেশ আমাকে যা দিচ্ছে তার বিনিময়ে আমার শ্রম এবং মেধা দেশকে দেওয়া প্রথম কর্তব্য–এই বোধ যাতে তৈরি না হয় সেই চেষ্টা করে গিয়েছে ভারতবর্ষের মানুষের সুখদুঃখের ইজারা নেওয়া, কয়েকটি রাজনৈতিক দল। অন্যের উল্লাস, অন্যের বেখেয়ালী আনন্দের চাপে প্রাণ ওষ্ঠাগত হওয়া সত্ত্বেও এ দেশের মানুষ প্রতিবাদ করতে ভয় পায়। প্রতিবাদ করলেও প্রতিকার পায় না। ভারতবর্ষ একটি গণতান্ত্রিক দেশ কিন্তু সেই গণতন্ত্রে আদালতে নির্ভর করা সম্ভব হয়ে ওঠে না। অর্থবান মানুষের পক্ষে কথায় কথায় আদালতে যাওয়ার শ্রম পোষায় না। হার্টের রোগে শয্যাশায়ী মানুষের বাড়ির পাশে শীতলা পুজো উপলক্ষে সারারাত মাইক বাজানো মানে প্রথম ব্যক্তির গণতান্ত্রিক অধিকার হরণ করা। এই ভদ্রলোক পুলিশের কাছে তেমন সহযোগিতা পাবেন এমন নিশ্চয়তা নেই। পুলিশের পক্ষেও প্রতিটি মানুষকে ধরে গণতান্ত্রিক অধিকার সম্পর্কে শিক্ষা দেওয়া অসম্ভব। আসলে একটা জাত শিথিল হতে হতে এমন পর্যায়ে পৌঁছে গিয়েছে যে এখানে বাস করতে হলে প্রতি মুহূর্তে ঠোক্কর খেতে হবে। কিন্তু আমেরিকায় সে যাতে অভ্যস্ত তাতে যা কিছু আরাম তা নিজের জন্যেই পেয়ে এসেছে। তার স্নেহের শ্রদ্ধার ভালবাসার মানুষেরা যদি এই পরিবেশে পড়ে থাকে তাহলে কি সে একা ব্যক্তিসুখ ভোগ করবে না স্বেচ্ছায় সবরকম কষ্ট মেনে নেবে? এই দোটানায় তখন দুলছে গৌরব। এইসময় চিঠিটা বাড়িতে এল। ডব্লু অ্যান্ড ডব্লু নামক মাল্টি ন্যাশানাল কোম্পানি তাকে ইন্টারভিউতে ডেকেছে।
ব্যাপারটার পেছনে সৌরভের উদ্যোগ রয়েছে।
আজ রবিবার। বাড়ির সবাই ঘুমাচ্ছে কিন্তু ভোর হতেই ঘুম ভেঙে গেল গৌরবের। ঘুম চলে যাওয়ার পর বিছানায় শুয়ে থাকা খুবই কষ্টকর। গৌরব উঠে পড়ল। তার ঘরে লাগোয়া বাথরুমের ওপাশে মায়ের ঘরের বাথরুম। দাঁতে ব্রাশ ঘষতে ঘষতে সে থমকে দাঁড়াল। মায়ের কাশির আওয়াজ ভেসে আসছে। অনেকটা সময় ধরে কষ্ট করে যে কাশি চেপে রাখার চেষ্টা সত্ত্বেও বেরিয়ে আসছে তার আওয়াজ মোটেই ভালো নয়। গৌরব স্থির হয়ে দাঁড়িয়ে রইল। কাশতে কাশতে মা বেদম হয়ে শেষতক আবার আঃ আঃ করতে লাগলেন।
চটপট মুখ ধুয়ে নিয়ে গৌরব নিজের ঘর থেকে বেরিয়ে মায়ের ঘরের দরজায় শব্দ করল। এই ঘরে এখন মা আর বনি শোয়। টনির আলাদা ঘর। এমন কাশির শব্দে বনির ঘুম ভেঙে যাওয়া উচিত। তিনবার আধ মিনিটের ব্যবধানে শব্দ করার পর মায়ের গলার স্বর শোনা গেল, কে?
গৌরব জানান দিলো। তার পরেও কিছুক্ষণ চুপচাপ। তারপর মা ধীরে ধীরে দরজা খুললেন। গৌরব দেখল মা পরিষ্কার, মুখে জলের ভেজা দাগও নেই। বরঞ্চ চোখে বিস্ময়, কিরে?
তুমি কাশছিলে?
কই! না তো।
কিন্তু আমি যে তোমার বাথরুম থেকে কাশির শব্দ ভেসে আসতে শুনলাম।
দূর! ভুল শুনেছিস।
গৌরব আচমকা শক্ত হয়ে গেল। সে ভুল শুনতে পারে না। মা ব্যাপারটা গোপন করতে চাইছেন। কিন্তু কেন? সে লক্ষ্য করল মায়ের মুখ সামান্য লাল। এই সময় তিনি জিজ্ঞাসা করলেন, তুই কি সারারাত জেগে বই পড়িস যে উল্টোপাল্টা স্বপ্ন দেখছিস ভোরবেলায়?
গৌরব হাসবার চেষ্টা করল, সরি। তুমি রেস্ট নাও। এখনই উঠো না। সে চলে এল ব্যালকনিতে। ব্যাপারটা তার একদম ভালো লাগছিল না। বাংলাদেশের মায়েরা তাদের অসুখের কথা প্রথম দিকে বলতে চান না। হয়তো কাউকে বিরক্ত করার জন্যে সঙ্কোচ হয় তাঁদের। কিন্তু মা তাদের দলে পড়বেন কেন? তার সঙ্গে তো খুব সহজ সম্পর্ক। তারপরেই মনে হলো সে হয়তো একটা সামান্য ব্যাপার নিয়ে বাড়াবাড়ি করছে। কত কি কারণে মানুষের কাশি হতে পারে। আর সবসময়ে যে কারণগুলো খুব ভয়ঙ্কর তা তো নয়।
এরকমটা ভাবতে মন কিছুটা হাল্কা হলো। সে বাগানের দিকে তাকাল, এখন ছায়া ছায়া চারধার। গাছপালাগুলো অত্যন্ত তাজা। সামান্য হাওয়ায় ওরা হাল্কা দুলছে। সে আকাশের দিকে তাকাতেই ধন্দে পড়ল। আকাশ বেশ মেঘলা। যাকে সে এতক্ষণ প্রথম ভোর বলে মনে করছিল সেই সময়টা নিশ্চয়ই পেরিয়ে গেছে। যেহেতু সূর্যদেবকে মেঘেরা অক্টোপাশের মতো ঢেকে রেখেছে তাই সেটার চেহারা ফোটেনি রোজের মতো। গৌরব ধীরে ধীরে নিচে নেমে এলো। সদর দরজা খুলে বারান্দা পেরিয়ে বাগানে এসে দাঁড়াল। সৌরভ মলি এখনও ওঠেনি। আজকের মেঘলা আকাশ নিশ্চয়ই ওদের সময় সম্পর্ক বিভ্রান্ত করছে। সৌরভ তো ছুটির দিনে সহজে বিছানা ছাড়তে চায় না। সে বাগানে হাঁটতে লাগল। প্রায় প্রতিটি গাছ মায়ের নিজের হাতে যত্নে লাগানো। স্নেহপ্রবণ মানুষের সঙ্গে মাটির সম্পর্ক খুব নিবিড়। এইখানে বোধহয় মাইনে করা লোকের ওপর নির্ভর করলে মনে তৃপ্তি আসে না।
মেঘলা বলেই সম্ভবত রাস্তা আজ নির্জন। অন্যদিন প্রাতঃভ্রমণকারীদের ক্রমাগত যাতায়াত করতে দেখা যায় রাস্তায়। গৌরব একটা গোলাপফুলের কুঁড়ির দিকে তাকাল। ঈষৎ মুখ খোলা, যেন চুপিসারে আকাশ বাতাস এবং মৌমাছির জন্যে নিজেকে বিকশিত করতে তৈরি হচ্ছে! হঠাৎ গৌরবের মনে হলো আত্মীয়স্বজন বন্ধুবান্ধব চারপাশে ঘিরে থাকলেও মানুষ সবসময়ই একা। কলকাতা কিংবা নিউইয়র্ক অথবা লন্ডনের শহরতলিতে যদি সে একা বাস করে তাহলে কিছু কিছু মুহূর্তে সে একই রকম থাকে। তার নিজস্ব উপলব্ধির মুহূর্তে অন্য কেউ তাকে সঙ্গ দিতে পারে না। এই একাকীত্ব সাময়িকভাবে দূর হয় গ্রথিত সম্পর্কে মানুষের সংশ্রবে এলে। কিন্তু তার আগে পরে সে তার নিজের জন্যেই একা। নিউইয়র্কে বাস করেও মাঝে মাঝে তার মনে যেসব অনুভূতিরা স্বচ্ছন্দে চলে আসে কলকাতার এই ভিড়ে তাদের আসতে কোনো অসুবিধা হয় না যদি সে একা থাকে। হঠাৎই গৌরবের মনে হলো কেউ যেন সামনে এসে দাঁড়িয়েছে। সে মুখ ঘুরিয়ে তাকাতেই অবাক হয়ে গেল। জয়তী–!
এত সকালে জয়তী তার কাছে এসেছে। বুকের ভেতর যেন, অজস্র ড্রাম বেজে উঠল তার। প্রায় দৌড়েই সে পৌঁছে গেল গেটের সামনে, তুমি?
অসুবিধে করলাম? জয়তী হাসার চেষ্টা করল।
কী জবাব দেবে বুঝতে পারল না গৌরব। জয়তী তার কাছে এলে সে অসুবিধে বোধ করতে কখনও পারে। হ্যাঁ, আমার পক্ষে সময়টা একটু–!
সে জবাব না দিয়ে গেট খুলতে লাগল, এত ভোরে তুমি এলে কী করে? বাস ট্রাম চলছে?
ওগুলো রাত থাকতেই চলাচল শুরু করে। বাড়ি থেকে বেরিয়ে বাসে উঠে বসলাম। তারপরই বাড়ির দিকে তাকাল সে, মাসীমা ওঠেননি?
মা উঠেছেন তবে এখনও বাইরে আসেননি। আর সবাই তো ছুটির দিন বলে চুটিয়ে ঘুমিয়ে নিচ্ছে। খুব অবাক হয়ে যাবে সবাই তোমাকে দেখে।
ঠোঁট কামড়াল জয়তী, একটু ভাবল, তুমি এই অবস্থায় রাস্তায় বেরুতে পারবে?
কেন? তুমি বসবে না? অবাক হলো গৌরব।
একটু হাঁটতে ইচ্ছে করছে।
একটা সময় ছিল রাস্তায় বেরুবার জন্যে গৌরব পোশাকের তোয়াক্কা করত না। কৈশোরে গেঞ্জি গায়ে বাইরের রাস্তায় খেলতে গিয়ে কতবার মায়ের বকুনি খেয়েছে। পরে পাজামা শার্ট পরে স্বচ্ছন্দে বন্ধুদের সঙ্গে পার্কে আড্ডা মেরেছে। বিদেশে থাকার ফলে ওর স্বভাবে বাড়ির বাইরে এবং বাড়ির ভেতরের পোশাক সম্পর্কে স্পষ্ট সীমারেখা তৈরি হয়েছে। যে পোশাকে বিছানায় শোওয়া যায় সেই পোশাকে কখনই রাস্তায় বেরুনো উচিত নয়। যে চটি পরে ঘরের ভেতর ঘোরা যায় তাকে রাস্তায় বের করা অনুচিত। কিন্তু এখন তার পরনে পাজামা পাঞ্জাবি। দুটোর কোনোটাতেই সামান্য ইস্ত্রি নেই। ইস্ত্রি করা কাপড় পরে শুলে কিছুতেই ঘুম আসে না। গৌরব রাস্তার দিকে তাকাল। এখনও বেশ নির্জন। স্বভাববিরোধী কাজ করল সে, চলো, একটু হাঁটা যাক। গেট খুলে বাইরে বেরিয়ে এল সে। শূন্য পিচের রাস্তায় গাছেরা এখনও গাঢ় ছায়া ফেলে রেখেছে।
হাঁটা শুরু করে জয়তী জিজ্ঞাসা করল, তুমি কি রোজ এত সকালে ওঠো?
ওখানে উঠতে হতো। এখানে এসে লেটরাইজার হয়ে গিয়েছিলাম। আজ হঠাৎই। হাসল সে।
ওরা আরও কিছুটা চুপচাপ হাঁটল। ডান দিকে একটা পার্ক। সেখানে কিছু বৃদ্ধ এবং অতিরিক্ত স্বাস্থ্য সচেতন যুবক রয়েছে। জয়তী জিজ্ঞাসা করল, এই সাতসকালে আমি কেন তোমাদের এখানে এলাম তা তো একবারও জিজ্ঞাসা করলে না!
এত তাড়া তো আমার নেই। তুমি এসেছ সেইটেই আসল কথা।
জয়তী মুখ ফিরিয়ে আকাশের দিকে তাকাল। যেন নিশ্বাস বন্ধ করল। তারপর অন্য রকম গলায় গৌরবকে জিজ্ঞাসা করল, তুমি আমায় এখনও কি ভালোবাসো?
জবাব না দিয়ে আলতো শব্দ করে হেসে ফেলল গৌরব। সঙ্গে সঙ্গে চাবুক খাওয়ার অভিব্যক্তিতে জয়তী মুখ ফেরাল, হাসছ তুমি?
না। একটা কথা হঠাৎই মনে পড়ে গেল। এই গতকালই আমি একটা ছেলেকে বলছিলাম ভালবাসা হলো একটা চারাগাছের মতো। সবসময়ে আদরযত্ন করতে হয়। তাকে বেড়া দিয়ে রাখতে হয়। গৌরব বলল, এত তাড়াতাড়ি প্রশ্নটাকে শুনতে হবে ভাবি নি।
আমি তোমার কথা বুঝতে পারছি না।
দুটি মানুষ পরস্পরকে যে কারণে ভালবেসেছিল সেই কারণগুলো যদি পরবর্তীকালে দুজনের অসাক্ষাতের জন্যে আর তেমন সক্রিয় না থাকতে পারে। দুজনের মনের ওপর নানা স্তর পড়তে পারে নয় ওই দূরত্ব তৈরি হবার জন্যেই অজানা থেকে গেছে। এরকম ক্ষেত্রে সেই আগের ভালবাসা কতটা জোরালো থাকবে তাই ভাবনার বিষয়।
তার মানে তুমি আর আমাকে ভালবাসো না?
ফিরে এসে আমার আচরণ দেখে তোমার কি তাই মনে হয়েছে?
এই বারো বছরে আমি তো অনেক পাল্টে যেতে পারি যা তুমি জানো না।
নিশ্চয়ই পারো। এবং সেটা আমার ক্ষেত্রেও প্রযোজ্য।
তাহলে?
সেটা আমাদের দুজনের ওপর নির্ভর করছে। বারো বছর বিদেশে থাকার সময়ে আমার জীবনে কোনো নারীকে আমি আমন্ত্রণ করিনি। কলকাতায় এসেও যখন পাগলের মতো তোমায় খুঁজে বেড়িয়েছি তখন নিশ্চয়ই পৃথিবীর যে কোনো কোণে তোমার জন্যে যেতে পারি।
কিন্তু তারপর?
তারপর মানে?
দেখা হলো, কথা হলো। আমার এই পরিবর্তিত জীবন তুমি দেখলে। দেখে একটা সিদ্ধান্ত নেবার সুযোগ তোমার আছে। তোমার গত বারো বছরের জীবন আমি জানি না। কিন্তু আমি যেখানে ছিলাম সেখানেই আছি।
এসব কথা উঠছে কেন?
কারণ তুমি আমার প্রশ্নের উত্তর দিলে না!
আমার দিকে তাকাও। এবার বলো, তুমি উত্তরটা জানো না? গৌরব দাঁড়িয়ে পড়ল।
আমি নিজের মুখে শুনতে চাই। জয়তী চোখে চোখ রাখল।
কী শুনলে তুমি খুশি হবে? গৌরব কোনো তল পাচ্ছিল না।
যা সত্যি। তা এখনও সত্যি।
কীভাবে কথাটাকে বলবে ভাবতে গিয়ে ওঁদের দেখতে পেল গৌরব। সন্দীপ আসছে। সঙ্গে ওর স্ত্রী এবং এক বৃদ্ধ ভদ্রলোক। মানুষটির অনেক বয়স হয়েছে। লাঠিতে ভর করে হাঁটছেন। সম্ভবত সন্দীপের ঠাকুর্দা ইনি যাকে রিসিভ করতে ওরা সেদিন স্টেশনে গিয়েছিল। দূর থেকে হাত নাড়ল সন্দীপ। গৌরব বলল, আমার পুরনো দিনের এক বন্ধু। ইদানীং যোগাযোগ নেই।
জয়তী কিছু বলল না। যে ভাবে কথা এগোচ্ছিল তাতে ওই মুহূর্তে এই বাধা সে খুব একটা পছন্দ করছিল না। তবু মুখ সহজ করার চেষ্টা করল।
সন্দীপরা ততক্ষণে এগিয়ে এসেছে। সন্দীপ বলল, তুই মর্নিং ওয়াক করিস, অথচ তোকে কোনোদিন এপথে দেখিনি তো!
সন্দীপের স্ত্রী হেসে উঠল। তুমি এমন করে বলছ যেন কত বছর ধরে মর্নিং ওয়াক করছ, দাদু না এলে তো সাতটার আগে বিছানা ছাড়ানো যেত না।
সন্দীপ লজ্জা পেল না। কাউকে তো একটা জায়গা থেকে শুরু করতেই হয়। ওহো, দাদুর সঙ্গে আলাপ করিয়ে দিই, দাদু আমার বন্ধু গৌরব বসু, আমেরিকায় আছে অনেক দিন পর এদেশে বেড়াতে এসেছে।
গৌরব নমস্কার করল বৃদ্ধকে। তিনিও দুটো হাতযুক্ত করলেন। এবং এবার অস্বস্তি। ওদের নজর জয়তীর দিকে। স্বভাবতই জয়তীর পরিচয় জানতে ওরা উৎসুক। গৌরব বলল, তোদের সঙ্গে জয়তীর আলাপ করিয়ে দিই। জয়তী, এ হলো সন্দীপ। ছাত্র হিসেবে খুব মেধাবী ছিল। সন্দীপের স্ত্রী এবং ওদের দাদু। আর জয়তী আমার সঙ্গে পড়ত।
সন্দীপের স্ত্রী জিজ্ঞাসা করল, আপনি এপাড়ায় থাকেন?
জয়তী মাথা নাড়ল, নাঃ। গৌরবের সঙ্গে একটু দরকার ছিল। পরে এলে ওকে বাড়িতে পাওয়া যাবে না তাই সাতসকালকে বেছে নিতে হলো।
গৌরব জয়তীর গলায় উষ্ণ আভাষ পেল। সে হাসল। এসে অবধি সারাদিন এত চক্কর মারছি। তোদের বাড়িতে যে যাব তার সময় পাইনি।
সন্দীপ জয়তীকে বলল, আপনাকে আমি কিন্তু ইউনিভার্সিটিতে দেখেছি। এতগুলো বছর হয়ে গেল, খুব একটা পাল্টে যান নি।
এই স্বাভাবিক কথায় জয়তী যেন স্বস্তি পেয়েই সামান্য হাসল।
গৌরব জিজ্ঞাসা করল, কেমন লাগছে দাদু, নাতির কাছে এসে।
ভালো খুব ভালো। এদিকটা তো বেশ ফাঁকা তাই আমার কোনো অসুবিধে হচ্ছে না। শহরের ভেতরে না যেতে হলে আমার কোনো অসুবিধে নেই।
সন্দীপ বলল, দাদুর একটা প্রব্লেম হয়েছে। ওঁর বাঁ হাতের আঙুলের ফাঁকে একটা ঘা কিছুতেই শুকোচ্ছে না। অনেক ওষুধ দেওয়া হলো!– ভাবছি একজন ভালো স্কিন স্পেশালিস্টকে দেখাবো। আজ চলি, আর তোদের আটকে রাখব না।
মাথা নাড়ানাড়ি করে ওদের দলটা চলে গেলে গৌরব কথা খুঁজল। হঠাৎ যেন কিছুক্ষণ হইচই হবার পর বড্ড বেশি থিতিয়ে গিয়েছে আবহাওয়া। ওরা চুপচাপ কিছুটা পথ হাঁটার পর একটা ভাঁড়ের চায়ের দোকান দেখতে পেল গৌরব। সে জিজ্ঞাসা করল, চা খাবে?
এখানে? জয়তী অবাক হলো। এটাকে দোকানও বলা যায় না। একটা কাপড় মাথার ওপর কোনোমতে টাঙিয়ে লোকটা কয়লার উনুনে হাঁড়ি চাপিয়ে বসেছে। দুটো দেহাতি চেহারার মানুষ তার সামনে উবু হয়ে বসে চা খাচ্ছে।
হ্যাঁ, খুব খারাপ করবে না মনে হয়। গৌরব লোকটাকে দুটো চা দিতে বলল ভাঁড় ধুয়ে। লোকটা তার সম্ভব মতো যত্ন নিয়ে ভাঁড়ে চা ঢেলে দিলো। চুমুক দিয়ে গৌরব বলল, আঃ। দারুণ।
চা একটু ঠাণ্ডা না করে খেতে পারে না জয়তী। সে ভাঁড়টাকে ধরেই বলল, আমেরিকায় নিশ্চয়ই ভাঁড়ের চা পাওয়া যায় না?
মাথা খুঁড়লেও নয়। তবে যদি কেউ অনুমতি যোগাড় করে ভাঁড়ের চা আর তেলেভাজার দোকান খুলতে পারে তাহলে পাঁচ বছরে মিলিওনিয়ার হয়ে যেতে পারবে। ওখানে এই পরিমাণ চা ম্যাকডোনাল্ডের মতো রাস্তার দোকানে প্রায় আটটাকা পড়ে ইন্ডিয়ান কারেন্সিতে কনভার্ট করলে। আমেরিকার পঞ্চাশ পয়সা।
তা তুমি কি এখানে এসে পুরনো অভ্যেসে এই ভাবে ঝালিয়ে নিচ্ছ না ইচ্ছে করেই দেখাতে চাইছ আমেরিকায় বারো বছর তোমার মাথা ঘুরিয়ে দেয় নি!
জয়তী, আমি যেমন ছিলাম তেমনই আছি।
চায়ের দাম মিটিয়ে ওরা এবার ফিরল। গৌরব জিজ্ঞাসা করল, তুমি কাল রাত্রে ঘুমিয়েছিলে তো?
কেন?
মুখ এত শুকনো লাগছে কেন?
তুমি কিন্তু আমার প্রশ্নের উত্তর দাওনি।
প্রশ্ন? ও গৌরবের মনে পড়ল। তারপর বলল, তোমাকে না ভালবেসে বেঁচে থাকার কথা আমি ভাবতেই পারি না জয়তী।
কেন?
এটা আমার রক্তে মিশে গিয়েছে। এতেই আমার শান্তি। অদ্ভুত আলো খেলে গেল জয়তীর মুখমণ্ডলে এই মেঘের সকালে। কিন্তু সে কোনো কথা বলল না। গৌরবের পাশাপাশি চুপচাপ হাঁটতে লাগল। কখনও গৌরবের হাতে তার হাতে চলার ছন্দেই স্পর্শ নিচ্ছে। ওর খুব ইচ্ছে করছিল গৌরব অগ্রণী হয়ে আঙুলগুলো আঙুলে জড়িয়ে নিক। কথা না বলে সে পারল না, আচ্ছা তুমি তো আমাকে একবারও জিজ্ঞাসা করলে না কেন আমি এই অদ্ভুত সময়ে এসেছি!
দুটো কারণ। প্রথম কথা আমার কাছে আসার জন্যে তোমার সময় বিচার করার কোনো দরকার নেই। তোমার এমন ইচ্ছে হওয়াটাই আমার আনন্দ। দ্বিতীয় কারণ তুমি আমাকে ভুল বুঝতে পারো। এই সময় কেন এলে জানতে চাইলে তোমার মনে হতে পারে আমি কৈফিয়ত চাইছি। মাথা নেড়ে নিজের কথা বোঝাল গৌরব।
বাড়ির কাছাকাছি এসে পড়েছিল ওরা। জয়তী দাঁড়িয়ে পড়ল। গৌরব জিজ্ঞাসা করল, কী হলো?
জয়তী মুখ নামাল, আমি তোমাকে ছেড়ে আর থাকতে পারব না।
গৌরবের সমস্ত শরীরে রোমাঞ্চ ছড়াল। সে আবিষ্কার করল গলার স্বর আসছে না। সমস্ত শরীরে অদ্ভুত আনন্দ।
জয়তী নিজের মনেই বলে যাচ্ছিল, কাল সারারাত আমি ঘুমাতে পারিনি গৌরব! কেবলই মনে হচ্ছিল আমরা আমাদের বানানো কিছু ভাবনা আঁকড়ে থেকে নিজেদের স্বতন্ত্র করে রাখি। আমরা সবসময় প্রতিরোধ করতে চাই, সমর্পণের আনন্দ পেতে জানি না। আমি তোমাকে ভালোবাসি এটা সত্যি। নইলে বারো বছর কলকাতা শহরে একা এমনভাবে সব কিছু উপেক্ষা করে থাকতে পারতাম না। কিন্তু ওই সত্যিটার ওপরে নানা ডালপালা চাপিয়ে নিজেকে ভোলবার চেষ্টা করে এসেছি এতদিন। কিন্তু কী পেয়েছি তাতে? কিছু না।
গৌরব বলল, তোমার কোনো দোষ নেই। এটা নাগরিক সভ্যতার ফল। সবসময় জটিল ভাবনা এসে সরল সত্যকে আড়াল করে রাখে। নিজের ইগো ক্রমশ এতবড় চেহারা নেয় যে নড়াচড়া করার কোনো উপায় থাকে না।
জয়তী বলল, তুমি, তুমি আমার সঙ্গে একমত?
হ্যাঁ, কিন্তু–?
আবার কিন্তু কেন? তোমার সমস্যা? আমায় নিয়ে?
না, না। আমার পক্ষে পাকাপাকিভাবে দেশে ফিরে আসা কতখানি সম্ভব হবে জানি না। আমি দেশে না ফিরলে তোমার পক্ষে যাওয়া অসম্ভব। তাছাড়া মা রয়েছে। সব মিলিয়ে!
আমি আর এসব নিয়ে ভাবতে পারছি না। জীবন যেমন চলার তেমন চলুক।
জয়তী কপাল থেকে চুল সরাল।
.
যা ছিল বারো বছরের বিতর্কিত বিষয়, কলকাতায় এসে এতদিনেও গৌরব যার কোনো সুরাহা করতে পারে নি সেই সমস্যা যে এই সাতসকালে কয়েক পা হাঁটাহাটি করেই একটা সিদ্ধান্তে পৌঁছে যাবে তা গৌরবের ধারণার বাইরে ছিল। মানুষ যখন আন্তরিকভাবে কিছু চায়, যখন ভালবাসাই তার কাছে হৃদপিণ্ড হয়ে দাঁড়ায় তখন প্রিয়জনকে সে আর প্রতিপক্ষ বলে কল্পনা করে না। তার সব ত্রুটি বিচ্যুতি, আচরণের অন্ধকার অংশগুলো সে উপেক্ষা করে যায়। যা একসময়ে একান্তই অবাস্তব বলে মনে হতো তাই হয়ে যায় সরল সহজ। তখন আর কথা নয়, কথায় কথা তৈরি হয় এবং সেটা বাতাসের মতো অবয়বহীন হয়ে ভেসে চলে।
জয়তীকে নিয়ে বাড়ির গেটে পৌঁছতেই সরলার সামনে পড়েছিল গৌরব। ভদ্রমহিলা তখন বাগান পরিচর্যা করছিলেন। এত অবাক হয়ে তাকালেন তিনি যে গৌরবের লজ্জা করছিল। দ্রুত এগিয়ে এসে তিনি বলেছিলেন, ও মা, জয়তী আসবে তা তুই আমায় বলিসনি তো?
গৌরব মাথা নাড়ল, আমিই কি ছাই জানতাম!
সরলা বললেন, যা মোক্ষদাকে তিন কাপ চা করতে বল, আমরা এখানেই চা খাব।
একবারও এমন প্রশ্ন করলেন না যাতে জয়তী বিব্রত হতে পারত। অথচ এই সকালে আসার জন্যে জয়তী সেরকম প্রশ্নের সামনে পড়তে পারত।
দাঁত মেজে, পরিষ্কার হতে না হতেই মোক্ষদার চা হয়ে গেল। গৌরবের খেয়াল হলো, জয়তী যদি সাত তাড়াতাড়ি চলে আসে তাহলে ওরও তো পরিষ্কার হবার প্রয়োজন আছে। একথা মায়ের সামনে বলতে কোনো অসুবিধে নেই অথচ এখন তার একটু অস্বস্তি হচ্ছে কেন? সে বাইরে বেরিয়ে ব্যালকনিতে দাঁড়াল। বাগানে কেউ নেই। তারপরেই পেছনে মাকে দেখতে পেল।
সরলা বললেন, ঘুম থেকে উঠেই চটপট চলে এসেছে, মেয়েটা এখনই আসছে, মোক্ষদাকে বললাম ব্যালকনিতেই চা দিতে।
গৌরব চেয়ার টেনে বসে পড়তেই সরলা বসলেন। তারপর জিজ্ঞাসা করলেন, ওর সঙ্গে তোর সব কথা হয়ে গিয়েছে?
হ্যাঁ। গৌরব মাথা নাড়ল।
আমি তোকে একমাস সময় দিলাম। তার মধ্যে যা করার করবি।
কী করতে বলছ?
জানিস না আমি কী বলছি?
সেটা তো যে কোনো দিনই হতে পারে। একমাস অপেক্ষা করার কোনো কারণ আছে কি। নোটিস টোটিস দেওয়ার ব্যাপারটাও ম্যানেজ করা যায়।
তুই মন্ত্র পড়তে চাস না?
দ্যাখো মা, আমাদের যা বয়স তাতে মন্তর পড়ার মানসিকতা থাকতে পারে না। অবশ্য তুমি এবং জয়তী যদি চাও তাহলে আমাকে মেনে নিতেই হবে।
তুই আর একটি মানুষের কথা ভুলে যাচ্ছিস। জয়তীর মা।
ও হ্যাঁ। কিন্তু উনি বোধহয় আপত্তি করবেন না। ওঁর ছোট মেয়ের বিয়েতে মন্ত্র শাঁখ বাজা এসব হয়নি।
তোর যদি মন্ত্র পড়তে আপত্তি থাকে তাহলে এক কাজ কর। যে ভাবে হিন্দু পরিবারে বিয়ে হয়, তত্ত্ব যাওয়া আসা, গায়ে হলুদ আশীর্বাদ এসব হবে। তুই বন্ধুবান্ধব নিয়ে বিয়ে করতেও যাবি কিন্তু সেখানে ছাঁদনাতলায় বসে মন্ত্র না পড়ে দুজনে সই করবি। এতে হবে?
একশ বার। কিন্তু সেখানে আর একটু যোগ করা দরকার। আমি যতক্ষণ সেখানে না যাচ্ছি ততক্ষণ বিয়ে বাড়িটা মেয়েদের দখলে, মানে মেয়েপক্ষের। আমি পৌঁছে যাওয়ার পর দুপক্ষের।
বুঝলাম না।
তখন বরযাত্রী কন্যাত্রী একাকার হয়ে যাবে। বিয়ে এবং বউভাত একই সঙ্গে হবে। ক্যাটারার সব করবে। দুদুবার একই ঘটনা ঘটানোর কোনো প্রয়োজন নেই।
বেশ আমার আপত্তি নেই।
তাহলে তুমি এইভাবে কথা বলো। এই সময় মলি এসে দাঁড়াল, বাবাঃ, তোমরা সাত সকালে উঠে পড়েছ। তারপর গলা তুলে বলল, মোক্ষদা আমার জন্যে চা করো। এই গোরা, চা খাবে?
তুমি আগে নিজের চা বলে তারপর আমাকে জিজ্ঞাসা করছ?
আমি জানি মা যখন উঠেছেন তখন তোমার এক কাপ খাওয়া হয়ে গিয়েছে। মলি এসে তৃতীয় চেয়ারটিতে বসল। ফুল ছড়ানো সাদা শাড়ি পরেছে মলি। বয়সের ছাপ পড়লেও দেখতে আরাম লাগে। অন্তত মলির যখন মেজাজ ভালো থাকে তখন তাকে সবার পছন্দ হবেই। মলি চোখ ছোট করলো, কী দেখছ?
তোমাকে। গৌরব গম্ভীর হবার ভান করল, কী সুন্দর তুমি।
মলি সরলার দিকে তাকাল, মা শুনছেন?
সরলা হাসলেন, কথাটা তো মিথ্যে নয়।
গৌরব বলল, এত সুন্দর কেন তুমি?
আমি জানি না, যাও। মুখ বাঁকাল মলি।
জানো, খোঁজখবর নাও। মুরুব্বিচালে বলল গৌরব।
ওমা! কীসের খোঁজ নেব? অবাক মলি।
কেন তুমি এত সুন্দর!
সকালবেলায় কেন আমায় লেগপুল করছ বলো তো?
এই সময় জয়তী আর বনি বেরিয়ে এল মায়ের ঘর থেকে। তাকে দেখে চমকে গেল মলি, ওম্মা! তুমি কখন এলে? কাল রাত্রে? আমি জানি না তো! শেষ শব্দ তিনটি সরলার দিকে তাকিয়ে উচ্চারণ করল মলি।
সরলা বললেন, জয়তী একটু আগে এসেছে। এসো, এখানে এসে বসো জয়তী।
জয়তী এগিয়ে এল। একটু হেসে মলিকে জিজ্ঞাসা করল, ভালো আছেন?
মলি মাথা নাড়ল। তার বিস্ময় যেন যাচ্ছিল না। সে গৌরবের দিকে তাকাল। গৌরব মিটি মিটি হাসছে। সেই হাসি দেখে সন্দেহ হলো মলির। চকিতে সরলার দিকে তাকাল সে, মা সত্যি? বেশ উত্তেজিত গলায় জিজ্ঞাসা গলায় জিজ্ঞাসা করল মলি।
সরলা নীরবে মাথা নেড়ে হ্যাঁ বলল।
সঙ্গে সঙ্গে স্প্রিং-এর মতো লাফিয়ে উঠল মলি। প্রায় দৌড়েই চলে গেল নিজের শোয়ার ঘরের দিকে। চেয়ারে বসে জয়তী জিজ্ঞাসা করল, কী হলো?
সরলা বললেন, ওর অমন মাঝে মাঝে হয়। এই বনি দাঁত মাজা হয়েছে?
হ্যাঁ।
যা টনিকে তোল আগে। তারপর আসছি।
বনির যাওয়ার ইচ্ছে ছিল না। কিন্তু তাকে যেতে হলো। এই সময় মোক্ষদা চায়ের ট্রে নিয়ে এল। সঙ্গে বিস্কুট। সরলা প্রথমে জয়তীকে দিলেন। চা নেওয়া হয়ে গেলে তিনি মোক্ষদাকে কিছু নির্দেশ দিলেন। ওদিকে মলির গলা পাওয়া যাচ্ছে। সে যেন জোর করেই সৌরভকে বিছানা থেকে তুলল।
জয়তী বলল, আমি বোধহয়ে সবার ঘুম ভাঙিয়ে দিলাম।
ভালোই তো। একটু অন্যরকম হলো।
সেদিন সকাল জুড়ে বাড়িতে আড্ডা হইচই। যেন একটা উৎসব শুরু হয়ে গিয়েছে। জয়তীরও খুব ভালো লাগছিল কারণ কেউ তার আর গৌরবের বিষয়ে কোনো কথা তুলছিল না। অথচ বোঝাই যাচ্ছিল সেটা প্রত্যেকেরই জানা।
ব্রেকফার্স্ট খাওয়ার পর জয়তী উঠল, আমি চলি।
মলি আপত্তি তুলল, এত তাড়াতাড়ি চলে যাবে?
সরলা বাধা দিলেন, না, না। কত সকালে বাড়ি থেকে বেরিয়েছে। ওর মা চিন্তা করছেন। গোরা, তুই ওকে বাড়িতে পৌঁছে দিয়ে আয়।
তৎক্ষণাৎ কথা বলল সৌরভ, না, গোরা না। আমি জয়তীর সঙ্গে যাব।
মলি খেঁকিয়ে উঠল, তুমি যাবে মানে? তোমার কি মাথায় কিছু ঢোকে না?
খুব ঢোকে। আমি যাচ্ছি, জয়তী, এক মিনিট অপেক্ষা করো ভাই।
সৌরভ উঠে গেল। গৌরব কী করবে বুঝতে পারছিল না। সে ভেবেই রেখেছিল যে জয়তীর সঙ্গে বেরুবে। কিন্তু সৌরভের এই কথার পরে আপাতত কিছু করা সম্ভব নয়। সে জয়তীকে জিজ্ঞাসা করল, বিকেলে বাড়িতে থাক?
হ্যাঁ। জয়তী মাথা নাড়ল।
.
খানিকক্ষণ হাঁটার পর ট্যাক্সি নিল সৌরভ। গাড়িতে উঠে জিজ্ঞাসা করল, আচ্ছা, জয়তী, তুমি কি চাও গোরা আমেরিকায় সেটল করুক?
জয়তী জবাব দিলো না। সৌরভ কোনো অর্থ বুঝতে পারল না। সে বোঝাতে চেষ্টা করল, না, এটা খুব গুরুত্বপূর্ণ প্রশ্ন। দ্যাখো, এদেশের ভালো ছেলেরা কিছু কমফর্টের আশায় বিদেশে চলে যায় তাহলে সর্বনাশ। কোনোদিন উন্নতির মুখ দেখব না আমরা। তাছাড়া ওখানে একা থেকে ও করবে কী? তোমারও সমস্ত আত্মীয়স্বজন এখানে, আমরাও থাকব, তোমার ভালো লাগবে আমেরিকায়?
আপনি ওর সঙ্গে কথা বলেছেন? নরম গলায় জিজ্ঞাসা করল জয়তী।
হ্যাঁ। ও ভেবে পাচ্ছে না। ওর মনে হচ্ছে এখানে চাকরির আবহাওয়া নেই। আমি জোর করে একটা অ্যাপ্লিকেশন করিয়েছি। সামনের সপ্তাহে ইন্টারভিউ। যদি ও ইন্টারভিউ দিতে যায় তাহলে চাকরি না পাওয়ার কোনো কারণ নেই। মাইনে এখন প্রায় পাঁচ হাজার। কটা বাঙালি পায়। অবশ্য ও আমেরিকায় যে ডলার পায় তার সঙ্গে তুলনা করা ভুল হবে।
জয়তী নিজের অভিমত স্পষ্ট বলতে পারল না। আসলে সে নিজেই বুঝতে পারছিল না গৌরবের কী করা উচিত। দেশে ভালোভাবে কেউ যদি থাকতে পারে তাহলে তার বিদেশে যাওয়ার কি দরকার? মুস্কিল হলো, এই ভালোভাবে থাকার ব্যাপারটা খুব গোলমেলে। কে কীসে শান্তি পায় তা বোঝা সহজ নয়। অতএব এই কিছু চাপিয়ে দিলে ভবিষ্যতে যদি এর জন্যে কথা শুনতে হয় তবে তার থেকে খারাপ আর কিছু হবে না।
জয়তীদের বাড়ির সামনে ট্যাক্সি থেকে নেমে ভাড়া মিটিয়ে দিলো সৌরভ। তারপর বলল, তুমি নিশ্চয়ই আমাকে দেখে ভাবছ আমি এমন হুট করে চলে এলাম কেন?
না না, আপনি আসুন, আমি কিছু ভাবছি না। জয়তী এগিয়ে চললো।
দরজায় শব্দ করার পর কিছুক্ষণ অপেক্ষা করতে হলো। জয়তীর মা দরজা খুলে কিছু বলতে গিয়ে থেমে গেলেন। জয়তী বলল, মা ইনি গৌরবের দাদা।
সৌরভ এগিয়ে এসে প্রণাম করতে চেষ্টা করতেই ভদ্রমহিলা দ্রুত সরে দাঁড়ালেন, আরে না, প্রণাম করতে হবে না। জয়তী, ওকে ভেতরে নিয়ে আয়।
বাইরের ঘরে সৌরভকে বসিয়ে, জয়তী ভেতরে চলে গেল। মা আগেই চলে গিয়েছিলেন, মেয়েকে বললেন, কোথায় গিয়েছিলি, আমি চিন্তায় মরছি।
গৌরবদের বাড়িতে। জয়তী মাথা নামাল।
সেকী? কেন? মা বিস্মিত।
এমনি।
মা মেয়ের মুখের দিকে তাকালেন, কিছু বোঝার চেষ্টা করলেন। জয়তী বলল, বাইরের ঘরে উনি বসে আছেন। যাও।
জয়তীর মা ধীরে ধীরে বাইরের ঘরে এলেন। এসে জিজ্ঞাসা করলেন, সব খবর ভালো?
সৌরভ মাথা নাড়ল, হ্যাঁ।
জয়তীর মা জিজ্ঞাসা করলেন, তুমি কি কিছু বলবে?
হ্যাঁ। আমরা আপনার মেয়েকে আমাদের বাড়িতে পাকাপাকিভাবে নিয়ে যেতে চাই।
এ তো ভালো কথা। এই খবরটা শোনার জন্য আমি অপেক্ষা করে আছি।
ব্যাপারটা হলো গোরা তেরো সপ্তাহের ছুটিতে কলকাতা এসেছে আমাদের ইচ্ছে ওর ছুটি ফুরোবার আগে বিয়েটা হয়ে যাক।
তোমরা যা চাও তাই হবে।
তাহলে একটা দিন ঠিক করা যাক। সৌরভ ক্যালেন্ডারের দিকে তাকাল, অন্তত দিন পনেরো সময় দরকার। আপনাদের আত্মীয়স্বজন, আমাদের সকলকে খবর দিতে হবে।
তোমরা কি আনুষ্ঠানিকভাবে বিয়ে দিতে চাও।
আপনার যা ইচ্ছে। অবশ্য গোরা বলছে সে মন্ত্র পড়ে বিয়ে করবে না, তবে বর যেভাবে আসে সেইভাবেই আসবে। বিয়ের পিঁড়িতে বসে সই সাবুদ করবে। বিয়ে এবং বউভাত একসঙ্গে করতে হবে। কিন্তু এসব ওর ইচ্ছে, যদি আপনার ইচ্ছে আলাদা রকমের হয় তাহলে সেটাকে মেনে নিতে ওকে বাধ্য করব।
না না। বাধ্য করতে হবে না কাউকে। বিয়ে করবে ওরা, ওদের যেমন ইচ্ছে সেইরকম হবে। ভালোই তো, আত্মীয়স্বজনকে বাদ দিয়ে তো ওরা কিছু করতে চাইছে না। জয়তীর মা বললেন, ছোট মেয়েকে যা দেবার দিয়ে দিয়েছি। এখন যা আছে তা তো জয়তী পাবে। আমি চেষ্টা করব তাই দিয়ে বিয়েটা ভালোভাবে দিয়ে দিতে।
সৌরভ হাত তুলল, শুনুন। এই বিয়েতে কোনোরকম দেওয়া-থোওয়ার কথা তো উঠতেই পারে না। আমাদের পরিবারে এর চল নেই। আপনি এমন কিছু করবেন না যা আপনার সাধ্যের অতিরিক্ত। মা হিসেবে আপনার সম্মানে যাতে আঘাত না লাগে তাই শুভকাজের সব আয়োজন আপনাকেই করতে দিচ্ছি। কিন্তু ওই পর্যন্ত। বাকিটার দায়িত্ব আমাদের।
কথাটা বুঝতে পারলাম না।
আনুষ্ঠানিক কাজকর্ম যা মেয়েদের তরফ থেকে করতে হয় তার দায়িত্ব আপনি নেবেন। কিন্তু নিমন্ত্রিতদের খাওয়া-দাওয়া মানে ডিনারের আয়োজন আমরাই করব!
সেকি? আমার মেয়ের বিয়েতে যারা আসবে তাদের আমি খাওয়াবো না?
কথাটা ঠিক। কিন্তু আপনি আপনার আত্মীয় বন্ধুদের নেমতন্ন করবেন। সেই সঙ্গে বরযাত্রী হিসাবে যারা আসবে তাদেরও। কিন্তু তার সংখ্যা কত বড়জোর দশ পনের। কিন্তু বউভাতে তো আমাদের কয়েকশ মানুষ আসবেন। তাদের দায়িত্ব তো আপনার নয়। যখন বিয়ে আর বউভাতের রিসেপশন আমরা একসঙ্গে করছি তখন মনে করুন আমরা আপনার ছেলে, একসঙ্গে সব দায়িত্ব নিচ্ছি। সৌরভ আন্তরিক গলায় জানাল।
জয়তীর মার পছন্দ হচ্ছিল না কথাগুলো। কিন্তু তিনি প্রতিবাদও করতে পারলেন না। প্রতিবাদ করা মানে বলতে হয় অনুষ্ঠান দুটো আলাদা করে করতে।
.
চৌরঙ্গীর ওপরে কোম্পানির নিজস্ব চারতলা বাড়ি। গেটে দারোয়ান, পার্কিং প্লেস, বিশাল কাচের দরজা ঝকঝকে মেঝে এবং সুদৃশ্য রিসেপশনে সুন্দরী রিসেপশনিস্টদের অবস্থা বলে দিচ্ছে কোম্পানিদের অবস্থা খুব ভালো। আর যাই হোক চৌরঙ্গী এলাকায় নিজস্ব পার্কিং স্পেস রাখার ক্ষমতা কম অফিসেই আছে।
রিসেপশনিস্ট খুব স্মার্ট অ্যাংলো ইন্ডিয়ান মহিলা। জিজ্ঞাসা করলেন, কী করতে পারি?
অনুগ্রহ করে বলে দিন মিস্টার এস কে গোয়েল, অ্যাডমিনিস্ট্রেটিভ অফিসারের কাছে পৌঁছতে গেলে আমায় কী করতে হবে? গৌরব বারো বছরে অভ্যস্ত মার্কিনি উচ্চারণে প্রশ্নটা করল। তফাতটা কানে লাগল মহিলার। অপাঙ্গে একবার দেখে নিয়ে সতর্ক ইংরেজিতে জিজ্ঞাসা করলেন, আপনি আসবেন তা উনি জানে?
হ্যাঁ, কারণ উনি আমাকে ডেকে পাঠিয়েছেন।
টেলিফোনের রিসিভারে হাত রেখে মহিলা জানতে চাইলেন, কী নাম বলব?
গৌরব বসু। আজ একটা ইন্টারভিউ নেবার কথা আছে।
মহিলা সেই কথা জানাতে ওপাশ থেকে অনুমতি মিলল। টেলিফোন নামিয়ে রেখে তিনি বললেন, সামনেই লিফ্ট। সেকেন্ড ফ্লোরে নেমে সোজা চলে যাবেন করিডোরের শেষ। ওখানেই ওয়েটিং রুম। বলে হাসলেন, উইশ ইউ এ গুড লাক!
ধন্যবাদ। গৌরব পা বাড়াল। লিফট নেমে আসছিল নিচে। পাশাপাশি দুটো। ভেতরে ঢোকার আগে পেছন ফিরে তাকাতেই গৌরব দেখল রিসেপশনিস্ট মহিলা ওই অতদূর থেকেও তার দিকে হাসি হাসি মুখ করে তাকিয়ে আছেন। সে মাথা নাড়তেই লিফটের দরজা বন্ধ হয়ে গেল।
অপেক্ষা করার ঘরে গিয়ে গৌরব দেখল আরও দুজন ভদ্রলোক সেখানে আগে থেকেই বসে আছেন। পুরো বাড়িটাই সেন্ট্রালি এয়ার কন্ডিশল্ড তবু একজন কপালের ঘাম মুছলেন। দুজনের পরনে স্যুট, টাই। গৌরব ইচ্ছে করেই স্যুট পরেনি। কলকাতার গরমে স্যুট পরার কোনো যুক্তি নেই। আর টাই-এর ব্যবহার তো আজকাল আমেরিকাতেও বন্ধ হতে চলেছে। নির্দিষ্ট সময়ের ঠিক পাঁচ মিনিট আগে সে পৌঁছে গিয়েছে। এই সময় দরজায় একজন বয়স্কা মহিলা এলেন। হাতে ডটপেন। সেটা নেড়েচেড়ে জিজ্ঞাসা করলেন, আপনারা কি এখান থেকে পাঠানো চিঠিগুলো এনেছেন?
টাইপরা একজন সটান উঠে দাঁড়িয়ে মাথা নাড়ল, হ্যাঁ।
ঘরে ঢুকে চিঠিগুলো নিয়ে তিনি বেরিয়ে যাওয়ার আগে বলে গেলেন একটু অপেক্ষা করতে হবে। আধঘণ্টার মধ্যেই চেয়ারম্যান এবং মেম্বাররা আপনাদের সঙ্গে কথা বলবেন।
গৌরব একটা ম্যাগাজিন তুলে নিল। এই ধরনের কোম্পানিগুলোর বার্ষিক কার্যকলাপের রিপোর্ট পাতায় পাতায় ছড়ানো। একটা লেখার দিকে নজর পড়ল তার। লেখক কোম্পানির চেয়ারম্যান। কম্পুটার এবং উৎপাদন বিষয়ক প্রবন্ধ। পড়তে পড়তে বেশ মজা লাগছিল তার। একদম প্রাথমিক স্তরের কথাবার্তা হঠাৎ একজন চেয়ারম্যান বলবেন কেন? ভারতবর্ষে কম্পুটার প্রবর্তনে বেকার সমস্যা বাড়বে না বলেছেন ভদ্রলোক কিন্তু এর পেছনে তেমন জোরালো যুক্তি নেই। কম্পুটারের কাজ যদি কয়েক হাজার মানুষের সময় বাঁচিয়ে দিতে পারে, দীর্ঘসূত্রতাজনিত দুর্ভোগ থেকে রক্ষা করতে পারে সেইটে করাই অন্যায়। কলকাতায় বসে কম্পুটার বলে দিতে পারে মাদ্রাজ থেকে বাঙ্গলোর যাওয়ার রিজার্ভেশন পাওয়া যাবে কিনা। জীবনযাপন স্বস্তির না হয়ে কিছু বেকারের চাকরির নামে অষ্টাদশ শতকে দেশটাকে ঠেলে নিয়ে যাওয়ার মতো মূর্খতা সহ্য করা যায় না।
গৌরব দেখল চারজন ভদ্রলোক এসে দাঁড়িয়েছেন দরজায়। তাদের খুব উত্তেজিত দেখাচ্ছিল। একজন ঘরে ঢুকে জিজ্ঞাসা করলেন, আপনারা কী জন্যে এখানে এসেছেন তা জানতে পারি?
টাই পরা একজন বলল, আমাদের ইন্টারভিউ দিতে ডাকা হয়েছে।
মাথা নাড়লেন, আপনারা এই মুহূর্তে অফিস ছেড়ে চলে যান।
টাই পরা লোকটি খুব ঘাবড়ে গেল, কেন?
আমরা ইন্টারভিউ নিতে দেব না। আজ ইন্টারভিউ হবে না।
কিন্তু একটু আগে এক মহিলা বলে গেলেন।
যে যাই বলুক, এখন আমরা যা বলছি তা করুন। সমস্ত অফিস খেপে উঠেছে। কর্মীরা যদি আপনাদের ওপর নির্যাতন করে তাহলে দায়ী হব না।
গৌরব এতক্ষণ চুপচাপ শুনছিল। এবার উঠে দাঁড়াল, কিছু মনে করবেন না। আপনারা কারা?
ইউনিয়নের নেতা আমরা।
আচ্ছা! ইন্টারভিউটা কেন হতে দেবেন না?
আমাদের সঙ্গে কোম্পানির কন্ট্রাক্ট হয়েছে কোনো ভ্যাকেন্সি হলে সেই পোস্টে এমপ্লয়িসদের মধ্যে স্যুটেবল থাকলে তাকে আগে প্রেফারেন্স দিতে হবে। আপনারা জানেন না এটা।
না জানতাম না। গৌরব বলল, কন্ট্রাক্ট হয়ে থাকলে সেটা ভাঙা ঠিক নয়। কিন্তু সব পোস্টের ক্ষেত্রে কি একই কন্ট্রাক্ট।
না। কিন্তু আমরা স্যুটেবল প্রার্থীর লিস্ট নিয়ে চেয়ারম্যানের সঙ্গে দেখা করতে চেয়েছিলাম কিন্তু উনি সময় দিতে চাইলেন না। এর প্রতিবাদে আজ ইন্টারভিউ হতে দিতে পারি না আমরা। কর্মীদের জীবন নিয়ে কোম্পানিকে ছেলেখেলা করতে দেওয়া হবে না। আপনারা চলে যান।
জঙ্গী ভঙ্গিতে বললেন নেতা।
এই সময় তিনজন অফিসার গোছের লোক সেই ভদ্রমহিলাকে নিয়ে বেরিয়ে এলেন। টাক মাথা একজন, যিনি বাঙালি নন, ইংরেজিতে নেতাকে জিজ্ঞস করলেন, আমরা আপনাদের দাবি দেখে অবাক হয়ে গিয়েছি। চেয়ারম্যান খুবই ক্ষুব্ধ।
উনি ক্ষুব্ধ হলে আমাদের কিছু করার নেই। নেতার জবাব।
আপনারা ইন্টারভিউ করতে দেবেন না?
না। ঘরের ছেলেদের বঞ্চিত করে বাইরে থেকে লোক নেওয়া চলবে না।
আপনারা ঠিক কী চান?
আমাদের কর্মী এবং তাদের সন্তানদের মধ্যে যারা প্রার্থী তাদের ডাটা আপনাদের দিয়েছি
দিয়েছেন। কিন্তু ধরুন পোস্টটা একজন ইলেকট্রিক ইঞ্জিনিয়ারের আর আপনাদের ক্যান্ডিডেট সংস্কৃতে অনার্স।
হতেই পারে না। নেতা পকেট থেকে একটা কাগজ বের করলেন, এই দেখুন, দুজন ক্যান্ডিডেট বি এস সি করে কম্পুটারে কোবাল কোর্স কমপ্লিট করেছে এদের ডাকুন ইন্টারভিউতে।
আমি দুঃখের সঙ্গে জানাচ্ছি। এব্যাপারে আপনাদের ধারণা খুবই কম। আপনাদের এই ক্যান্ডিডেট দুজন অত্যন্ত প্রাথমিক স্তরে শিক্ষা নিয়েছেন। ধরুন ডিজিট শিখে প্লাস মাইনাস ডিভিশন পর্যন্ত শিখেছেন। কিন্তু আমাদের চাই অঙ্কের মাস্টার ডিগ্রি এবং সেই সঙ্গে পাঁচ বছরের অভিজ্ঞতা।
অভিজ্ঞতা! কাজ করতে না দিলে অভিজ্ঞতা হবে কী করে?
ঠিকই। কিন্তু ধরুন আপনাকে এয়ারক্র্যাফট চালানোর ট্রেনিং দেওয়া হলো। মেশিনপত্র চিনলেন। নিজে ফ্লাইং শুরু করা আগে কি একটা প্যাসেঞ্জার প্লেনের পাইলট হিসাবে আপনি দায়িত্ব নিতে পারবেন নাকি সেটা আপনাকে দেওয়া উচিত।
ঠিক তাই। আনস্কিলড পোস্টে কোম্পানি আপনার সঙ্গে যে কন্ট্রাক্ট করেছে তা মেনে চলতে বাধ্য। যদি আপনাদের কাছে কোনো স্কিল্ড ক্যান্ডিডেট থাকত তাহলে আমরা তার সঙ্গে নিশ্চয়ই কথা বলতাম। কেউ কম্পাউন্ডারি পাস করলে তাকে আমরা এম. বি. বি. এস ডাক্তার হিসেবে চাকরি দিতে পারি না। প্লিজ, মাথা গরম না করে সহযোগিতা করুন।
নেতারা এ ওর মুখের দিকে তাকালেন। নিজেদের মধ্যে একটু আলোচনা করে নিয়ে বললেন, ঠিক আছে, ইন্টারভিউ হোক, আমরা কিন্তু সমস্ত ঘটনার ওপর লক্ষ্য রাখছি।
ভিড় সরে গেলে গৌরব ঘড়ি দেখল। ইতিমধ্যে বেশ দেরি হয়ে গিয়েছে। এই মানুষগুলো যদি শ্রমিকদের জন্যে দরদী হন তাহলে তাদের বাস্তব জ্ঞান বিসর্জন দিতে হবে? কোম্পানির যে কোনো কাজে প্রতি পায়ে এরা কি বাধা দেয়?
এইসময় একটি অল্পবয়সী স্মার্ট সুন্দরী মহিলা এসে অত্যন্ত বিনয়ের সঙ্গে এই অবাঞ্ছিত ঘটনার জন্যে ক্ষমা চাইলেন। চা খেতে কারো আপত্তি আছে কি না জানতে চাইলে টাইপরা দুজন হেসে বললেন, আপত্তি নেই। গৌরব বলল, না, আমার কোনো প্রয়োজন নেই। অনেক ধন্যবাদ। মহিলা চোখ ঘুরিয়ে গৌরবকে একবার দেখে গেলেন। কয়েক মিনিটের মধ্যে ওই দুজনের জন্যে চা এল। আরও কিছুক্ষণ সময়। তারপর সুন্দরী আবার এলেন। তিনি যার নাম ডাকলেন তিনি স্প্রিং-এর মতো লাফিয়ে উঠতেই অনুরোধ এল, প্লিজ। চেয়ারম্যান কথা বলবেন। ভদ্রলোক মহিলাকে অনুসরণ করলেন। অর্থাৎ ইন্টারভিউ শুরু হলো। মিনিট আটেক বাদে তিনি রুমালে মুখ মুছতে মুছতে ঘরের সামনে দিয়ে যখন বেরিয়ে যাচ্ছেন তখন দ্বিতীয় টাই পরা লোকটা ডাকল, ও দাদা, প্লিজ। ভদ্রলোক তাকালেন। দ্বিতীয় জন জিজ্ঞাসা করল, কী কী প্রশ্ন করল?
ঢোকার আগে আমি তো জানতাম না, আপনি কেন জানবেন? বলে লোকটা জোরে পা ফেলে চলে গেল। সুন্দরী এসে মিষ্টি হেসে দ্বিতীয় জনকে ইশারা করতে তিনি টাই ঠিক করার জন্য চেষ্টা করে অনুসরণ করলেন। গৌরবের মনে পড়ল স্কুলে ছেলেরা একসময় একজন আর একজনকে জিজ্ঞাসা করত। বাঙালির মানসিকতায় স্কুলের ছাপ বড্ড জোরালো।
এবার সুন্দরী এসে দাঁড়ালেন, মিস্টার গৌরব বাসু?
হ্যাঁ। গৌরব উঠে এল। মহিলা তাকে নিয়ে করিডোর পেরিয়ে একটা বিশাল দরজায় মৃদু নক করলেন। করে ইশারা করলেন ভেতরে যেতে। গৌরব দরজায় হাত দিতে সেটা খুলে গেল। সে দেখল ওয়াল টু ওয়াল কার্পেট পাতা বিশাল ঘর। লম্বা টেবিলে ওপাশে যে তিনজন বসে আছেন তাদের একজন স্থির চোখে তাকে দেখছেন। চেয়ারম্যান বসে আছে মাঝখানে। গৌরব নমস্কার করল। তারপর এগিয়ে গেল চেয়ারের দিকে, বসতে পারি? চেয়ারম্যান জিজ্ঞাসা করলেন, আপনি তো ঘরে ঢুকে জিজ্ঞাসা করলেন না মে আই কাম স্যার?
গৌরব উত্তর দিলো না। হেসে মাথা নাড়ল।
চেয়ারম্যান বললেন, বসুন মিস্টার বাসু। তারপর ফাইলটার কাগজ ওল্টাতে লাগলেন। চেয়ারে সোজা হয়ে বসে গৌরব বাকি দুজনকে দেখল। তাঁরা মুখের দিকে যেন এক্সরে চোখে তাকিয়ে আছেন।
চেয়ারম্যান মুখ তুললেন, এখানে দেখতে পাচ্ছি আপনি স্টেটসে বারো বছর আছেন। এবার কিজন্যে এসেছিলেন?
আত্মীয়স্বজনদের সঙ্গে দেখা করতে।
অর্থাৎ আপনি এখনও ওখানে চাকরি করছেন?
হ্যাঁ স্যার।
মিস্টার বাসু, আপনি আমেরিকায় এখন যে মাইনে পান তা যে কোনো ভারতীয়র কাছে স্বপ্নের অতীত। এমন লোভনীয় চাকরি ছেড়ে আপনি এখানে কেন আসবেন ভাবতে পারছি না।
এটা আমার একদম ব্যক্তিগত ব্যাপার। গেীরব হাসল।
দ্বিতীয়জন বললেন, আপনি মনে করছেন যে দেশকে সেবা করা উচিত মানে দেশের দামী ছেলেদের দেশ সেবার জন্যে ঘরে ফিরে আসা উচিত?
সত্যি কথা বলছি, আমার মনে এখনও কোনো ভাবনা আসেনি।
তাহলে?
বলতে পারেন যাঁদের সঙ্গে আমার মনের শিরা-উপশিরা জড়িয়ে আছে তাদের আর ছেড়ে থাকতে ইচ্ছে করছিল না। এইসব মানুষ অথবা মানুষেরা কখনও এই দেশ ছেড়ে আমেরিকায় যাবেন না। গৌরব সত্যি কথাই বলল।
কিন্তু আপনার যে কোয়ালিফিকেশন সেইমত চাকরি পাওয়া স্টেটসেই সম্ভব, এদেশে সেটা কোনো কাজে লাগবে না।
হয়তো। তবে একজন ডক্টরেট ফার্স্ট ইয়ারের ছাত্রকে তার মতো পড়াতে পারেন। অবশ্য যদি পড়ানোর আবহাওয়াটা ঠিক থাকে।
গুড। কিন্তু আবহাওয়া এখানে অনুকূল নাও হতে পারে। এদেশে মানুষ এখনও আধুনিক বিজ্ঞানের সাহায্য নিতে ভয় পায়।
স্যার উপকার পেলে ভয় থাকবে না। কিছু স্বার্থলোভী মানুষ তাদের ভয় পাওয়ায়।
চেয়ারম্যান হঠাৎ প্রশ্ন করলেন, আপনি রাজনীতি করেন?
না স্যার। সময় বা ইচ্ছে কখনই হয়নি।
এখানে যিনি আপনার রিপোর্ট নেবেন তিনি কিন্তু লেস কোয়ালিফায়েড।
যদি তার কমপ্লেক্স না থাকে তাহলে আমার কোনো অসুবিধা নেই।
ওয়েল। এবার আপনি যেতে পারেন। উই উইল লেট ইউ নো। দিন তিনেকের মধ্যে জানতে পারবেন। চেয়ারম্যানের কথা শেষ হওয়ামাত্র গৌরব উঠে নমস্কার করল। তারপর স্বচ্ছন্দ পায়ে বেরিয়ে এলো ঘর ছেড়ে।
বাড়িতে ফিরে টিনাকে দেখতে পেল গৌরব। আজ আর জিনস কিংবা স্কার্ট নয়, সুন্দর একটা শাড়ি পরেছে মেয়েটা। বাইরের ঘরে বসে মা আর মলির সঙ্গে গল্প করছিল। গৌরব ঢুকতেই বড় চোখ মেলে তাকাল, তাকিয়ে হাসল।
গৌরব বলে উঠল, আরে ব্বাস! হোয়াট এ সারপ্রাইজ! কখন এসেছ?
অনেকক্ষণ। দেখা না করে যাব না বলে বসে আছি।
মলি বলল, না গো! আমরাই ওকে জোর করে বসিয়ে রেখেছি।
টিনা হাসল, কনগ্রাচুলেশন!
কী কারণে?
বাঃ। বিয়ের খবরটা এখানে না এলে পেতামই না!
ও, এই ব্যাপার!
মলি বলল, এমন ভাব করছ যেন ব্যাপারটা কিছুই না।
গৌরব হাসল, তোমার খবর বলো টিনা!
ভালো আছি! টিনা মাথা নাড়ল, আমার কিছু কথা ছিল।
বলে ফেলো। গৌরব উল্টোদিকের সোফায় বসে পড়ল।
সরলা এতক্ষণ চুপচাপ শুনছিলেন, এবার উঠে দাঁড়ালেন, তুই কী রে? ও নিশ্চয়ই কথাগুলো শুধু তোকেই বলতে চায় আর তুই আমাদের সামনে শুনতে চাইছিস?
গৌরব বলল, তাই? খুব পার্সোনাল টিনা?
না, মানে, আচ্ছা, মাসীমা আপনি বসুন।
সরলা আপত্তি করলেন, না, না, তুমি কথা বলো। আমি দেখি ছেলেমেয়ে দুটো কোথায় গেল। সরলা আর দাঁড়ালেন না।
মলি বলল, তাহলে আমি আর বসে থেকে কী করব।
টিনা মাথা নাড়ল, না না। আপনি থাকলে কোনো অসুবিধে হবে না।
গৌরব জানতে চাইল, কী ব্যাপার বলো তো?
টিনা মাথা নিচু করল। একটু ভাবল। তারপর বলল, আমাদের বাড়ির আবহাওয়া এখন পাল্টে গিয়েছে। মা সংসারে সময় দিচ্ছেন! বাবার সঙ্গে ঝগড়াঝাটি অবশ্য চলছে কিন্তু আমাকে আর আগের মতো একা থাকতে হচ্ছে না।
খুব ভালো ব্যাপার।
হ্যাঁ। ইন ফ্যাক্ট মায়ের সঙ্গে আমার একটা ভালো বন্ধুত্বের সম্পর্ক তৈরি হয়েছে। মা দেখছি ইদানীং, তার পুরুষ বন্ধুদের এড়িয়ে চলছেন। কিন্তু আমার সঙ্গে মায়ের এই সম্পর্ক বাবা ভালো চোখে দেখছেন না। মনে হয় তিনি কষ্ট পাচ্ছেন। বাবা আমাকে বোঝাতে চাইছেন, ঠিক সরাসরি নয়, ঘুরিয়ে, যে মায়ের জন্যে তাঁর জীবনে অশান্তি এসেছে।
গৌরব মলির দিকে তাকাল। চোখাচোখি হতে মলি মুখ ঘুরিয়ে নিল। গৌরব জিজ্ঞাসা করল, তুমি ওকে কী বলছ?
আমি দুজনের মধ্যে সম্পর্ক তৈরি করার চেষ্টা চালিয়ে যাচ্ছি। কিন্তু ব্যাপারটা মিটবে বলে মনে হয় না। বাবা আর মায়ের মধ্যে অন্তত আট বছরের ডিফারেন্স। বাবা ক্যারিয়ার নিয়ে থেকেছেন, শরীরের যত্ন নেননি। যতটা বয়স তার চেয়ে অনেক বেশি বয়স্ক দেখায়। মা ঠিক উল্টো। ফ্যাট যাতে না হয়, স্কিন ভালো থাকে এসব চেষ্টা করে গেছেন। ফলে বয়সের তুলনায় ওঁকে অনেক ইয়াং লাগে। মনে হয় এটাই বাবার কমপ্লেক্স তৈরি করেছে। টিনা বলল।
গৌরব বলল, তোমার অনুমান সত্যি নাও হতে পারে।
না। আমি ভুল বলছি না। যদি দুজনে একই বয়সের হতো তাহলে হয়তো এমন সমস্যা হতো না। এখন লক্ষ্য করলে দেখা যাবে এদেশের মেয়েরা অনেক বেশি বয়স পর্যন্ত নিজেদের তাজা রাখতে পারে, ছেলেরা সেই চেষ্টা করেই না।
মলি মাথা নাড়ল, কথাটা সত্যি। আমার ঠাকুমা তিরিশ বছরে পড়তেই আর রঙিন শাড়ি পরতেন না, সেমিজ ব্যবহার করতেন। মা চল্লিশে পৌঁছে পাউডার লিপস্টিকের কথা ভাবতেই পারতে না। সব রঙিন শাড়ি আমাদের দিয়ে দিয়েছিলেন। এখন পঞ্চাশেও ওসব ভাবতে পারি না। ভালভাবে বেঁচে থাকার ইচ্ছেটা মেয়েদের মনে এখন অনেক বেশি জোরদার হয়েছে।
গৌরব বলল, সেটা বাইরে বেরুতে হচ্ছে বলে। ছেলেদের সঙ্গে অর্থনৈতিক প্রতিযোগিতায় নামতে হয়েছে তাই মেয়েরা চেহারা সম্পর্কে এখন সচেতন হয়েছে। কিন্তু টিনা, তোমার সমস্যা আগের থেকে এখন অনেক কমেছে নিশ্চয়ই।
কমেছে। কিন্তু এখন আমরা দাদাকে ফিরে পেতে চাই।
কেন?
মনে হয় দাদা ফিরে এলে একটা ব্যালেন্স তৈরি হবে।
কী ভাবে? সে তো তোমাদের ওপর বিরক্ত।
আমার ওপর নয়। মুশকিল হলো আমি জানি না দাদা কোথায় আছে!
এ ব্যাপারে আমি তোমাকে কি সাহায্য করতে পারি?
আমি জানি না। গৌরবদা, আমি বিয়ে করছি।
অ্যাঁ? মাই গড! এতক্ষণ বলোনি কথাটা? প্রশ্নটা করে গৌরব দেখল মলি হাসছে। সে বলছে, টিনা কিন্তু এসেই আমাদের বলেছে।
আচ্ছা! আর আমাকে এতক্ষণ অন্যকথা বলা হচ্ছিল। তা সেই ভাগ্যবান পুরুষটির পরিচয় দাও। তিনি কি করেন, কোথায় থাকেন?
ও আমার চেয়ে দুবছরের সিনিয়ার। কিন্তু আমার বন্ধু।
গুড। কিন্তু কী করে?
এখনও কিছু করে না। আসলে আমি যদি ওর পাশে না থাকি ও মরে যাবে।
মানে? গৌরব অবাক। মলিও।
সুদীপ ড্রাগ অ্যাডিক্টেড। হতাশা থেকে একটু একটু করে নেশা করে ফেলেছে। কে না জানে এই নেশা থেকে মুক্তির পথ খুব কম। দুদুবার ওকে হসপিটালে ভর্তি করা হয়েছে কিন্তু সেরে উঠেই আবার নেশার দিকে এগিয়ে গেছে। কোনো কিছু চিন্তা করতে পারে না, ব্রেন বেশি পরিশ্রম করলে কষ্ট পায়। অদ্ভুত ব্যাপার, আমাকে দেখলেই সুদীপ কেমন যেন হয়ে যেত। হাসতো, খুশি হতো। আমি যতক্ষণ কাছে থাকতাম ততক্ষণ ও চেষ্টা করত নেশা না করতে। ওরকম ব্রাইট স্বাস্থ্যবান ছেলের দুর্দশা দেখে আমার খুব কষ্ট হতো। আমি যে আড্ডায় সেদিন গিয়েছিলাম সেখানে সুদীপ ছিল। প্রথম প্রথম দু-এক ঘণ্টা, পরে সাত আট ঘণ্টা ওর সঙ্গে থাকতে লাগলাম। লক্ষ্য করলাম ও মনের জোর আনতে পেরেছে। আমি যতক্ষণ সঙ্গে থাকতাম ততক্ষণ ও নেশা করত না। কষ্ট হতো কিন্তু সেই কষ্টটাকে শেষ পর্যন্ত সুদীপ উপেক্ষা করতে সক্ষম হয়েছিল। একটা ছেলের জীবন সম্পূর্ণভাবে আমার ওপর নির্ভর করছে।
টিনা থামতেই গৌরব বলল, তুমি খুব ভালো কাজ করেছ টিনা। ড্রাগের নেশা যাদের একবার ধরে নেয় তাদের মানসিক চিকিৎসা আগে দরকার। তুমি সেটা করেছ। কিন্তু একটা ভালো কাজ করার ইচ্ছে থেকে সমস্ত জীবন একসঙ্গে কাটানোর কথা ভাবা ঠিক হবে কিনা তুমি কি ভেবেছ? তুমি নিজেকে জিজ্ঞাসা করো সুদীপকে কি করুণা করছ না? ও সুস্থ হলে তোমার জীবন যে অর্থনৈতিক কাঠামোর ওপর দাঁড়িয়ে থাকবে তা দেবার ক্ষমতা কি সুদীপের আছে?
তুমি একটা অদ্ভুত কথা বললে। আমি একটি শিক্ষিত মানুষ। যা পড়াশোনা করেছি তাতে নিজের খরচ চালানোর ক্ষমতা যদি না থাকে সেটা আমার সমস্যার। সুদীপ আর আমি মিলে রোজগার করলে নিশ্চয়ই না খেয়ে মরব না।
তোমার বাবা-মা এই বিয়ে মেনেছেন?
মাকে রাজি করিয়েছি। কিন্তু বাবাকে নিয়ে সমস্যা হয়েছে।
কী বলছেন তিনি?
তিনি সুদীপকে ভ্যাগাবন্ড, ওয়ার্থলেশ, লুম্পেন বলে গালাগাল দিচ্ছেন। আসলে মা যদি কথাগুলো বলত তাহলে বাবা আমাকে সমর্থন করতেন। আজ সকালে বাবা পরিষ্কার বলে দিয়েছেন সুদীপকে বিয়ে করলে তিনি সব সম্পর্ক ত্যাগ করবেন।
মলি বলল এতক্ষণে, তুমি যদি নিজেতে স্থির থাকো তাহলে ওকথায় কান দিও না। বাবা মা প্রথমদিকে এমন জেদ দেখান পরে সময় গেলে মেনে নেন।
টিনা মাথা নাড়ল, আমি আমার জন্যে চিন্তা করছি না। এইভাবে আমি চলে গেলে মায়ের সঙ্গে বাবার সম্পর্ক আরও খারাপ হবে।
এই দুজনের মধ্যে তুমি কাকে ভালোবাসো টিনা?
আমি বাবাকে বেশি ভালবাসতাম।
এখন!
আমি জানি না।
আচ্ছা, বিয়ের ব্যাপারে একটু অপেক্ষা করা যায় না?
আমি তো ব্যস্ত নই। কিন্তু সুদীপের মা আমার সাহায্য চাইছেন। তিনি মনে করছেন একমাত্র আমিই সুদীপকে বাঁচাতে পারি। উনি ব্যস্ত হয়েছেন। এটা অবশ্য খুবই স্বাভাবিক। কিন্তু এদিকটার একমাত্র উপায় দাদাকে নিয়ে আসা।
কিন্তু তোমার দাদা দীর্ঘকাল বাড়ির বাইরে আছে। হয়তো তার মনের চেহারা এবং জীবনের অভ্যাস এতদিনে পাল্টে গিয়েছে। ফিরে এলে সে তোমাদের সঙ্গে মানিয়ে নাও থাকতে পারে।
আমি বিশ্বাস করি না। দাদার মধ্যে অনেক নরম ব্যাপার ছিল।
ছিল তুমি বলছ? তার মানে তুমি জানো না এখনও সেটা আছে কিনা! সে ফিরে এলে তোমার বাবা তাকে নাও মেনে নিতে পারেন। সংঘাতটা তার সঙ্গে ছিল, তাই না? গৌরব উঠল, তোমার মা জানেন যে তুমি তাকে খুঁজতে চাইছ?
না। মা খুব অভিমানী।
এক্ষেত্রে অভিমানটা কীসের?
দাদার চলে যাওয়া তিনি মানতে পারেননি। কিন্তু স্বীকার করে নিয়েছেন।
থানা পুলিশ করেছেন?
দাদা প্রাপ্তবয়স্ক ছিল।
তাতে কী? একটা লোক হারিয়ে গেলে তাকে কেউ খুঁজবে না। ঠিক আছে, টিনা, আমাকে তুমি দুটো দিন সময় দেবে?
মানে?
আমি আগে তোমার মা-বাবার সঙ্গে কথা বলতে চাই।
বেশ।
তারা তো আমার কথা জানেন।
হ্যাঁ। আমি সব বলেছি।
এবার আমরা চা খাব। এত চিন্তাভাবনা স্থগিত থাক।
কিন্তু আমাকে উঠতে হবে। সুদীপকে কথা দিয়ে এসেছি। টিনা উঠে দাঁড়াল, আমি জানি না কেন তোমার ওপর নির্ভর করে আছি।
টিনা চলে গেলে মলি জিজ্ঞাসা করে, তোমার ইন্টারভিউ কেমন হলো?
গৌরব সংক্ষেপে তার অভিজ্ঞতার কথা বলল। যাওয়ার আগে টিনা সরলার সঙ্গে দেখা করেছিল। তাই তিনি ঘরে ফিরে এসেছিলেন। গৌরবের কথা শুনে বললেন, ওরা তোকেই নেবে। আমার কথা মিলিয়ে দেখে নিস।
কিন্তু মা, ওরা যদি আমাকে চাকরি করতে ডাকে তাহলেও আমি করতে পারব কি না সন্দেহ থেকে যাচ্ছে। গৌরব গম্ভীর গলায় বলল।
কেন? মলি জানতে চাইল।
ওভাবে যদি প্রতিপদে ইউনিয়নের চোখ রাঙানি শুনতে হয় তাহলে আর কাজটা হবে না। ঝগড়া চালিয়ে যেতে হবে। তাতে আমি অভ্যস্ত নই।
আগে থেকে কেন এসব ভাবছিস। হয়তো উল্টোটাও হতে পারে। সরলা বললেন, তোর দাদাকে ফোন করেছিস? ও এই ব্যাপারটা নিয়ে খুব চিন্তা করছিল।
এমন কিছু খবর তো হয় নি। এসেই শুনবে। মা, তোমার শরীর কেমন আছে?
কেন বল তো? সরলা যেন অবাক হলেন।
তুমি প্রায়ই ওই কাশিটা কাশছ।
কোথায়? কি যে বলিস! সরলা উঠলেন। যেন এড়িয়ে যেতেই বাগানে বেরিয়ে গেলেন।
মলি একটু অবাক হয়েই জিজ্ঞাসা করল, কী ব্যাপার বলো তো? আমি তো কিছুই জানি না মায়ের কী হয়েছে?
জানি না, গতকাল এবং আজ সকালে বাথরুমে গিয়ে খুব কাশতে শুনলাম। জিজ্ঞাসা করলে কী বললেন শুনলে তো। বনিকে জিজ্ঞাসা করে দ্যাখতো, রাতে বিছানায় শোওয়ার পর কাশিটা হয়নি?
মলি নীরবে মাথা নাড়ল। তারপর আচমকা জিজ্ঞাসা করল, টিনার ব্যাপারটা কী করবে? ও তোমার ওপর খুব নির্ভর করে আছে!
কী করব বুঝতে পারছি না। বাবা-মায়ের মনের মিল না হলে সেটা সন্তানদের ওপর প্রতিক্রিয়া তৈরি করে। আসলে আমরা প্রত্যেকে এতটা ব্যক্তিকেন্দ্রিক হয়ে গিয়েছি না যে অল্পেই অসহিষ্ণু হয়ে পড়ি!
তুমি কথাটা আমার দিকে তাকিয়ে বলছ?
অ্যাঁ? না তোমার কথা ভাবি নি বলার সময়। তবে দ্যাখো, তোমার সঙ্গে দাদার যে ঝামেলা চলছিল তা আর কিছুদিন লেগে থাকলে বনির অবস্থা যে টিনার মতো হতো না কে বলতে পারে।
ঠিক বলেছ। এ ভাবতেই আমার গা শিউরে উঠছে। মলি মাথা নাড়ল, তবে আমার মনে হয় ওদের ব্যাপারে তুমি কথা না বললেই ভালো করবে।
গৌরব জিজ্ঞাসু চোখে তাকাল।
মলি বলল, তুমি হাজার হলেও বাইরের লোক। তোমার কাছে ওঁরা কিছুতেই মনের কথা অকপটে বলতে পারেন না। সেটা না হলে অবস্থা কোনো পরিবর্তন হবে না।
গৌরব উঠল, আমি একটু ঘুরে আসি।
এই তো এলে, হঠাৎ?
একটা ব্যাপারে তুমি ঠিক বলেছ বউদি। ওদের সমস্যার সমাধান করতে হলে ঠিকঠিক ভেতরের লোক দরকার। আমি তার সন্ধানে যাচ্ছি! গৌরব হাসল।
তার মানে?
পরে বলব। বাইরে বেরিয়ে এসে গৌরব দেখল সরলা বাগান পরিষ্কার করছেন। শুকনো পাতা ডাল থেকে সরিয়ে দিচ্ছেন তন্ময় হয়ে। এ যেন গাছটার সুস্থ সুন্দর রূপ দিতে তার একান্ত চেষ্টা। অথচ তাঁর কথা ভাববার মানুষ কে আছে। গৌরবের মনে হলো বৃদ্ধ হলে, বয়স বাড়লে, মানুষের মন বোধহয় একমাত্র প্রকৃতির কাছে গেলেই শান্তি পায়। গাছেরা সবাইকে নিয়েই থাকতে ভালবাসে।
জয়-এর ডেরা খুঁজে বের করতে কিছু অসুবিধা হলো না। কিন্তু সে তখনও ফেরে নি। পাশের দরজায় একটি অল্পবয়সী বউ দাঁড়িয়েছিল, নাম বলতে ঠোঁট ওল্টানো, কে জানে! ফেরার তো কোনো ঠিক নেই। গৌরব কী করবে বুঝতে পারছিল না। বউটি জিজ্ঞাসা করল,আপনি ওর কে হন?
দাদা। গৌরব জবাব দিল।
যাক। তবু একজন আত্মীয়কে দেখা গেল।
গৌরব বাইরে চলে এল। প্রায় ঘন্টাখানেক এলোমেলো ঘুরে সে যখন আবার ফিরে এল তখন রাত হয়েছে। দরজায় তালা নেই। শব্দ করতে জয় দরজা খুলে অবাক, আরে আপনি? আসুন, আসুন।
না, ভেতরে যাব না। তুমি বরং পোশাক পরে নাও। যেতে হবে।
কোথায়?
এসো, বলছি।
চটপট তৈরি হয়ে দরজায় তালা দিয়ে বাইরে বেরিয়ে জয় জিজ্ঞাসা করল, কী ব্যাপার?
তোমাকে আমার একটা অনুরোধ রাখতে হবে।
বলুন।
টিনার খুব বিপদ। ও একটি ছেলেকে বাঁচাবার জন্যে বিয়ে করতে চায়। আমি কথা বলেছি। ওর সিদ্ধান্ত থেকে ওকে সরানো যাবে না। তোমার বাবা ব্যাপারটা মানতে পারছেন না। মায়ের আপত্তি নেই। এই নিয়ে ওই বাড়িতে খুব ঝামেলা হচ্ছে।
তারপর? জয় খুব সহজভাবে জিজ্ঞাসা করল যেন এসবে তার কিছু এসে যাচ্ছে না।
টিনা এসেছিল আমার কাছে। ওর ধারণা একমাত্র তুমি এলে সব ঠিক হয়ে যাবে।
ও জানল কী করে আপনার সঙ্গে আমার যোগাযোগ হয়েছে?
আমি এখনও সেটা বলিনি। কিন্তু পাগলের মতো তোমাকে খুঁজে বেড়াচ্ছে টিনা। তুমি তো ওই বোনটাকেই সবচেয়ে ভালবাসতে, তাই না?
হুঁ। এবার যেন জয় চিন্তিত হলো।
তাহলে?
কিন্তু ওই ভদ্রলোক ভদ্রমহিলা আমাকে মেনে নাও নিতে পারেন। সত্যি কথা বলতে কি বাবা মায়ের প্রতি সন্তানের যে টান থাকে তা ওঁদের সম্পর্কে আমার একদম নেই। আমার সম্পর্কেও একই ধারণা!
সবই ঠিক বলছ তুমি। আবার বেঠিক হওয়া অস্বাভাবিক নয়।
মানে?
মানুষের মনের নাগাল পাওয়া অত সহজে সম্ভব নয়। কোনো ফর্মুলায় মানুষের মন পড়ে না। গিয়ে হয়তো দেখবে ওঁরা তোমার জন্যে কাঙাল হয়ে বসে আছেন। অসম্ভব কিছু নয়। গৌরবের কথা শেষ হওয়া মাত্র হো হো করে হেসে উঠল জয়, এমন জোরে যে রাস্তার মানুষ তাকিয়ে দেখল। জয় বলল, দাদা, আপনি আমার মাতৃদেবীকে চেনেন না। তিনি আগে একজন মহিলা তারপর মা বোন অথবা স্ত্রী। কিন্তু এই বয়সে টিনা বিয়ে করতে চাইছে আর তিনি সমর্থন করছেন? অদ্ভুত লাগছে।
তোমার বাবা সমর্থন করলে তিনি বিরোধিতা করতেন। বাবা মানতে চাইছেন না বলেই– গৌরব কথা শেষ করল না।
ছেলেটির কী হয়েছে যে টিনাকে বাঁচাতে হবে?
ছেলেটিকে টিনা নিশ্চয়ই ভালবাসে। কিন্তু সে ড্রাগের নেশা করে। আর ওর বিশ্বাস একমাত্র টিনার ভালবাসাই ওকে সুস্থ জীবনে ফিরিয়ে আনতে পারে।
এরকম একটা ছেলেকে বিয়ে করে টিনা সারাজীবন কষ্ট পাবে।
তুমি জানো না। মানুষের পরিবর্তন হয় জয়।
বেশ। আমাকে আপনি কি করতে বলেন?
তোমার অভিমান আছে। অপমান বোধও। কিন্তু যেহেতু তোমার বোন এখন সাহায্য চাইছে তাই বাড়িতে যাওয়া উচিত। সেখানে থাকবে কি না তা তোমার মনের ওপর নির্ভর করছে। কিন্তু টিনার পাশে গিয়ে তুমি দাঁড়াও।
জয় ঘুরে দাঁড়াল, ঠিক আছে। আপনার কথা রাখব। আমি আজই যাচ্ছি। এখনই। আপনি কি আমার সঙ্গে যাবেন?
না জয়। এটা তোমাদের একান্ত ঘরোয়া ব্যাপার। আমি গেলে কেউ সহজ হবে না। উইশ ইউ গুড লাক। গৌরব বাড়ির পথে রওনা হলো।

আজ ভোরের বেলায় ঘুম ভেঙে গেল গৌরবের। মুখ ঘুরিয়ে জানলার দিকে তাকাতেই মনে হলো চমৎকার একটা দিন শুরু হতে যাচ্ছে। সে চটপট বিছানা ছেড়ে জানলার পাশে এসে দাঁড়াতেই নির্মেঘ আকাশ দেখতে পেল। সূর্যদেব সবে উঁকিঝুঁকি মারতে শুরু করেছেন। ঠিক এই সময় সে কাশির শব্দ পেল। চাপা কিন্তু দীর্ঘস্থায়ী। সে সঙ্গে সঙ্গে বাথরুমের দিকে তাকাল। খুব সন্তর্পণে বাথরুমে ঢুকে দেওয়ালের গা-ঘেঁষে দাঁড়াতেই ওপাশে কাশির শব্দ তীব্রতর হলো। মা। এরকম কাশি কোনো সুস্থ মানুষ কাশতে পারেন না।
কিছুক্ষণ বাদে কল খোলার শব্দ এল। জল পড়ছে। দীর্ঘক্ষণ। তারপর সব চুপচাপ। গৌরব কী করবে বুঝতে পারছিল না। মাকে প্রশ্ন করলে সে কোনো জবাব পায় না। যেন কিছুই হয় নি এমন ভঙ্গি করে প্রসঙ্গ এড়িয়ে যান তিনি। আজ গৌরবের মনে হলো একটা হেস্তনেস্ত করা দরকার। বনিকে জিজ্ঞাসা করা হয়নি। সে ঠাকুমার কাছে শোয়। ওকে দিয়েই শুরু করতে হবে।
দাঁত মেজে পরিষ্কার হয়ে বাইরে বেরিয়ে সে দেখল ব্যালকনিতে সরলা বসে আছেন চুপচাপ। এই ভোরেও তার বসার ভঙ্গিতে একটা ক্লান্তির ছাপ। বসে আছেন মাথাটা হেলিয়ে, তাকিয়ে আছেন গাছপালার মাথা ছাড়িয়ে। এমন কি তিনি গৌরবের পায়ের শব্দও পেলেন না। চুপচাপ দাঁড়িয়ে এই দৃশ্য দেখল গৌরব। তার মনে হলো এই মুহূর্তে মাকে বিরক্ত করা অত্যন্ত অন্যায় হবে। সে পা টিপে মায়ের ঘরে ঢুকে পড়ল। বনি এখনও শুয়ে আছে কিন্তু তার চোখ খোলা। গৌরবের দেখা পেয়ে সে অবাক হয়ে উঠে বসতে যাচ্ছিল কিন্তু গৌরব তাকে ঠোঁটে আঙুল চেপে কথা বলতে নিষেধ করল। কাছে গিয়ে চাপা গলায় বলল, ব্রাশ করে আমার ঘরে চলে আয় চুপচাপ, কথা আছে। বনি রহস্যের গন্ধ পেয়ে উৎসাহিত হলো। গৌরব যেভাবে এসেছিল সেইভাবেই বারান্দায় পৌঁছে দেখল মায়ের বসার ভঙ্গির কোনো পরিবর্তন হয়নি।
কিছুক্ষণ বাদে বনি ঘরে ঘরে ঢুকে জিজ্ঞাসা করল, কী হয়েছে কাকু?
তুই এখানে বস। মা তোকে দ্যাখেনি তো?
না ঠাকুমা মনে হলো চেয়ারে বসে ঘুমাচ্ছে। কাল সারারাত ঘুমোয়নি তো!
কেন? কী হয়েছিল?
কি জানি!
মা খুব কাশছে আজকাল?
হ্যাঁ কাকু, খুব। কাশতে কাশতে বেঁকে যায়। যখন সামলাতে পারে না তখন বাথরুমে ছুটে যায়। কি যন্ত্রণা যে হয় তখন কি বলব!
কাউকে একথা বলিসনি কেন?
ঠাকুমা কাউকে বলতে মানা করেছিল।
কবে থেকে হচ্ছে? অনেকদিন।
গৌরব এবার সত্যি চিন্তায় পড়ল, ঠিক আছে, তুই যা।
কী বলবে বলে ডাকলে, বললে না তো! বনি বেশ অবাক হলো।
এখন নয়। পরে বলব।
ব্রেকফাস্টে বসার আগে গৌরব সৌরভের ঘরে গিয়ে দেখল সে শুয়ে শুয়ে কাগজ পড়ছে। দেখামাত্র সৌরভ বলল, আয়। কী খবর?
অফিসে যাবে না?
নাঃ। সকাল থেকে খুব আলসেমি লাগছে। কাজও নেই তেমন।
তোমার সঙ্গে কথা ছিল। গৌরব চেয়ারে বসল।
সৌরভ উঠে বসল বাবু হয়ে, বল।
মায়ের শরীরে কোনো অসুখ হয়েছে।
মানে?
বেশ কিছুদিন ধরে বাথরুমে কাশির আওয়াজ পাচ্ছিলাম। আজ বনির কাছে শুনলাম কাশিটা পুরনো। মা বনিকে নিষেধ করেছেন কাউকে না বলতে। এ থেকেই বোঝা যাচ্ছে ব্যাপারটা সাধারণ নয়।
মাকে জিজ্ঞাসা করেছিস?
না। করলেও স্বীকার করবে না। গৌরব জিজ্ঞাসা করল, ভালো ডাক্তার জানা আছে?
তা আছে। পাড়াতেই দুজন আছেন। কিন্তু তাতে কী হবে? পেশেন্ট যদি মনে করে তার কিছু হয়নি তাহলে ডাক্তারের কাছে যাবে কেন?
আমি যাওয়ার কথা কখনই বলছি না। তোমার কোনো বন্ধুবান্ধব যদি ডাক্তার হন তাহলে তাকে বাড়িতে ডাকো। তিনি যদি মায়ের সঙ্গে কথা বলতে বলতে চেক করতে পারেন।
ঠিক আছে। সৌরভ উঠে টেলিফোনের কাছে গেল। মিনিট দুয়েক কথা বলার পর বলল, শ্যামল দত্ত। নটা নাগাদ আসবে। মাকে কিছু বলার দরকার নেই।
নটার সময় ওরা সবাই বাগানে বসেছিল। মা যথারীতি গাছের গোড়া পরিষ্কার করছিলেন। গৌরব লক্ষ্য করছিল ওর ভঙ্গিতে ক্লান্তি ফুটে উঠছে। যেন শরীরের বিরুদ্ধে জোর করে কাজটা করছেন নিজেকে সুস্থ প্রমাণ করতে। এই সময় গাড়িটা এসে দাঁড়াতে সৌরভ এগিয়ে গেল। শ্যামল সৌরভের বয়সী, বেশ ভালো চেহারা। হাতে চ্যাপ্টা ব্রিফকেস। সৌরভ নিজের বন্ধু বলে সবার সঙ্গে আলাপ করিয়ে দিল।
মায়ের সঙ্গে আলাপ হতেই শ্যামল বলল, আপনার কথা খুব শুনেছি। কেমন আছেন আপনি?
মা বললেন, আমি খুব ভালো আছি।
কিন্তু আপনি এত ঘামছেন কেন?
ও কিছু না। কাজ করছিলাম বলে ঘাম হচ্ছে।
আপনি বসুন তো মা। শ্যামল একটা চেয়ার দেখিয়ে দিলো।
কেন? সরলা অবাক।
বসুন। বলছি।
সরলা বাধ্য মেয়ের মতো বসলেন। শ্যা
মল জিজ্ঞাসা করল, আরাম লাগছে?
বসলে আরাম তো লাগবেই।
হুম এবার আমার দিকে তাকান। বলতে বলতে আঙুল দিয়ে সরলার নিচের পাতা টেনে দেখল শ্যামল। ব্যাপারটা এত দ্রুত ঘটল যে অবাক হওয়ার পর সরলা প্রতিবাদের ভঙ্গিতে জানতে চাইলেন, কী ব্যাপার? তুমি ডাক্তার নাকি?
আপনার ছেলের বন্ধু এখন ছেলে ভাবতে পারছেন না কেন? কথা বলতে বলতে ব্রিফকেস থেকে স্টেথো বের করে পরীক্ষা শুরু করে দিলো সে।
সরলা প্রচণ্ড অস্বস্তিতে প্রতিবাদ করতে চাইছেন কিন্তু সেই সময় শ্যামল বলল, এবার একটু বড় করে হাঁ করুন তো মা। হ্যাঁ, আর একটু। শব্দ করুন, অ্যা এইরকম শব্দ, গুড, ঠিক আছে। এবার আপনার হাতটা দিন। প্রেসারটা দেখে নিন আপনি।
আমি প্রেসার দেখব?
হুঁ। শ্যামলের কাজ থেমে ছিল না। সরলার হাতে ব্যান্ডেজ বেঁধে বলল আপনি এখানে তাকান। এটা ডিজিটাল। আপনার যেমন প্রেসার তেমন ফুটে উঠবে নাম্বার। পাম্প করার পর সত্যি নম্বর ঘুরতে দেখলেন সরলা। এরকম প্রেসার যন্ত্র তিনি এর আগে দ্যাখেননি। ঘুরতে ঘুরতে যখন থামল তখন ফুটে উঠছে একশ তিরিশ আর নব্বই। শ্যামল চিৎকার করল, দারুণ। এত ভালো রক্তের চাপ আমারও নেই। চমৎকার।
এবার হাসি ফুটল সরলার মুখে, তবে দ্যাখো। তোমরা আমাকে নিয়ে খামোকা এইসব করলে। শরীর যে ভালো তা আমার মুখ থেকে শুনে বিশ্বাস হচ্ছিল না?
যন্ত্র গুটিয়ে ব্রিফকেসে ঢুকিয়ে রেখে শ্যামল থেমে গেল না। আঙুলের ডগায় বাইরে থেকে মায়ের গলার গ্যান্ডগুলো পরীক্ষা করতে লাগল। তারপর বলল, ঠিক আছে, এবার আপনি যা করছেন তা করতে দিতে আমার আপত্তি নেই।
সরলা ততক্ষণে ঘুরে দাঁড়িয়েছেন সৌরভের দিকে, কী ব্যাপার বলতো? ডাক্তার বন্ধুকে বাড়িতে এনে আমায় পরীক্ষা করাচ্ছিস কেন?
জিজ্ঞাসা করে দ্যাখো, আমেরিকায় সব বয়স্ক মানুষই করায়। সৌরভ এই যুক্তিটা ভেবে রেখেছিল, এবার বলে ফেলল।
শ্যামল বলল, বাড়িটা তো বেশ সুন্দর। চলো বাগানে বসিয়ে রাখবে না ভেতরে নিয়ে গিয়ে চা খাওয়াবে?
মলি লজ্জা পেল। সে শ্যামলকে ভেতরে আসার জন্যে অনুরোধ করে চায়ের ব্যবস্থা দেখতে দৌড়োল। মাকে বাগানে রেখে দিয়ে ওরা গাছপালা নিয়ে কথা বলতে বলতে বাইরের ঘরে উঠে এল। শ্যামলের ভঙ্গি দেখে গৌরবের ক্রমশ ধারণা হচ্ছিল মায়ের শরীর মোটামুটি ভালোই আছে। সোফায় বসে সৌরভ জিজ্ঞাসা করল, কেমন দেখলে?
সঙ্গে সঙ্গে শ্যামল গম্ভীর হয়ে গেল, দ্যাখো বাইরে থেকে দেখে যে সব অসুখ বোঝা যায় তা তোমার মায়ের হয়নি। কিন্তু শরীরের ভেতরের কিছু কিছু অসুখ এভাবে চট করে বলে দেওয়া যায় না। ওঁর বুকের গলার একটা এক্সরে আমার এখনই পাওয়া দরকার। সেই সঙ্গে রক্ত পরীক্ষা করাতে হবে।
এসব করাতে বলছ কেন?
কিছু লক্ষণ আছে যা আমার কাছে ভালো বলে মনে হচ্ছে না। আর এই লক্ষণগুলো আছে বলেই যে অসুখটা হয়েছে তা বলার কোনো হক আমার নেই যতক্ষণ না ওই রিপোর্টগুলো আমি দেখতে পাব।
কি লক্ষণ? তুমি একটু খুলেই বলো না।
লক্ষণ খুলে বললে তুমি বুঝতে পারবে। দুটো সম্পূর্ণ আলাদা রোগের লক্ষণ এক হতে পারে। ঠান্ডা লেগে কারো গলা ধরে যেতে পারে। আর গলা ধরে যাওয়া ক্যানসারের একটা লক্ষণ। তার মানে ঠান্ডা লেগে গলা ধরেছে না তার কি ক্যানসার হয়েছে? অতএব পরীক্ষা না করে বলা বোকামি হবে। আমি লিখে দিচ্ছি কী কী এখনই করতে হবে। শ্যামল প্যাড বের করল। গৌরব উঠে পড়ল। মাকে রাজি করাতে হবে এক্সরে করাতে।
কথাটা শোনামাত্র বেঁকে বসলেন সরলা, আমি বেশ ভালো আছি তোরা আমাকে ঝামেলায় ফেলছিস। এতদিন কত অসুখ গেল কেউ একবারও বলল না ডাক্তার দেখাতে আর এখন বিনা অসুখেই এসব হচ্ছে!
গৌরব বলল, দ্যাখো মা, আমাকে আমেরিকায় যেতেই হবে। যদি কলকাতাতেই ভবিষ্যতে চাকরি করি তবু ওখানকার পাট চুকিয়ে ফেলা যাবে না। তাই আমি যাওয়ার আগে নিশ্চিন্ত হয়ে যেতে চাই আমার মায়ের শরীর সেন্ট পার্সেন্ট ভালো আছে।
আছেই তো।
সেটা ডাক্তারের রিপোর্ট না পেলে বিশ্বাস করব না।
আমার কথার চেয়ে ডাক্তারের রিপোর্ট তোর কাছে বড় হলো?
তোমার শরীরের ক্ষেত্রে তাই।
হঠাৎ খুব গম্ভীর হয়ে গেলেন সরলা, তোর ছুটি তো শেষ হয়ে এল গোরা।
ও নিয়ে তোমাকে মাথা ঘামাতে হবে না।
আমি বলি কি বিয়ে করে জয়তীকে নিয়ে তুই চলে যা।
আর তুমি?
আমি এতকাল যেমন ছিলাম তেমনই থাকব।
না। এবার যদি জয়তীকে নিয়ে যেতে হয় তাহলে তোমাকেও সঙ্গে যেতে হবে।
যাব বললেই কি যাওয়া যায়? আমার তো পাসপোর্ট নেই।
জয়তীরও নেই। তাহলে দুজনের জন্যে একসঙ্গে অ্যাপ্লাই করি।
মাথা খারাপ দেশের মাটি ছাড়া আমি কোথাও মরলে শান্তি পাব না।
ওখানে গিয়ে তোমাকে মরতে হবে কেন? মরার আগে দেশে ফিরে এলেই হবে। এই কথাই ফাইন্যাল হয়ে গেল কিন্তু।
আমাকে লোভ দেখাস না গোরা!
কীসের লোভ? যা আকাশকুসুম তার প্রতি আকাঙ্ক্ষাই লোভ বলা যেতে পারে। আমেরিকায় যাওয়া এখন গুজরাট যাওয়ার চেয়ে সোজা। ধর যদি আমি নাগাল্যান্ডে চাকরি করতাম আর কলকাতায় আসতে তিনদিন লাগত তাহলে কি আমেরিকা থেকে দূরে থাকতাম না? লোভ দেখাব কেন, তুমি যাচ্ছ এটা আমার গর্ব। জানো মা, ওখানে কোনো ভালো জিনিস দেখলেই ভেবেছি তোমাকে দেখাতে পারলে কি আনন্দ হতো। এবার সেসব সখ মিটিয়ে নেব। আমি দাদাকে বলছি।
দাঁড়া। তোর অবস্থা, ওঠ ছুঁড়ি, তোর বিয়ের মতো।
এসব সিদ্ধান্ত নিয়ে সঙ্গে সঙ্গে কাজ না করলে হয় না। তোমার কিছু ছবি তুলতে হবে। পাসপোর্টের জন্যে।
আমাকে তুই সত্যি নিয়ে যাবি?
আবার এক কথা!
শ্যামল কী বলল?
কোন শ্যামল?
ওঃ, তোর মন কি ভুলো। একটু আগে তোর দাদার বন্ধু এল–।
ওহো। সত্যি, একদম ভুলে গিয়েছিলাম। গৌরব বলল, কিছু না, শরীর ঠিক আছে। তবে কয়েকটা এক্সরে আর ব্লাড পরীক্ষা করাতে হবে।
সরলা আকাশের দিকে তাকালেন, বেশ, ওসব করে নে আগে।
গৌরব চেঁচিয়ে উঠল, গুড। মা তুমি খুব ভালো।
এই সময় সৌরভ শ্যামল বেরিয়ে আসছিল বাড়ি থেকে। শ্যামল জিজ্ঞাসা করল, কী ব্যাপার? হঠাৎ একটা আবিষ্কার করলেন মনে হচ্ছে?
হ্যাঁ হঠাই। মায়ের যা জেদ তা আমরা জানি। দাদা, মা রাজী হয়েছেন এক্সরে ব্লাড করাতে।
ওকে! সৌরভ হাসল, কাল সকালেই ব্যবস্থা হয়ে যাবে।
মলি নিয়ে গিয়েছিল সরলাকে এক্সরে করাতে। বাড়িতে এসে রক্ত নিয়ে গিয়েছিল পরীক্ষাগার থেকে। সেই সমস্ত রিপোর্ট পাওয়া গেল সন্ধেবেলায়। গৌরব রিপোর্ট নিয়ে শ্যামলের চেম্বারে হাজির হলো রাত আটটা নাগাদ। শ্যামলের পশার বেশ ভালো। অন্তত জন বারো মানুষ তখনও অপেক্ষা করে আছেন। এদের টপকে শ্যামলের কাছে পৌঁছবার চেষ্টা করল না সে। ডাক্তারের কাছে যখন কেউ আসে তখন সে প্রয়োজনটাকে জরুরি বলেই মনে করে। বারোজনের পরে এসে কেউ যদি দাদার বন্ধু হিসেবে সুবিধে নিয়ে আগে কাজ শেষ করতে চায় তবে অন্যান্যরা মেনে নিতে বাধ্য হবে কিন্তু একই সঙ্গে ডাক্তার এবং আগন্তুকের ওপর মনে মনে অপ্রসন্ন হবে।
দশটা নাগাদ শ্যমলের মুখোমুখি হতে পারল সে। রিপোর্ট দেখে শ্যামলের মুখ যে গম্ভীর তা বুঝতে অসুবিধে হলো না। বেশ কিছুক্ষণ খুঁটিয়ে দেখার পর শ্যামল বলল, আমার মনে হচ্ছে ডক্টর এস কে সরকারকে কালই দেখানো উচিত।
ডক্টর সরকার?
ই এন টি স্পেশালিস্ট।
গলায় কিছু হয়েছে?
মনে হচ্ছে। তবে কতদূর কী হয়েছে তা স্পেশালিস্ট বলতে পারবেন।
শ্যামলবাবু, আপনার কী মনে হয়?
আমার? দেখুন, কিছু কিছু অসুখ থাকে যা আমাদের মতো সাধারণ মানুষের এক্তিয়ারে না। আপনার মায়ের অসুখটা আমার নয়, একজন ই এন টি বলতে পারবেন। তবে শুনলাম উনি। অনেকদিন ধরে কাশছেন। তাই না?
অনেকদিন কি না জানি না, আমি হঠাৎ শুনতে পেলাম দিন কয়েক আগে।
মুশকিল কি জানেন, আমাদের বাঙালি মহিলারা সব সময় ভাবেন শরীর খারাপের কথা অন্যকে বললে বিরক্ত করা হবে। যাই ঘটুক তারা চেপে যেতে চেষ্টা করেন। চেপে থাকল তো থাকল। কিন্তু যা লুকিয়ে রাখা যায় না তা প্রকাশ পেলে অন্যরা জেনেই যায় আর তখন অনেকটা সময় চলে গিয়েছে। আচ্ছা, আমি ডক্টর সরকারের সঙ্গে অ্যাপয়েন্টমেন্ট করে রাখব। আপনি সৌরভকে বলবেন টেলিফোন করতে।
আপনার কী সন্দেহ হচ্ছে?
দেখুন, ইটস টু আর্লি টু–। আর তাছাড়া আগ বাড়িয়ে কিছু বলাও ঠিক নয়।
আপনি অনুমান করছেন এবং সেটা সত্যি নাও হতে পারে, এইভাবে বলুন।
শ্যামল গৌরবের মুখের দিকে তাকাল, আপনি বুঝতেই পারছেন?
চট করে চেয়ার ছেড়ে উঠে দাঁড়াল গৌরব। তার মুখ ভেঙেচুরে যাচ্ছিল।
শ্যামল বলল, ডোন্ট গেট আপসেট। আপনার মাকে এসব জানানোর কোনো দরকার নেই। ওঁকে আনন্দে রাখুন। এও বলছি, আমার ভাবনা মিথ্যে হলে আমি খুশি হব।
সমস্ত রিপোর্ট পাওয়ার পর সন্দেহ বলে কিছু রইল না। সন্দেহ শব্দটির মধ্যে কোথাও কিছু আশা অবশিষ্ট থাকে। না-ও হতে পারে। এমন ভাবনা কাজ করে। কিন্তু এখন সেই স্তর থেকেও উঠে এল গৌরব। শ্যামল, ডক্টর সরকার সিদ্ধান্তে পৌঁছে গেলেন রিপোর্ট দেখে। সরলার পেটে দীর্ঘদিন একটা ঘা ছিল। যখন সেটা বড় আকার নিয়েছে তিনি ওষুধ খেয়ে চাপা দিয়েছেন। চাপা পড়ে গিয়ে তলায় সেটা চেহারা পাল্টেছে। এখন খাদ্যনালীতে তার বিস্তার।
গৌরব এবং সৌরভ পাশাপাশি বসেছিল। সৌরভ দুহাতে মুখ ঢেকে রয়েছে। তার শরীর শক্ত। হঠাৎ ফুঁপিয়ে উঠল সে! কান্নাটি চাপতে চেষ্টা করেও ব্যর্থ হলো। শ্যামল বলল, শক্ত হ সৌরভ। নিজেকে তৈরি কর। মাসীমাকে এসব কথা জানানোর কোনো দরকার নেই। ওঁকে ওর মতো বেঁচে থাকতে দে।
সৌরভ জবাব দিল না। গৌরব জিজ্ঞাসা করল, কোনো চান্স নেই?
চান্স বলতে? ডক্টর সরকার জিজ্ঞাসা করলেন।
চিকিৎসাশাস্ত্রে যদি কোনো উপায় থেকে থাকে, যদি তার জন্য মাকে বিদেশে কোথাও নিয়ে যেতে হয় তাহলে সেটা করতে আমি রাজি আছি। গৌরব বলল।
ডক্টর সরকার বললেন, গাছের একটা ডাল পচে গেলে সেটা কেটে বাদ দিয়ে দিলে গাছটা বেঁচে যাবে। কিন্তু ধরুন পচন যদি শেকড়ে ধরে আর ওপরের গাছটা নিস্তেজ হয়ে আসে তাহলে বাদ দেবেন? য়ুরোপ আমেরিকায় গিয়ে হয়তো বাদ দেওয়ার কাজটা হতে পারে কিন্তু বাঁচানো অসম্ভব।
হঠাৎ সৌরভ হাত সরাল মুখ থেকে, আমি একটা কথা কিছুতেই বুঝতে পারছি না, গোরা যদি সন্দেহ না করত তাহলে মায়ের এই অসুখটা এখনও ধরা পড়ত না। মা দিব্যি থাকতেন।
সেইটেই স্বাভাবিক। কিন্তু যখন পড়তেন তখনই মৃত্যুযন্ত্রণা শুরু হয়ে যেত।
এখন আবিষ্কার করে আপনারা কি উপকারটা করলেন?
উপকার করার উপায় থাকলে নিশ্চয়ই করতাম। যদি দেখা যেত এটা প্রাথমিক অবস্থা তাহলে আমরা লড়াই করার সুযোগ পেতাম। এরকম অনেক কেস আমি পেয়েছি সেই সব রোগী ধরা পড়ার পরেও দশ বছর দিব্যি বেঁচে আছেন। রোগটাকে বেঁধে রাখতে পেরেছি। এক্ষেত্রে একান্তই দুর্ভাগ্য যে ধরা পড়ল প্রায় শেষ অবস্থায় এসে।
সৌরভ বড় করে নিশ্বাস নিল। বোঝাই যাচ্ছিল তার খুব কষ্ট হচ্ছে। ডক্টর সরকার জিজ্ঞাসা করলেন, আপনারা দুজন ছাড়া আর কেউ ঘটনাটা জানেন?
না। গৌরব মাথা নাড়ল। বউদিকেও এখনও বলা হয়নি।
না বলাই ভালো। মেয়েরা মেয়েদের ব্যবহারের পরিবর্তন চট করে বুঝতে পারে। আপনার মাকে আমি কয়েকটা ওষুধ লিখে দিচ্ছি। এগুলো মূলত ভিটামিন জাতীয় এবং ঘুমের ওষুধ। যেটুকু রিলিফ এই অবস্থায় দেওয়ার যায় তা ওঁকে দেব।
সৌরভ বলল, আপনাদের কোথাও ভুল হচ্ছে না তো?
মানে? ডক্টর সরকার অবাক হলেন।
আজ সকালেও মা বাগানে কাজ করেছেন, আমাদের জন্যে একটা তরকারি জোর করে রান্না করেছেন, নাতিনাতনিদের সঙ্গে গল্প–! মাথা নাড়ল সৌরভ, কোথাও ওঁর আচরণের অসুস্থতার চিহ্ন দেখা যায়নি। অথচ আপনারা বলছেন–।
ঠিকই। ওঁর প্রাণশক্তি যতক্ষণ জোরালো থাকবে ততক্ষণ উনি এসবই করবেন। কিন্তু যে মুহূর্তে ব্যথা শুরু হবে তখনই সব পাল্টে যাবে।
গৌরব জিজ্ঞাসা করল, মায়ের অসুখ যে স্টেজে আছে তাতে আমরা কতদিন সময় পেতে পারি বলে আপনার অনুমান?
ঠিক অঙ্ক কষে সময় বলে দেওয়া সম্ভব নয়। তবে ওটা যে স্টেজে আছে তাতে আমরা মাস তিনেকের বেশি আশা করতে পারি না।
.
সৌরভ খুব ভেঙে পড়েছিল। গৌরবের প্রচন্ড কষ্ট হলেও সে নিজেকে স্থির রাখার চেষ্টা করছিল। শ্যামলের গাড়িতে চেপে ওরা বেশ কিছুটা পথ আসার পর সৌরভ বলল, বাড়ি গিয়ে মায়ের সঙ্গে দেখা হলে কী বলব? তার গলায় কান্না বাজছিল।
শ্যামল গড়ের মাঠের পাশে গাড়ি থামাল। বলার কোনো দরকার আছে?
মা তো জিজ্ঞাসা করবেন।
জিজ্ঞাসা করলে একটা কিছু বললেই হবে। আমি যাচ্ছি, আমি বলব।
সিটের ওপরে মাথা হেলিয়ে দিয়ে সৌরভ বলল, গোরা, তুই ভাবতে পারছিস, তিনমাস পরে মা থাকবে না। এত বছর ধরে কত অত্যাচার করেছি আমি মায়ের ওপরে। তুই আমেরিকা থেকে ঠিক মতো চিঠি দিতিস না বলে মা যখন কান্নাকাটি করত তখন আমি মাকে বকতাম। আমি যখন ক্লাস টেনে পড়ি তখন মায়ের সঙ্গে খুব দুর্ব্যবহার করেছিলাম, কত মিথ্যে কথা বলেছিলাম।
গৌরব পেছনের সিটে একা বসে জানলার দিকে মুখ ঘুরিয়ে কথাগুলো শুনছিল। সৌরভ থামতেই বলল, দাদা তুমি এসব যত ভাববে তত ভেঙে পড়বে।
তুই তো বারো বছর দেশে ছিলি না, তুই কী করে বুঝবি আমার অবস্থা। মলি আর মায়ের মধ্যে যে ক্র্যাশ তা আমিই সামলেছি। আমি কখনও বউ বলে মলিকে সাপোর্ট করিনি আবার মা বলে তার হয়ে মলির ওপর অবিচার করতে যাইনি। আমার কষ্টটা তোরা বুঝবি না।
গৌরব মুখ ফিরিয়ে সৌরভকে দেখল। কিন্তু কিছু বলল না। তার মানে হলো পাল্টা কথা সে অনেক বলতে পারত। কিন্তু বলে কী লাভ।
গাড়ি থেকে নামার আগে শ্যামল আবার সৌরভকে সতর্ক করে দিল। ওরা বাগানের মধ্যে দিয়ে এগিয়ে বারান্দায় উঠতেই মলি বেরিয়ে এল, রিপোর্ট পাওয়া গেল?
শ্যামল হাসল, হ্যাঁ, আপনার স্বামী এবং দেওর যা ঘাবড়ে গিয়েছিল। কিস্যু হয়নি। পেটে একটা আলসার মতো হয়েছে সময়মতো না খেয়ে। কোথায় উনি?
ছটফট করছেন! এত দেরি হচ্ছে কেন ফিরতে জানতে চাইছেন। জোর করে ডক্টর সরকারের ওখানে ফোন করালেন। শুনলাম বেরিয়ে গেছেন।
সৌরভ গৌরবের দিকে তাকাল, তোরা বোস। আমি একটু শোব। সে দাঁড়াল না।
মলি জিজ্ঞাসা করল, কী হয়েছে ওর?
মাথা ধরেছে। বললাম একটা ওষুধ খেতে। রাজি হলো না। শ্যামল বলল।
আশ্চর্য। বড্ড জেদী জানেন! রাত্রে বেশ ড্রিঙ্ক করে সকালে যখন হ্যাঙ ওভার হয় তখন কিন্তু আমাকে না জানিয়ে মুঠো মুঠো ট্যাবলেট খাবে আর আমি যদি কোনো অসুস্থতা দেখে ওষুধের কথা বলি সঙ্গে সঙ্গে না বলবে। রোগ বাড়লে তবে হ্যাঁ। মলি খুব বিরক্ত হয়ে যখন এই কথাগুলো বলছিল তখন দরজায় এসে দাঁড়ালেন সরলা।
তিনি জিজ্ঞাসা করলেন, কী হয়েছে বউমা?
আপনার ছেলের মাথা ধরেছে।
ও। এক কাজ করো, ও যদি ট্যাবলেট না খেতে চায় তাহলে আমার কাছে মলম আছে, ওর কপালে মাখিয়ে দাও, আরাম পাবে। সরলা বললেন।
আপনার ছেলে কি কচি খোকা যে আপনি যা বললেন তাই শুনবে। এর আগে যতবার মাথা ধরার সময় কাছে গিয়েছি বিরক্ত হয়েছে সাত বার তো বলেই দিয়েছে এই সময় তুমি আমাকে একদম বিরক্ত করবে না। আমি খাব না। মলি বলল।
শ্যামল হাসল, আপনারা কিন্তু মিছিমিছি চিন্তা করছেন। জ্যামের মধ্যে গাড়িতে বসে একটু ওরকম হয়েছে, রেস্ট নিলে ছেড়ে যাবে। বসুন মাসিমা। মা ঘরে ঢোকা থেকেই গৌরব তাকে লক্ষ্য করছিল। কাল পর্যন্ত যাঁকে মনে হয়েছিল সম্পূর্ণ সুস্থ আজ যেন মনে হচ্ছে একটা কালোছায়া তার শরীরে মাখানো। দেখামাত্র বুকের ভেতরটা কেঁপে উঠল তার। সে মুখ নামিয়ে নিল।
এই সময় জিজ্ঞাসা করলেন, তোর আবার কী হলো? অমন মুখ কেন?
চমকে তাকাল গৌরব। তারপরেই কাঁধ নাচিয়ে বলল, দাদার ব্যাপারে কী বলব।
তা আমার ব্যাপারে বলবি তো।
সরলার এই কথায় মুখ তুলতে পারল না গৌরব। মায়ের সামনে চট করে মিথ্যে কথা বলার অভ্যেস আজও তৈরি হয়নি। এই বিপদ থেকে তাকে রক্ষা করল শ্যামল। সরলা প্রশ্ন করামাত্র সে বলল, ও কী বলবে? বলব তো আমি। কী করেছেন বলুন তো পেটের অবস্থা। আর আপনি কী রকম বউমা?
কেন? আমি কী করলাম?
উনি কি খাচ্ছেন, কখন খাচ্ছেন দেখার প্রয়োজন মনে করেন নি?
সরলা মাথা নাড়লেন, আঃ। রোগটা কী তা বলবে তো?
শ্যামল বলল, কী বলব মাসীমা! সময়মতো না খেয়ে আপনার পেটের ভেতর একটা ঘা হয়ে গেছে। আলসার। এখনই ধরা পড়ল তাই রক্ষে!
মলি বলল, ও বাব্বা। আলসার তো খুব ভোগায়!
যে ভুগতে চায় তাকে ভোগায়।
অপারেশন করাতে হবে? মলি বলে যাচ্ছিল, আমার এক পিসিমার আলসার হয়েছিল, অপারেশন করার পর ভালো হয়ে গিয়েছে।
না, না। ওঁর একদম প্রাথমিক অবস্থা। অপারেশনের কোনো প্রয়োজন নেই। যেটা দরকার সেটা আপনার ওপরে। মলির দিকে তাকাল শ্যামল।
আমার ওপরে? মলি অবাক।
হ্যাঁ। নিয়ম করে ওঁকে খাওয়াতে হবে। কোনোরকমে ঝাল-মশলা চলবে না। সেদ্ধ, সূপ, একটু আধটু মিষ্টি চলবে। ঝাল কিংবা মশলা ওঁর কাছে বিষ বলে মনে করবেন। শ্যামল সিরিয়াসলি বলছিল আর তার দিকে তাকিয়ে বোধহয় গৌরব অবাক হয়ে যাচ্ছিল। কি সহজে শ্যামল সব ঢেকে ফেলছে।
মলি বলল, মা। আর আপনার কথা শুনব না। আমি যা বলব তাই এখন থেকে আপনাকে করতে হবে।
সরলা এতক্ষণ চুপচাপ শুনছিলেন। এবার জিজ্ঞাসা করলেন, খাওয়া-দাওয়া ঠিকমতো না করলে পেটে যে ঘা হয় তার জন্যে কি কাশি হয়?
হতে পারে। শ্যামল মাথা নাড়ল, পেটের সঙ্গে শরীরের সব অংশের সংযোগ আছে। কাশিটা ওই কারণে হতেই পারে। আপনাকে কয়েকটা ওষুধ নিয়ম করে খেতে হবে। রোজ সকাল বিকেল নিয়ম করে বাগানের কাজ যেমন করছিলেন করে যাবেন। অসুখের কথা মাথা থেকে সরিয়ে ফেলুন।
হঠাৎ বাগানের কথা উঠছে কেন?
না, মানে আপনার স্বাভাবিক জীবনযাত্রা যাতে ব্যাহত না হয় তাই বলছি।
শ্যামলের যুক্তি শুনে মা উঠে গেলেন। মলি বলল, চা খাবেন তো?
শ্যামল মাথা নাড়ল, না। আমি এখন চলি।
গৌরব ওকে দরজা অবধি এগিয়ে দিয়ে ফিরে এল। তার ওপরে উঠতে মোটেই ইচ্ছে করছিল না। কেবলই মনে হচ্ছিল শ্যামলের সব কথা মন দিয়ে শুনেও সরলা যেন কোথায় একটা অবিশ্বাস রেখে দিয়েছেন। মুখোমুখি হলেই তিনি সেই মতো প্রশ্ন শুরু করবেন। এই মুহূর্তে হয়তো সত্যি কথাটা বেরিয়ে আসতে পারে। সে মোক্ষদাকে দেখতে পেল, মোক্ষদা। আমি আর ওপরে উঠব না। তুমি মা-বউদিকে বলে দিও আমি একটু বের হচ্ছি।
এইতো ফিরলে। পায়ে সরষে লাগিয়ে রাখো নাকি? কিছু খেয়ে যাও।
মোক্ষদা গৌরব একা থাকলে মন খুলে কথা বলে।
নাগো। খিদে নেই। আর আজ রাত্রে আমার বাইরে নেমন্তন্ন আছে। ওদের সবাইকে খেয়ে নিতে বল। গৌরব বেরিয়ে এল বাইরে। ইচ্ছে করেই সে ঘাড় ঘুরিয়ে বাড়ির দিকে তাকাচ্ছিল না। মন বলছিল সরলা নিশ্চয়ই বারান্দায় দাঁড়িয়ে তার যাওয়া দেখছেন। চোখাচুখি হলেই ধরা পড়ে যাবে সে।
এলোমেলো হাঁটছিল গৌরব। সন্ধে হয়ে আসছে। হঠাৎ মনে হলো সে কি জীবন থেকে পালিয়ে যেতে চাইছে? বাস্তবের মুখোমুখি হবার সাহস হারিয়ে ফেলেছে। এটা কি তার চারিত্রিক দুর্বলতা? নইলে সে মায়ের মুখোমুখি হতে সাহস পাচ্ছে না কেন? শুধুই মিথ্যে কথা বলার দায় থেকে মুক্তি পেতে? পৃথিবীতে কেউ তো চিরস্থায়ী নয়। প্রতিটি মানুষকে একটু আগে অথবা পরে পৃথিবী থেকে চলে যেতে হবে। সেই একই নিয়মের শিকার হয়েছেন মা। অতএব যা সত্যি তাকে স্বীকার করাই স্বাভাবিক হবে। এরকম একটা ভাবনা ভেবেও কিন্তু সহজ হতে পারছে না গৌরব। সে একটা ট্যাক্সি ডাকল।
জয়তীদের বাড়িতে পৌঁছে মন স্থির হলো গৌরবের। দরজা খুলল জয়তী। খুলেই গৌরবের মুখ দেখে জিজ্ঞাসা করল, কী হয়েছে তোমার?
কেন? গৌরব মুখ ফেরাল।
ভেতরে এস।
গৌরব বাইরের ঘরের চেয়ারে বসে জিজ্ঞাসা করল, তুমি কেমন আছ?
আমার কথা ছেড়ে দাও। তোমার চেহারার এই অবস্থা হলো কেন?
গৌরব মাথা পেছন দিকে হেলিয়ে রেখে চোখ বন্ধ করল। চটপট তার পাশে চলে এল জয়তী। একটা হাত আলতো করে গৌরবের কপালে রাখল। খুব নিচু গলায় জিজ্ঞাসা করল, কোনো খারাপ খবর পেয়েছ?
সঙ্গে সঙ্গে ভেঙে পড়ল গৌরব। ডক্টর সরকারের চেম্বার থেকে বেরিয়ে আসার পর যে শক্তি দিয়ে নিজেকে সংযত রেখেছিল তা এক কথায় ভেঙে গেল। জয়তীর হাত আঁকড়ে মুখের ওপরে ধরে সে শব্দ করে কেঁদে উঠল। জয়তী হতচকিত। দ্রুত সে গৌরবের পাশে বসে দুহাতে জড়িয়ে ধরল তাকে, কী হয়েছে গৌরব? তুমি কাঁদছ কেন?
প্রথম কান্নাটা বুক থেকে উঠে আসতেই আবার শক্তি ফিরে পাচ্ছিল গৌরব। জয়তীর বুকের ওপর চেপে থাকা তার মুখ একটু একটু করে সহজ হতেই সে মাথা তুলল। জয়তী তার চোখের জল মুছিয়ে দিচ্ছিল। সে আর কোনো প্রশ্ন করছিল না। মানুষটাকে শান্ত হবার জন্য সময় দিচ্ছিল। ওই একই ভাবে ওরা বসে রইল কিছুক্ষণ। তারপর যেন সম্বিত ফিরতেই গৌরব সরে যাওয়ার চেষ্টা করল। জয়তী বলল, না। তুমি এভাবেই থাকো।
মাসীমা আসতে পারেন।
মা বাড়িতে নেই।
গৌরব একটা দীর্ঘশ্বাস ফেলল, জয়তী!
বলো।
মা–৷ গৌরবের গলার স্বর রুদ্ধ হলো। জয়তী চুপ করে রইল। যেন গৌরবকে বলতে দিল। গৌরব ধীরে ধীরে নিজেকে ছাড়িয়ে নিল। তারপর বলল, কী করব কিছুই বুঝতে পারছি না। এমন অসহায় এ জীবনে কখনও হইনি। মায়ের সবরকম ডাক্তারি পরীক্ষা হয়েছে। আজ রিপোর্ট পেয়েছি।
কী আছে রিপোর্টে?
মায়ের ক্যানসার হয়েছে। অ্যাডভান্সড স্টেজ। আর মাস তিনেক।
কথাগুলো কানে যাওয়া মাত্র শক্ত হয়ে গেল জয়তী। হঠাৎ তারও চার পাশ কেমন কাঁপতে লাগল। সরলার মুখখানা মনে করতেই সে বলে উঠল, না!
এটাই সত্যি জয়তী। মাকে কিছুই জানানো হয়নি। বলা হয়েছে ওঁর পেটে আলসার হয়েছে। কিন্তু আমি জানি আমাকে একা পেলেই মা জিজ্ঞাসা করবেন তার কী হয়েছে। আমি তখন কী জবাব দেব?
জয়তী উত্তর দিল না। দীর্ঘ সময় ওরা চুপচাপ বসে রইল। শেষ পর্যন্ত গৌরব উঠল। জয়তী মুখ ফেরাল, কোথায় যাচ্ছ?
দেখি।
না, এভাবে পাগলের মতো তুমি ঘুরে বেড়াবে না।
জয়তী, তুমি বুঝতে পারছ না, আমার সমস্ত মন জ্বলে যাচ্ছে।
ডাক্তার কি কোনো আশা দেননি?
না। শুধু ঈশ্বর যেন মাকে ক্যানসারের শেষ যন্ত্রণাটা থেকে মুক্তি দেন সেই প্রার্থনা করতে হবে। বাট হোয়াই? আমার মায়ের মতো সর্বংসহা মহিলা, যাঁকে সারাজীবন প্রচুর কষ্ট করতে হয়েছে তার শেষ জীবনে ঈশ্বর এমন শাস্তি কেন দিলেন? কর্মফল বলে কি তাহলে কিছু নেই? প্রচন্ড উত্তেজিত হয়ে পড়ল গৌরব। জয়তী উঠে দাঁড়িয়ে তাকে জড়িয়ে ধরল, তুমি একটু শান্ত হও। এখন এত উত্তেজিত হলে মাসীমার কোনো উপকারই তুমি করতে পারবে না।
কী উপকার করব জয়তী? ঈশ্বর আমাকে ঠুটো জগন্নাথ করে রেখেছেন। আমরা মায়ের কোনো উপকারই করতে পারি না।
কিন্তু তাকে একটু স্বস্তি, একটু আরাম দিতে পারি। আমি জানি তোমার কিরকম কষ্ট হচ্ছে। কিন্তু ভেবে দ্যাখো, এছাড়া আমরা আর কী করতে পারি।
গৌরব জয়তীর দুটো কাঁধ ধরল, মা যদি জিজ্ঞাসা করেন কী বলব?
যা বলা হয়েছে। আমার মনে হয় তিনি তোমাকে কিছু জিজ্ঞাসা করবেন না। মাসীমা সাধারণ মহিলাদের থেকে অনেক বেশি বুদ্ধিমতী।
সোফায় ফিরে এল গৌরব। সব উল্টোপাল্টা হয়ে গেল।
কিছুই হয় নি। ভুলে যেও না মা এখনও আছেন।
হ্যাঁ, আছেন। একমাত্র মিরাকল ছাড়া কেউ তাকে বাঁচাতে পারবে না।
তুমি বাড়ি থেকে আসছ?
হ্যাঁ।
কী বলে এসেছ?
মোক্ষদাকে বলেছি নেমন্তন্ন আছে।
মোক্ষদাকে কেন?
তখন নিচে কেউ ছিল না।
জয়তী নিশ্বাস ফেলল, এখানে খেয়ে যাবে?
না।
তাহলে তো তুমি কোথাও খাবে না।
দেখি।
না। এভাবে চললে তুমি অসুস্থ হয়ে পড়বে। নিজেকে কষ্ট দিয়ে যদি তুমি মাকে সুস্থ করতে পারতে তাহলে আমিই তোমাকে সেটা করতে বলতাম।
আমার কিছুই ভালো লাগছে না জয়তী।
গৌরব, তুমি স্বাভাবিক হও। তোমার অস্বাভাবিকতা দেখে মাসীমা আরও তাড়াতাড়ি অসুস্থ হয়ে পড়বেন। ওঁর জন্যে তোমাকে ঠিকঠাক আচরণ করতেই হবে। জয়তী বলল, শোনো তুমি এখানে খেয়ে যাবে।
তোমাকে আবার–।
না। এটুকু যদি না পারি তাহলে বাঙালি মেয়ে হয়ে জন্মানো উচিত হয়নি আমার। তবে খুব ভালো কিছু খাওয়াতে পারব না আজ। আমি যা খাব তাই তোমাকে খেতে হবে।
আঃ। আজ আমি খাওয়া নিয়ে মোটেই ভাবছি না।
.
রাত এগারোটা নাগাদ বাড়িতে ফিরল গৌরব। সমস্ত বাড়ি নিঝুম। মোক্ষদা দরজা খুলতেই গৌরব জিজ্ঞাসা করল, মা কেমন আছে?
ভালো। মোক্ষদা বলল, একটু আগেও তোমার খোঁজ করছিল।
আলো না জ্বেলেই সিঁড়ি ভেঙে ওপরে উঠে এল গৌরব। মায়ের ঘরের দরজা বন্ধ। সে নিঃশব্দে নিজের ঘরে ঢুকল। আলো জ্বালল। এক মুহূর্ত দাঁড়াল।
খেয়ে এসেছিস?
গৌরব চমকে পেছন ফিরতেই দরজায় মাকে দেখতে পেল।
হ্যাঁ। গৌরব মাথা নেড়ে জামা খুলতে লাগল। এক ধরনের নার্ভাসনেস তার ভেতরে সক্রিয় হয়ে উঠল।
নেমন্তন্ন ছিল?
হ্যাঁ।
কোথায়?
জয়তীদের বাড়িতে।
ও। বলিসনি তো।
ভুলে গিয়েছিলাম।
কেমন আছে ওরা?
আছে।
শোন। আমি চাইছি দিন দশেকের মধ্যে বিয়েটা সেরে ফেলতে৷ তার আগে যদি লগ্ন থাকে তাহলে আরও ভালো হয়।
কেন?
আমি চাইছি তাই।
কিন্তু এত তাড়াতাড়ি, সব ব্যবস্থা করতে সময় লাগবে।
কলকাতা শহরে সব কিছুই করা সম্ভব।
দেখি।
দেখি না। এটা আমার ইচ্ছে। জয়তীকে এ বাড়ির বউ হিসেবে আমি তাড়াতাড়ি দেখতে চাই। সেই মতো ব্যবস্থা কর।
ওদেরও তো সুবিধে-অসুবিধে আছে।
আমি গিয়ে ওর মায়ের সঙ্গে কথা বলব?
না, তার দরকার নেই। ঠিক আছে তাই হবে।
শুয়ে পড়। সরলা চলে গেলেন। বেশ কিছুক্ষণ স্থির হয়ে দাঁড়িয়ে রইল গৌরব। তার মন পরিষ্কার বুঝে নিল মা জানেন তাঁর হাতে আর বেশি সময় খরচ করার মতো নেই।
.
বিয়ে নিয়ে ব্যস্ত হয়ে পড়ল সৌরভ। চিঠি ছাপানো, বিলি করা, ক্যাটারারকে বলা থেকে আরম্ভ করে যাবতীয় কাজ সে একাই করতে লাগল। এসব শুনে জয়তীর মা সহযোগিতা করলেন। কিন্তু কারো ইচ্ছেপূরণের জন্যে এই তাড়াহুড়ো তা প্রত্যক্ষ হওয়ামাত্র এক ধরনের অস্বস্তি থেকেই যাচ্ছিল।
ভোরবেলায় ঘুম ভাঙল গৌরবের। ভাঙামাত্র তার কান সজাগ হলো। প্রতিদিনের মতো আজও সে মায়ের কাশি শুনবে বলে ভেবেছিল। দীর্ঘসময় ধরে এক যন্ত্রণাদায়ক কাশি। কিন্তু আজ সব কিছু আশ্চর্যরকম শান্ত। কোনো আওয়াজ কানে এল না তার। কাল রাত্রে সরলা মলির সঙ্গে বেশ বিয়ের কাজকর্ম তদারকি করেছেন। বিয়ের জন্য যে বাড়ি ভাড়া নিয়েছে সৌরভ সেটা কীভাবে সাজাতে হবে তাও বলে দিয়েছেন। আত্মীয়স্বজনদের কাকে কী দেওয়া দরকার তার এটা লিস্ট করেছিলেন সেটারও অদলবদল করেছেন। আর দূরে বসে তার দিকে তাকিয়ে গৌরব চুপচাপ ভেবে যাচ্ছিল। এই মানুষটির জীবন একেবারে কানায় এসে ঠেকেছে। যে কোনো ব্যাপারে আগ্রহের অভাব আছে বলে মনে হচ্ছে না। মুখের রঙ পাল্টে গিয়েছে, শরীর শীর্ণ হয়েছে আরও কিন্তু মনের চেহারার বদল হয়নি।
গৌরব আরও কিছুক্ষণ শুয়ে রইল। ক্রমশ তার একটি অস্বস্তি বাড়ল। ওষুধে কি কাজ হচ্ছে? কাশি বন্ধের কোনো ওষুধ শ্যামলদা দিয়েছেন কি না তার জানা নেই। সে উঠল। বাসি মুখেই দরজা খুলে মায়ের ঘরে এল। অদ্ভুত নার্ভাস হয়ে পড়েছিল সে। মনে হচ্ছিল বন্ধ দরজা খুলেই ভয়ানক কিছু দেখতে পাবে। তবু দরজায় শব্দ করতে সাহস হচ্ছিল না তার। বনির ঘুম যদি না ভাঙে তাহলে সে বুঝতেও পারবে না তার ঠাকুমার কি হয়েছে। সে চাপা গলায় ডাকল, মা।
কোনো সাড়া এল না। সে আবার ডাকল, মা ওঠো, ভোর হয়ে গেছে।
এবারও কোনো সাড়া নেই। গৌরব দরজায় শব্দ করতে গিয়ে থমকে দাঁড়াল কাশির শব্দ হচ্ছে। বেশ জোরে। সে চট করে মুখ ফেরাল। শব্দটা আসছে বাইরে থেকে। দ্রুত ব্যালকনিতে চলে আসতেই তার নজরে পড়ল, বাগানের মাঝখানে দাঁড়িয়ে বুকে হাত চেপে কাশি সামলাবার চেষ্টা করছেন সরলা। যন্ত্রণায় তার মুখ বেঁকে যাচ্ছে। শেষ পর্যন্ত উবু হয়ে বসলেন। এবং কাশির সঙ্গে এবার রক্ত ছিটকে বেরিয়ে এল। দৃশ্যটা দেখে চিৎকার করে উঠল গৌরব, মা!
সেই অবস্থায় মুখ ফেরালেন সরলা। তার ঠোঁট রক্তে লাল। কিন্তু তা বিস্মৃত হয়েই তিনি হাসতে চেষ্টা করলেন। বাঁ হাত নেড়ে বোঝাতে চাইলেন কিছু হয়নি। গৌরব দৌড়াতে লাগল। তার মা চিৎকার এত জোরে হয়েছিল যে মলির ঘুম ভেঙে গিয়েছিল। সে বারান্দায় এসে দেখল গৌরব ছুটে গিয়ে সরলাকে জড়িয়ে ধরেছে।
রক্তে ঘাস ভিজে যাচ্ছিল। সরলা দুহাতে আকঁড়ে ধরেছিলেন গৌরবকে। গৌরব মুখ ফিরিয়ে মলিকে দেখেই চিৎকার করল, শ্যামলদাকে ডাকো। তাড়াতাড়ি।
সরলা হাত নেড়ে নিষেধ করল কিন্তু মলি ছুটে গেল টেলিফোনের দিকে। ততক্ষণে বেরিয়ে এসেছে সৌরভ। ধরাধরি করে তাকে নিয়ে ওরা ওপরে সরলার ঘরে চলে এল। তখনও বনি ঘুমিয়েছিল। তাকে তোলা হলো। সরলা যন্ত্রণায় কুঁকড়ে যাচ্ছেন। সেই অবস্থায় চিৎকার করে উঠলেন, ছেড়ে ফেল, জামা ছেড়ে ফ্যাল। ও মাগো। গৌরব নিজের জামার দিকে তাকাল। ছোপ ছোপ রক্ত লেগে রয়েছে তাতে। ছটফট করছে অথচ কিছু করার নেই। শ্যামল এল বেশ তাড়াতাড়ি। দেখে শুনে ঘুমের ইঞ্জেকশন দিল। দিয়ে বলল, আপাতত ঘুম আসবে কিন্তু বেশিক্ষণ নয়। একবার যখন পেইন শুরু হয়েছে তখন সামলানো অসম্ভব। আমি বলি কি, ওঁকে নার্সিংহোমে নিয়ে যাও।
কেন? গৌরব জিজ্ঞাসা করল।
বেটার কেয়ার নেওয়া হবে।
কী বেটার হবে সেখানে? গৌরব মাথা নাড়ল, আপনারাই তো বলেছেন এর কোনো ট্রিটমেন্ট নেই! চিকিৎসা ছাড়া–!
আমি বলেছি বেটার কেয়ার নেওয়া হবে। ইঞ্জেকশনে ওষুধে ওঁকে কিছুটা আরাম দেওয়া যাবে যাতে এই যন্ত্রণাটা কম টের পান। এছাড়া, শুনতে খারাপ লাগবে, নিজের মা অমন যন্ত্রণা পাচ্ছেন তা সন্তানের পক্ষে সহ্য করা খুব কষ্টকর। ব্যাপারটা চোখের আড়ালে হওয়া উচিত।
শ্যামলদা, যা হবার এখানেই হবে। আপনি নার্স আয়ার ব্যবস্থা করে দিন চব্বিশ ঘণ্টার জন্যে। অনেক যন্ত্রণা তো মাকে দিয়েছি আমরা, শেষ সময়ে এটুকু যদি সহ্য করতে না পারি–! গৌরব স্পষ্ট বলল।
শ্যামল কিছু ভাবছিল। এবার বলল। সৌরভ, আমি একজন স্পেশালিস্টকে এনে মাসীমাকে দেখাতে চাই। আপত্তি আছে?
যা ইচ্ছে কর। কিন্তু একটা কথা বলো তো। এই অবস্থায় মা কতদিন থাকতে পারেন? গৌরবের বিয়ে আর মাত্র দিন তিনেক বাদে। তিনচার দিন মা সেন্সে থাকবেন তো? সৌরভ জানতে চাইল।
আমরা আশা করতে পারি। শ্যামল ঘড়ি দেখল।
এই সময় মলি বলল, আচ্ছা, শুনেছি সিঁথিতে একজন সন্ন্যাসী আছেন যিনি শেকড় দিয়ে অসুখ সারিয়েছেন। তার কাছে গেলে হয় না?
সৌরভ চেঁচিয়ে উঠল, ও মলি, প্লিজ।
আশ্চর্য! তোমার বিশ্বাস না থাকলে আমার বিশ্বাস থাকতে পারে না?
পারে। যা ইচ্ছে করো, নিজে করো, আমাকে বলতে এসো না।
এবার শ্যামল বলল, ঝগড়া করে কোনো লাভ নেই। শুনুন, যদি শেকড়ের রসে রোগ দূর হয়ে যেত তাহলে এত হাসপাতাল ডাক্তারখানার দরকার হতো না। তবে আপনার মন যদি খুব চায় করতে পারেন। এতে আর কী ক্ষতি হবে! শ্যামলকে এগিয়ে দিতে সৌরভ নিচে নেমে গেল। মলি গম্ভীর মুখে বলল, দেখলে! কীভাবে বাইরের লোকের সামনে মুখ করল?
গৌরব বলল, এখন মাথা ঠিক নেই বুঝতেই পারছ।
আচ্ছা খুব ভালো হোমিওপ্যাথের কাছে গেলে হয় না?
হোমিওপ্যাথ!
হ্যাঁ। শুনেছি এসব বড় অসুখ হোমিওপ্যাথিতে সারে।
বেশ। খোঁজ নিচ্ছি। গৌরব আবার মায়ের ঘরের দিকে হাঁটতে শুরু করল। সরলা এখন ঘুমিয়ে পড়েছেন। মুখ হা, চোখ যেন কোটরে বসছে। ভঙ্গিতে ক্লান্তির ছাপ। গৌরবের বুক নিংড়ে একটা কান্না উঠে আসছিল। এখন ডাক্তার আর দিনও বলতে পারছে না। বারো বছর এই মানুষটাকে না দেখে ছিল সে। সেই সময় একবারও মনে হয়নি যে মা তার পাশে নেই। আর আজ এই মুহূর্তে এত কাছে দাঁড়িয়ে মনে হচ্ছে মা অনেক দূরে চলে গিয়েছেন। এই সময় কাঁধে স্পর্শ পেল সে। চমকে মুখ ফেরাতেই সৌরভকে দেখতে পেল। ইশারা করল সৌরভ।
বাইরের ব্যালকনিতে বেরিয়ে এসে সৌরভ বলল, তুই সকালেই চলে যা জয়তীদের বাড়িতে। ওকে ডেকে আন।
কেন?
মায়ের এই অবস্থায় ওর থাকা উচিত।
না না। ভিড় বাড়িয়ে কোনো লাভ নেই।
ভিড়? কী যা তা বলছিস? জয়তী আমদের বাড়ির বউ হবে।
যখন হবে তখন হবে।
আমি তোকে বুঝতে পারছি না গোরা।
এ অবস্থায় অন্য কিছু চিন্তা করতে পারছি না দাদা।
তাহলে আমাকেই যেতে হয়। জয়তীকে আনা খুব জরুরি। মা যদি তোর বিয়ে অবধি না থাকেন তাই একটা অলটারনেটিভ ব্যবস্থা করতেই হবে। অন্তত মায়ের মনের শান্তির জন্যে এটা করতে হবে।
কী ব্যবস্থা?
আজই মায়ের সামনে তুই জয়তীকে গ্রহণ করবি।
এটা কি নাটক হয়ে যাচ্ছে না।
জীবনের অনেকটাই তো নাটক। মায়ের শেষ ইচ্ছে তুই পূর্ণ করতে চাস না?
ঠিক আছে। আমিই যাচ্ছি।
.
ঘন্টাখানেক বাদে গৌরব যখন জয়তীদের বাড়িতে পৌঁছল তখন সে স্কুলে যাওয়ার জন্যে তৈরি হয়ে বেরুচ্ছে, তাকে দেখা মাত্র জয়তী জিজ্ঞাসা করল, কী হয়েছে তোমার? মাসীমা কেমন আছেন?
ভালো না আজ সকালে কাশতে কাশতে ব্লাড ভোমিট করেছেন। প্রচন্ড যন্ত্রণা শুরু হয়েছে। ইঞ্জেকশন দিয়ে ঘুম পাড়িয়ে রাখা হয়েছে।
সর্বনাশ। কী করে হলো?
নিয়ম মেনে। রোগ এভাবেই প্রকাশ পায়। তোমার মা কোথায়?
আছে। কেন?
ওঁর সঙ্গে দরকার আছে।
কী ব্যাপার বলো তো?
ডাকো ওঁকে।
জয়তীর মা এলেন। সব শুনলেন। শুনে বললেন, এমন মানুষকে তোমরা বাড়িতে রেখে দিলে? বাড়িতে ঠিকঠাক যত্ন হবে?
নার্স এসে গেছে আমি দেখে এলাম।
মন খারাপ হয়ে গেল বাবা। এখনই তো কিছু ঘটবে না?
বলা যাচ্ছে না। দাদার ইচ্ছে আপনারা আমাদের বাড়িতে চলুন।
হ্যাঁ নিশ্চয়ই যাব।
দাদার ইচ্ছে মায়ের জ্ঞান ফিরলে ওঁর সামনে যেন আমি জয়তীকে স্বীকৃতি দেওয়ার কথা ঘোষণা করি। মা দেখে গেলে খুশি হবেন।
জয়তী বলল, না। হয়তো ঝুঁকি নেওয়া হয়ে যেতে পারে।
জয়তীর মা বললেন, এতে তো আপত্তি করার কিছু দেখি না। ওঁর আশীর্বাদ জয়তীরও দরকার। তুই কি এই শাড়ি পরেই যাবি?
জয়তী কোনো কথা বলল না।
ট্যাক্সি থেকে নেমে আসতেই মলিকে দেখতে পেল গৌরব। সে জিজ্ঞাসা করল, ঘুম ভেঙেছে?
না। তোমার দাদা এতক্ষণ বসেছিল, বনিকে বসতে বলেছি। আর নার্স তো আছেই। আয়া এখনও পৌঁছায়নি। মলি মুখ ফেরাল, আসুন মাসীমা। এসো জয়তী। সে জয়তীর হাত ধরল।
সরলা একই ভঙ্গিতে ঘুমাচ্ছেন। ওদের দেখে বনি টনি উঠে এল। ছেলেমেয়ে দুটোর মুখ শুকিয়ে আমসি। নার্স ইশারা করলেন কথা না বলতে। ওরা চুপচাপ সরলাকে দেখল। তারপর বাইরে বেরিয়ে এল।
জয়তী বলল, আমি ওঁর কাছে গিয়ে বসব?
গৌরব বলল, বেশি হাঁটাচলা করলে ঘুম ভেঙে যেতে পারে।
মলি জয়তীর দিকে তাকাল, ওঁর ঘুম ভেঙে যাওয়ার সময় হয়েছে। আমি নার্সকে বলছি আবার ইঞ্জেকশন দেবার আগে আমাদের যেন খবর দেন। যন্ত্রণা যদি হয়ও একটু জ্ঞান নিশ্চয়ই থাকবে।
জয়তীর মা মেয়েকে বললেন, তাহলে না যাওয়াই ভালো।
মলি বলল, কী থেকে কী হয়ে গেল বলো তো? কাল রাত্রেও আমার সঙ্গে বসে বিয়ের ব্যাপারে কত কথা বললেন। আমি ঠাট্টা করলাম, ছেলের বউকে নিয়ে আমেরিকায় ছেলের বাড়ি দেখে আসুন।
জয়তীর মা বললেন, এই তো জীবন। আগে থেকে যদি বোঝা যেত।
এই সময় নার্স বারান্দায় এসে চাপা গলায় বলল, ওঁর সেন্স ফিরছে।
সৌরভ বেরিয়ে এসেছিল, শোনামাত্র সে আগে ছুটল।
সরলা মাথা এপাশ ওপাশ করছেন। যন্ত্রণার চিহ্ন স্পষ্ট ওঁর মুখে। সৌরভ ওঁর পাশে গিয়ে বলল, মা মা, জয়তী এসেছে।
সরলা চোখ খুললেন। সঙ্গে সঙ্গে একটা ককানি ছিটকে এল ওর গলা থেকে, মাগো! ওঃ বাবাগো!
নার্স বলল, আপনারা যা করার তাড়াতাড়ি করে নিন। আমি এখনই ইঞ্জেকশন দেব। পেইন বাড়ছে।
যন্ত্রণা কাতর সরলা বললেন, এখানে কেন? আমাকে বাগানে নিয়ে চল। গাছপালার কাছে নিয়ে চল।
এখানে তোমার অসুবিধে হচ্ছে মা?
হ্যাঁ। নিশ্বাস নিতে পারছি না। ওঃ, আমাকে বাইরে নিয়ে চল। বাগানে নিয়ে চল। মাগো। ছটফটানি প্রবল হলো।
গৌরব বলল, দাদা, মাকে বাগানে নিয়ে চলো। বাগান মায়ের খুব প্রিয় জায়গা। ওখানে কিছুক্ষণ থাকলে হয়তো মন ভালো হবে।
নার্স আপত্তি করল। কিন্তু শেষ পর্যন্ত সরলাকে সযত্নে বাইরে বের করে আনা হলো। বাগানে একটা সোফা পেতে তাতে শুইয়ে দেওয়া হলে কিছুক্ষণের জন্যে কাতরানি বন্ধ হলো। সরলা কাঙালের মতো চোখ ঘুরিয়ে চারপাশের গাছপালা দেখতে লাগলেন।
মলি ছুটে গেল ভেতরে, টেলিফোন করতে। সৌরভ সরলার পাশে হাঁটু গেড়ে বসেছিল। এবার ডাকল, মা কেমন লাগছে?
সরলা যেন প্রশ্নটা শুনতেই পেলেন না। তার চোখ গাছপালার ওপর কেবলই ঘুরতে লাগল। সৌরভ আবার ডাকল, মা। জয়তী এসেছে। জয়তী।
এবার সরলা যেন বুঝতে পারলেন। মুখ ঘোরালেন পেছনে দাঁড়িয়ে থাকা জয়তীকে ডেকে সামনে নিয়ে এল সৌরভ। জয়তীর মুখের দিকে তাকিয়ে যেন হাসার চেষ্টা করলেন সরলা। সৌরভ বলল, ওদের বিয়ের আগে তুমি কি আশীর্বাদ করবে?
মাথা ঝুঁকিয়ে হ্যাঁ বললেন সরলা। তারপর বিপরীত দিকে মুখ ফেরালেন। উঠে দাঁড়াল সৌরভ, গোরা এদিকে আয়। মলি কোথায়? মাসীমা আপনি আগে বলুন তো এই আশীর্বাদে ধান, দুর্বো লাগে নাকি? নিয়মটিয়ম কী?
কিছু লাগবে না বাবা। জয়তীর মা আঁচল মুখে তুলেছিলেন, আশীর্বাদ করলেই হয়ে যাবে। কিন্তু এবার ওঁর মুখে রোদ লাগছে যে।
এতক্ষণ আকাশে কুচি কুচি মেঘেরা ভেসে ছাতা হয়ে ঝুলছিল। ফলে পৃথিবীটা ছিল ছায়ায় ঢাকা। এখন সেই ছাতা সামান্য সরেছে। নার্স মহিলাটি অসহায় হয়ে দাঁড়িয়েছিলেন। এবার বললেন, কী করবার করে নিন, আমি আর এখানে ফেলে রাখতে চাই না। ইঞ্জেকশন দিয়ে ঘরে নিয়ে যাব।
আর তখনই যন্ত্রণাটা বাড়ল। সমস্ত শরীর উথাল পাথাল। নার্স একটুও বিলম্ব না করে ইঞ্জেকশন দিয়ে দিলো সরলার শরীরে। তখনও নার্ভগুলো শিথিল হয়নি। সৌরভ আবার বসে পড়ল সামনে, মা, আশীর্বাদ করবে না?
সরলার ডান হাত সামান্য উঠল। কিন্তু সেটা আশীর্বাদ করার ইচ্ছায় না যন্ত্রণার কারণে তা স্পষ্ট বোঝা যাচ্ছিল না। নার্স তাগাদা দিচ্ছিলেন ওঁকে ঘরে ফিরিয়ে নেওয়ার জন্য। হঠাৎ জয়তী কেঁদে উঠল। কেন কান্না জানতে অথবা ওকে সান্ত্বনা দেবার মতো মানসিকতা তখন কারো ছিল না। সরলাকে আবার ঘরে ফিরিয়ে নেওয়া হলো। ঘুমিয়ে পড়েছেন তিনি। শ্যামল এল ঘণ্টাখানেক বাদে। সব শুনে বলল, তোমরা ভেবে দ্যাখো, ওঁকে নার্সিংহোমে শিফ্ট করবে কিনা?
গৌরব বলল, যদি সেখানে একটু আরাম পায় তবে তাই করা উচিত।
আরাম পাচ্ছেন কি না তা আমরা বুঝব কি করে? ঠিক আছে। এখানেই থাকুন। তবে এখন থেকে উনি যা চাইবেন তাই করতে যেও না। আমি একটু দেখে আসি। শ্যামল চলে গেল সরলার ঘরে।
মলি বলল, নার্সিংহোমে নিয়ে গেলে যদি অক্সিজেন দরকার হয় তা পাওয়া যাবে। মানে সমস্ত মেডিক্যাল হেল্প পেতে অসুবিধা হবে না। এখানে–।
সৌরভ মুখ তুলে জিজ্ঞাসা করল, তুমি কী বলো জয়তী?
জয়তী মলির দিকে তাকাল, মলিদি বোধহয় ভুল বলেননি। আর সব পেলেও এখানে তো চব্বিশঘন্টা ডাক্তার পাওয়া যাবে না।
সৌরভ গৌরবকে বলল, শ্যামলকে বল ব্যবস্থা করতে! গৌরব চুপচাপ দেওয়ালের দিকে তাকিয়েছিল। কথাটা শুনেও ওঠার কোনো চেষ্টা করল না। কেমন একটা অবসাদ সমস্ত শরীরে ছড়িয়ে পড়েছে। মায়ের এই অবস্থায় আর যাই হোক বিয়ে করা যায় না। মায়ের জ্ঞান ফেরা পর্যন্ত তো নয়। কথাটা বলার জন্যে সোজা হয়ে বসতেই শ্যামলকে দেখা গেল। মায়ের ঘর থেকে বেরিয়ে আসছে। মুখ গম্ভীর। মলি জিজ্ঞাসা করল, ঘুমিয়ে পড়েছেন?
হ্যাঁ। এ জন্মের মতো। ভাঙা গলায় বলল শ্যামল।
হো-য়াট? চিৎকার করে উঠল সৌরভ।
ঘুমের মধ্যেই উনি চলে গেছেন। শি ইজ এক্সপায়ার্ড!
শ্যামলের কথা শেষ হওয়া মাত্র দূরে দাঁড়িয়ে থাকা বনি ডুকরে কেঁদে উঠল। এতক্ষণ এই দুটি বালক বালিকার অস্তিত্ব নিয়ে কেউ মাথা ঘামায়নি। বনির কান্না কানে যাওয়া মাত্র সৌরভ ছুটে গেল মায়ের ঘরে। মলি দুহাতে মুখ ঢেঁকে ফুঁপিয়ে উঠল। কান্না আসছিল না কিন্তু অদ্ভুত এক শূন্যতা চারপাশ থেকে ধেয়ে এসে তাকে তুলে নিয়ে যেন লোফালুফি করতে লাগল।
শ্যামল যে তার কাঁধে হাত রেখেছে এটাও টের পেল না সে। শ্যামল সেটা বুঝতে পেরে ওকে আবার সোফায় বসিয়ে দিল। গৌরব তখনই যেন মাটিতে ফিরল। মুখ দুমড়ে মুচড়ে কান্না আসছিল তার। এই সময় শ্যামলের কথা কানে এল, উনি ভাগ্যবতী। আর কিছু না হোক এই যন্ত্রণা বেশিক্ষণ ওঁকে সহ্য করতে হয় নি। ওঁর হার্ট বিকল হয়েছে। গৌরব, এটা যে কী ভালো হলো এই মুহূর্তে তোমরা বুঝবে না। চোখের সামনে দিনের পর দিন ওঁকে যে নরক যন্ত্রণা ভোগ করতে হতো তা তোমাদের কাছে সহ্য করা অসম্ভব। তার চেয়ে এই ভালো হলো।
মায়ের ঘর থেকে সৌরভের চিৎকার ভেসে আসছিল। মানুষের কান্না যখন বাঁধ মানে না তখনই অমন আওয়াজ হয়। গৌরব আর শ্যামল ছাড়া সবাই ততক্ষণ মায়ের ঘরে।
শ্যামল বলল, এবার তোমাদের উচিত আত্মীয়স্বজনদের খবর দেওয়া।
গৌরব কিছু বলল না। ধীরে ধীরে মায়ের ঘরের দরজায় গিয়ে দাঁড়াল। সবাই এমন ভিড় করে আছে যে দরজায় দাঁড়িয়ে দুটো পা ছাড়া সে কিছুই দেখতে পাচ্ছিল না।
.
মায়ের কাজের ব্যাপারে একমত হয়েছিল গৌরব আর সৌরভ। কয়েক সপ্তাহ আগে এক রাত্রে সরলা গল্প করতে করতে বলেছিলেন, আমি মরে গেলে তোদের কয়েকটা কাজ করতে হবে।
বাজে কথা নিয়ে আলোচনা করব না। গৌরব বলেছিল।
সরলা হেসেছিলেন, এখন বাজে কথা বলে মনে হলেও এটা তো সত্যি হবেই। আচ্ছা, কী কী করতে হবে না তাই বলি। শ্রাদ্ধের পর বাড়িতে আত্মীয়স্বজন বন্ধুবান্ধবদের ডেকে নেমন্তন্ন খাওয়াবি না। যাদের সঙ্গে কালেভদ্রে দেখা হয়, খোঁজ নেবার দরকার মনে করে না যারা, তাদের ডেকে খাওয়ানোর কোনো দরকার নেই। ওতে আমি কষ্ট পাব।
সৌরভ জানতে চাইল, আর?
সরলা বললেন, আর পুরুত ডেকে আমার শ্রাদ্ধ করাবি না।
সৌরভ হেসেছিল, তুমি তো হিন্দু।
মরে যাওয়ার পরে হিন্দু মুসলমান খ্রিস্টানদের কী হয় তা তো কেউ জানে না। কিন্তু কয়েকটা শেখা মন্ত্র আউড়ে পুরুত আমার আত্মাকে উদ্ধার করবে এ আমি বিশ্বাস করি না। সারা জীবনে তো মন্ত্র শুনলাম না।
সরলার মৃত্যুর তিনদিন পরে এসব কথা উঠলে মলি প্রথম আপত্তি করেছিল, তখন ওঁর যা মনে হয়েছিল তাই বলেছিলেন। সেসব ধরতে হয় নাকি? আমি যদি বলি মরে যাওয়ার পরে আমার ছাই মানস সরোবরের জলে গিয়ে বিসর্জন দেবে তবে সেটা সম্ভব হবে? বাস্তব বলে একটা কথা আছে। আত্মীয়স্বজন কী বলবে? আমার বাড়ির লোকজন? সবাই বলবে পয়সা বাঁচাবার জন্যে এসব করছ তোমরা?
সৌরভের মনে একটু অস্বস্তি ছিল কিন্তু সে গৌরবকে বলতে শুনল, কে কী বলছে তাতে কান দেওয়া দরকার নেই। মায়ের কথাই শেষ কথা। যদি তিনি মানস সরোবরের কথা বলতেন আমি যেতাম। তাছাড়া, আমার মনে হয় শ’তিন চার আত্মীয় বন্ধু এবং কিছু ব্রাহ্মণ এসে গাণ্ডেপিণ্ডে হৈ-চৈ করে চব্যচষ্য খেলে মায়ের আত্মা মোটেই শান্তি পাবে না। খেতে বসে মানুষ যেমন আচরণ করে তাতে বিয়ে বাড়ি আর শ্রাদ্ধবাড়ির মধ্যে পার্থক্য থাকে না। আমার মায়ের মৃত্যুতে কেউ আনন্দ করে খাচ্ছে এ আমি সহ্য করতে পারব না।
সৌরভ মাথা নাড়ল, ও ঠিক কথা বলছে। আমিও একমত। আমরা কাউকে নেমন্তন্ন করব না। মাদার টেরেসা আর ভারত সেবাশ্রমে গিয়ে টাকাটা দিয়ে আসব। কিছু মানুষের উপকার যদি ওঁরা ওই টাকায় করতে পারেন, তাহলে মা অনেক বেশি শান্তি পাবেন।
তোমাদের মা, তোমরা যা ভালো বোঝো তাই হবে।
তুমি মা বলতে ওঁকে। সৌরভ মনে করিয়ে দিলো।
তাহলে অন্তত কাঙালি ভোজন করাও।
গৌরব বলল, সেটা করা যায়। কিছুনা খেতে পাওয়া মানুষকে একটা দিন পেট ভরিয়ে খাওয়ানো যায়। কথাটা খারাপ বলেনি।
সৌরভ বলল, আর পুরুতটুরুত যজ্ঞ এসবের কোনো দরকার নেই। মা গান ভালবাসতেন। সেদিন ভালো শিল্পীকে বাড়িতে এনে গান বাজনা করা হবে।
মলি অবাক হলো, গান বাজনা? কি গান? কীর্তন?
গৌরব বলল, খুব ভালো আইডিয়া। না কীর্তন নয়, রবীন্দ্রনাথের গান। রবীন্দ্রনাথের ঈশ্বরকে নিয়ে ভালো গান আছে। আমার মনে হয় ওই পরিবেশে মায়ের খুবই ভালো লাগবে। এটাই করা যাক।
মলি আপত্তি করল না। কাঙালি ভোজনের প্রস্তাবটা মেনে নেওয়ায় সে খুশি হয়েছিল। যদিও এই ব্যবস্থাটায় তার মনে অস্বস্তি রয়েই গেল।
মায়ের কাজের দিন প্রায় না বলতেই জনা তিরিশেক মানুষ এসে গেলেন। তাদের মধ্যে এমন অনেকে ছিলেন যাঁরা এই ব্যাপারটা মেনে নিতে পারছিলেন না। কিছু মানুষ কাজের অছিলায় ফিরে গেলেন। একজন, গৌরবের মাসীমা সরাসরি সমালোচনা করলেন। এতে তার দিদির আত্মার কোনোদিন মুক্তি পাবে না। শ্রাদ্ধ এবং পিণ্ডি না দিলে আত্মা ঘুরে ঘুরে পাক খাবে আর নরক যন্ত্রণা ভোগ করবে। তিনি নিজে পুরুত আনানোর উদ্যোগ নিলেন। দেখা গেল কেউ কেউ তাঁকে সমর্থন করছেন। গৌরব এগিয়ে এল, মাসীমা আপনি কবে ফিরে এলেন?
মানে? আমি আবার কোথায় গেলাম যে ফেরার কথা বলছিস?
বাঃ এই যে বললেন মায়ের আত্মা ঘুরে ঘুরে পাক খাচ্ছে আর নরক যন্ত্রণা ভোগ করছে। সেখানে গিয়ে দেখে না এসে নিশ্চয়ই আপনি এত বিস্তারিত রিপোর্ট দিতে পারতেন না। গৌরব হাসল।
ও। তুই আমার সঙ্গে রসিকতা করছিস? বেঁচে থাকতে মেরে ফেলছিস? খুব অহংকার হয়ে গিয়েছে তোর আমেরিকায় গিয়ে না?
সৌরভ শুনছিল এতক্ষণ, এবার বলল, মাসীমা আমি কিন্তু আমেরিকায় যাইনি কিন্তু আপনার কথা শুনে মনে হচ্ছে মৃত্যুর পরের জগতটা সম্পর্কে আপনি খুব অভিজ্ঞ। দেখুন, আমরা তো কিছুই জানি না। আন্দাজে একটা কিছু বানিয়ে বলে কী লাভ। মা যা জীবিতকালে ভালবাসতেন। আমরা তাই করছি। যার এসব পছন্দ হবে না তিনি নাও থাকতে পারেন।
তুই আমাকে চলে যেতে বলছিস?
আপনার স্বাধীনতা আছে।
অপমান করলি তবু আমি যাব না। তোর মা আমার দিদি। আমি দেখতে চাই তোরা দিদির কী কাজ করলি। মাসীমা হলঘরের কার্পেটে বসে পড়লেন। আজ এই ঘর থেকে সমস্ত টেবিল চেয়ার সরিয়ে দেওয়া হয়েছে। ঘরের এক প্রান্তে টেবিলের ওপর সাদা চাদর পেতে ফুলের মালায় সরলার ছবি সাজিয়ে রেখেছে ওরা। ছবিতে তিনি হাসছেন। স্নেহ-প্রশ্রয়ের হাসি। গান শুরু হলো। কলকাতার এক পরিচিত রবীন্দ্রসঙ্গীতের গায়ক একটার পর একটা গান পূজা পর্ব থেকে গেয়ে গেলেন। শেষ গান, নয়ন ছেড়ে গেলে চলে শুরু হওয়া মাত্র গৌরব উঠে বাইরে এসে দাঁড়াল। কেমন একটা চাপ আসছে বুকের ওপরে। নিশ্বাসের কষ্ট হচ্ছে। তবু তার মনে হচ্ছিল মা শান্তি পাচ্ছেন। তার আত্মা এতে তৃপ্তি পাচ্ছে। সে বাগানের দিকে তাকাল। মায়ের হাতের স্পর্শে বড় হয়ে ওঠা গাছগুলো এখন বাতাসে দোল খাচ্ছে আদুরে ভঙ্গীতে।
গেট খুলে একটি লোক ঢুকছিলেন। সম্ভবত মায়ের জন্যেই আসছেন বলে ভাবল গৌরব। কাছাকাছি হতেই বুঝতে পারল ইনি পোস্ট অফিস থেকে আসছেন। ভদ্রলোক জিজ্ঞাসা করলেন, গৌরব বসু এখানে থাকেন?
হ্যাঁ। আমিই গৌরব।
আচ্ছা। আপনার একটা রেজিস্টার্ড লেটার আছে। ব্যাগ খাতা বেছে নিয়ে খাতা বের করে এগিয়ে ধরলেন ভদ্রলোক। সই করে চিঠি দিলেন পিওন। তারপর কান খাড়া করে গান শুনলেন। জিজ্ঞাসা করলেন, গানটান হচ্ছে।
গান হচ্ছে। আমার মা খুব ভালবাসতেন।
আপনার মা? মানে, এ বাড়ির সরলাদেবী?
হ্যাঁ।
বাসতেন মানে? উনি—
নেই।
সেকি। উনি মারা গিয়েছেন? কী করে? এই তো কয়েক মাস আগে আমার সঙ্গে ওখানে দাঁড়িয়ে কথা বললেন। ভদ্রলোক হতভম্ব। সেটা কোনোমতে সামলে উঠে জিজ্ঞাসা করলেন, আমি একটু ভেতরে যেতে পারি?
অবশ্যই যান। সরে দাঁড়ালেন গৌরব। মাথা নিচু করে পিওন জুতো খুলে বসার ঘরের দিকে এগিয়ে গেলেন। এই ভঙ্গিটা ভালো লাগল ওর। ভেতর থেকে না এলে এমনভাবে হাঁটতে বড় অভিনেতা হতে হয়।
খামের ওপর ছাপা ঠিকানা দেখে হাসি ফুটল গৌরবের মুখে। মুখটা ছিঁড়ে চিঠি বের করতেই অনুমান মিথ্যে হলো না। তার ইন্টারভিউতে সন্তুষ্ট হয়ে কোম্পানি তাকে চাকরি দিচ্ছে! এক বছর পরে কনফার্ম করবে। মাইনেপত্র ইত্যাদির বিস্তৃত আলোচনার জন্যে তাকে অবিলম্বে দেখা করতে বলা হয়েছে। সেই সঙ্গে কোম্পানি তার কাছে লিখিত একটা প্রতিশ্রুতি চাইছে যে যোগ দেবার দুবছরের মধ্যে সে কোম্পানি ছেড়ে যাবে না।
গতকাল বিশেষ প্রয়োজনে ওই অফিসের সামনে দিয়ে যেতে হয়েছিল তাকে। গৌরব দেখেছিল বেলা বারোটার সময় অফিসের বারান্দায় সতরঞ্চি পেতে জন বারো মানুষ বসে আছে। তাদের মধ্যে চারজন তাস খেলছিল। পেছনে ফেস্টুন টাঙানো ছিল, কোম্পানি এবং তাঁদের ইউনিয়ন নিপাত যাক। তার মনে হয়েছিল এরা ওই অফিসের কর্মী। বেলা বারোটায় বিক্ষোভ দেখাচ্ছেন শান্তিপূর্ণ ভাবে। ঠিক কথা। অত্যাচারিত হলে এটা করার অধিকার সবার আছে। কিন্তু কর্মীরা কি তাদের কাজ থেকে আইনসম্মত ছুটি নিয়ে ওখানে বসে আছেন? যদি তা না হয়, যদি অফিসে এসে খাতায় সই করে ওঁরা ওখানে বসে প্রতিবাদ জানান তাহলে আগামীকাল আর একদল কর্মী একই কাজ করতে পারেন। কর্তৃপক্ষের যদি ব্যবস্থা নেবার ক্ষমতা না থাকে তাহলে কোম্পানির ভিত ধ্বসে পড়তে বাধ্য। আজকের চিঠিটার মর্ম হলো তাকে ওই কোম্পানিতে চাকরি করতে যেতে হবে। ইন্টারভিউ-এর সময় যে সমস্ত ইউনিয়ন নেতা বাধা দিতে এসেছিলেন তাদের মন যুগিয়ে অথবা বিরোধিতা করে চলতে হবে। দ্বিতীয়টি করলে দুবছর কেন, দুমাস কাজ করা অসম্ভব সেটা বুঝতে অসুবিধা হচ্ছে না।
তুমি এখানে?
চমকে মুখ ফেরাল গৌরব। জয়তী এসে দাঁড়িয়েছে। এখনও চোখের কোণ ভেজা। গলার স্বর থমথমে।
হুঁ। জয়তী, তোমার সঙ্গে আমার কথা ছিল।
কী কথা?
এখানে এভাবে বলা যাবে না। চলো হাঁটি।
কি আশ্চর্য। ভেতরে অনুষ্ঠান শেষ হয়নি, সবাই বসে আছেন, এখন বাড়ি থেকে বেরিয়ে গেলে কী ভাববে বলো তো?
আচ্ছা। বেশ বাগানে চলো। বাড়ির মধ্যেই থাকা যাবে।
এই অনুরোধ উপেক্ষা করল না জয়তী। ওরা ধীরে ধীরে বাগানে এসে দাঁড়াল। হাওয়ায় গাছের পাতা ডাল নড়ার শব্দ হচ্ছে। কেমন সুন্দর ছিমছাম সবুজ চারধারে। জয়তী জিজ্ঞাসা করল, কী বলবে?
খামটা দেখাল জয়তীকে গৌরব, ইন্টাভিউ দিয়েছিলাম, আজ এই অ্যাপয়েন্টমেন্ট লেটার এসেছে। পড়ে দেখবে?
জয়তী উজ্জ্বল মুখে হাত বাড়িয়ে চিঠিটা নিল। পড়ে বলল, কনগ্রাচুলেশন।
কিন্তু আমার মন চাইছে না এখানে চাকরি করতে।
কেন?
এখানকার কাজের আবহাওয়ার সঙ্গে আমি বোধহয় খাপ খাইয়ে নিতে পারব না। সব ব্যাপারে এত মেনে নেওয়া আমার পক্ষে সম্ভব নয়।
চাকরি করতে হলে কিছু কিছু মেনে নিতেই হয়।
সেটা জানি। কিন্তু চারপাশের মানুষগুলো যদি কোনো না কোনো অজুহাতে ঝামেলা তৈরি করার জন্যেই চাকরি করেন তাহলে? আমি একতরফা দোষ দিচ্ছি না। হয়তো মালিক পক্ষের আচরণ ওঁদের ইন্ধন যোগাচ্ছে।
জয়তী একটু চুপ করে রইল। তারপর বলল, তোমার যা ভালো লাগে করো।
গৌরব নিশ্বাস ফেলল, এখন আর আমার কি ভালো লাগবে? কিচ্ছু না।
আমি থাকতেও না? জয়তী অজান্তে প্রশ্নটা করে ফেলল।
জয়তীর মুখের দিকে তাকাল গৌরব, সব কেমন এলোমেলো হয়ে গেল। মা বেঁচে থাকলে তুমি আজ এ বাড়িতে থাকতে। একটা মৃত্যু–!
এটা আমার প্রশ্নের উত্তর হলো না।
গৌরব হাসল, মা চলে যাওয়ার পর তুমি এমন প্রশ্ন করতে পারছ?
মানে?
এই সময় পিওন ভদ্রলোকটি চোখ মুছতে মুছতে বেরিয়ে এলেন। কোনো দিকে না তাকিয়ে বাগানটা পেরিয়ে গেট খুলে আবার বন্ধ করে চলে গেলেন। ওরা চুপচাপ মানুষটির যাওয়া দেখল।
গৌরব বলল, তোমার জন্মদিন এসে গেল।
জয়তী কথা বলল না। গৌরব জিজ্ঞাসা করল, ওই দিন কি আমরা বিয়ে করতে পারি? ওই দিন?
জয়তী মাথা নামাল, তোমার যা ইচ্ছে।
কিন্তু জয়তী মা চলে গিয়েছেন কদিন আগে, ওঁর ইচ্ছে ছিল আমাদের বিয়েটা দেখে যেতে, সেটা হলো না। আমার তাই একদম ইচ্ছে নেই কোনো বড় আয়োজন করার। লোকজন নেমন্তন্ন করে খাওয়ানোর কোনো বাসনা হচ্ছে না।
বুড়ো বয়সে বিয়ে করছি, ওগুলো তো বাহুল্য।
বুড়ো বয়স?
নয় তো কী।
কিছুক্ষণ চুপচাপ। এবার গৌরব বলল, এই কয়েক মাসে এখানকার জীবন নানাভাবে দেখলাম। হয়তো পৃথিবীর সব দেশেই মানুষ মানুষের সঙ্গে এমন আচরণ করে থাকে। বিদেশে থাকতে ভাবতাম দেখে ফিরে গিয়ে সবাইকে নিয়ে বেশ হৈচৈ করে থাকব। দেশে সবাই বেশ মজায় আছে। এখানে এসে দেখলাম যে যার মতো এক একটা গর্ত করে তার মধ্যে ঢুকে রয়েছে। আমার দাদার সঙ্গে আত্মীয়স্বজন কারো সম্পর্ক নেই। ওর মতো প্রায় সবাই। এ কলকাতায় না থেকে বুলগেরিয়ায় থাকলেও ওর কোনো অসুবিধা হতো না। এই চাকরি নিয়ে আমি এমনভাবে থাকতে পারি যাতে কারো সঙ্গে সম্পর্ক না থাকে। বড় আশা ভঙ্গ হলো, জানো!
আমেরিকার অফিসে তোমার ছুটি আর কত দিন?
যা নিয়েছিলাম তা শেষ। এখানে এসে বারংবার এক্সটেন্ড করে যাচ্ছি। আর করা যাবে না।
কী করবে তাহলে?
দ্যাখো, যদি ভারতবর্ষে পাকাপাকি থেকেও যাই তবু একবার ওখানে যেতেই হবে। বারো বছরে অনেক দায় জমিয়ে ফেলেছি।
গৌরব, তুমি ওখানে স্বচ্ছন্দ?
হ্যাঁ। কারণ কাজের সময় মনের ওপর চাপ পড়ে না। কিন্তু কাজের বাইরে নিজেকে ভীষণ একা লাগে।
আমি যদি সঙ্গে থাকি?
তুমি? তুমি আমার সঙ্গে যাবে?
একদিন নিজের অহঙ্কার নিয়েছিলাম। এই বাগানে মা যখন আমাদের আশীর্বাদ করলেন তখন থেকে এসব ধুয়েমুছে গিয়েছে গৌরব।
তাহলে?
যদি তুমি আমাকে নিয়ে যেতে চাও আমি যাব। যদি তোমার মনে হয় আমাকে নিয়ে ওখানে ভালো আছ তাহলে তাই থাকব। আজ নিউইয়র্ক আর কোলকাতার কোনো ব্যবধান নেই। তুমিই তো একথা বলেছ।
কিন্তু তোমার মা?
আমি জানি না। বিয়ের পর আমি এ বাড়িতে এলে ওখানে একা থাকবেন। আমি হয়তো সপ্তাহে দুতিনদিন দেখতে যাওয়ার সময় পাব। মনে রেখো, শুধু দেখতে যাওয়া। অর্থাৎ আমি বাইরের মানুষ হয়ে যাব।
তা ঠিক। তবু তো এক শহরে থাকলে খবর পেলেই ছুটে যেতে পারবে। বিপদের সময় পাশে দাঁড়ানো সম্ভব।
এটা কোনো কথা হলো? বিপদ আসার আগে যদি প্রতিরোধ না করতে পারি তাহলে বিপদ চলাকালীন পাশে দাঁড়িয়ে আমি কি শান্তি পাব?
জয়তী!
বলো?
উনি যদি আমাদের সঙ্গে যান?
মানে?
তোমার মাকে যদি আমার প্রয়োজন হয়? আমি যদি নিয়ে যেতে চাই?
এমন কাজ করো না যা তোমাকে পরে আফসোস করাতে পারে।
আমি ভেবেচিন্তেই কথা বলেছি।
বেশ। মায়ের সঙ্গে কথা বলো।
গৌরব জয়তীর হাত আঁকড়ে ধরল। এক মুহূর্তে নিঃশব্দে যেন অনেক কথা বলা হয়ে গেল। এইসময় বাড়ির ভেতর থেকে মানুষজন বেরিয়ে এল। অনুষ্ঠান শেষ হয়ে গিয়েছে। মাসীমা চুপচাপ বারান্দায় এসে দাঁড়ালেন। সবাই কথা বলছে।
গৌরব বলল, চলো, এখন আমাদের যাওয়া উচিত।
জয়তী বলল, সবাই এভাবে দেখলে কী ভাববে?
গৌরব হাসল, কী আবার ভাববে। আজ মায়ের কাজের দিনে তার সব চেয়ে বড় ইচ্ছেটা পূর্ণ করতে আমরা একমত হলাম। এতে কে কী ভাবল তা আমি মোটেই কেয়ার করি না। তুমি করো?
জয়তী উত্তর দিলো না। তারপর হাত ছাড়িয়ে বলল, চলো।
জবাব দিলে না যে!
আমরা কিন্তু নিজেদের ইচ্ছে প্রথমে পূর্ণ করলাম না। মা এই ইচ্ছেটাকে সমর্থন করেছিলেন, তাই না?
তাই।
ওরা দু’জন পাশাপাশি আত্মীয়স্বজন বন্ধুবান্ধবদের দিকে এগিয়ে চলল।

