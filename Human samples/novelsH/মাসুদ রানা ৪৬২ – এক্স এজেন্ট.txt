মস্কো, ইউএসএসআর।
উনিশ শ’ সাতান্ন সালের ফেব্রুয়ারি মাসের উনিশ তারিখ।
ভীষণ ঠাণ্ডা দিনটা ফুরোতেই নেমেছে হিমশীতল সন্ধ্যা। ভারী গ্রেটকোটের কলার সিধে করে ফাঁকা রাস্তায় হাঁটার গতি বাড়াল জন গ্রাহাম। আজই তার জীবনের শেষ রাত, তবে সেটা জানে না সে। পিছলা পথে বরফগলা, কাদাভরা পানিতে ভিজে গেছে জুতো। শোঁ-শোঁ হাওয়ার সঙ্গে তাল মিলিয়ে ঝরঝর করে ঝরছে তুষার, হয়তো চারপাশ আবারও হয়ে উঠবে শ্বেতশুভ্র।
বিপজ্জনক মিশনের শেষাংশে পৌঁছে আজ সত্যিই বুক কাঁপছে গ্রাহামের। ধরা পড়ে যাবে না তো? সেক্ষেত্রে মরবে প্রচণ্ড কষ্ট পেয়ে।
তার নকল কাগজপত্রে লেখা, সে রাশান নাগরিক। অথচ দু’চারটে কথা বললেই যে-কেউ বুঝে ফেলবে, ও বিদেশি মানুষ। চোরাই পথে পাঁচ সপ্তাহ আগে পৌঁচেছে ইউএসএসআর-এ। এরপর থেকে সযত্নে এড়িয়ে চলেছে কর্তৃপক্ষের দৃষ্টি।
সতর্কতার সঙ্গে তৈরি করা হয়েছে কাভার। ওর নাম : ইউরি সলোকভ। পেশায় পিয়ানো টিউনার। ওই একই কাজ করছে বিশ্বযুদ্ধের আগে থেকে। আসলে সে ব্রিটিশ আর্মির মৃদুভাষী, অবসরপ্রাপ্ত ক্যাপ্টেন। পঁয়তাল্লিশ সালে যুদ্ধ শেষ হলে দেশের সিক্রেট ইন্টেলিজেন্স সার্ভিসে স্পেশাল এজেন্ট হিসেবে যোগ দিয়েছে। মস্কো শহরে তার মিশন ছোট হলেও তা মূল অপারেশনের সাফল্যের জন্যে খুবই জরুরি। পাঁচ সপ্তাহের টানা মানসিক যন্ত্রণা থেকে আজই মুক্তি পাবে সে। খারাপ কিছু না ঘটলে আজই কাজ, শেষ করে সোভিয়েত ইউনিয়নের সীমান্ত পেরিয়ে রওনা দেবে ব্রিটেনের উদ্দেশে।
হনহন করে হাঁটছে জন গ্রাহাম। বারকয়েক দেখেছে পেছনের রাস্তা। মাঝে মাঝে শিউরে উঠছে। হয়তো যখন তখন হঠাৎ হাজির হবে কেজিবির গুণ্ডারা। সেক্ষেত্রে শুরু হবে অকথ্য নির্যাতন এবং শেষে করুণ মৃত্যু!
গ্রেটকোটের গভীর পকেটে আছে অতি গোপন এক জিনিস। আজ রাতে ঠিক জায়গায় রাখবে সে ওটা। তারপর শুরু হবে মিশনের দ্বিতীয় পর্যায়। ওর সঙ্গের প্যাকেজ দেখলে যে-কেউ ভাববে, ওটা খুব সাধারণ জিনিস- তামাকের টিনের বৃত্তাকার কৌটা। সোভিয়েত ইউনিয়নে প্রতিদিন ওই জিনিস নিয়ে কাজে বেরোয় লাখ লাখ মানুষ। তবে গ্রাহামের কৌটা এক টন টিএনটির চেয়েও বিপজ্জনক। ওটা সহ ধরা পড়লে নিজে তো মরবেই, সর্বনাশ হবে মিশনের।
অন্ধকার পথে বাঁক নিতেই গ্রাহামের মুখে এসে লাগল হাড়-কাঁপানো শীতের হাওয়া। ছলছলে হয়ে গেল দু’চোখ। বস্তির মত এলাকায় ভাড়া করা ঘর থেকে পুরো একমাইল হেঁটে এসেছে সে। আর কিছুটা দূরে একটা ওয়্যারহাউস, ঢুকবে ওখানে। শহরের এদিকটা ইণ্ডাস্ট্রিয়াল এরিয়া- মস্কোর অন্যান্য এলাকার তুলনায় অনেক বেশি নিরানন্দ ও অবহেলিত। বিপ্লবের আগের সব দালান এখন পরিত্যক্ত। জং ধরা কাঁটাতারের বেড়া থাকলেও কোথাও কোনও সম্পদ নেই, তাই গার্ডও নেই। তবুও সতর্ক হয়ে আছে ওর শরীরের প্রতিটি স্নায়ু। জ্বলে উঠেই আবার নিভে যাচ্ছে পথের নষ্ট বালবের চকিত হলদেটে আলো। দূরে গিয়ে পড়ছে ছায়া। ওদিকে চেয়ে রইল গ্রাহাম।
একটু পর ওর মনে হলো, অস্ত্র হাতে লুকিয়ে নেই কেউ। আরও কিছুক্ষণ পর সন্তুষ্ট হয়ে কাঁটাতারের বেড়ার কাছে গিয়ে থামল সে। তুষারভরা বেড়ার মধ্যে চট করে কারও চোখে পড়বে না, ওখানে আছে একটা গর্ত। হালকা- পাতলা যে-কেউ চলে যেতে পারবে বেড়ার ওদিকে। তিন দিন আগে গ্রাহাম কেটে রেখে গেছে খানিকটা তার।
আগে ওয়্যারহাউসটা ছিল মিট প্যাকিং প্ল্যান্ট। বহু বছর আগে বন্ধ হয়েছে ব্যবসা। ক্ষয়ে গেছে দরজাগুলোর কবাট। খসে পড়েছে কব্জা থেকে। দালানের ভেতর আবছা আলো। মেঝেতে বরফে ঢাকা শক্ত, আধখাওয়া ইঁদুরের লাশ ডিঙিয়ে ঠিক জায়গায় পৌঁছুল গ্রাহাম। এখানেই রাখতে হবে জিনিসটা। এরপর তথ্যটা জানিয়ে দিলেই একদিনের ভেতর ওখান থেকে ওটা সরিয়ে নেবে দলের কেউ। মিশনের শুরুতেই স্থির হয়েছে, কারও হাতে না দিয়ে, জিনিসটা রাখা হবে গোপন কোথাও। তা নাকি কম ঝুঁকিপূর্ণ। হাতে হাতে বিনিময় হলে খুশি হতো গ্রাহাম, কিন্তু তাতে রাজি নন বড়কর্তারা।
সাবধানে প্যাকেজ লুকিয়ে রাখার পর, কারও চোখে না পড়ে ওয়্যারহাউস থেকে বেরোল গ্রাহাম। এবার দ্বিতীয় কাজ। হিমঠাণ্ডার ভেতর অন্ধকারে চলেছে ও রন্দেভু পয়েন্টের দিকে। এই লোককে আগে কখনও দেখেনি সে, এরপর আর কখনও দেখবেও না। গ্রাহামের পকেটে ওঅটারপ্রুফ এনভেলপের ভেতর ছোট্ট এক কাগজের স্লিপ। তাতে রয়েছে চার লাইনের এনক্রিপ্ট করা মেসেজ। একবার এনভেলপ দিয়ে দেয়ার পর মাথা থেকে সমস্ত বোঝা নেমে যাবে গ্রাহামের। এরপর সব দায়িত্ব অন্যজনের। গোপন তথ্য ডিকোড করে সে বুঝে নেবে কোথায় আছে জিনিসটা। পৌঁছে দেবে পূর্ব বার্লিনে। ওখানে অধীর অপেক্ষায় রয়েছে ব্রিটিশ ইন্টেলিজেন্সের আরেকদল অফিসার। সব বুঝে নেবে তারা। আর একবার ওটা নিরাপদে লণ্ডনে পৌঁছুলেই শুরু হবে ওটার অ্যানালাইসিস। আশা করা হচ্ছে, এর ফলে বদলে যাবে বহু মানুষের জীবন। তবে জীবনের এতবড় ঝুঁকি নিয়ে যারা এসব সংগ্রহ করেছে, কখনও উচ্চারিত হবে না তাদের নাম।
জনবিরল রাস্তায় হাঁটতে হাঁটতে চট্ করে একবার হাতঘড়ি দেখল গ্রাহাম। চারপাশে চোখ বুলিয়ে বুঝল, পিছু নেয়নি কেউ। হুইশ আওয়াজে পাশ কাটাল পুলিশের একটা গাড়ি। ছিটকে দিয়েছে কাদাপানি। এক মুহূর্তের জন্যে, গ্রাহামের মনে হলো: যাহ্, ধরা পড়ে গেছি!
কিন্তু না-থেমে অন্ধকার রাতে হারিয়ে গেল গাড়িটা। হাঁটতে হাঁটতে উদ্বিগ্ন হয়ে উঠছে গ্রাহাম। মাত্র কয়েক মুহূর্তের জন্যে কন্ট্যাক্টের সঙ্গে দেখা হবে ওর। তবে ওই সময়ে দু’জনই থাকবে মহাবিপদে। একসঙ্গে ধরা পড়লে তা হবে ভয়ঙ্কর দুঃস্বপ্ন।
‘প্রায় পৌঁছে গেছি, এনভেলপ দিয়ে দিলেই ব্যস, ছুটি,‘ বিড়বিড় করল গ্রাহাম। ‘তারপর সোজা ফিরব দেশে।’
একটা শাখা রাস্তা পার হতেই কোথা থেকে যেন হাজির হলো লম্বা কোট পরা দীর্ঘদেহী এক লোক। মাথায় চওড়া হ্যাট। কাছে এসে রাশান উচ্চারণে ইংরেজিতে বলল সে ‘গুড ইভিনিং!’ দুষ্ট হাসি হাসছে। ডানহাত ঢুকে গেছে কোটের পকেটে। শক্ত করে ধরেছে পিস্তলের বাঁট।
গ্রাহাম বুঝে গেল, যার সঙ্গে দেখা করতে এসেছে, এই লোক সে নয়। এ কোমিতেত গসুদারস্তভেন্নায় বেযোপাস্নস্তি বা কেজিবির এজেন্ট। সোভিয়েত রেজিমের বিরুদ্ধে যারাই কথা বলেছে বা বলবে, তাদেরকে খুন করার মহান দায়িত্ব নিজেদের কাঁধে তুলে নিয়েছে কেজিবির খুনিরা। এদের কারণে নিজ দেশেও বন্দি সাধারণ মানুষ। আগে পুরনো আমলে ত্রাসের রাজত্ব কায়েম করেছিল যে খুনে সংগঠন, সেটার নাম ছিল চেকা বা সিক্রেট পুলিশ। তাদের কাছ থেকে সবই বুঝে নিয়েছে কেজিবি। দক্ষতার সঙ্গে খুন করতে অভ্যস্ত। ঠিক সিআইএ-র মত।
পেটের ভেতর পাক খেল গ্রাহামের। বুঝে গেছে, ওরই পিছু নিয়েছে কেজিবির এই এজেন্ট। বরফঢাকা রাস্তা আড়াআড়িভাবে ছুটে পেরোল ব্রিটিশ এজেন্ট। আরেকটু হলে বাঁকে পিছলে যেত। সামলে নিল নিজেকে। তখনই দেখল সামনের মোড়ে আরেক লোক। পালাতে দেবে না ওকে। দ্বিতীয় এজেন্টের মুখে হাসি নেই। কোটের পকেট থেকে বের করল সার্ভিস অটোমেটিক পিস্তল।
কীভাবে ধরা পড়লাম, ভাবছে গ্রাহাম। হয়তো এরই ভেতর ওর কন্ট্যাক্টের মুখ খুলিয়ে ছেড়েছে কেজিবির লোক! ওদের নিজেদের দলেই ছিল বিশ্বাসঘাতক?
এখন এসব নিয়ে ভেবে লাভ নেই।
রাস্তার উল্টোদিকে ছুট দিল গ্রাহাম।
ওর পিছু নিল দুই এজেণ্ট।
‘বুম্!’ করে উঠল পিস্তল। বাঁকের কাছে দেয়ালের ভাঙা ইঁটের টুকরো ছিটকে লাগল গ্রাহামের পায়ে। বুঝে গেছে, খুন নয়, ওকে আহত করতে চায় এরা। একবার গ্রেফতার হলে জিজ্ঞাসাবাদের সময় নির্যাতনের শেষ থাকবে না। কিন্তু মুখ খুলবে না গ্রাহাম। তার মত এজেন্টদেরকে আগেই বলা হয়েছে, কী করতে হবে। ওর কলিগদের মতই গ্রাহামের জুতোর হিলের ভেতর রয়েছে কাঁচের ছোট্ট ভায়াল। ওটার মধ্যে রয়েছে সায়ানাইড পিল। ধরা পড়বে বুঝলে গিলে ফেলবে ওটা। মৃত্যু কখনও আনন্দের নয়, তবে শত্রুর হাতে বন্দি হয়ে যন্ত্রণা পেয়ে মরার চেয়ে, অপেক্ষাকৃত কম কষ্টে চলে যাওয়া ভাল।
কোবল পাথরের সরু গলি ধরে ছুটছে গ্রাহাম। পাশের দেয়াল টপকে ওদিকে নামতে গিয়ে আরেকটু হলে ঘাড় ভেঙে মরত। বরফে ঢাকা খাড়া সব পিছলা সিঁড়িতে পড়েছে ওর পা। সড়াৎ করে নেমে গেল নিচে। উঠে এক দৌড়ে ঢুকল ডানের গলিতে। বাঁক নিল বামে। তারপর ডানে। গ্রাহাম বুঝতে পারছে অন্ধকার, সরু গলির গোলকধাঁধায় হারিয়ে গেছে সে। তবে এখন প্রথম কথা: যেমন করে হোক শত্রু এড়িয়ে পালাতে হবে বহু দূরে। যুদ্ধের সময় অন্তত বারোজন সৈনিককে খুন করেছে গ্রাহাম। তবে এবার ওকে কোনও অস্ত্র ইণ্ড্য করেনি সিক্রেট ইন্টেলিজেন্স সার্ভিস। হয়তো ভেবেছে আণ্ডারকাভার এজেণ্ট, কাজ পিয়ানো টিউন করা; তার কাছে পিস্তল থাকার কথা নয়। তবে এখন একটা অস্ত্র পেলে মন্দ হতো না। আর যাই হোক, টিউনিং ফর্ক দিয়ে কিছুই করতে পারবে না সে।
দৌড় থামিয়ে দাঁড়িয়ে পড়ল গ্রাহাম। শ্বাস ফেলছে ফোঁস-ফোঁস করে। গলার কাছে উঠে এসেছে হৃৎপিণ্ড। শুকিয়ে গেছে মুখ। কান পাতল। কোথাও কোনও আওয়াজ নেই। ওকে বোধহয় হারিয়ে ফেলেছে লোকদু’জন। তবে আন্দাজে ভর করে স্বস্তি পাওয়ার উপায় নেই ওর।
পকেটে গোপন সাইফার। ওটা নিয়ে ধরা পড়লে সর্বনাশ হবে। এনভেলপ বের করে ব্যস্ত চোখে চারপাশে তাকাল গ্রাহাম। লুকিয়ে ফেলবে জিনিসটা। পরে সুযোগ পেলে আবারও ‘ফিরে এসে সংগ্রহ করবে। সরু গলির দু’দিকে ধূসর পাথরের পুরনো সব বাড়ি, পরিত্যক্ত। ডানদিকে বরফের মত ঠাণ্ডা, রুক্ষ সিমেন্টের দেয়াল। জায়গায় জায়গায় পাথরের স্ল্যাবের মাঝে ফাটল। সংকীর্ণ চেরা একটা অংশ পেয়ে ওটার ভেতর এনভেলপটা গুঁজল গ্রাহাম। আঙুল দিয়ে ঠেলে দিল আরও ভেতরে। কাজটা শেষ হতেই আবারও ছুটল পিচ্ছিল পথে।
বেশ কয়েক মুহূর্ত পেরিয়ে যাওয়ার পর ওর মনে হলো, ওকে হারিয়ে ফেলেছে কেজিবির এজেন্টরা। কিন্তু তখনই শুনল, পেছন থেকে আসছে একজোড়া পদশব্দ। সামনে থেকেও এল পায়ের আওয়াজ। গ্রাহাম বুঝে গেল, ওকে কোণঠাসা করে ফেলেছে লোকদু’জন।
এবার আর পালাতে পারবে না সে। হঠাৎ শান্ত হয়ে গেল গ্রাহামের মন। বুঝেছে, শেষ হয়েছে পৃথিবীতে ওর জন্যে বরাদ্দ সময়। এবার শত্রুরা ধরে ফেলার আগেই জুতোর নকল হিলের ভেতর থেকে বের করতে হবে সায়ানাইড ভরা ক্যাপসুলটা। বসে পড়ল সে। চাপ দিতেই একপাশে সরে গেল হিলের একাংশ। ক্যাপসুলটা বের করে হাতে নিয়ে উঠে দাঁড়াল। এমনি সময়ে কানে এল তীক্ষ্ণ হুইসেলের আওয়াজ। কেঁপে উঠল গ্রাহাম। ভীষণ ঠাণ্ডায় প্রায় অবশ ওর আঙুল, হাত ফস্কে পড়ে গেল সায়ানাইডের ক্যাপসুল। ব্যস্ত হয়ে হাঁটু গেড়ে ওটা খুঁজতে চাইল ব্রিটিশ এজেন্ট। কিন্তু দেরি করে ফেলেছে। দু’পাশ থেকে তার দু’হাত চেপে ধরল দুই লোক। হ্যাঁচকা টানে দাঁড় করিয়ে দিল।
গ্রাহামের কানের পাশে ঠেসে ধরা হলো পিস্তলের মাযল। ঝটকা দিয়ে সরতে গেলে বুলেট ঢুকবে মগজে। তাই করত গ্রাহাম, কিন্তু তার মাথার আরেক পাশে পড়ল পিস্তলের জোরালো আঘাত। প্রায় অচেতন হয়ে গেল সে। তাকে টেনে নেয়া হলো রাস্তার মুখে এক গাড়িতে। স্টিয়ারিং হুইলের পেছনে বসে আছে কেজিবির আরেক এজেন্ট। ঠোঁটে সিগারেট। পেছনের সিটে গ্রাহামকে তুলে দু’দিক দিয়ে গাড়িতে উঠল দুই এজেণ্ট। রওনা হয়ে গেল গাড়ি।
চলেছে মস্কোর কুখ্যাত লুবিয়াঙ্কা জেলখানা ও কেজিবি হেডকোয়ার্টারের দিকে। গ্রাহামের পেট থেকে সব বের করার জন্যে ওখানে অপেক্ষা করছে প্রশিক্ষিত টরচার মাস্টার।
জন গ্রাহামের জীবনের শেষ এই রাতটা হবে খুব দীর্ঘ ও অসহ্য যন্ত্রণাদায়ক।
বর্তমান সময়।
মস্কো শহরের একটা ক্যাথোলিক চার্চের ভেতর হাঁটু গেড়ে বসে পাপ স্বীকার করছে অ্যান্টোনিন নিকোলভ। পর্দার ওপাশে চুপচাপ বসে সব কথা মন দিয়ে শুনছেন একজন ফাদার। নিচু গলায় বলে চলেছে নিকোলভ কত পাপ জমেছে তার মনে। নীরবে শুনছেন যাজক। সেই যুবা বয়স থেকেই পাপ থেকে মুক্তি দেয়ার জন্যে মানুষের মনের কথা শুনে যাওয়ার কাজে নিয়োজিত তিনি।
‘আমাকে মাফ করবেন, ফাদার, আবারও বলছি: গত দুই সপ্তাহে অনেক পাপ করেছি…’ বলে চলেছে নিঙ্কোলভ। ছোটখাটো পাপ বলতে মদ্যপান করেছে, এ ছাড়া রাতে মাফ চেয়ে প্রার্থনা করেনি স্রষ্টার কাছে। তবে তার চেয়েও বড় কারণে আজ ছুটে এসেছে দিক নির্দেশনার জন্যে। ‘বিশাল এক বোঝা চেপে বসেছে আমার মনে, ফাদার,’ নার্ভাস সুরে বলল সে। ‘জানতে পেরেছি ভয়াবহ এক তথ্য। এখন জানি না কী করব। ভীষণ ভয় লাগছে।’
এতক্ষণ চুপচাপ শুনেছেন ফাদার। এবার বললেন, ‘বাছা, ভেবে দেখো, তোমার সেই গোপন কথা আমাকে জানাবে কি না।’
‘জানাব, ফাদার। কিন্তু সেই কথা বলে আপনাকে না আবার ফেলে দিই মস্তবড় বিপদে।’
‘ভুল বা পাপ না করলে বিপদে পড়ার কথা ওঠে না, বাছা।’
‘জানি, মিথ্যা বলা বা সত্য গোপন করা মহাপাপ, ফাদার। বহুবার ওই কাজ করেছি। তথ্য গোপন করেছি সারাজীবন। কিন্তু সেসব এত ভয়ঙ্কর কিছু ছিল না। এখন খুলে বললে হয়তো মরতে হবে। তাই চাইছি আমাকে সাহায্য করুন স্বয়ং স্রষ্টা।’
ওর বিস্তারিত বক্তব্য শেষ হওয়ার পরেও দীর্ঘ সময় নীরব থাকলেন ফাদার। তারপর দীর্ঘশ্বাস ফেলে বললেন, ‘বাছা, সাহায্য চাও সত্যিকারের মালিকের কাছে। অন্তর খুলে দাও তাঁর কাছে। তিনিই দেখাবেন সঠিক ‘পথ।’ কিছুক্ষণ পর বললেন, ‘আশা করি আমাদের মিলিত প্রার্থনায় হয়তো স্রষ্টা ক্ষমা করে দেবেন তোমাকে, উদ্ধার করবেন বিপদ থেকে।’
‘আমেন,’ বিড়বিড় করল নিকোলভ।
‘তোমার মনে শান্তি ফিরে আসুক, বাছা। আমার বিশ্বাস, প্রভুর সাহায্য নিয়ে ঠিক কাজটাই করবে তুমি।’
ফাদারের কাছ থেকে বিদায় নিয়ে ক্যাথেড্রাল থেকে মালায়া গ্রুযিনস্কায়া স্ট্রিটে নেমে এল অ্যান্টোনিন নিকোলভ। জুন মাস, মস্কো শহরের উজ্জ্বল রোদে ঝলমল করছে চারপাশ। তবে মনে স্বস্তি নেই তার। বড় দ্বিধা বুকে। এতই ভয় পেয়েছে, কোনও দিকেই খেয়াল নেই। বারবার নিজেকে বলছে, আবার এসবে জড়িয়ে গেলাম কী করে? বিশাল গথিক চার্চ পেছনে ফেলে হাঁটতে লাগল সে। ভাবছে, কী করে গত ক’দিনে এত বদলে গেল তার জীবন?
হ্যাঁ, খুব ভয়ানক খারাপ কিছুর ভেতর পড়ে গেছে নিকোলভ!
.
অ্যান্টোনিন নিকোলভের বয়স ঊনচল্লিশ। তালাকপ্রাপ্ত। একাকী। বর্তমানে বেকার। নিয়মিত কোনও কাজ যে করবে, সে ইচ্ছেও নেই। গত পনেরো বছর সবার কাছ থেকে গোপন করেছে, সে আসলে
আসলে ছিল রাশান ইন্টেলিজেন্সের একজন গুপ্তচর। কখনও অবশ্য বড় কোনও দায়িত্ব পায়নি। গত দশ বছর থেকেছে আমস্টারড্যামে। আশপাশের প্রতিবেশীরা ভাবতেও পারেনি কী ধরনের কাজ করে সে। এমন কী তার প্রাক্তন স্ত্রী তামারা বা ওদের ছোট্ট মেয়ে ইউনাও কিছু জানত না। সবাই ভাবত, নেদারল্যাণ্ডে আন্তর্জাতিক এক সফটওয়্যার
সফটওয়্যার কোম্পানিতে সিনিয়র টেকনিকাল সাপোর্ট অ্যানালিস্ট হিসেবে কাজ করে সে। জীবন ছিল নিরানন্দ। আশপাশের সবাই ভেবে নিয়েছে, রাশান ভাষা জানে বলেই তাকে বিশেষ কদর করে কর্মকর্তারা। কখনও কিছু সন্দেহ করেনি কেউ। প্রতিদিন সকালে স্ত্রী ও মেয়ের গালে চুমু দিয়ে সোজা যেত নকল অফিসে। সেক্রেটারির সঙ্গেই কাটাত সারাটা দিন। বিকেলে বাড়ি ফিরত হতাশ হয়ে।
বেশ অনেক দিন ধরেই ইউরোপের দেশগুলোতে নিজেদের গুপ্তচর তৎপরতা বজায় রেখেছে রাশান ইন্টেলিজেন্স। হাতিয়ে নিচ্ছে অনেক দেশের গোপন, জরুরি তথ্য। তবে নিকোলভের কাজের কোনও মূল্য ছিল না। সে হতে পারেনি জেমস বণ্ডের মত উঁচু পর্যায়ের গুপ্তচর। কখনও ওকে ব্যবহার করতে হয়নি পিস্তল। ঝুঁকিপূর্ণ কাজও আসেনি হাতে। আমস্টারড্যামে তার কাজ ছিল বিরোধী দেশগুলোর গুপ্তচরদের ওপর নজর রাখা। কিন্তু তারাও খুঁজে পায়নি গুরুত্বপূর্ণ কোনও কাজ। ইন্টারনেট ঘাঁটা ছাড়া কিছুই করার ছিল না অ্যান্টোনিন নিকোলভের। ফলে ধীরে ধীরে বিন্দু বিন্দু করে বুকে জমেছে অসন্তোষ। তার ক্যারিয়ারে বিশ্রী হতাশা ছাড়া আর কিছুই ছিল না।
উঁচু মানের কোড ক্র্যাকার সে। কিন্তু চাকরিতে যোগ দেয়ার কিছুদিনের মধ্যেই দেখল, আজকাল দেশের সব এজেন্সি কোড ভাঙতে ব্যবহার করছে কমপিউটার। সেসব পনেরো ডিজিটের দানবীয় জটিল সত্তর মিলিয়ন বিলিয়ন বিলিয়ন পারমিউটেশন ভরা কোড ভাঙার কাজ করছে শক্তিশালী সব মেশিন। ফলে ক্রমেই রাশান সরকারের কাছে দাম কমতে থাকল নিকোলভের। কর্মকর্তাদের প্রতি ওর বুকে জমল তিক্ততা ও ঘৃণা। কোনও কাজই আর রইল না তার হাতে।
তারপর দশ বছর আগে নিকোলভের সঙ্গে ইণ্টারনেটের পর্দায় আবারও নতুন করে পরিচয় হলো স্কুলের বন্ধু তাতভ বেযুখফের। সেই সাত বছর বয়স থেকে ওদের বন্ধুত্ব। এরপর তারুণ্যে সেন্ট পিটার্সবার্গে আইটি বিভাগে লেখাপড়া করতে গেল নিকোলভ। তাতভ বসল বাবার রেডিয়ো মেরামতের দোকানে।
এরপর পেরোল কয়েকটা বছর। ষড়যন্ত্রের থিয়োরির জগতে তলিয়ে গেল তাতভ বেযুখফ। ততদিনে বন্ধ হয়েছে রেডিয়ো মেরামতির দোকান। জনবসতি থেকে বহু দূরে রাশার প্রত্যন্ত এলাকায় ছোট এক খামার কিনল বেযুখফ। সঙ্গী বলতে থাকল কয়েকটা আধা জংলি বেড়াল, কয়েক পাল মুরগি ও ছাগল। গোপন এক ট্রেইলার থেকে বেআইনী রেডিয়ো স্টেশন চালু করল সে। প্রচার করতে লাগল, কত ভয়ঙ্কর ষড়যন্ত্রে জড়িত রাশান সরকার। তারা নাকি শেষে ক্রীতদাস করে পৃথিবীর সব মানুষকে পাঠিয়ে দেবে মঙ্গল গ্রহে। দুনিয়ায় আসলে গণতন্ত্র বলতে কিছুই নেই। গোপনে ছায়ার ভেতর বসে ভিনগ্রহের একপাল অতিবুদ্ধিমান গিরগিটি চালাচ্ছে গোটা পৃথিবী।
ফেসবুকে নিয়মিত আলাপ হলেও বেযুখফের গাঁজাখুরি গল্প হজম করতে পারেনি অ্যান্টোনিন নিকোলভ। তবে তাতে নষ্ট হয়নি ওদের বন্ধুত্ব। প্রি-পেইড ফোনে জমে উঠল দু’জনের গল্প। ততদিনে নিজের কাজ নিয়ে যে হতাশা জমেছে নিকোলভের মনে, তাতে সে তলিয়ে গেল মদ ও গাঁজার ধোঁয়াটে জগতে। ফলাফল হলো খুবই খারাপ। কী কাজ করে তা স্ত্রীকে বলতে পারল না বলেই ক্রমে দূরে সরে গেল ওরা দু’জন। নিজেদের ভেতর বাড়ল তিক্ততা। একসময় অ্যান্টোনিনকে তালাক দিয়ে দশ বছর বয়সী একমাত্র মেয়েটাকে নিয়ে তামারা গিয়ে উঠল ফ্রান্সে চাচার বাড়িতে। জীবনে আর কিছুই থাকল না নিকোলভের। চাকরি ছেড়ে দিল সে। ফিরল মস্কো শহরে। জনসাধারণের কমপিউটার ভাইরাস ও টুকিটাকি দোষত্রুটি দূর করার কাজ নিল। তাতে যে সামান্য টাকা এল, তাতে কোনওমতে চলতে লাগল তার জীবন। তবে মন তো পুড়ছে প্রাণের ধন প্রিয় মেয়েটার জন্যে। ফলে বারবার ফোনে অনুরোধ করে প্রাক্তন স্ত্রী তামারাকে রাজি করাল, মহিলা যেন মাঝে মাঝে মেয়েটাকে আসতে দেয় মস্কো শহরে বাবার কাছে বেড়াতে। মেয়ের যাতে এখানে থাকতে কষ্ট না হয়, সেজন্যে খুব কম দামের ছোট একটা অ্যাপার্টমেন্টও ভাড়া নিল নিকোলভ। এরপর প্রতি বছর অন্তত দু’বার তার কাছে বেড়াতে আসতে লাগল ইউনা। বেশ কয়েক মাস আগেও ওকে বেযুখফের খামার থেকে ঘুরিয়ে এনেছে নিকোলভ।
খামারে দেখা হলেই প্রায় সর্বক্ষণ ভোদকা গিলতে গিলতে আড্ডা দেয় দুই বন্ধু। ক’দিন আগে বেযুখফ বলেছে, ‘দোস্ত, তুমি তো কিছুই বিশ্বাস করবে না, তবে খেয়াল করে দ্যাখো কী ঘটছে। পেয়ে যাবে সব প্রমাণ। মানুষের মগজ দখল করে নিচ্ছে ভিনগ্রহের গিরগিটিরা। ঠেকাতে পারবে না কেউ। এখন যারা ঠাট্টা করছে, একদিন তারা বলবে তাতভ বেযুখফ একটা কথাও মিথ্যা বলেনি।’
পাগলাটে বন্ধুর কথা শুনে হেসেছে নিকোলভ। তবে তার জানা নেই, তাতভ বেযুখফ দিয়েছে জরুরি এক তথ্য: সত্যিই মানুষের মগজ দখল করতে মারাত্মক এক ষড়যন্ত্রে জড়িয়ে গেছে মানব সমাজের ওপরমহলের কিছু লোক।
ক’দিন আগে ওর ছোট্ট অ্যাপার্টমেণ্ট থেকে বেরিয়ে চেনা এক কমপিউটারের দোকানের দিকে চলেছে নিকোলভ, এমন সময় টের পেল, পিছু নিয়ে ধীর গতিতে আসছে রহস্যজনক এক কালো মার্সিডিয গাড়ি। তার পাশে এসে থামল ওটা। নিকোলভ বুঝে গেল, এরা প্রাক্তন কেজিবির পেটের খাস সন্তান এফএসবি তথা ফেডারেল সিকিউরিটি সার্ভিসের লোক। বরাবরের মতই ব্যবহার করছে কালো গাড়ি। অ্যান্টোনিন ভাবল, ঝেড়ে দৌড় দিয়ে হারিয়ে যাবে ভিড়ের ভেতর। কিন্তু কিছু করার আগেই মার্সিডিযের পেছন দরজা খুলে নেমে পড়ল কালো সুট পরা ষণ্ডা চেহারার দুই লোক। আগে কখনও তাদেরকে দেখেনি নিকোলভ।
ডানদিকের লোকটা বলল, ‘হ্যালো, অ্যান্টোনিন।’
অন্যজন দেখাল কালো গাড়িটা। ‘উঠে পড়ো। কথা আছে।’
আপত্তি করে লাভ হবে না বুঝে কালো মার্সিডিযের পেছন সিটে উঠল অ্যান্টোনিন। দু’পাশে চেপে বসল দুই এজেন্ট। ‘আপনারা আমার কাছে কী চান?’ জানতে চাইল সে। ‘আপনারা কারা? আমি তো আপনাদেরকে চিনি না।
‘আরে, চেনো, চেনো! সবই জানবে, এখন চুপচাপ বসে থাকো,’ বলল ডানদিকের লোকটা।
বিশ মিনিট পর মার্সিডিয থামল গম্ভীর দর্শন সরকারি এক ভবনের সামনে। আগে কখনও এখানে আসেনি নিকোলভ। দু’বার চেক পয়েন্ট পার হওয়ার পর আবারও থামল গাড়ি পাতাল এক গ্যারাজে। নিকোলভকে নিয়ে লিফটে চেপে বেশ কয়েক তলা ওপরে উঠল লোকদু’জন। দরজা খুলে যেতেই সামনে নিকোলভ দেখল দীর্ঘ এক ধূসর করিডোর। চারপাশে জানালা নেই। খুব ঘাবড়ে গেল নিকোলভ। ভাবতে লাগল, নিশ্চয়ই এখানে এনেছে ওকে মেরে ফেলার জন্যে।
একটা সাদামাটা দরজার সামনে থামল দুই এজেন্ট। তাদের একজন বলল, ‘ভেতরে যাও, নিকোলভ।’
নির্দেশ পালন না করে উপায় নেই। দরজা খুলে ভেতরে ঢুকে সাধারণ একটা ঘর দেখল নিকোলভ। আসবাবপত্র বলতে একটা টেবিল, কয়েকটা কেবিনেট ও চেয়ার। সব ধূসর রঙের। মেঝেতে কার্পেট নেই। ধুলোভরা একমাত্র জানালার কাঁচ ভেদ করে আসছে হলদেটে রোদ। ডেস্কের ওপর একটা টেলিফোন, কমপিউটার ও কার্ডবোর্ড ফোল্ডার।
ডেস্কের পেছনে বসে আছে পরিচিত এক লোক। চাকরি ছেড়ে দেয়ার আগে সে ছিল নিকোলভের বস্। তাকে ডাকত চিফ হিসেবে। নাম ভ্যানকিন কাপরিস্কি। মাথা ভরা সাদা চুল মিলিটারি কায়দায় ছাঁটা। পাথরের মত রুক্ষ তার কঠোর চেহারা। বয়স হবে কর্মপক্ষে সত্তর। নিকোলভ শুনেছে, যৌবনে নিজ হাতে খুন করেছে বেশ কয়েকজন সিআইএ এজেণ্টকে। কাপরিস্কির ধারণা আজও আগের মতই আছে কেজিবি।
হাতের ইশারায় নিকোলভকে সামনের চেয়ারে বসতে ইশারা করল ভ্যানকিন কাপরিস্কি। ঠোঁটে বাঁকা হাসি। ‘নিকোলভ, ওরা তোমাকে ভাল ট্রেনিং দিয়েছে, নইলে আগেই খুঁজে পেতাম। আজকাল কী করছ?’
ঢোক গিলল নিকোলভ। ‘আমি আসলে কোথায় আছি? আমার কাছে কী চান আপনি?’
‘এটা বলা যায়, আপাতত আবারও আমাদের হয়ে কাজ করছ তুমি,’ বলল কাপরিস্কি। ‘তোমাকে আবারও একটু দরকার আমাদের।
‘কিন্তু আমি তো অবসর নিয়েছি,’ আপত্তির সুরে বলল অ্যান্টোনিন। ‘এখন তো আর কারও চাকরি করি না।’
‘বলা চলে আবারও দায়িত্ব ফিরে পেয়েছ,’ বলল কাপরিস্কি। ‘ভুলে গেলে, একবার এই ক্লাবে ভর্তি হলে সদস্যপদ বাতিল হয় না? খেলাটা এমনই। চাও বা না চাও, খেলতে হবে তোমাকে। তোমার জন্যে জরুরি একটা কাজ তৈরি হয়েছে।’
চুপ করে থাকল নিকোলভ। তার দিকে • কার্ডবোর্ড ফোল্ডার ঠেলল ভ্যানকিন কাপরিস্কি। ‘ওটা খোলো।’
নীরবে নির্দেশ পালন করল নিকোলভ। কার্ডবোর্ড ফোল্ডারের ভেতরে রয়েছে স্বচ্ছ প্লাস্টিকের ফাইল। ওটা থেকে একমাত্র কাগজটা নিল সে। বছরের পর বছর প্রাকৃতিক অত্যাচারে জীর্ণ হয়েছে ওটা। ভাঁজের জায়গাগুলো প্রায় ছেঁড়া। কাগজে কালো কালিতে লেখা চারটে লাইন। এখনও ভালভাবেই পড়া যাচ্ছে। ভাষাটা রাশান নয়। অক্ষরগুলো ইংরেজি। যদিও ভাষাটা ওই দেশের নয়।
‘একটা সাইফার,’
‘বলল নিকোলভ। বুঝে গেছে, কাগজটা অন্তত কয়েক দশক আগের। বুকে টের পেল কৌতূহলের খোঁচা।
‘ভাল লাগছে যে খেয়াল করার ক্ষমতা হারিয়ে বসোনি, এজেণ্ট নিকোলভ।’
‘দয়া করে আমাকে আর এজেন্ট বলে ডাকবেন না।’
‘এই সাইফারের জন্যেই তোমাকে ডেকেছি,’ বলল স্টেশন চিফ। ‘পুরনো আমলের মত ওটা ডিকোড করবে আমাদের হয়ে।
আরও মনোযোগ দিয়ে সাইফার দেখল নিকোলভ। কয়েক সেকেণ্ড পর বুঝল, আগে কখনও এ ধরনের সাইফার দেখেনি। এমন কী ওর আমলের চেয়েও ওটা পুরনো। ‘সহজ হবে না ডিকোড করা।’
‘সেজন্যেই তো তোমার সাহায্য চাই,’ বলল স্টেশন চিফ। ‘আমরা মনে রেখেছি যে হারামজাদা কমপিউটার আসার আগে তুমিই ছিলে আমাদের সেরা কোড ব্রেকার। তিক্ত শোনাল তার কণ্ঠস্বর।
এনক্রিপটেড টেক্সট্ আবারও দেখল অ্যান্টোনিন।
নিজের হতাশা সামলে চিফ বলল, ‘দু’সপ্তাহ আগে মস্কোর নোভোজিরেয়েভো এলাকার কয়েকটা বাড়ি বোমা দিয়ে ধূলিসাৎ করার সময় একটা বাড়িতে মেলে ওই সাইফার। দেয়ালের ফাটলের মাঝে ছিল ওই এনভেলপ। দেয়াল ভাঙার পর ওটা দেখে বিস্মিত হয় কর্মীরা। দেরি না করে পৌছে দেয় পুলিশের হাতে। … কী বলো, একেই বলে দেশপ্ৰেম।’
‘এনভেলপ ওখানে গেল কী করে?’ জানতে চাইল নিকোলভ।
মৃদু হাসল চিফ কাপরিস্কি। বুঝে গেছে কৌতূহলী হয়ে উঠেছে প্রাক্তন এজেন্ট। ‘আমাদের ধারণা, ওই এনভেলপ লুকিয়ে রাখা হয় উনিশ শ’ সাতান্ন সালের ফেব্রুয়ারি মাসে। কাজটা করে এক ব্রিটিশ গুপ্তচর। তার কাভার আইডি ছিল ইউরি সলোকভ। আসল নাম জন গ্রাহাম। যুদ্ধের আগে ছিল ব্রিটিশ আর্মির ক্যাপ্টেন। জানুয়ারির দিকে সে এবং আরও কয়েকজনকে ঢুকিয়ে দেয়া হয় সোভিয়েত ইউনিয়নের ভেতর। ওই স্পেশাল অপারেশন কীসের জন্যে, সেটা জানার দরকার নেই তোমার। শুধু এটা জানলেই চলবে, আমাদের দেশের গোপনীয় জিনিসপত্র চুরি করছিল তারা। এর কিছু দিন পর নানাভাবে ঝামেলা করে পশ্চিমারা।’ নিকোলভ বুঝে গেল বহুকাল আগের কথা বলছে চিফ। তখন বার্লিনের দেয়াল নিয়ে হৈ-চৈ চলছিল দুনিয়া জুড়ে।
চেয়ার ছেড়ে ধুলো ভরা জানালার সামনে গেল চিফ কাপরিস্কি। তার পিঠ নিকোলভের দিকে। নিচু গলায় বলল সে, ‘ওরা রাশান জমিতে পা রাখতেই সতর্ক হয়ে ওঠে আমাদের ছেলেরা। আমরা খোঁজ নিই কী চাইছে তারা। ওই সাইফারে ছিল জরুরি তথ্য। সেটা কী, তা জানা যাবে ওটা থেকেই। দলের এক গুপ্তচরের কাছে তথ্য পাচার করছিল ক্যাপ্টেন জন গ্রাহাম। কিন্তু তাকে একটু আগেই ধরে ফেলে কেজিবির ছেলেরা। ওরা যদি দু’জনকে দেখা করতে দিত, একইসঙ্গে দু’জনকে গ্রেফতার করতে পারত। সমস্ত তথ্যও আমরা পেয়ে যেতাম।’ ঘুরে কাঁধ ঝাঁকাল কাপরিস্কি। ‘তবে মানুষের কাজে তো ভুল হয়ই। ওই লোক যখন বুঝল যে- কোনও সময়ে ধরা পড়বে, লুকিয়ে ফেলল ওই এনভেলপ। ভেবেছিল প্রাণে বাঁচলে পরে গিয়ে ওটা সরিয়ে নেবে।’
‘কিন্তু বাঁচল না।’
মাথা নাড়ল চিফ কাপরিস্কি। ‘তাকে ধরে নিয়ে যাওয়া হলো লুবিয়াঙ্কায় জিজ্ঞাসাবাদ করার জন্যে। আমাদের দুর্ভাগ্য, যে লোক তার পেট থেকে সব বের করবে, সে ছিল নিজের কাজে একটু বেশি উৎসাহী। ফলে জরুরি তথ্য দেয়ার আগেই মরে গেল ক্যাপ্টেন জন গ্রাহাম।’
কথাটা শুনে অসুস্থ বোধ করল নিকোলভ। ওই লোকের কী হয়েছিল, সেটা পরিষ্কার মনের চোখে দেখতে পাচ্ছে সে।
‘তবে মরার আগে উঁচু পর্যায়ের কিছু তথ্য দিল,’ বলল চিফ। ‘ওই বিষয়টি ছিল অত্যন্ত বিপজ্জনক।’ এবার জোর দিয়ে বলল সে, ‘আমরা এখনও চাই গোপন থাকুক এসব তথ্য। আমাদের ধারণা, এই সাইফার ভাঙলে জানা যাবে কতটা জানত লোকটা। বা কারা ছিল এসবের সঙ্গে জড়িত। এ-ও জানা যাবে, কতটা ক্ষতি হয়েছে আমাদের সিকিউরিটির।’
‘এসব তো বহু বছর আগের কথা,’ ভুরু কুঁচকে বলল নিকোলভ, ‘এখন কি আর ওই তথ্যের কোনও মূল্য আছে?’
‘বড় ধরনের গোপন তথ্য কিন্তু প্লুটোনিয়ামের মতই, ‘ জবাবে বলল চিফ কাপরিস্কি। ‘সময়ের সঙ্গে বদলে যায় না তার গুরুত্ব।’
নীরবতা বিরাজ করছে ঘরে।
ডেস্কের একটা ড্রয়ার টেনে খুলল চিফ। ‘তুমি তো জানো, কোল্ড ওঅরের সময়ে যেসব শত্রু গুপ্তচর ধরা পড়েছিল, তাদের বিষয়ে বিস্তারিত আর্কাইভ ছিল কেজিবির হাতে। সোভিয়েত রেজিম বিদায় নিলেও নষ্ট করা হয়নি সেসব। সরিয়ে নেয়া হয়েছে মাটির নিচের হাই সিকিউরিটি ভল্টে। তারই একটা ঘুরে দেখার সুযোগ হয়েছে আমার। ফলে ভালভাবেই পড়েছি গ্রাহামের ফাইল। তাতে পেয়েছি এমন কিছু তথ্য, যা আমাদের নিরাপত্তার জন্যে ঝুঁকিপূর্ণ। যে রাতে ধরা পড়ল, সেদিন খুব বিপজ্জনক কিছু সরিয়ে নেয় সে।’
ড্রয়ার থেকে নিয়ে নিকোলভের দিকে একটা প্যাকেট ঠেলে দিল চিফ কাপরিস্কি। ওটা নেবে কি না ভাবতে গিয়ে দ্বিধায় পড়ল নিকোলভ। তারপর প্যাকেট খুলে চোখ বোলাল ভেতরে। মুখ তুলে দেখল চিফকে।
‘টিউনিং ফর্কস্,’ বলল কাপরিস্কি, ‘ওটা ছিল ওর কাভারের অংশ। ওগুলো জরুরি নয়। আমি জানতে চাই ওই বইয়ের ব্যাপারে।’
পেপারব্যাক বই। পঞ্চান্ন সালের এডিশন। লাকি জিম নামের বইটি লেখেন কিংসলে অ্যামিস। সরকারি গোপন গুদামে থাকলেও বয়সের ভারে হলদে হয়ে গেছে কাগজ।
‘বেশি ঘাঁটাঘাঁটি করা হয়েছে কোনও কোনও পাতা, ‘ বলল চিফ কাপরিস্কি, ‘তুমি ভাল করেই জানো, সেটা কেন করা হয়েছে।’
মৃদু মাথা দোলাল নিকোলভ।
পুরনো আমলের বেশিরভাগ সাইফার তৈরির সময় ব্যবহার করা হতো নির্দিষ্ট কোনও বইয়ের অংশ। যে তৈরি করত কোর্ড, কোড ব্রেকারকে সে জানিয়ে দিত বইয়ের কোন্ অংশ থেকে পাওয়া যাবে ডেটা। ওই বই না পেলে গোপন মেসেজের অর্থ খুঁজে নেয়া হতো প্রায় অসম্ভব। আনমনে মাথা নাড়ল নিকোলভ। গাধা ছিল জন গ্রাহাম। নইলে ধরা পড়ার সময় নিজের কাছে রাখত না এই বই। মস্তবড় ভুল করেছিল সে। হয়তো মারা গেছে সেজন্যেই।
‘কাজে নেমে পড়ো,’ বলল কাপরিস্কি। ‘দ্রুত ফলাফল চাই, এজেণ্ট নিকোলভ। আরেকটা কথা, এখান থেকে বেরিয়ে প্রথমেই কেটে নেবে চুল-দাড়ি। তোমাকে দেখাচ্ছে বিটনিকদের মত। আমি কিছু না বললেও যে-কোনও সময়ে তোমাকে জেলখানায় ভরবে পুলিশ।’
ভীষণ অস্বস্তি নিয়ে নিজের স্যাঁতসেঁতে, ঘুপচি অ্যাপার্টমেন্টে ফিরল অ্যান্টোনিন নিকোলভ। ভাবতেও পারেনি, চাকরি ছেড়ে দেয়ার এতদিন পরেও নিজেদের স্বার্থে ওকে ব্যবহার করতে চাইবে ইন্টেলিজেন্স সার্ভিস।
এখন?
ওদের দেয়া কাজটা না করে কোনও উপায় আছে তার? নিজেকে বুঝ দিচ্ছে না, আসলে কাজটা পেয়েই ভেতরে ভেতরে উত্তেজিত হয়ে উঠেছে সে। ওর মন বলছে, দ্যাখ পারিস কি না সাইফারের জট খুলতে! বহু দিন ধরেই বাঁচার জরুরি কোনও উদ্দেশ্য নেই তোর। যা সবচেয়ে ভাল পারিস, সেই কাজই পেয়েছিস এতদিনে। চিফ কাপরিস্কিকে সন্তুষ্ট করতে নয়, নিজের কাছে নিজের ক্ষমতা প্রমাণ করতেই তোর উচিত সাইফার ভেঙে দেখা।
একবার দেখেই বুঝেছে, আগে কখনও ওই ধরনের সাইফার দেখেনি। ওস্তাদ তালামিস্ত্রির অবস্থা ওর। সামনে যেন প্রাচীন আমলের মিশরীয় বা চৈনিক জটিল কোনও তালা। খুলতে হবে ওটা’। ছোট্ট লিভিংরুমের কোণে টেবিলের ওপর বইটা রাখল নিকোলভ। কফি তৈরি করে আবারও ফিরল টেবিলে। চেয়ারে বসে বামে রাখল জন গ্রাহামের লাকি জিম বইটা। তার পাশে সাইফার, নোটপ্যাড, কলম এবং বিশ্বস্ত ল্যাপটপ। ডান কনুইয়ের কাছে থাকল ধূমায়িত কফি। ডুবে গেল ও কাজে। খেয়াল নেই দুনিয়ার আর কোনও বিষয়ে। ল্যাপটপে রয়েছে ওর নিজের তৈরি কিছু ডিক্রিপশন প্রোগ্রাম। তবে এবার কাজে আসবে না ওসব আধুনিক টেকনোলজি। নিজের মগজ খাটাতে হবে সেই পুরনো আমলের মত।
সাইফারটা মডিফাই করা পলিবিয়াস স্কয়্যার, সঙ্গে ছড়িয়ে আছে বাইপারটাইট মোনোঅ্যালফাবেটিক সাবস্টিটিউশন। সুপার-এনসাইফার করা হয়েছে ডাবুল ট্র্যান্সপোযিশন ব্যবহার করে। সংক্ষেপে বললে, সাইফার হয়ে উঠেছে অত্যন্ত কঠিন। হলদেটে পুরনো বইটা না পেলে কিছুই করতে পারত না অ্যান্টোনিন। পাতাগুলোর ভেতর নিশ্চয়ই কোথাও আছে সূত্র। ব্রিটিশ গুপ্তচর ওই জিনিসই দিতে চেয়েছিল তার সহযোগীকে।
সারারাত কাজে বুঁদ হয়ে থাকল নিকোলভ। পেরিয়ে গেল দ্বিতীয় দিন এবং পরের রাতটাও। ক্লান্তিতে ভেঙে পড়তে চাইল শরীর। ভুলে গেল খাবার খেতে। দু-একবার ডেস্কে বসেই ঘুমিয়ে নিল। ওয়াশরুমে যাওয়া ছাড়া চেয়ার ছেড়ে কোথাও নড়ল না। ঘরের মেঝে ভরে গেল মুচড়ে ফেলা কাগজের টুকরোয়। নিজের কাজে এতই মগ্ন যে জানে না ইতিমধ্যে কতবার কাপরিস্কির লোক উঁকি দিয়ে দেখে গেছে ওকে।
কিন্তু তৃতীয় ভোরে শেষ পর্যন্ত আলোর দিশা পেল সে। নিজের তৈরি, প্রোগ্রাম ব্যবহার করে জেনে গেল, কী আছে সাইফারের ভেতর। চেয়ারে হেলান দিয়ে বহুক্ষণ চেয়ে রইল সে স্ক্রিনের দিকে। ডিকোড করা মেসেজ সংক্ষিপ্ত। ওপরের লাইনে ইংরেজিতে মাত্র চারটে শব্দ: অপারেশন মাস্টার্স ইয রিয়েল! নিচের লাইনে একটা জিয়ো কোঅর্ডিনেট।
ওই চারটে শব্দ ভীষণ ঝাঁকিয়ে দিল নিকোলভকে। বুকে হাই-পাওয়ারের রাইফেলের বুলেট লাগলেও এতটা বিস্মিত হতো না। কোল্ড ওঅরের সময় চারপাশে ছড়িয়ে পড়েছিল একটা ষড়যন্ত্রের থিয়োরি। আজও ওটা নিয়ে আলোড়ন আছে ইণ্টারনেট জগতে। অনেকে বলে ওটা ছিল বদ্ধ কোনও উন্মাদের দুঃস্বপ্ন। কিন্তু বাস্তবে সেটা ছিল সোভিয়েত আমলের অত্যন্ত গোপন একটা হাইলি ক্লাসিফায়েড অপারেশন। মাঝে মাঝেই এ বিষয়ে আলাপ করত তাতভ বেযুখফ। তবে নিজে কখনও ওই ব্যাপারে মন্তব্য করেনি অ্যান্টোনিন। ভেবেছে, বিষয়টি আসলে তাতভের ভিনগ্রহী গিরগিটির থিয়োরির মতই গাঁজাখুরি।
এখন আর হাসতে পারছে না অ্যান্টোনিন। আস্তে করে শ্বাস ফেলে বিড়বিড় করল, ‘তা হলে সত্যিই আছে ওই ডিভাইস?’
নইলে ব্রিটিশ গুপ্তচর কেন লিখবে:
অপারেশন মাস্টার্স ইয রিয়েল?
আজ থেকে বহু বছর আগেই এ বিষয়ে জেনে গিয়েছিল ব্রিটিশ ইন্টেলিজেন্স। তারাই পাঠিয়েছিল জন গ্রাহামকে। জীবনের ঝুঁকি নিয়ে খুব সম্ভব ওই ডিভাইস চুরি করে সে। আর সেজন্যে শেষপর্যন্ত মরতে হয় তাকে।
গুগল-এ জিয়ো কোঅর্ডিনেট দিতেই নিকোলভ জেনে গেল, মস্কো শহরেই রয়েছে চোরাই ওই ডিভাইস। এ-ও বুঝল, মাত্র একটা কাজই করতে পারে ও এখন।
প্রাচীন ঝরঝরে এক ফোক্সভাগেন গাড়ি আছে তার। প্রতি বছরই হালকা হচ্ছে গাড়িটা, কারণ রাস্তায় যেখানে সেখানে খসে পড়ে পার্ট। আশা করা যায় আধমরা গাড়ি নিয়ে ভোরের ফাঁকা রাস্তায় বেরোলে ঠিক সময়ে পৌঁছুবে গন্তব্যে। পুবে নোভোজিরেয়েভো ডিসট্রিক্ট। ওখানেই সাতান্ন সালে ব্রিটিশ গুপ্তচরকে গ্রেফতার করে কেজিবির এজেন্ট।
কোঅর্ডিনেট অনুযায়ী গাড়ি চালিয়ে সোভিয়েত আমলের পুরনো এক পরিত্যক্ত ওয়্যারহাউসের সামনে থামল নিকোলভ। চারদিকে উঁচু ওয়াএয়ারের বেড়া। যে-কোনও দিন ভেঙে ফেলা হবে এদিকের সব বাড়িঘর।
জন গ্রাহামের ডিকোডেড ডিরেকশন একদম নিখুঁত। জংধরা কিছু ধাতব খালি ক্রেটের ওদিকে অ্যান্টোনিন পেল তামাকের একটা কৌটা। বহু বছর আগে ওখানেই রেখেছিল ওটা ব্রিটিশ এজেন্ট। ওটা নিয়ে ওয়্যারহাউস থেকে বেরিয়ে গাড়িতে গিয়ে উঠল অ্যান্টোনিন। হলদেটে জঙে ভরে গেছে টিনের কৌটার বাইরের দিক। একটা কয়েন দিয়ে চাড় দিতেই ঢুপ আওয়াজে খুলল এয়ারটাইট কৌটোর ঢাকনি।
ভেতরে ছোট এক রোল মাইক্রোফিল্ম। আধুনিক টেকনোলজি ব্যবহার করে নিজের কমপিউটারের মাধ্যমে ওটা স্ক্যান করতে পারবে অ্যান্টোনিন। এ ছাড়া কৌটায় রয়েছে ছোট চারকোনা কাপড়ে মোড়া কিছু। কাপড়টা খুলতেই হাতে পড়ল আয়তাকার ধাতব একটা ডিভাইস। দৈর্ঘ্যে মাত্র কয়েক মিলিমিটার। দু’দিক ডিম্বাকৃতির। অনেকটা মেডিসিন ক্যাপসুলের মত। মসৃণ স্টেইনলেস স্টিলের মত চকচকে।
অ্যান্টোনিন ভাবছে, এটা সত্যিই সে-জিনিস হলে এবার দুনিয়া জুড়ে শুরু হবে তোলপাড়। প্রথমবারের মত মিলবে ভয়ঙ্কর ষড়যন্ত্রের বিরুদ্ধে অকাট্য প্রমাণ। ফলে বদলে যাবে বর্তমান মানব-সভ্যতা। তবে কেউ যেন ওটার অস্তিত্ব জানতে না পারে, সেজন্যেই এত ব্যস্ত কাপরিস্কি এবং তার দলের সবাই। চিফ বলেছিল, ওই গোপন তথ্য প্লুটোনিয়ামের মতই। ষাট বছরেরও বেশি পুরনো আণবিক বোমার চেয়েও হয়তো বেশি বিপজ্জনক। কিন্তু জিনিসটা পেলে কী করবে হারামজাদারা? বর্তমান টেকনোলজি তো বোধহয় আরও আধুনিক। এসব ভাবতে গিয়ে গলা শুকিয়ে গেল অ্যান্টোনিন নিকোলভের। মনে মনে বলল, ‘সব খুলে বলব তাতভ বেমুখফকে। ও হয়তো বলতে পারবে এরপর কী করা উচিত।’
পকেট থেকে মোবাইল ফোন নিয়ে বিড়বিড় করে নিজেকে গালি দিল অ্যান্টোনিন। তাতভের আস্তানা গোপন রাখতে তাকে কল দেয়ার সময় প্রি-পেইড ফোন ব্যবহার করে সে। সেটা রেখে এসেছে বাড়িতে। গত দু’দিন হলো সাধারণ মোবাইল ফোনটাও চেক করেনি। এখন দেখল প্রাক্তন স্ত্রী পাঠিয়েছে ই-মেইল।
চিঠিটা পড়ে বিড়বিড় করল অ্যান্টোনিন, ‘মহাবিপদ!’
কড়া হুমকি দিয়েছে তামারা। যে-কোনও দিন আইনী ব্যবস্থা নেবে। একমাত্র মেয়ে ইউনার প্রতি নিজের দায়িত্ব পালন করছে না অ্যান্টোনিন। কাজেই আদালতের মাধ্যমে ওর সব অধিকার কেড়ে নেবে তামারা। গত পাঁচবারের ভেতর তিনবার মস্কো শহরে গিয়েও বাবার দেখা পায়নি ইউনা। মন খারাপ করে ফিরেছে ফ্রান্সে নানার বাড়িতে। কাজেই এবার অ্যান্টোনিন এয়ারপোর্টে ঠিক সময়ে না গেলে ভবিষ্যতে ধরে নিতে হবে, আর কখনও ইউনাকে দেখতে পাবে না সে।
অ্যান্টোনিন নিকোলভ জানে, বড় কোনও অপরাধ করেনি। ওই তিনবারের দু’বার ভীষণ জ্বর ও যক্ষ্মায় ভর্তি ছিল হাসপাতালে। যারা পৌঁছে দেয় ওখানে, তারা বুদ্ধি করে অ্যাপার্টমেণ্ট থেকে মোবাইলটা নিয়ে ওর হাতে দেয়নি। কাজেই নিকোলভ জানত না কবে মস্কোতে আসছে ইউনা। আর শেষবার ই-মেইল না করেই মেয়েকে পাঠিয়ে দেয় তামারা। তখন সেইণ্ট পিটার্সবার্গে ওর ইউনিভার্সিটির সমাবর্তন অনুষ্ঠানে যোগ দিয়েছিল অ্যান্টোনিন।
দেখা যাচ্ছে প্রতিশোধপরায়ণা হয়ে উঠেছে তামারা। তাই বলে বাবার সঙ্গে মেয়ের সাক্ষাৎ বন্ধ করে দিতে পারে না সে! রেগে গেলেও কয়েক মুহূর্ত পর অ্যান্টোনিন বুঝল, সত্যিই যা খুশি করতে পারবে তামারা। তার চাচা ইউরোপের সবচেয়ে ধনী বিলিয়নেয়ার। টাকা খরচ করা তার জন্যে কিছুই নয়। প্রচণ্ড ক্ষমতাশালী লোক। তাতভের- বক্তব্য অনুযায়ী, সে আসলে পৃথিবীর কেউ নয়, ভিনগ্রহের ভয়ঙ্কর বিষাক্ত এক গিরগিটি!
ই-মেইলটা দেখে অ্যান্টোনিনের মনে পড়েছে, আজই দুপুরের আগে এয়ারপোর্টে গিয়ে ইউনাকে অ্যাপার্টমেন্টে নিয়ে যাওয়ার কথা ওর। সাইফার নিয়ে এতই মেতে ছিল, মনেই পড়েনি আগামী পাঁচদিন ওর সঙ্গে ছুটি কাটাবে মেয়েটা। এবার এয়ারপোর্টে যেতে ভুল করলে পস্তাতে হবে ওকে। তামারা আইনী ব্যবস্থা নিলে একমাত্র মেয়েকে আর দেখতে পাবে না, এ কথা ভাবতে গিয়ে বুক ভেঙে যেতে চাইল নিকোলভের।
এমনিতেই মাথা নষ্ট হওয়ার দশা!
সাইফার আর ওর আবিষ্কার নিয়ে এবার কী করবে সে?
ভাবতে গিয়ে বুঝে গেল, বেশি কিছু করতে পারবে না।
কৌটার ভেতর কী, সেটা কাপরিস্কিকে জানানো মানেই নিজের মৃত্যু পরোয়ানা জারি করা। এ যুগেও সামান্য কারণে যে-কোনও মানুষকে গায়েব করে দেয় কেজিবির দোসর সমস্ত এসপিয়োনাজ সংগঠন। অ্যান্টোনিন, তথ্য গোপন করলে, ওর দিকে আঙুল তাক করবে কাপরিস্কি। ফলে দুনিয়ার কোথাও গিয়ে বাঁচতে পারবে না সে। মরবে মগজে একটা বুলেট নিয়ে।
থরথর করে কাঁপছে হাত, টের পেল অ্যান্টোনিন। টিনের কৌটার ভেতর রেখে দিল মাইক্রোফিল্ম ও খুদে ডিভাইস। গাড়ির ইঞ্জিন চালু করবে ভেবেছে, এমন সময় বেজে উঠল মোবাইল ফোন। কল রিসিভ করে কানে ঠেকাতেই ঘেউ করে উঠল গম্ভীর এক কণ্ঠ: ‘কী? কাজ এগোল? কয়েকটা দিন তো পেলে!’
‘ও, আপনি, চিফ,’ ব্যস্ত হয়ে মগজ খাটাতে চাইল সে। এবার নিতে হবে দ্রুত সিদ্ধান্ত। ‘ইয়ে… আসলে… চিফ… হয়েছে কী……
‘আগেই বলেছি কাজটা দ্রুত শেষ করবে।’
‘সাইফার ঠিকই ডিকোড করতে পারব, চিফ। তবে বড়ই কঠিন, আরও কিছু সময় দিতে হবে।’
‘এত সময় লাগছে কেন?’
‘যা ভেবেছি, তার চেয়েও জটিল। তবে পারব, চিফ। আমার ওপর ভরসা রাখুন।’
নিচু গলায় কাকে যেন গালি দিল ভ্যানকিন কাপরিস্কি। তারপর একটা কথাও না বলে ফোন রেখে দিল।
ইঞ্জিন চালু করে নীল ধোঁয়া ছেড়ে ছ্যার ছ্যার আওয়াজে ফোক্সভাগেন নিয়ে রওনা হলো অ্যান্টোনিন। তাতভের সঙ্গে গোপন বিষয়ে আলাপ করবে ভাবতে গিয়ে মনে পড়ল কাপরিস্কির হুমকি। তাতভ এসব জানলে প্রথম সুযোগেই রেডিয়োতে আর ইন্টারনেটে সব ছড়িয়ে দেবে। ফলে আরও খেপে যাবে কেজিবি। প্রাণে বাঁচতে দেবে না ওকে।
আগে দেখব মাইক্রোফিল্মের ভেতর কী, ভাবল অ্যান্টোনিন। তারপর ভাবব কী করা যায়। পুরনো গাড়ি সাধ্যমত দ্রুত চালিয়ে অ্যাপার্টমেন্টে ফিরল সে। প্রায় লাফিয়ে গিয়ে বসল লিভিংরুমের টেবিলে। চালু করল পিসি ও স্ক্যানার। মাইক্রোফিল্ম প্রসেস করা সহজ কাজ। তবে তাতে সামান্য ডেটা সংগ্রহেও লাগে বেশ সময়। পঞ্চাশ দশকের মাইক্রোফিল্মের সব তথ্য এঁটে যাবে ছোট্ট এক ডিজিটাল স্টোরেজে। তবে ডেটা যেসব পেল অ্যান্টোনিন, হতবাক না হয়ে পারল না। প্রতিটি ডেটা রাশান ভাষায় লেখা। অচেনা এক ইন্টেলিজেন্স ইউনিটের প্রতিটি তথ্যে সোভিয়েত আমলের অফিশিয়াল সিল। দেয়া হয়েছে বিস্তারিত ব্যাখ্যা, পরিকল্পনা, ব্লুপ্রিন্ট, কেস স্টাডি এবং আরও বহু কিছু। সব দেখার পর হাসবে না কাঁদবে বুঝল না অ্যান্টোনিন। সাবধানে সমস্ত ডেটা সংগ্রহ করল ছোট এক ফ্ল্যাশ ড্রাইভে। ঠিক করেছে, যেখানে যাবে, সঙ্গে নেবে ওটাকে। কমপিউটার থেকে মুছে দিল সব ধরনের প্রমাণ। অ্যাপার্টমেন্টের ভেতর হাঁটতে গিয়েও ওর মনে হলো, পকেটে করে ঘুরছে এক মেগাটন শক্তির আণবিক বোমা। বুঝে গেল, বাঁচতে হলে ওর চাই ঈশ্বরের সহায়তা।
দুই মগ কফি ও প্রায়-বাসি একটা বিস্কুট শেষ করে অ্যাপার্টমেন্ট ছেড়ে প্রায় দৌড়ে নেমে এল অ্যান্টোনিন। গাড়ি নিয়ে রওনা হলো ক্যাথেড্রালের উদ্দেশে। গির্জায় গিয়ে আলাপ করবে ফাদারের সঙ্গে। তিনি জ্ঞানী মানুষ। হয়তো বলে দেবেন এরপর কী করা উচিত 1
একঘণ্টা ধরে বুড়ো যাজককে সব খুলে বলল নিকোলভ। তবে কোনও পথ দেখাতে পারলেন না ফাদার। মানসিক যন্ত্রণা নিয়ে গির্জা থেকে বেরোল ও। মালায়া গ্রুযিনস্কায়া স্ট্রিটে রেখেছে গাড়ি। ওটা নিয়ে রওনা হলো এয়ারপোর্টের উদ্দেশে।
এবার ঠিক সময়েই তুলে নিল ইউনাকে।
একমাত্র মেয়েটাকে জীবন দিয়ে ভালবাসে সে। তার গর্ব ও আনন্দ বলতে ওই ইউনা। কী বুদ্ধিমতীই না হয়েছে বাচ্চাটা! ওকে দেখে নিজের সমস্ত দুঃখকষ্ট ও ব্যর্থতা ভুলে যায় সে। ইউনাকে নিয়ে চরকির মত ঘুরিয়ে দেখাল গোটা শহর। বাদ পড়ল না পার্ক, চিড়িয়াখানা বা সিনেমা হল। বাড়ি ফিরে দারুণ কয়েক পদ রান্না করল দু’জন মিলে। ইউনার মজার মজার গল্প শুনে হাসতে হাসতে হাঁফ ধরে গেল ওর। বিকেলে হাসির ডিভিডি দেখল ওরা। সন্ধ্যার দিকে ক্লান্ত হয়ে কিছুক্ষণের জন্যে বিশ্রাম নেবে ভাবল অ্যান্টোনিন। প্রি-পেইড ফোনে কল দিল তাতভ বেযুখফকে। তবে কল রিসিভ করল না সে। বোধহয় দুনিয়া ভরা সব ষড়যন্ত্রের পাঁকে পড়ে আবারও ডুব দিয়েছে সে মদের বোতলে।
পরদিন সকালেও যোগাযোগ করল না তাতভ। কপাল ভাল, হুমকি দিয়ে ফোন করেনি কাপরিস্কি। তবে আবারও যে ফোন করবে, তাতেও ভুল নেই। ইউনাকে নিয়ে বাইরে লাঞ্চ সারবে ঠিক করল অ্যান্টোনিন। রেস্টুরেন্টে দামি কোনও পদ চাইল না ইউনা। কারণ ও জানে, বেশি টাকা নেই বাবার। খেতে বসে আমস্টারড্যামে ওদের কাটিয়ে দেয়া সেই সুখময় সময়ের কথা ভেবে ডাচ ভাষায় আলাপ করল ওরা। আবছাভাবে তামারার কথা তুলল অ্যান্টোনিন। বুঝে গেল, ইউনা জানে না ওর মা উকিলের সঙ্গে আলাপ করেছে। মেয়ে এখনও আমারই, এটা ভেবে সান্ত্বনা পেল অ্যান্টোনিন। ওর মনে হলো, হয়তো সত্যিই আইনী ব্যবস্থা নেবে না তামারা। তবে বৈবাহিক জীবনে কখনও কখনও যে ব্ল্যাকমেইল করেনি সে, তেমনও নয়। এবার হয়তো চাইছে আরও বেশি মানসিক যন্ত্রণা দিতে।
লাঞ্চের পর হেঁটে অ্যাপার্টমেন্টের দিকে রওনা হয়ে খবরের কাগজের এক স্টলের সামনে থামল অ্যান্টোনিন। মাঝে মাঝে এখান থেকে পত্রিকা কেনে সে। আজও পেল মেট্রো মস্কো পত্রিকার বৈকালিক সংস্করণ। ওটা কিনে প্রথম পাতায় একটা খবর দেখেই চমকে গেল সে। বারকয়েক চোখ পিটপিট করল। ভাবল, এসব ভুল দেখছে।
গতকাল গির্জায় গিয়ে যে ফাদারের সঙ্গে কথা বলেছে, সেই মানুষটাকে আজ ভোরে পাওয়া গেছে এক সেতু থেকে ঝুলন্ত অবস্থায়। পুলিশ নিশ্চিত করেছে, কেসটি আত্মহত্যার।
শ্বাস আটকে গেছে অ্যান্টোনিনের।
কুকুরগুলো নেমেছে মানুষ শিকারে!
তথ্য পেতে বুড়ো মানুষটাকে নির্যাতন তো করেইছে, খুন করে ঝুলিয়ে দিয়েছে সেতু থেকে। তারা আগে থেকেই জানত ফাদারের কাছে গিয়ে সব বলতে পারে সে।
হাত থেকে পত্রিকা পড়ে গেছে, চট্ করে চারপাশে চোখ বোলাল অ্যান্টোনিন। মনে হলো না ব্যস্ত রাস্তায় কেউ দেখছে তাকে। কিন্তু ওরা ঠিকই আসবে ওকে খুন করতে। ভীষণ কাঁপছে ওর বুক। মনে পড়ল তামাকের কৌটা আর ফ্ল্যাশ ড্রাইভ রেখে এসেছে অ্যাপার্টমেন্টে। ওগুলো ডাকাতি হলে আর কিছুই প্রমাণ করতে পারবে না সে। ভীষণ ভয় পেল অ্যান্টোনিন।
তা হলে কি এরই ভেতর অ্যাপার্টমেন্টের ওপর চোখ রাখছে কাপরিস্কির লোক?
তারা কি জানে কোথায় থাকে সে?
হয়তো জানে, তবুও একটিবারের জন্যে ওখানে না গিয়ে উপায় নেই তার। খপ করে মেয়ের হাত চেপে ধরল অ্যান্টোনিন। চাপা স্বরে বলল, ‘জলদি, ইউনা। বাড়ি ফিরতে হবে। হাতে সময় নেই, সোনাপাখি!’
‘কেন? কী হয়েছে?’ বাবাকে বিচলিত হতে দেখে ঘাবড়ে গেছে ইউনা।
‘ওখান থেকে একটা জিনিস নেব। তারপর অন্য এক জায়গায় চলে যাব আমরা।’
‘গতবারের মত কোথাও বেড়াতে যাব? কোথায়? তাতভ আঙ্কেলের ওখানে?’
‘ঠিকই বলেছ, সোনাপাখি। জায়গাটা ভাল লেগেছিল, তাই না? তবে এখন ওর নাম মুখে নিয়ো না, ঠিক আছে? ওখানে যাওয়ার পর অনেক মজা করব আমরা।’
‘তার আগে আঙ্কেলের নাম নেব না কেন?’
‘কারণ আমি মানা করেছি।’
দ্রুত অ্যাপার্টমেন্টে ফিরল অ্যান্টোনিন ও ইউনা। ডাকাতি হয়নি বাড়িতে। লিভিংরুমের টেবিলে রয়েছে সব প্রমাণ। ছোঁ দিয়ে তামাকের কৌটা ও ফ্ল্যাশ ড্রাইভ নিয়ে পকেটে পুরল অ্যান্টোনিন। ‘ঠিক আছে, সোনাপাখি। এবার আমরা রওনা হব।’
‘কিন্তু আমার ব্যাগ?’ আপত্তি তুলল ইউনা। ‘ওটার ভেতর কাপড়চোপড় আর দরকারি সব!’
যে-কোনও সময়ে আসবে কেজিবির খুনি। ‘এখন হাতে সময় নেই, সোনাপাখি। যাওয়ার পথে সব কিনে নেব। এবার চলো!’
‘কিন্তু আমার ফোন?’ গেস্ট রুমের বিছানার ওপর রয়েছে গোলাপি মোবাইল ফোন। ওই রঙটা ওর খুব প্রিয়।
অ্যান্টোনিন ভাল করেই জানে, ওই মোবাইল ফোনে আছে জিয়ো লোকেশন সিস্টেম। ওটা চালু থাকলে অনায়াসে ওদেরকে খুঁজে নেবে ইন্টেলিজেন্স সার্ভিস। ওই একই কারণে অ্যান্টোনিন ঠিক করেছে এবার সঙ্গে নেবে না ল্যাপটপ। ‘না, সোনাপাখি, ওটা এখন ফেলে যেতে হবে।’
‘কিন্তু জিনিসটা তো আমার!’
‘দুঃখিত, সোনা। কেন নিতে পারবে না, পরে তা তোমাকে খুলে বলব। জিনিসটা এখন খুব বিপজ্জনক।’
‘তুমি কী বলছ, পাপা? ফোন কেন বিপজ্জনক হবে?’
‘পরে বলব! এখন এসো তো, ইউনা!’ মেয়ে কথা শুনবে না, বুঝে গেছে অ্যান্টোনিন। এ-ও টের পেল, এখন তর্ক বন্ধ করতে হলে রেগে যাওয়ার ভান করতে হবে। মেয়েকে পাশ কাটিয়ে গেস্ট রুমে ঢুকল সে। বিছানা থেকে তুলে নিল গোলাপি মোবাইল ফোন। মেঝেতে ফেলে বুট দিয়ে মাড়িয়ে বারোটা বাজাল জিনিসটার। কয়েক টুকরো হয়েছে ফোনের কেসিং। এত ভাল একজন বাবা কী করে এমন কাজ করতে পারল, ভেবে পেল না ইউনা। মুখ ঢেকে কাঁদতে লাগল বেচারি।
‘আর কেঁদো না,’ কড়া সুরে বলতে গিয়ে বুক ভেঙে গেল অ্যান্টোনিনের। তবুও বলল, ‘এবার আর ফোন নিয়ে ভাবতে হবে না। জলদি চলো!’ কবজি ধরে প্রায় জোর খাটিয়েই মেয়েকে নিয়ে অ্যাপার্টমেন্ট থেকে বেরোল অ্যান্টোনিন। ভাল করেই জানে, বাকি জীবনেও আর এখানে ফিরবে না। পালাতে হবে এখান থেকে বহু দূরে।
তবে নিকোলভ জানে না, একটু পরেই ওদেরকে গ্রেপ্তার করতে চলে আসবে এফএসবির একদল নিষ্ঠুর খুনে এজেন্ট!বোকার মত সময় নষ্ট করছি আমরা,’ বিরক্তির সুরে বলল তানিয়া।
‘তা-ই ভাবছ?’ জানতে চাইল রানা। দু’দিক ও পেছনে দেখল। মোটর সাইকেলে চেপে আশপাশে কেউ নেই।
‘মিস্টার ব্রেযনেভ আমাদের ওপর চোখ রাখতে বললেই বা কী?’ বলল তানিয়া। ‘উনি তো আগেই জানেন আমরা কোথায় চলেছি। নিকোলভের অ্যাপার্টমেন্টে।’
‘কিন্তু অন্য কেউ চোখ রাখলে?’ মেয়েটার চোখে তাকাল রানা।
মাথা নাড়ল তানিয়া। ‘কার ঠ্যাকা পড়েছে?’
‘তা জানি না,’ বলল রানা। ‘তবে এটা জানি, কেউ পেছন থেকে ঘাড়ে শ্বাস ফেললে আমার রাগ লাগে।’
‘আপনি আছেন রাশায়,’ বলল তানিয়া, ‘ধরে নিন, সর্বক্ষণ আপনার ওপর চোখ রেখেছে কেউ না কেউ।’
শুরুর দিকে গতি তুললেও পরে ট্র্যাফিকের সঙ্গে তাল মিলিয়ে ধীর হয়েছে ট্যাক্সি ড্রাইভার। সামনে দুই লেনের মাঝে নষ্ট হয়েছে পুরনো এক ট্রাক। চারপাশে হর্নের আহাজারি। দুঃখ প্রকাশ করল ড্রাইভার, ‘সরি, বস্। জোরে যাওয়ার উপায় নেই।’
‘রাস্তা দিয়ে গেলে সবসময় দেরি হয়,’ বিজয়িনীর দৃষ্টিতে রানাকে দেখল তানিয়া। ‘বলেছিলাম না গাড়ি নেয়া ভুল হবে?’
‘আমি নানামুখী প্রতিভার অধিকারী,’ জবাবে বলল রানা। ‘এবার, চলো, অন্য উপায় দেখি।’
ট্যাক্সি থেকে নেমে পড়ল ও। গাড়িগুলোর হর্ন পাত্তা না দিয়ে পেরিয়ে গেল রাস্তা। তাল মেলাল তানিয়া আজোরভ। ট্রাম লাইনে চলেছে লাল-হলুদরঙা এক ট্রাম। প্রায় দৌড়ে গিয়ে ওটাতে উঠল রানা। ওকে অনুসরণ করে লাফিয়ে ট্রামে চাপল তানিয়াও। বিরক্ত স্বরে বলল, ‘আমরা যাচ্ছি ভুল দিকে! নিকোলভের অ্যাপার্টমেন্ট এখান থেকে পুবে।’
আরও কেউ পিছু নিয়েছে কি না, তা দেখতেই ট্রামে উঠেছে রানা। আরেকটা উদ্দেশ্যও আছে। কোনও ক্যাথোলিক চার্চ দেখলে চিনে রাখবে ওটা। কিছুটা যাওয়ার পর চোখে পড়ল পেঁয়াজের মত গম্বুজওয়ালা এক অর্থোডক্স চার্চ এবং একটা মসজিদ। সম্ভাবনা খুব কম, তবে আজও হয়তো প্রার্থনার জন্যে চার্চে গেছে নিকোলভ। অবশ্য তাকে খুঁজে নিতে হলে সৌভাগ্যের সহায়তা চাই, ভাবল রানা।
কয়েক কিলোমিটার যাওয়ার পর ট্রাম থেকে নেমে পড়ল ওরা। হেঁটে গিয়ে নামল কাছের সাবওয়ে স্টেশনে। এবার ঠিক সময়ে প্ল্যাটফর্মে পৌঁছল দু’জন। ছেড়ে দেবে এমনসময় ছুটে গিয়ে উঠল ট্রেনে। ওরা বগিতে উঠতেই বন্ধ হয়েছে দরজা। কারও উপায় নেই অনুসরণ করে। তানিয়াকে বলল রানা, ‘আগেই বলেছি, আমার সঙ্গে চললে তাড়াহুড়ো করতে হবে।’
‘বদ্ধ উন্মাদ!’ কয়েকবার বড় দম নিয়ে বলল তানিয়া।
‘তাও তো এখনও গোলাগুলি আর গাড়ির ধাওয়া-ধাওয়ি শুরু করিনি,’ বলল রানা। ‘এখন পর্যন্ত সবই ঘটছে সহজভাবে।’
কয়েকটা স্টেশন পেরোবার পর কড়া রোদে বেরিয়ে এল ওরা। আবারও ট্যাক্সি নিল রানা। নিকোলভের অ্যাপার্টমেন্টের কাছে পৌঁছে যাওয়ার আগেই বুঝল, পিছু নিচ্ছে না কেউ। তবে সামনে বিপদ হতে পারে। হা নিকোলভের অ্যাপার্টমেন্টের ওপর চোখ রাখছে ে হয়তো নিজের লোকদেরকে সরিয়ে নেননি ব্রেযনেভ।
ঝকঝকে সোনালি রোদে নিকোলভের ধূসররঙা, তেতলা * অ্যাপার্টমেন্ট ভবনটা বিষাদময় লাগল রানার। যেন আধুনিক মস্কোর অংশ নয় এদিকটা। এখানে ওখানে ভাঙা জানালার কাঁচ। গলি বা ফুটপাথের পাশে আবর্জনা। ন্যাড়া সব দেয়ালে অশ্লীল সব বাক্য লেখা। অক্ষর রাশান না হলে রানার মনে হতো, ওরা আছে ইটালির কোনও শহরে। পরিবেশটা এতই নোংরা, পরিষ্কার বুঝল মেয়েকে কেন এখানে পাঠাতে চায় না তামারা ব্রেনেভ।
বেশ কিছুক্ষণ চারপাশে চোখ বোলাল রানা। আশপাশে কেউ নেই। ওর মনে প্রশ্ন জাগল: তা হলে ওই দু’জন কারা?
নিজেকে বলল রানা, সময়ই বলে দেবে সব
সরু সিঁড়ি বেয়ে উঠতে শুরু করল তানিয়া, পিছু নিল রানা। একপাশে জং ধরা লোহার রেলিং। দোতলায় উঠে মলিন, সবুজ রঙের চারটে প্লাইউডের দরজা পেরিয়ে তারপর থামল মেয়েটা ‘এটাই। নিকোলভের অ্যাপার্টমেন্ট।’
আবছা আঁধার করিডোরে পঞ্চম দরজা থেকে তিন ফুট দূরে থামল রানা। ‘এবার দেখা যাক ভেতরে কে বা কী আছে।’
‘খামোকা ঝামেলা বাড়াচ্ছেন,’ বলল তানিয়া, ‘আগেই বলেছি, ভেতরে কেউ নেই।’
‘বলেছ। আরও বলেছ, ভেতরে ঢোকার অধিকার শুধু পুলিশের। তবে আমার সেরকম মনে হচ্ছে না।’
‘আপনি নিশ্চয়ই দরজা ভাঙবেন না, মেজর রানা?’ তিক্ত সুরে বলল তানিয়া।
‘পাগলে কী না করে, মিস আজোরভ, জবাবে বলল রানা। ‘আগেও ভেঙেছি দরজা। এমন কবাট দেখিনি, যেটার তালা ভাঙতে পারিনি। তবে মাঝে মাঝে লাগে কয়েকটা লাথি।’ ডান-বাম দেখে নিল রানা। এক পা বাড়িয়ে পৌঁছে গেল দরজার সামনে।
ওখানেই থামতে হলো ওকে।
ওর কাজটা আগেই সেরে দিয়ে গেছে কেউ!
একটু ফাঁক হয়ে আছে দরজা। দূর থেকে মনে হয় বন্ধ।
‘বোধহয় ফিরেছে,’ ফিসফিস করল তানিয়া।
‘তা হলে বলতে হয় চাবি হারিয়ে ফেলেছে,’ ভাঙা তালা দেখাল রানা। অ্যালিউমিনিয়াম কেসিঙের ভেতর বাঁকা হয়েছে সস্তা ডোরফ্রেম। ফাঁকে চাড় দিয়ে ঢোকানো হয়েছে প্রাই বার। পা দিয়ে ঠেলতেই ভেতরে খুলল দরজা। ওদিক থেকে হামলা করতে পারে শটগান হাতে কেউ। দ্রুত একপাশে সরে গেল রানা।
তবে ঘটল না কিছুই। দরজায় থেমে কান পাতল রানা। কোথাও কোনও আওয়াজ নেই। কেউ লুকিয়ে থাকলে সে খুব সতর্ক এবং নীরব। দশ সেকেণ্ড অপেক্ষার পর রানা পা রাখল অ্যাপার্টমেন্টের ভেতর। খাঁ-খাঁ করছে চারপাশ। দুশ্চিন্তা নিয়ে চারপাশ দেখল তানিয়া। তারপর সরব প্রতিবেশীদের কারও এদিকে নজর নেই বুঝে ঢুকে পড়ল অ্যাপার্টমেন্টের ভেতর।
এন্ট্রান্সের পর অ্যান্টোনিন নিকোলভের লিভিংরুম। খুবই ছোট এবং ফাঁকা। আসবাবপত্র বলতে উল্টে থাকা দু’একটা চেয়ার আর পুরনো একটা সোফা। তন্নতন্ন করে সার্চ করা হয়েছে চারপাশ। একমাত্র টেবিলের ড্রয়ারের সবকিছু পড়ে আছে মেঝেতে। টিভি ও স্টেরিও উধাও। টেবিলের ওপর চৌকো জায়গায় ধুলো কম। ওখানে বোধহয় ছিল ল্যাপটপ কমপিউটার। বাড়িতে ডাকাতি হয়েছে বলেই মনে হলো রানার। অথবা, সেটাই বিশ্বাস করাতে চেয়েছে দক্ষ কেউ।
‘তোমরা চলে যাওয়ার সময় সঙ্গে মিস্টার ব্রেযনেভের লোক ছিল?’ জানতে চাইল রানা।
‘রয়ে যায় দু-একজন,’ বলল তানিয়া, ‘যদি ফেরত আসে নিকোলভ, তাই।’
‘বুঝলাম,’ বলে পকেট থেকে মোবাইল ফোন নিল রানা। আবার স্পিড-ডায়াল করল বিলিয়নেয়ারের ফোনে। ‘আবার আমি, মিস্টার ব্রেনেড়। আপনি আপনার লোকদেরকে নিকোলভের অ্যাপার্টমেন্ট তল্লাসী করতে বলেছিলেন?’
আগের মতই অবাক হলেন ভদ্রলোক। ‘অবশ্যই না! ওদেরকে পাঠাই চারপাশে চোখ রাখতে। জিজ্ঞাসাবাদ করতে আশপাশের সবাইকে।’
‘এমন কি হতে পারে, আপনার নির্দেশ পুরোপুরি মেনে নেয়নি তারা?’
‘না, তা হতে পারে না। একটু খুলে বলো, রানা। আসলে কী হয়েছে? পেলে ইউনাকে?’
ক্রমেই কঠিন হচ্ছে কাজ, ভাবল রানা। ‘পরে জানাব,’ বলে কেটে দিল কল। পরের কয়েক মিনিট লিভিংরুমের আবর্জনা দেখল। জরুরি কিছু না পেয়ে প্যাসেজ ধরে ঢুকল অ্যাপার্টমেন্টের আরও ভেতরে।
নিকোলভের পয়সা নেই, তা বুঝবে যে-কেউ। রানার হোটেল সুইটের বাথরুমের তিনভাগের একভাগ এই অ্যাপার্টমেন্টের বাথরুম। মেঝের টাইল্স্ ফাটল ধরা। দেয়ালে পানির হলদেটে বাজে দাগ। বেসিনের ওপরের তাক থেকে সরিয়ে নেয়া হয়নি টুথপেস্ট, ব্রাশ বা শেভিংকিট। প্যাসেজের ডানে মেইন বেডরুম। ওয়ার্ডোবে সস্তা কয়েকটা পোশাক। জন লে কারের একটা বইয়ের ওপর রাখা রিডিং গ্লাস। বিছানার নিচে খালি একটা সুটকেস।
পাশের বেডরুমে আসবাবপত্র বলতে বিছানা, কমদামি এক ওয়াড্রোব ও ড্রেসিং টেবিল। আর কিছু রাখার জায়গাও নেই ঘরে। বেডে ছোট সুটকেস ও দুটো গোলাপি পোশাক। এই ঘর ইউনার, বুঝল রানা। নিকোলভের জিনিসপত্রের মতই তাড়াহুড়ো করে রেখে যাওয়া হয়েছে সব।
পায়ের নিচে কিছু কুড়মুড় করে উঠতেই ওদিকে তাকাল রানা। জিনিসটা গোলাপি প্লাস্টিকের। সবচেয়ে বড় টুকরো তুলে দেখল ও। ওটার গায়ে এমবস করা একটা ‘এন’ অক্ষর। মোবাইল ফোন নোকিয়ার লোগোর অংশ। আগে ছিল কেসিঙের টুকরো। নিচু হয়ে খাটের তলায় একগাদা ঝুলের ভেতর আরও কয়েকটা টুকরো পেল রানা। ওগুলো জড় করে হাতে নিল। তবে কোথাও পেল না যন্ত্রটা।
পকেটে প্লাস্টিকের বড় টুকরোটা রেখে পেছনে কারও উপস্থিতি টের পেল রানা। ঘুরে দেখল, প্যাসেজের দেয়ালে হেলান দিয়ে বুকে দুই হাত ভাঁজ করে ওকে দেখছে তানিয়া আজোরভ।
‘এখানে কী পাবেন ভাবছেন?’ জানতে চাইল মেয়েটা।
কী যেন ভেবে নিয়ে রানা বলল, ‘মিস আজোরভ, এবার সেরে নেব জরুরি আলাপ। তবে সেটা তোমার সঙ্গে নয়।
নিকোলভের অ্যাপার্টমেন্ট থেকে বেরিয়ে দরজা ভিড়িয়ে দিল রানা। তানিয়াকে নিয়ে সরু সিঁড়ি বেয়ে নেমে এল নিচতলায়। সামনেই নোংরা উঠান। মাছি ভরা একসারি ডাস্টবিনের পাশে একগাদা আবর্জনা ফেলছে এক মহিলা।
সে-ই কেয়ারটেকার, রানাকে জানাল তানিয়া।
মহিলার বয়স হরে চল্লিশের সামান্য এদিক বা ওদিক। পরনে ধূসর কোঁচকানো ওভারঅল, পায়ে বেঢপ জুতো। ওটা আরেকটু বড় হলে হয়তো নৌকা হিসেবে ব্যবহার করা যেত।
‘আগে এঁর সঙ্গে কথা হয়েছে?’ তানিয়ার কাছে জানতে চাইল রানা।
মাথা নাড়ল মেয়েটা।
রানা ও তানিয়া এগোতেই কবুতরের মত ছোট ছোট চোখে ওদেরকে দেখল মহিলা। কড়া সুরে জানতে চাইল, ‘কী চাই?’
রানা কিছু বলার আগেই নিজের প্রাইভেট ইনভেস্টিগেটর আইডি কার্ড তার হাতে দিল তানিয়া। গভীর সন্দেহ নিয়ে ওটা দেখল মহিলা। ওরা জরুরি বিষয়ে আলাপ করতে চায়, নরম সুরে বলল তানিয়া।
তাতে বারকয়েক মাথা নাড়ল মহিলা। কথা বলতে রাজি নয় সে। তার মাথার চারপাশে উড়ছে এক ঝাঁক মাছি।
রানার মনে হলো, ভাল হতো গোটা তিনেক মাছি মহিলার নাকেমুখে ঢুকলে। কঠোর সুরে বলল, ‘কেন অ্যাপার্টমেন্টের দরজা ভাঙা হয়েছে, আপনাকে এর জবাব দিতে হবে পুলিশের কাছে।’
কথাটা শুনে ফ্যাকাসে হলো মহিলার মুখ।
‘ভাল করবেন মুখ খুললে,’ পরামর্শ দিল তানিয়া।
হড়বড় করে মহিলা জানাল, অ্যাপার্টমেন্টের দরজা ভেঙে ভেতরে কেউ ঢুকেছে কি না, সেটা জানে না সে। কপাল চাপড়ে বলল, বহু টাকা লাগবে দরজা মেরামত করতে। তাই এবার তাকে চাকরি থেকে বরখাস্ত করবেন বাড়ির মালিক।
‘আমি মিস্টার নিকোলভ সম্পর্কে দু’চারটে প্রশ্ন করব, বলল রানা। ‘তার জবাব না পেলে ধরে নেব আপনি এই ডাকাতির সঙ্গে জড়িত।’
মাথা নাড়ল মহিলা। ‘কিন্তু আমি তো কিছুই জানি না!’
‘শেষ কবে দেখেছেন তাঁকে, সেটা বলতে পারেন?’ জানতে চাইল রানা।
‘শেষ দেখেছি আট-দশ দিন আগে,’ চেহারায় দ্বিধা নিয়ে বলল মহিলা।
‘তার আগে অ্যাপার্টমেন্টেই ছিল?’ জিজ্ঞেস করল রানা। ‘সেদিন বের হচ্ছিল। কোথায় যেন যাবে।’
‘একা ছিল?’
‘না, একা ছিল না।’
‘সঙ্গে কে ছিল? ছোট একটা মেয়ে?’
মাথা দোলাল কেয়ারটেকার।
ইউনার ছবি বের করে তাকে দেখাল রানা। ‘এই মেয়ে?’
আবারও মাথা দোলাল মহিলা। ‘ভাল করে দেখিনি। তবে এই মেয়েও হতে পারে। কেন, কী হয়েছে?’
‘মিস্টার নিকোলভ কোথায় চলেছেন, সে বিষয়ে কিছু বলেছিলেন?’ জানতে চাইল রানা।
কাঁধ ঝাঁকাল মহিলা। ‘দিনরাত মানুষ আসছে, আবার চলে যাচ্ছে। আমি কখনও কারও ব্যাপারে নাক গলাই না।’
‘মিস্টার নিকোলভের সঙ্গে লাগেজ বা ব্যাগ ছিল?’ জিজ্ঞেস করল রানা।
নাক কুঁচকে ফেলল মহিলা। ‘আমি তো আর পাহারাদার নই যে এসব দেখে বেড়াব। মাঝ থেকে ঝামেলায় পড়লাম।’ তার ভাব দেখে মনে হলো, খুশি হবে আইনী সমস্যা না হলে। জিজ্ঞেস করে ফেলল, ‘আপনারা কি পুলিশে খবর দেবেন?’
রানা বা তানিয়া জবাব দেয়ার আগেই নিচতলার এক অ্যাপার্টমেন্ট থেকে বেরোল আরেক মহিলা। বয়স অন্তত ষাট। পাটকাঠির মত চিকন। চুল ধূসর রঙের। সরু কাঁধে সস্তা শাল। রানা ও তানিয়া বুঝে গেল, ওদের প্রতিটি কথা কান পেতে শুনেছে সে। এবার এসেছে কেয়ারটেকার মহিলার মাথায় কুড়ালের ঘা দিতে। ঝড়ের বেগে কথা বলল। তাল রাখতে গিয়ে রীতিমত হিমশিম খেল রানা। বয়স্কা মহিলা বলছে, এই এলোইস গুস্তাভ আসলে পচে যাওয়া এক মরা কুত্তী। লজ্জা বলতে কিছুই নেই। পুলিশী ঝামেলা এড়াতে চাইছে, কারণ বাঁচাতে চায় ড্রাগ ব্যবসায়ী, চোরের বাচ্চা প্রেমিককে। ওই কুকুর এতই খারাপ, মানুষের পুরনো জুতো চুরি করতেও রুচিতে বাধে না।
এ পর্যায়ে গলা ফাটিয়ে প্রবল আপত্তি তুলল কেয়ারটেকার মহিলা। উঠান ভরে গেল দুই মহিলার উত্তপ্ত বাদানুবাদে।
বয়স্কা মহিলা চিৎকার করে বলল, গত দু’বছরে দু’বার তার অ্যাপার্টমেন্ট থেকে মালপত্র চুরি করেছে ওই শয়তান। সবাই জানে, তাকে আস্কারা দিচ্ছে কেয়ারটেকার এলোইস গুস্তাভ। এর কারণও পরিষ্কার, বিছানায় তাকে নিয়মিত শান্তি দেয় ওর ছেলের বয়সী ওই বদমাশ। চারপাশের বাড়িঘরে নানান জিনিস চুরি করছে শুয়োরটা। তবে বারবার শয়তানটাকে বাঁচাতে গিয়ে ডাহা মিথ্যা বলছে এই হারামি বেটি।
কেয়ারটেকারের ভাব দেখে রানার মনে হলো, যে- কোনও সময়ে দু’হাতে খামচে তুলবে বয়স্কা মহিলার দুই চোখ। বিশাল দুই জুতো দিয়ে লাথি মেরে শুকনো পাছা ফাটিয়ে খুন করবে বুড়িকে।
‘নির্লজ্জ মাগী, তুই লুটের মালের ভাগ পাস!’ খনখনে কণ্ঠে জানাল বয়স্কা মহিলা।
পাল্টা চেঁচাল কেয়ারটেকার, ‘মিথ্যার ঝুড়ি, নষ্টা বুড়ি, কুটনী ডাইনী! তুই দূরে গিয়ে মর্! অন্যখানে গিয়ে বল্ তোর মিথ্যা গল্প!’
‘কার চোখ ফাঁকি দিস তুই, হারামজাদি?’ চিলচিত্কার ছাড়ল বয়স্কা মহিলা, ‘নিজ চোখে দেখেছি তেতলার লোকটার বাড়ি থেকে বাক্স ভরে কীসব যেন নিয়ে যাচ্ছে ফাদিল করোটকিন! তখন দু’দিনও হয়নি উনি কোথাও গেছেন।’
‘ওই লোকের নাম ফাদিল করোটকিন?’ ঝগড়ায় বাগড়া দিল রানা।
থমকে গেছে দুই মহিলা। তবে সেটা মুহূর্তের জন্যে। তীক্ষ্ণ কণ্ঠে বয়স্কা মহিলা বলল, ‘ওই ফাদিল করোটকিন থাকে কয়েক গলি দূরের বাড়িতে। তার সঙ্গে চুরি করে বেড়ায় শুয়োরটার আপন দুই ভাই। একটার নাম ফ্যালকো, আরেকটার ফারায। এই কুত্তী বেটির সঙ্গে বিছানায় না থাকলে ফাদিল থাকে তাদের সঙ্গেই।’
যথেষ্ট মানসিক নির্যাতনে হাল ছেড়ে দিল এলোইস গুস্তাভ। দু’চোখ বেয়ে নেমেছে অশ্রু। বিরাট জুতোর ধুপধাপ আওয়াজ তুলে ঢুকে পড়ল নিজের অফিসে। পরক্ষণে মেঝেতে ভারী কিছু ফেলার আওয়াজ হলো।
ওই তিন ভাইকে এখন কোথায় পাব?’ বয়স্কা মহিলার কাছে জানতে চাইল রানা।
‘দুই গলি দূরেই থাকে,’ বলল মহিলা। ‘তবে এখন সেখানে পাবেন না। তিন চোর মিলে সর্বক্ষণ ঘুরে বেড়ায় মোটর সাইকেলে চেপে। আর তা যখন করে না, তখন থাকে একটা ভোদকার বার-এ। ওটার নাম লেনিন।’
‘কীভাবে চিনব কে ফাদিল করোটকিন?’ জানতে চাইল রানা।
‘চোখ থাকলে যে-কেউ চিনবে,’ বলল মহিলা, ‘তার কপালে মাকড়সার বড় একটা নীল উলকি। বাম কান কেটে নিয়েছে অন্য এলাকার মস্তান। তবে কথা হচ্ছে, আপনি তাকে ধরতে গেলে আমি পরামর্শ দেব, সময় নষ্ট না করে গলাটা কেটে দেবেন। ওর মত হারামজাদা এই তল্লাটে আর একটাও নেই!’
‘সাহায্যের জন্যে অনেক ধন্যবাদ,’ বলে ব্রেযনেভের দেয়া রুবলের বাণ্ডিল থেকে বড় একটা নোট বাড়িয়ে দিল রানা। ট্যাক্সি ড্রাইভারের চেয়েও দ্রুত ওটা নিল মহিলা। বিড়বিড় করে ধন্যবাদ জানিয়ে ঢুকে পড়ল নিজের অ্যাপার্টমেন্টে।
‘এবার কী করতে চান, রানা?’ জানতে চাইল তানিয়া। ‘চলো, যেতে যেতে বলি,’ বাড়ির গেটের দিকে পা বাড়াল রানা।
‘কোথায় যাব?’ পিছু নিল তানিয়া আজোরভ।
‘লাঞ্চের সময় হয়েছে। তার আগে চাই একটু ড্রিঙ্ক, কী বলো? শুনেছি কাছেই বার আছে।’ হাঁটার গতি বাড়ল রানার।
তানিয়া আজোরভ স্মার্টফোনের সাহায্য নিয়ে খুঁজে বের করল লেনিন বার। নিকোলভের অ্যাপার্টমেন্ট থেকে মাত্র কয়েক মিনিট দূরেই ওটা। দ্রুত হাঁটতে হাঁটতে পকেট থেকে গোলাপি প্লাস্টিকের টুকরো বের করে দেখল রানা।
‘বলেছিলেন পরে ব্যাখ্যা দেবেন,’ মনে করিয়ে দিল তানিয়া।
‘আগে কখনও কিডন্যাপ কেস নিয়ে কাজ করেছ?’ মাথা নাড়ল মেয়েটা। ‘আপনি এ ব্যাপারে কী ভাবছেন?’
‘কেউ নিজের বাচ্চাকে নিজেই কিডন্যাপ করলে ধরে নিতে হবে, ওর বাবা কিংবা মা চলে গেছে চরম পর্যায়ে,’ বলল রানা, ‘তার আগে সময় নিয়ে ভাবনাচিন্তা করেছে। গুছিয়ে নিয়েছে ব্যাগে পোশাক থেকে শুরু করে প্রয়োজনীয় সব। বাদ পড়েনি টুথব্রাশ, পেস্ট, রেযার বা ব্যক্তিগত জিনিস। কিন্তু নিকোলভের বেলায় এমনটা হয়নি। ওয়াড্রোবে পোশাক। খাটের নিচে সুটকেস। নিতে ভুলে গেছে অর্ধেক পড়া বই বা চশমা। একই কথা খাটে ইউনার ব্যাপারেও। কেন যেন মনে হচ্ছে, খুব তাড়া ছিল ওদের। তার আগে কিছুই গুছিয়ে নিতে পারেনি।’
‘আর এটার কী ব্যাখ্যা?’ রানার হাতের প্লাস্টিকের টুকরো দেখাল তানিয়া। ‘আমার মনে হচ্ছে ওটা কোনও সেল ফোনের কেসিঙের টুকরো।’
‘গোলাপি ফোন,’ বলল রানা, ‘মনে হয় না নিকোলভের।’
‘হতে পারে সে একজন…’
‘গোলুবই?’
‘আপনি একবার কিছু শুনলে ভোলেন না, না?’ হাসল তানিয়া।
‘আমার মনে হয় ওটা ইউনার। তবে ভেঙে ফেলেছে কেউ।
ঠোঁট বাঁকা করল তানিয়া। ‘জানলেন কী করে? জিনিস তো ভেঙেও যায়।’
‘মোবাইল ফোনের কেসিং শক্তভাবে তৈরি করা হয়, বলল রানা। ‘কয়েক ফুট ওপর থেকে পড়লেও ভাঙে না। চুরমার করতে লাগে প্রচুর শক্তি। কখনও কখনও এক- আধটা ভেঙেছি। নিজের অভিজ্ঞতালব্ধ জ্ঞান থেকে মনে হচ্ছে, হাতুড়ি দিয়ে ভাঙা হয়েছে এটা। অথবা, মোবাইল ফোন মেঝেতে ফেলে মাড়িয়ে দেয়া হয়েছে বুট দিয়ে। ছোট কোনও মেয়ের কাজ মনে হচ্ছে না। ইউনার তো যত্নে রাখার কথা এ ধরনের জিনিস। বখে যাওয়া মেয়ে বলে ওকে মনে হয়নি আমার।’
ঠোঁটের দু’কোণ নিচু হলো তানিয়ার। ‘তা হলে বলতে চান, জিনিসটা ভেঙেছে অ্যান্টোনিন নিকোলভ?’
‘অথবা ভেঙেছে অ্যাপার্টমেন্টে ডাকাতির সময় অন্য কেউ,’ বলল রানা। ‘কিন্তু সেটা কেন করবে সে? বিক্রি করলেই পাবে টাকা। এদিকে নিকোলভ ভাঙলে, কী কারণে নিজের মেয়ের ফোন চুরমার করল সে? নিশ্চয়ই কোনও কারণ ছিল?’
কী যেন ভেবে বলল তানিয়া, ‘হয়তো চেয়েছে যাতে মায়ের সঙ্গে কথা বলতে না পারে ইউনা। যাতে সাহায্য চাইতে না পারে। আর এ থেকেই প্রমাণ হচ্ছে, নিজের মেয়েকে কিডন্যাপ করেছে অ্যান্টোনিন নিকোলভ।’
‘এটা সম্ভাবনা,’ বলল রানা। ‘কিন্তু অন্যদিকেও নজর দিতে হবে। অ্যান্টোনিন মোবাইল ফোন ভাঙলেও সেটা থাকার কথা মেঝেতে বা খাটের নিচে। যন্ত্রটা কিন্তু নেই।’
‘আপনি ভাবছেন ডাকাতরা নিয়ে গেছে?’
‘হতে পারে। কেসিং ভাঙলেও মেরামত হয় যন্ত্র।’
‘তা হলে এতক্ষণে চোর ওটা বিক্রি করে দিয়েছে।’
‘সত্যিই বিক্রি করেছে কি না, তা জানতে চাইব ফাদিল করোটকিনের কাছে। দরকার হলে জেনে নেব কার কাছে বিক্রি করেছে।’
‘যদি চোর হয়ে থাকে ফাদিল করোটকিন, তবে।’
‘সেটাও জেনে নেব,’ বলল রানা, ‘মুখোমুখি আলাপে কপাল খুলতে পারে।’
‘কিন্তু আমরা এত ঝামেলার ভেতর যাব কেন?’ জানতে চাইল তানিয়া আজোরভ।
‘কারণ, ওই ফোন হাতে পেলে, আর যদি জানতে পারি ওটা ইউনার, হয়তো ভেতরে পাব অন্যান্য নম্বর। সেগুলোর ভেতর থাকতে পারে ওর বাবারটাও। সেটা কাজে আসবে। অথবা, ওটার ভেতর এমন কিছু থাকতে পারে, যার মাধ্যমে জেনে যাব ওরা কোথায় গেছে।
‘অনেক হয়তো আপনার কথার ভেতর, ‘ বলল তানিয়া। ‘হয়তো এরই ভেতর ফোন থেকে মুছে দিয়েছে সব ডেটা।’
‘কোনও ডেটা পাওয়া গেলে সেটা হবে জরুরি ব্লু, মিস আজোরভ,’ বলল রানা। ‘আপাতত হাতে কোনও সূত্র নেই। তাই ছোটখাটো তথ্য পেলে সেটাও অনেক।’
লেনিন বার-এর কাছে পৌঁছে গেছে ওরা। মস্কোর পুরনো কিছু এলাকা নতুন করে ভেঙে গড়বে রাশান সরকার, পত্রিকায় পড়েছে রানা। এ এলাকাও বোধহয় তার ভেতর আছে। যে-কোনও দিন হাজির হবে মেয়রের বুলডোযার বাহিনী। ফাঁকা পড়ে আছে ধূসর রাস্তা। দু’পাশে ভাঙাচোরা, জীর্ণ, পুরনো বাড়ি।
রাস্তার মোড়ে লেনিন বার-এর কাছে পৌঁছুবার আগেই জোরালো মিউযিকের আওয়াজ শুনেছে ওরা। কংক্রিটের তৈরি একতলা ধূসর দালানে বার। উঠানের এদিকে তারের বেড়া। চারপাশে পতিত জমি। বার-এর দরজার ওপরে অস্পষ্ট লেনিন বার লেখা না থাকলে যে-কেউ ভাববে ওটা দ্বিতীয় বিশ্বযুদ্ধের আমলের বাঙ্কার। চারপাশে জানালা নেই। দরজার সামনে গ্যালভানাইড্ স্টিলের গ্রিড। উঠানে কাত হয়ে স্ট্যাণ্ডে দাঁড়িয়ে আছে ডযনখানেক মোটর সাইকেল। বেশিরভাগই হার্লে ডেভিডসন মোটর সাইকেলের নকল। সামনের ফোর্ক লম্বা। ওপরে উঁচু হ্যাণ্ডেলবার। গ্রীষ্মের গরমে সাঁই-সাঁই করে যাওয়ার সময় গাছে ঝুলন্ত শিম্পাঞ্জির মত ঘামে ভেজা বগল শুকিয়ে নেবে আরোহী। পাশাপাশি কুটকুটে কালো তিনটে মোটর সাইকেল দেখা গেল। টাঙ্কির ওপর অদক্ষ হাতে আঁকা কাস্তে-হাতুড়ি, স্বস্তিকা ও করোটি।
‘কত হারামি হলে এসব মোটর সাইকেল চালায়,’ মন্তব্য করল তানিয়া।
‘তাদের একজনের কপালে মাকড়সার উলকি,’ জানাল রানা, ‘আমরা বোধহয় পেয়েছি করোটকিন ভাইদেরকে।’
‘মনে হয় না এই বার-এ ড্রিঙ্ক করার মানসিকতা আমার আছে,’ দালানটা আরেকবার দেখল তানিয়া।
‘কী যে বলো! খবর জানতে এসব জায়গা দারুণ কাজের।’
স্টিলের গ্রিড ও দরজা খোলা। কবাট সরিয়ে বাড়ির ভেতর পা রাখল রানা। পিছু নিল তানিয়া।
লেনিন বার-এর ভেতর বিশগুণ জোরে বাজছে মিউযিক। বাতাসহীন অন্ধকার পরিবেশ বদ্ধ ও উষ্ণ। ঘাম, সিগারেটের ধোঁয়া ও অ্যালকোহলের কড়া দুর্গন্ধ। জায়গায় জায়গায় দপদপ করে জ্বলে উঠে আবারও নিভে যাচ্ছে রঙিন বাতি। পচে যাওয়া মানুষের আস্তানা, দারুণ আকর্ষণীয়। দূরে, নিচু মঞ্চে দুটো খুঁটি ধরে নেচে চলেছে দুই প্রায়- ন্যাংটো ভদ্রমহিলা। তাদেরকে ঘিরে রেখেছে মদ বা বিয়ারের বোতল হাতে আধ মাতাল একদল বদমাশ। ভেতরে হৈ-চৈ ও হট্টগোল। হাত তুলে নতুন বোতল বা ড্রিঙ্ক চাইছে কেউ কেউ। রানার ধারণ হলো, অনেকে বাড়ি না ফিরে এখানেই কাটিয়ে দিয়েছে গত রাতটা। .
চারপাশ দেখল রানা। বামে একটা টেবিলে বসে ড্রাগ নিচ্ছে মাতাল চার যুবক। পাশেই দাঁড়িয়ে আছে ডিলার। টেবিলের ওপর তার ব্যাগ ও টাকার বাণ্ডিল। এইমাত্র ব্যাগ থেকে কী যেন দিল বামদিকের যুবকের হাতে। ডানদিকের কোণে বড় একটা কাউচের ওদিকে গ্লাস-বোতল ভরা টেবিল। সেখানে বসেছে তিন যুবক। বয়স পঁচিশ থেকে ত্রিশ। চেহারার মিল দেখে রানা বুঝল, পেয়েছে তিন করোটকিনকে। তাদের একজন নোংরা কৌতুক বলেছে। তাতে প্রায় গড়িয়ে পড়তে গিয়েও সামলে নিল অন্য দু’জন। দুই হাতে চাপড় দিল উরুতে।
একবার তানিয়াকে দেখল রানা।
ওর মত একই কথা ভাবছে মেয়েটা।
লেনিন বার-এ ওরা পেয়েছে করোটকিনদেরকে।
এবার কী?
এই নোংরা পরিবেশে অভ্যস্ত এরা। মাঝের যুবক আকারে ও বয়সে অন্য দু’জনের চেয়ে বড়। অলস ভঙ্গিতে হাত-পা ছড়িয়ে বসেছে। ছোটদের জন্যে অপেক্ষাকৃত কম জায়গা। ক’দিন আগে ধান কেটে নেয়ার পর খেতের যে হাল হয়, সেই একই হাল বড়টার মাথার। খোঁচা খোঁচা চুল। গোপন করছে না কাটা কান। কপালের মাঝে মস্ত এক নীল ট্যারান্টুলা মাকড়সা।
সে ফাদিল করোটকিন, অন্য দু’জন ছোটভাই ফ্যালকো ও ফারাজ। ছোটজন দেখতে প্রায় সুদর্শন, তবে চেহারার বারোটা বেজেছে ঠোঁটের বাঁকা হাসিতে। পনি টেইল করা লম্বা চুল খুব নোংরা। হাসি ও চুলের জন্যে তাকে দেখাচ্ছে নর্দমার ছুঁচোর মত। তৃতীয়জনের কপাল খুলছে- মানে, টাক পড়তে শুরু করেছে। তাতে কী, ক্ষতি পুষিয়ে নিয়েছে দেড় হাত লম্বা, ঘন কালো দাড়ি দিয়ে। তিন ভাইয়ের সামনের টেবিলে কয়েক সারি বিয়ারের খালি বোতল। এরই মধ্যে প্রত্যেকে কমপক্ষে গিলেছে তিন থেকে চার বোতল বিয়ার।
রানার সঙ্গে বার-এ তানিয়া ঢুকতেই অনেকের চোখ পড়েছে ওদের ওপর। ঘুরে ঘুরে মেয়েটাকে দেখছে তারা। ভিড়ের ভেতর দিয়ে বার কাউন্টারে পৌঁছুল রানা। হাত নেড়ে দৃষ্টি আকর্ষণ করল বারম্যানের। জানিয়ে দিল, ওর চাই উইস্কি। তানিয়ার জন্যে ভোদকা। খদ্দেরদের মত বারম্যানকেও হারামি লোক বলেই মনে হলো রানার। এ-ও বুঝল, এদের বেশিরভাগকে ডাক নামে চেনে সে। ড্রিঙ্ক ঢালতে শুরু করতেই লোকটাকে হাতের ইশারা দিল রানা। হাত তুলে দেখাল কোণের কাউচের তিনজনকে। গলা চড়িয়ে জানতে চাইল, ‘ওখানে ফাদিল করোটকিন আছে, তাই না?’
টু শব্দ না করে ভুরু কুঁচকে ওকে দেখল বারম্যান। ঠকাস্ করে ওর সামনে রাখল দুটো গ্লাস। হাত বাড়িয়ে দিল টাকার জন্যে।
আর কিছু জানতে বাকি নেই রানার।
ড্রিঙ্ক নিতে আপত্তি আছে তানিয়ার। মাথা নাড়ল। দুপুরের আগে মদ্যপান করবে না সে।
কাঁধ ঝাঁকাল রানা। ঢক করে গিলে নিল ওর ড্রিঙ্ক। গলা জ্বলে উঠতেই বুঝল, ওটা স্কচ নামের কলঙ্ক।
‘আমরা কি এখানে মদ গিলতে এসেছি?’ আড়ষ্ট কণ্ঠে বলল তানিয়া।
মাথা নাড়ল রানা। ‘না, তা নয়।’
‘তা হলে কী করতে এসেছি?’
‘চুপচাপ দেখো কী হয়।’
‘কী করবেন ভাবছেন?’
‘যা করা উচিত,’ বলল রানা। ‘ভরসা রাখো আমার ওপর।’
খালি গ্লাস বার কাউন্টারের দূরে ঠেলে উঠে দাঁড়াল রানা।
বসে বসে গল্প করছে করোটকিন ভাইয়েরা।
তাদের দিকে রওনা হয়ে গেল ও।
আরও একটা নোংরা কৌতুক শুনে হেসে খুন হয়ে যাচ্ছে ছোট ভাই। তিন ভাই হঠাৎ টের পেল, পাশে থেমেছে কালো চুলের বাদামি ত্বকের এক যুবক। হাসি বন্ধ করে তার দিকে তাকাল তিন করোটকিন। তারপর বিয়ার গেলা, ঝাপসা চোখে দেখল বারের কাছে দাঁড়ানো তানিয়াকে।
টেবিলের কোণে দাঁড়িয়ে তিন যুবককে ঝুঁকে দেখল রানা। ‘তোমাদের ভেতর কোন্‌জন ফাদিল?’ আগেই জেনেছে, তবে এখন ওর উদ্দেশ্য এদের মনোযোগ কেড়ে নেয়া।
সহজ ওর পরিকল্পনা। চাপ দিয়ে জেনে নেবে, নিকোলভের অ্যাপার্টমেন্টে ফাদিল ঢুকেছিল কি না। তবে সেজন্যে আগে বাইরে নিতে হবে তাকে। এ-ও মেনে নিতে হবে, সঙ্গে যাবে তার দুই ভাই।
তাতে সমস্যা নেই। ডান হাতের বুড়ো আঙুল ও তর্জনী দিয়ে ধরে ফাদিলের বিয়ারের গ্লাসটা টেবিলে কাত করল রানা।’ তিন গড়ান ‘দিয়ে মেঝেতে পড়ে ঠুং শব্দে ভাঙল গ্লাস! সোনালি তরলে ভেসে গেছে টেবিল। কোল ও ঊরু ভিজতেই রেগে গিয়ে চিৎকার ছাড়ল ফাদিল। চট্ করে তাকাল নিজের জিন্সের প্যান্টের দিকে। যে-কেউ বলবে, হিসু করেছে সে। মুখ তুলে রানাকে দেখল। চোখে রাগের দাউ-দাউ আগুন।
বাড়াবাড়ি দরকার, জানে রানা। এবার প্রতিপক্ষকে চরম অপমান করতে হবে। ফাদিলের দিকে তর্জনী তুলে জোর গলায় বলল ও, ‘শালা, হারামজাদা গোলুবই!’
তাতেই কাজ হলো। লাফিয়ে কাউচ ছেড়ে উঠে দাঁড়াল তিন ভাই। যে-কোনও সময়ে ঝাঁপিয়ে পড়বে রানার ওপর। ড্রিঙ্ক করা বা ন্যাংটো মেয়ে দেখা বাদ দিয়ে ঘুরে চেয়েছে সবাই। রানার অভিজ্ঞতা বলছে, করোটকিনদের সাহায্য করবে না কেউ। প্রতিদিন মারামারি হয় বার-এ। কেউ নিজেকে রক্ষা করতে না পারলে তার উচিত নয় এখানে আসা।
‘বাইরে একহাত হয়ে যাক,’ ইশারা করে দরজা দেখিয়ে ওদিকে রওনা হলো রানা। বার-এর কাছ থেকে অবাক চোখে চেয়ে আছে তানিয়া আজোরভ।
তারের বেড়া দেয়া উঠানে বেরোল রানা। আগের মতই ফাঁকা রাস্তা। পার্ক করা মোটর সাইকেলের পাশে থামল ও।
বার থেকে ঝড়ের বেগে বেরোল তিন করোটকিন। সামনে ফাদিল, রাগে জ্বলছে দুই চোখ। আরও খেপল রানার কাণ্ড দেখে। এইমাত্র ব্যাটা লাথি মেরে তাদের দুটো মোটর সাইকেলের ওপর হুড়মুড় করে ফেলেছে আরেকটা। উঠানে কাত হয়ে পড়ে আছে ওগুলো।
রানা জানে, মোটর সাইকেল ফেললে সবচেয়ে বেশি খেপে মোটর সাইক্লিস্ট। সুতরাং এখন তৈরি হয়েছে লড়ার উপযুক্ত পরিবেশ।
বিদেশিকে দু’হাতে ছিঁড়বে ফাদিল, ফ্যালকো ও ফারায। অন্তত চেষ্টা করবে। অর্ধচন্দ্র তৈরি করে এগোল তিন ভাই। মোটর সাইকেল থেকে সরে দাঁড়াল রানা। বার- এর দরজায় হাজির হয়েছে করোটকিনদের ক’জন বন্ধু, চোখে রাগ।
তাদের কয়েকজন চিৎকার করল: ‘ধর্ ওকে, ফাদিল!’
‘ছিঁড়ে ফেল হারামজাদাকে!’
‘লাথি মেরে বিচি ফাটিয়ে দে!’
তাদের মাঝ দিয়ে পথ করে বেরোল তানিয়া, চোখে অনিশ্চয়তা ও দ্বিধা।
কাঁধে কাঁধ ঠেকিয়ে রানার দিকে চলেছে তিন করোটকিন। মাঝে বড় ভাই ফাদিল। চোখে আত্মবিশ্বাস। বহুবার ঘুষিয়ে নাক-মুখ ফাটিয়েছে অনেকের। সে জিতবে, তাতে কোনও সন্দেহ নেই। তা ছাড়া, তারা তিন ভাই। বিপক্ষে মাত্র একজন।
পিছিয়ে গেল না রানা। দাঁড়াবার ভেতর অলস ভঙ্গি। ধীরে ধীরে চলছে হৃৎপিণ্ড। দেহের দু’পাশে ঝুলছে দুই হাত।
আরেক পা এগোল তিন ভাই। ডানে ফারায করোটকিন। রানা পিছিয়ে যাচ্ছে না দেখে সন্দেহ জাগল তার মনে।
রানা বাজি ধরতে পারে, তিনজনের ভেতর আগে হামলা করবে ফাদিল। ওর ভাবনাই ঠিক হলো, দু’সেকেণ্ড পর চাপা গর্জন ছেড়ে মাথা নিচু করল সে। হাতদুটো কাঁকড়ার দাঁড়ার মত করে সরাসরি তেড়ে এল রানার দিকে। দেহের সমস্ত ওজন দিয়ে উড়িয়ে দেবে বিদেশি যুবককে।
পাথরের মূর্তির মত দাঁড়িয়ে আছে রানা। ফাদিল গায়ের কাছে আসতেই ঝট্ করে একপাশে সরে সামনে বাড়িয়ে দিল পা। রেলগাড়ির মত তেড়ে এলেও ঠিক সময়ে থামতে পারল না ফাদিল। ল্যাং খেয়ে হুড়মুড় করে পড়ল সিমেন্টের চাতালে। চাপ খেয়ে পেট থেকে ভুশ্ আওয়াজে বেরোল বাতাস। তার মাথার পাশে ছোট্ট একটা মাপা লাথি দিল রানা। আপাতত চট করে উঠবে না সে।
বড় ভাইয়ের পতন দেখেছে দুই করোটকিন। একবার দেখল পরস্পরকে, তারপর একযোগে তেড়ে এল রানার দিকে। এরা যে মারপিটে অভ্যস্ত নয়, বুঝে গেছে রানা। ওর কনুই নামল ছোটজনের নাকে, একইসময়ে বুটটা খটাৎ শব্দে লাগল দেড়েলের হাঁটুর ওপর। চিত হয়ে উঠানে পড়ল ফারায, ওদিকে হুমড়ি খেয়ে চাতালে উপুড় হয়েছে ফ্যালকো। প্রায় সুদর্শন ছিল ছোটজন, কিন্তু নাক ফেটে যাওয়ায় এখন সুন্দর বলবে না কেউ। লাফিয়ে উঠে দাঁড়াল সে। একহাতে ধরল ছেঁচে যাওয়া নাক। বিস্মিত চোখে দেখছে ভূমিশয্যায় বিশ্রামরত বড় দুই ভাইকে। আর চেহারা দেখে রানা বুঝল, এখন যে-কোনও মুহূর্তে লেজ গুটিয়ে ভাগবে যুবক। উঠানে হাঁটু চেপে ধরে ছটফট করছে দাড়িওয়ালা করোটকিন। ভীষণ ব্যথায় গলা থেকে বেরোচ্ছে ষাঁড়ের আর্তনাদ। বিকট আওয়াজে বিরক্ত হয়ে তার মাথার পাশে কষে লাথি মারল রানা। মুহূর্তে অজ্ঞান হলো লোকটা
তিনজনের বিরুদ্ধে লড়তে সময় নিয়েছে রানা সবমিলে চার কি পাঁচ সেকেণ্ড। এখন বার-এর দরজা থেকে উৎসাহ দিচ্ছে না কেউ। হতবাক চোখে তাকিয়ে রয়েছে তানিয়া। নাকের রক্ত আস্তিনে মুছে রানাকে ঘিরে হাঁটতে শুরু করেছে ফারায করোটকিন।
‘আমাদের হাতে সারাদিন নেই,’ বলল রানা। ‘যা করার জলদি!’
বেল্টের খাপ থেকে স্টিলেটো বের করল ফারাজ। নিষেধের ভঙ্গিতে মাথা নাড়ল রানা। যারা ব্যবহার জানে না, তাদের জন্যে নয় ওই অস্ত্র।
হিংস্র ভঙ্গিতে ছোরা দোলাচ্ছে ফারাজ। ওটা গেঁথে দেবে রানার বুকে। ছোরা চালাতেই হাতের তালুর ওপর দিয়ে ফলা যেতে দিল রানা, পরক্ষণে মোচড় দিয়ে কেড়ে নিল ওটা, যেন শিশুর হাতের ললিপপ। নাক দিয়ে ঝরঝর করে রক্ত পড়ছে ফারাযের। ছোরা হারিয়ে অবাক চোখে দেখল নিজের শূন্য হাত। পরক্ষণে দেখল উঠানে পড়ে থাকা দুই ভাইকে। আবার তাকাল রানার দিকে। পরমুহূর্তে পালিয়ে যাওয়ার জন্যে ঝেড়ে দৌড় দিল সে।
‘এত তাড়া কীসের?’ দু’পা এগিয়ে খপ্ করে যুবকের পনি টেইল চেপে ধরল রানা। হ্যাঁচকা টান দিল পেছনে। ফলে তাল হারিয়ে চিত হয়ে উঠানে পড়ল ফারায। চোয়ালে দুটো লাথি মেরে তাকেও ঘুম পাড়িয়ে দিল রানা। সবমিলে লড়তে গিয়ে ব্যয় হয়েছে পনেরো সেকেণ্ড। খরচ করতে হয়নি একটা ঘুষিও।
তবে এমনি সময়ে দরজা খুলে বেরোল লেনিন বার-এর বারম্যান। সে দক্ষ লোক। হাতে পাম্প শটগান। ওটা তাক করল বিদেশি যুবকের বুক লক্ষ্য করে। বুঝিয়ে দিল, শেষ হয়নি লড়াই
জন্মের সময় বন্দুকটা ছিল বারো গেজের পাম্প-অ্যাকশন হান্টিং শটগান। সাধারণত এগুলোর নলের দৈর্ঘ্য হয় আটাশ ইঞ্চি। স্মুথবোর। প্রচণ্ড ধাক্কা সহ্য করার জন্যে থাকে ওয়ালনাট কাঠের বাঁট। কিন্তু এই অস্ত্রটায় কারিগরি ফলানো হয়েছে। ছেঁটে ফেলা হয়েছে নল ও বাঁটের বড় অংশ। শটগানে এখন অবশিষ্ট রয়েছে শুধু ছোট্ট একটু পিস্তল গ্রিপ আর বারো ইঞ্চি নল। ডাকাত পড়লে বা রায়ট বাধলে এর চেয়ে ভাল অস্ত্র আর হয় না। যদিও নিখুঁত লক্ষ্যভেদ করা কঠিন, কাউকে কাছ থেকে গুলি করা হলে দু’টুকরো হয়ে যাবে সেই লোক। বার-এর নিচের তাক থেকে বের করে এনেছে ওটা গোমড়ামুখো বারটেণ্ডার।
রাগী চেহারায় বন্দুকে পাম্প করল বানম্যান। ধাতব ক্রাঞ্চ-ক্রাঞ্চ শব্দ তুলল বন্দুক। দু’পা ফাঁক করে ডান কোমরে ঠেকাল বন্দুকের বাঁট। নল তাক করেছে রানার বুক লক্ষ্য করে।
স্টিলেটো হাতে দাঁড়িয়ে আছে দুর্ধর্ষ বিসিআই এজেন্ট ভাবছে, পারব তো ঠিক সময়ে তার চোখ ভেদ করতে? নইলে বুকে ঢুকবে সোয়া এক আউন্স বাক শট। নলকাটা বন্দুক থেকে বেরোবার সময় গুলির গতি হবে সেকেণ্ডে পনেরো শ’ ফুট।
লড়াইয়ের সময় মূর্তির মত স্থির ছিল তানিয়া আজোরভ। এবার হঠাৎ যেন ফিরে পেল প্রাণ। কেউ কিছু বোঝার আগেই দ্বিধাহীনভাবে চলে গেল বারম্যানের পেছনে। বিদ্যুদ্বেগে তার হাতের তালু নামল লোকটার ঘাড়ের ওপর।
টলমল করে উঠল বারম্যান। অর্ধেক ঘুরল তানিয়ার দিকে। কিন্তু ততক্ষণে ছোঁ দিয়ে তার হাত থেকে বন্দুক কেড়ে নিয়েছে মেয়েটা। পরমুহূর্তে বন্দুকের বাঁট লাগল লোকটার থুতনির নিচে। নরম মাংস, দাঁতের পাটি ও কাঠের সংঘর্ষে চারপাশে ছড়াল থ্যাচ-খট আওয়াজ। ভেজা কাপড়ের মত উঠানে নেতিয়ে গেল বারম্যান, বেহুঁশ।
পরের সেকেণ্ডে ঘুরেই দরজায় দাঁড়ানো লোকগুলোর দিকে বন্দুক তাক করল তানিয়া। নলটা কোনদিকে দেখেই হুড়মুড় করে বার-এ ঢুকল সবাই। মরলে মরুক ওরা চার বন্ধু! শেষজন পেছনে দড়াম করে আটকে দিল দরজা। ভাঁজ খুলে বন্দুকের রিসিভার থেকে গুলি নিল তানিয়া। ছুঁড়ে ফেলল লেনিন বার-এর ছাতে। মই না পেলে ওগুলো সংগ্রহ করতে পারবে না কেউ। দালানের পাশের ঝোপে বন্দুক ফেলে বলল মেয়েটা, ‘এবার আমাদের চলে যাওয়া উচিত। যে-কোনও সময়ে পুলিশ আসবে।’
‘পুলিশ ডাকলে ফেঁসে যাবে ওরাই,’ প্রায় অচেতন ফাদিলের পাশে থামল রানা। হাত ধরে হ্যাঁচকা টানে দাঁড় করিয়ে দিল তাকে। কাত হয়ে পড়তে গিয়েও সামলে নিল রাশান মস্তান। অবাক চোখে দেখল রানাকে। তিন সেকেণ্ড পর চিনল কে ওই বাদামি যুবক। ভীষণ ভয়ে পিছিয়ে যেতে চাইল ফাদিল।
‘চলো! লুঠের জিনিস কোথায় দেখিয়ে দেবে,’ বলল রানা, ‘ওগুলোর ভেতর আমাদের জিনিস আছে। ওটা ফেরত চাই। চালাকি করবে না। নইলে ভাঙব দুই কবজি। একই হাল হবে তোমার দুই ভাইয়ের। ওরা হাসপাতাল থেকে বেরোলে টের পাবে, কয়েক মাস বড় ভাইয়ের পাছা পরিষ্কার করতে হবে ওদেরকে।’
বিড়বিড় করে ফাটা গলায় বলল ফাদিল, ‘শালা, কী চাস্! শুয়োরের বাচ্চা!’
এক পা সামনে বেড়ে হাত ওপরে তুলল রানা।
মার খাওয়া কুকুরের মত কুঁকড়ে গেল রাশান যুবক। ‘না, না, দেখিয়ে দেব কোথায় রেখেছি। জায়গাটা বেশি দূরে না।’
‘ফাদিল, নিজের বাড়িতে চোরাই মাল রাখো তুমি?’ একটু থমকে গিয়ে জানতে চাইল রানা।
কাঁধ ঝাঁকাল ফাদিল। সে হয়তো হদ্দবোকা, তবে এতটা নয় যে রানার কথামত চলবে না। মার খেয়ে ভূত হওয়ার ইচ্ছে নেই তার। ‘যে-কোনও কিছু নিতে পারেন। শুধু একটা কথা, ভাই, আর মারবেন না। ঠিক আছে তো?’
‘কথা দিতে পারছি না। এগোও।’
কাত হয়ে পড়ে থাকা মোটর সাইকেল একবার দেখে নিয়ে রওনা হলো ফাদিল করোটকিন। দ্বিতীয়বার তাকাল না অজ্ঞান দুই ভাই বা বারম্যানের দিকে। খোঁড়াতে খোঁড়াতে চলেছে। পিছু নিল রানা ও তানিয়া। মিনিটখানেক পর আবারও ধূসর, নির্জন এক রাস্তায় পড়ল ওরা।
একটু দূরেই অ্যান্টোনিন নিকোলভের অ্যাপার্টমেন্ট।
জীর্ণ এক বাড়ির সিঁড়ি বেয়ে লেংচে লেংচে চারতলায় উঠল ফাদিল। মার খাওয়া জায়গার ব্যথায় মাঝে মাঝে কাতরে উঠছে। একটা দরজার তালা খুলে ভেতরে ঠেলে সরাল করাট। তার অ্যাপার্টমেন্টের তুলনায় নিকোলভেরটা রীতিমত রাজসিক। বদ্ধ এই দু’ঘরের ফ্ল্যাটে গাঁজার ধোঁয়ার কুবাস আর ঘামের দুর্গন্ধ।
বাড়তি ঘরে জড় করেছে লুঠের মাল। বাক্সের পর বাক্স চোরাই জিনিসপত্র। মেঝেতে তিন সেন্টিমিটার পুরু ধুলো।
‘আপনার কী চাই? টিভি? ভিডিয়ো?’ বিড়বিড় করল ফাদিল। দেখাল ইকুইপমেণ্ট ভরা ক্রেট। ‘দিতে পারি পঞ্চাশ ইঞ্চির প্যানাসনিক টিভি। প্রায় নতুন। আরও অনেক কিছু আছে। সব আপনার জন্যেই তো, বড় ভাই!’
‘অ্যান্টোনিনের অ্যাপার্টমেন্ট থেকে যা যা এনেছ, সব বের করো।’
রানার নির্দেশে দুটো বাক্স সরাল ফাদিল। আঙুল তাক করে দেখাল ছোট এক ক্রেট। বদমেজাজি যুবকের ধমক খেয়ে পিছিয়ে গেল সে। অবাক হয়ে দেখল, আবর্জনার ভেতর কী যেন খুঁজছে লোকটা! এবার ফাদিল পরিষ্কার বুঝল, আসলেই বদ্ধ উন্মাদ এই বাদামি যুবক।
‘আপনি তা হলে বোধহয় ওই লোকের বন্ধু?’ বলল ফাদিল। ‘বুঝেছি। সব ফেরত দেব। এমনিতেই বিক্রির মত কিছুই ছিল না। ওই যে, ওখানে তার ডিভিডি মেশিন। একদম ধচাপচা। একদম নতুন একটা দেব। সঙ্গে একগাদা পর্নো ছবি। তা হলে চলবে তো?’
‘অ্যাই, একদম চুপ!’ ধমক দিল রানা। কয়েক মুহূর্ত পর সোজা হয়ে দাঁড়াল। হাতে প্লাস্টিকের ছোট ব্যাগ। ওটার ভেতর হালকা গোলাপি ছোট্ট, অকেজো নোকিয়া সেল ফোন।
ছোট মাপের চোর হলেও নাক বাঁকা করল ফাদিল ‘আপনি ওটার জন্যে এসেছেন, ভাই? আপনি তো দেখছি আমার চেয়েও গরিব! ওই ফোন মেরামত করতে গেছিলাম, মেকানিক বলেছে, ওটা বাতিল মাল।’
প্লাস্টিকের ব্যাগ থেকে যন্ত্রটা নিয়ে মন দিয়ে দেখল রানা। আঠা দিয়ে প্লাস্টিকের কেসিং ঠিক করতে চেয়েছে তিন চোর। তারপর টের পেয়েছে, সব টুকরো নেই। বাঁকা হয়েছে যন্ত্রের চেসিস ও কি-প্যাড। তিন জায়গায় ফেটেছে স্ক্রিন। নষ্ট হয়ে গেছে পাওয়ার বাটন। প্লাস্টিকের ব্যাগে সব রাখল রানা। ব্যাগটা গেল প্যান্টের পকেটে।
নিজের সৌভাগ্য দেখে হতবাক ফাদিল। বাদামি শালা ট্রাক এনে ঘরের সব নিয়ে গেলেও কিছুই করতে পারত না সে। অথচ বিদেশি পাগলা নিয়েছে অকেজো একটা সেল ফোন। বেধড়ক মার খেয়েও চওড়া হাসি দিল ফাদিল। ভুলে গেছে লেনিন বার-এর বাইরে জ্ঞান হারিয়ে পড়ে আছে দুই ভাই। রানাকে বলল, ‘যা চেয়েছেন, সবই তো পেলেন। এবার আমাকে ছেড়ে দিন।’
এবারের মত,’ বলল রানা। ‘কিন্তু মাথার ভেতর একটা কথা গুঁজে নাও। চুরির দিন শেষ। এখন থেকে তোমার ওপর চোখ রাখব আমরা। আবারও চুরি করে বেড়াচ্ছ দেখলে হাজির হবে আমার বন্ধুরা। ওরা আবার আমার মত নরম মনের মানুষ নয়। একটা একটা করে হাড় তো ভাঙবেই, তার আগে ভোঁতা ছুরি দিয়ে তোমাকে খাসি করে দেবে। কাজেই… হুঁ-হুঁ-হা-হা-হা-হা! বোঝা গেছে?’ নিষ্ঠুর হাসি হাসল রানা।
ঠোঁট থেকে আনন্দের হাসি উধাও হয়েছে ফাদিলের। মাথা নিচু করে বিড়বিড় করল, ‘ঠিক আছে। আপনি হচ্ছেন বস্!’
বদ্ধ অ্যাপার্টমেন্ট থেকে বেরোল রানা ও তানিয়া। নিচে নেমে রাস্তায় পড়ার পর দুষ্টু হাসল মেয়েটা। ‘এটা বলতে বাধ্য হচ্ছি, মেজর, আপনার পদ্ধতি বড় অদ্ভুত। তবে কাজ হয়। আর ওই খাসি করার ব্যাপারটা… আমার ওসব নেই, তবু জিভ শুকিয়ে এসেছিল।’
‘ভাঙা ফোন ছাড়া কিছুই পাইনি,’ মৃদু হেসে বলল রানা, ‘ওটা থেকে কিছু পাব কি না, জানি না। আর ফাদিলের কথা ভেবে লাভ নেই। বড়জোর একসপ্তাহ, তারপর আবারও বেরোবে চুরি করতে।’
‘মনে হয় না।’ মাথা নাড়ল তানিয়া। ‘রাশান যুবকরা নপুংসক হতে ভীষণ ভয় পায়।’
‘ওই ব্যাপারে শুধু ওদেরকে দোষ দিয়ে লাভ নেই,’ উদাস হয়ে গেল রানা। কয়েক মুহূর্ত পর বলল, ‘বার-এর সামনে সাহায্য করেছ। সেজন্যে তোমাকে ধন্যবাদ দেয়া হয়নি। এখন দিচ্ছি: থ্যাঙ্ক ইউ। অনায়াসে বারম্যানের কাছ থেকে অস্ত্র কেড়ে নিলে। কোথায় শিখলে ওই কৌশল?’
কাঁধ ঝাঁকাল তানিয়া। ‘জীবনে চলার পথে।’
‘জানতাম না তুমি এত গুণী মেয়ে,’ বলল রানা। হাঁটার গতি বাড়ল ওর। ‘এবার ফিরব হোটেলে।’ফেরার সময় সন্দেহভাজন কাউকে দেখল না রানা। যদিও খচ্-খচ্ করল মন। প্রথম কাজ হওয়া উচিত ইউনার ফোনে জরুরি কিছু পাওয়া যায় কি না, সেটা দেখা। আসার পথে কয়েকবার ট্রাম ও বাস বদল করল ওরা। ভাঙা ফোনের জন্যে চার্জার কিনল ইলেকট্রনিক্সের দোকান থেকে। শেষদিকে চাপল মিনিভ্যান ট্যাক্সিক্যাবে। ওটার কাঁচ টিন্টেড। ড্রাইভারকে বলে দেয়ায় হোটেলের পেছন রাস্তায় থামল সে। কিচেনের দরজা ব্যবহার করে হোটেলে ঢুকল রানা ও তানিয়া। সামনের রাস্তায় কেউ থাকলে সে জানবে না ওরা ফিরেছে।
মেইন লবিতে না গিয়ে হোটেলের আইটি লাউঞ্জে ঢুকল ওরা। টাকার বিনিময়ে এখানে মেলে নানান টেকনোলজিকাল সহযোগিতা। অনেকে বসে আছে কমপিউটারের সামনে। ঘরের কোণে খালি এক ডেস্কে কমপিউটার দেখে ওখানে দুটো চেয়ার টেনে বসল রানা ও তানিয়া। পাবলিক লাইব্রেরির মতই নীরব আইটি লাউঞ্জ। অবশ্য মাঝে মাঝে খট-খট শব্দ তুলছে কি-বোর্ড। বা মৃদু কেশে নিচ্ছে কেউ।
‘বেশি মানুষ,’ চারপাশে চেয়ে ফিসফিস করল তানিয়া ‘আপনার সুইটে তো ওয়াই-ফাই আছে। চলুন, বরং ওখানেই যাই।’
নিজেও এ কথা ভেবেছে রানা। এবং কারণ আছে বলেই ভাবনাটা বিদায় করেছে মন থেকে। মাথা নাড়ল রানা। কেন যেন অস্বস্তি বোধ করছে। অন্তর বলছে, গোটা ব্যাপারটার ভেতর লুকিয়ে আছে খুব জটিল কিছু। মানুষ যত কম জানবে ওদের ব্যাপারে, ততই মঙ্গল। কেউ চোখ রাখলে অনায়াসেই হ্যাক করতে পারে উইন্টার গার্ডেন সুইটের ওয়াই-ফাই। ওখান থেকে অনলাইনে গেলেই ট্রেস করবে। আজকাল গোপনীয়তা বজায় রাখা কঠিন, কিন্তু হোটেলের খোলা নেটওঅর্ক অন্যকিছু। নির্দিষ্ট কাউকে খুঁজে নেয়া খুব কঠিন হবে প্রতিপক্ষের জন্যে।
কমপিউটার চালু করে ভাবল রানা, একটু পর বোঝা যাবে সকালের অভিযান সফল, নাকি ব্যর্থ। হয়তো পাবে না জরুরি তথ্য। ওর পাশে বসেছে তানিয়া আজোরভ। পকেট থেকে প্লাস্টিকের ব্যাগ বের করল রানা। ওটা থেকে নিয়ে টেবিলে রাখল ভাঙাচোরা টুকরোগুলো। দীর্ঘশ্বাস ফেলে মাথা নাড়ল মেয়েটা। ফিসফিস করল, ‘সব ভেঙেচুরে শেষ। নিকোলভ এ কাজ করে থাকলে, বেশ কসরত করতে হয়েছে তাকে।’
‘আশা করি ব্যর্থ হয়েছে তার প্রচেষ্টা,’ নিচু গলায় বলল রানা।
দুষ্টু হাসল তানিয়া। ‘সত্যিই সব ডেটা হারিয়ে গেলে, বলতে হবে খামোকা মার খেল করোটকিনরা।
মাথা দোলাল রানা। ‘তিন বেচারা। ভাবছি হাসপাতালে ফুল পাঠাব।’ প্যাকেট খুলে ফোনের চার্জার নিয়ে দু’দিকে কানেকশন দিল ও। বাতি জ্বলল না নোকিয়া ডিভাইসে। ‘এত সহজে কিছুই পাওয়া যায় না,’ কথাটা বলে কমপিউটারের মাউস ধরল রানা। জ্বলজ্বল করে উঠল স্ক্রিন। কাজের জন্যে তৈরি সিপিইউ।
‘জানেন কী করতে হবে?’ সন্দেহ নিয়ে জিজ্ঞেস করল তানিয়া।
‘সব কিছুরই প্রথমবার বলে কথা আছে,’ জবাবে বলল রানা। ও আইটি জাদুকর না হলেও জানে কী করতে হবে। ওর দেখা সেরা চালু ব্রডব্যাণ্ডের মালিক এই হোটেল। ওই টেকনোলজির দিক দিয়ে পশ্চিমাদের পিছনে ফেলেছে রাশানরা। এক সেকেণ্ড লাগল না সার্চ ইঞ্জিন খুঁজে দিল ডেটা রিকভারি সফটওয়্যার। আজ দ্বিতীয়বারের মত মিস্টার ব্রেযনেভের ক্রেডিট কার্ডের এক্সপেন্স অ্যাকাউন্ট ব্যবহার করে সফটওয়্যারটা কিনল রানা। ওটা কমপিউটারে ডাউনলোড হতেই হাতে নিল ভাঙা ফোন। ভাবছে, এসডি কার্ডে পাবে ইউনার স্টোর করা ফাইল। ফোনের চেসিস পাতলা এবং হালকা, কাগজের মত সরু অ্যালয় দিয়ে তৈরি, তবে ওটা বেঁকে গেছে বলে পোর্টে শক্তভাবে আটকে আছে কার্ড। কেউ চেয়ে নেই দেখে নিয়ে ফারাযের স্টিলেটো বের করল রানা। চোখা ডগা দিয়ে পোর্ট থেকে বের করতে চাইল কার্ড।
‘সাবধান,’ রানার কাজ দেখছে তানিয়া। কুঁচকে ফেলল ভুরু। ‘জিনিসটা ভঙ্গুর। চাপ পড়লেই মট করে ভাঙবে।’
‘পরামর্শের জন্যে ধন্যবাদ,’ সতর্ক হাতে পোর্টে ছোরার ডগা ঢোকাল রানা। সামান্য চাড় দিতেই খুট করে খুলে গেল কার্ড। সাবধানে ওটা বের করে দেখল তিন সেকেণ্ড। ওর মনে হলো না ওটার ক্ষতি হয়েছে। কমপিউটারের বিশেষ এক পোর্টে কার্ডটা ঢুকিয়ে রিকভারি সফটওয়্যার চালু করল রানা। সফটওয়্যার স্ক্যান করছে হারিয়ে যাওয়া ফাইল। যে- কোনও সময়ে জানা যাবে কার্ড ঠিক আছে, না নোকিয়া ডিভাইসের মতই নষ্ট। টার্মিনালের আরও কাছে চেয়ার সরিয়ে আনল তানিয়া। আটকে ফেলেছে শ্বাস। ওর হাঁটু স্পর্শ করছে রানার হাঁটু। মেয়েটার পারফিউমের সুগন্ধি পেল বিসিআই এজেন্ট
তিলতিল করে পেরোচ্ছে সময়।
কাজ করে চলেছে কমপিউটার।
মনিটরে হঠাৎ করেই চালু হলো একটা স্ক্রিন। কার্ডে প্রচুর ডেটা ফাইল পেয়েছে সফটওয়্যার। জানতে চাইল, ডাউনলোড করবে কোথায়।
‘এক্সেলেন্ট,’ বিড়বিড় করল তানিয়া।
নিচু গলায় বলল রানা, ‘দেখা যাক কার্ডের ভেতর কী।’
.
লোকটা লম্বা নয়, আবার বেঁটেও নয়। পরনে সাধারণ পোশাক। একবার তাকে দেখলে দ্বিতীয়বার দেখবে না কেউ। সত্যিকারের ছায়ার মত। এ মুহূর্তে দাঁড়িয়ে আছে নেগলিনায়া স্ট্রিটে, কানে মোবাইল ফোন। হোটেলের প্রবেশ-পথের ওপর চোখ। মাঝে মাঝে দেখছে উইন্টার গার্ডেন সুইটের জানালা ও টেরেস। সকালে হোটেল থেকে বেরিয়ে যাওয়ার পর এখনও ফেরত আসেনি বাঙালি গুপ্তচরটা। মেট্রো ট্রেনে দুর্ঘটনার পর আবারও ফিরে হোটেলের ওপর চোখ রেখেছে লোকটা এবং তার সঙ্গী। অবশ্য জিপিএস ট্র্যাকিং ডিভাইসের কারণে তারা জেনে গেছে, কোথায় আছে তাদের দুই শিকার।
‘চার নম্বর বলছি,’ ফোনে রাশান ভাষায় বলল লোকটা। হোটেলে আছে মাসুদ রানা আর ওই মেয়ে। সব নিয়ন্ত্রণের ভেতর। নিয়মিত মনিটর করছি।’
লাইনের আরেক প্রান্তে ব্যক্তিগত নিরাপদ ঘরে বিরাট এক চামড়ার নরম চেয়ারে বসে আছে মিশন চিফ। সামনে বিশাল ডেস্ক। ওদিকের দেয়ালে ঝোলানো সারি সারি স্ক্রিন। অপেক্ষাকৃত বড় এক স্ক্রিনে আরারাত পার্ক হায়াত হোটেলের এরিয়াল ফিড দেখছে। পৃথিবীতে ধাক্কা খেয়ে সোজা আড়াই শ’ কিলোমিটার ওপরে উঠে জিয়োস্টেশনারি স্পাই স্যাটেলাইটে গিয়ে আবার ফিরছে ফিড।
এ ধরনের রিপোর্ট ভুল হতে পারে ভেবেই হোটেলের কাছ থেকে ফিল্ড এজেন্টদেরকে সরাল না মিশন চিফ। সকাল থেকে যা ঘটেছে, প্রায় সবই জেনেছে। এ-ও বুঝতে পারছে, এখন কী করছে মাসুদ রানা। কখন বাঙালি গুপ্তচর হোটেলে ফিরেছে, তাও তার নখদর্পণে। মাসুদ রানা যেখানেই যাক, অনায়াসেই ট্র্যাক করতে পারবে। উইন্টার গার্ডেন সুইটে রয়েছে অডিয়ো বাগিং ডিভাইস। ওয়াই-ফাই ব্যবহার করলেই মুহূর্তে তার ডেস্কে পৌঁছুবে সমস্ত ডেটা।
অপারেটিভরা ডেটা পেলেই তা পৌঁছে যাচ্ছে। এ ছাড়াও, আসছে আরও বহু তথ্য। নিচু পর্যায়ের এজেন্টদেরকে রাখা হয়েছে চারপাশে চোখ রাখার জন্যে। নতুন কিছু ঘটলে সঙ্গে সঙ্গে জানাবে তারা। প্রয়োজনে বাধা দেবে মাসুদ রানাকে।
আপাতত তাকে বাধা দেয়ার কোনও কারণ দেখা দেয়নি। সব চলছে পরিকল্পনা অনুযায়ী। তবে ত্রুটি আছে একটা বিষয়ে। ওটার জন্যে অসন্তুষ্ট মিশন চিফ। ঠাণ্ডা মাথার মানুষ সে। নইলে উঠত না এত ওপরে। জরুরি মিশন সফল করতে গিয়ে কখনও কখনও কাউকে বলি দেয়। জাতে রাশান নয় সে, অন্য জাতির মানুষ। তার রাশান বক্তব্য থেকে ঝরল মারাত্মক সাপের বিষের মত বিপজ্জনক কিছু। ‘আমার কথাগুলো মন দিয়ে শোনো, চার নম্বর। খেয়াল রেখো, কার বিরুদ্ধে কাজ করছ। মাসুদ রানা সার্ভেইলেন্স বা কাউন্টার সার্ভেইলেন্সের এক্সপার্ট। এ ছাড়া তার আছে আরও বহু গুণ, যেসব তোমাদের নেই। আবারও এই অপারেশনে ভুল হলে, বা সে সন্দেহ করে বসলে, সরিয়ে দেয়া হবে তোমাদেরকে। আমার কথা বুঝতে পেরেছ?’
সরিয়ে দেয়া মানে খতম করা, ভাল করেই জানে এজেন্ট। বড় করে ঢোক গিলল। গোপন করল ভয়। সহজ সুরে বলল, ‘আমাদেরকে আর দেখবে না, চিফ। গ্যারান্টি দিচ্ছি।’
‘মিশন গুবলেট করবে না, চার নম্বর। টিমের সবাইকে স্পষ্ট নির্দেশ দেয়া হয়েছে। দূর থেকে চোখ রাখো রানার ওপর। কাজে নামবে আমি নির্দেশ দিলে। সে পৌঁছে দেবে আমাদের নিকোলভের কাছে। আর তখন তুমি দেখাবে তোমার প্রতিভা।’
মৃদু হাসল এজেন্ট। তার টিমের মূল কাজ সার্ভেইলেন্স নয়। ঠিক সময়ে তুলে আনবে মাসুদ রানাকে।
‘বুঝতে পেরেছি, চিফ। ওভার অ্যাণ্ড আউট।’
এসডি কার্ড থেকে কমপিউটারে সব ডেটা নেয়ার পর এক এক করে ফাইল খুলছে রানা। কয়েক মুহূর্ত পর বুঝল, মুছে গেছে ফোন থেকে কলের মেমোরি ও নম্বর। রয়ে গেছে শুধু টেক্সট্ মেসেজ, ইমেজ ও কিছু ভিডিয়ো ফাইল।
টেক্সট দিয়েই শুরু করল রানা। হয়তো ওগুলোর ভেতর আছে জরুরি তথ্য। জানা যাবে কোথায় আছে নিকোলভ। রানার মনে হচ্ছে, ও ছুটছে বুনো হাঁসের পিছে, তবে এ ছাড়া আর কোনও উপায়ও নেই ওর।
কিছুক্ষণ পর বুঝল, প্রচুর মেসেজ পাঠাত ইউনা। নিচু গলায় তানিয়াকে বলল রানা, ‘সময় লাগবে সব পড়তে।’
‘আর কোনও কাজও তো নেই,’ ফিসফিস করল তানিয়া।
সত্তরটা মেসেজ পড়ার পরেও জরুরি কিছু পেল না রানা। জনা বারো ঘনিষ্ঠ বন্ধু-বান্ধবী আছে ইউনার। নিয়মিত তাদের সঙ্গে মেসেজে যোগাযোগ রাখত। তবে তাদের ভেতর সবচেয়ে বেশি মেসেজ পেয়েছে ভেরোনিকা নামের এক বান্ধবী। তার কাছে মনের সবই বলে ইউনা। চট্ করে ফেসবুকে ঢুকে ভেরোনিকা মোহনির ছবি দেখল রানা। ওই মেয়ে থাকে ফ্রান্সের লে ম্যান্সের সুযে-সা-সাখথে এলাকায়। বয়স বারো। লেমি লোভাগোটির মহাভক্ত। যদিও সে যে কে, জানে না রানা। আমস্টারড্যামে পুরনো দুই বান্ধবীকে ডাচ ভাষায় মেসেজ দিয়েছে ইউনা। তাদের নাম জুলি ও সোফি।
হাসিখুশি যে-কোনও মেয়ে যেভাবে বন্ধু-বান্ধবীর সঙ্গে মেসেজের মাধ্যমে যোগাযোগ রাখে, তাই করেছে ইউনা। ওর বেশিরভাগ বান্ধবী নিজেদের ভেতর আলাপ করে নিক ব্রাউন নামের এক ছেলের বিষয়ে। রানার মনে হলো ইউনাও মনে মনে তাকে পছন্দ করে। বাচ্চা এক মেয়ের ব্যক্তিগত নিষ্পাপ চিঠি পড়তে গিয়ে নিজেকে চোর বলে মনে হলো ওর। ওরা বর্তমান পপ স্টার ও সিনেমার হিরোদেরকে নিয়ে বেশ কিছু মেসেজ বিনিময় করেছে। কে দেখতে সবচেয়ে ভাল, কে সবচেয়ে ভয়ঙ্কর- এসব। শ্যারন নামের এক মেয়ের জন্মদিনে গিয়েছিল ইউনা। তবে সেসময়ে অসুস্থ ছিল বলে ওখানে যেতে পারেনি ভেরোনিকা। সেজন্যে আফসোস করেছে ইউনা। এ ছাড়া ওর মেসেজে এসেছে আগুস্তে নামের এক চমৎকার বে পনির কথা। ক্রিসমাসে ওই বাচ্চা ঘোড়াটা ওকে উপহার দেন ওর নানা মিস্টার ব্রেযনেভ।
পরের সাড়ে চার শ’ মেসেজ এক এক করে খুলল রানা। বিড়বিড় করল, ‘খামোকাই পিট্টি দিলাম করোটকিনদেরকে।’ চোর পিটিয়ে ওর নিজের মনেই জাগছে চোর-চোর ভাব।
এবার ইমেজ ও ভিডিয়ো ফাইল নিয়ে পড়ল রানা। প্রচুর ছবি তোলে ইউনা। ভালগুলো বেছে ফ্রেমে বাঁধিয়ে রেখেছে নিজের বেডরুমে। শত শত পোষা প্রাণীর ছবি। নানাধরনের কুকুর ও ঘোড়া ওর বেশি প্রিয়।
‘জীব-জন্তু পছন্দ করে,’ মন্তব্য করল তানিয়া।
‘পশু চিকিৎসক হতে চায়,’ বলল রানা।
‘ওর বয়সে আমিও তাই চাইতাম।’
তানিয়ার দিকে তাকাল রানা। ‘অবাক করলে! তোমার মনেও তা হলে নরম জায়গা আছে?’
একবার মনিটর দেখে নিয়ে রানার দিকে চাইল মেয়েটা। ‘আপনি তো আমার সম্পর্কে কিছুই জানেন না। এখন ঠোঁটে হাসি নেই।
‘কথা ঠিক,’ স্বীকার করল রানা। একের পর এক ছবি দেখছে। জানোয়ারের মাঝে রয়েছে মানুষ ও জায়গার ছবি। লুকা ব্রেযনেভের দুর্গের কয়েকটা দৃশ্য চিনল রানা। ওখানে বেড়াতে গিয়েছিল ইউনার বন্ধু-বান্ধবীরা, তখন ছবি তুলেছে। কয়েকটা ছবি ভেরোনিকা ও নিক ব্রাউনের। চমৎকার এক ছবি তুলেছে নানার গাল্‌ফ্‌স্ট্রিম জেট বিমানের। সবেমাত্র রানওয়ে ছেড়ে আকাশে উঠেছে ওটা। পেছনে মস্ত বড় লাল সূর্য। আরেক দৃশ্যে দেখা গেল বিমানের পাশে ইউনিফর্ম পরে দাঁড়িয়ে আছে পাইলট রবার্ট স্টিফান। এরপর রয়েছে এয়ারক্রাফটের ভেতরের ছবি। জানালা দিয়ে তুলেছে সাদা মেঘের দৃশ্য।
এক এক করে ছবি দেখে যাচ্ছে রানা।
হঠাৎ করেই একটা ছবির দিকে আঙুল তাক করল তানিয়া। ‘ওটা কোথায় তা জানি আমি। ভিআনুকোভা এয়ারপোর্টের একটা জায়গা। ওখানে নামে প্রাইভেট জেট বিমান।’
রানাও চিনতে পারল, যদিও দিনে অন্যরকম লাগছে। একটু আগে নেমেছে মিস্টার ব্রেযনেভের জেট বিমান। পার্ক করা হয়েছে এক হ্যাঙারের বাইরে। টারমাকে হালকা তুষার। ফাইল ইনফর্মেশন থেকে রানা জানল, ওই ইমেজ গত বছরের অক্টোবরের নয় তারিখের। সেসময় মস্কো এসেছিল ইউনা।
ছবির পর ছবি দেখছে রানা ও তানিয়া।
সবই গত বছরের অক্টোবরে তোলা। পাওয়া গেল ছোট্ট এক ভিডিয়ো ফাইল। শহরে গাড়ির জ্যাম। ধীরে ধীরে সামনে বাড়ছে সারি সারি গাড়ি। তুষারে ঢেকে গেছে রাস্তা। ভাপ ওঠা পুরনো এক গাড়ির ভেতর থেকে ভিডিয়ো তুলেছে ইউনা। রানা চিনল, গাড়িটা ফোক্সভাগেন বিটল। পেছনে ইঞ্জিন। আওয়াজ করে ইনবোর্ড মোটরের মত। পরের ফোটোতে পরিষ্কার দেখল গাড়িটা ফ্যাকাসে নীল রঙের। দাঁড়িয়ে আছে অ্যান্টোনিন নিকোলভের অ্যাপার্টমেন্ট ভবনের বাইরে। গাড়ির গম্বুজের মত ছাতে উঠেছে ইউনা। দু’হাত মেলে দিয়েছে দু’দিকে। ঠাণ্ডায় লালচে হয়েছে মুখ। হাসছে প্রাণ খুলে। উলের হ্যাটের নিচ থেকে বেরিয়েছে চুল। গলায় ভারী স্কার্ফ। গত কয়েক মাসে হঠাৎ লম্বা হয়েছে মেয়েটা ওর মা দেখলে অখুশি হবে, তবে ইউনাকে দেখে রানার মনে হলো, মেয়েটা আছে মহা ফুর্তিতে।
‘ওই গাড়ির রেজিস্ট্রেশন করেনি,’ বলল তানিয়া। ‘নইলে জেনে যেতাম কোথায় আছে।
‘যেখানেই থাকুক, নিকোলভের অ্যাপার্টমেন্টের সামনে নেই,’ মন্তব্য করল রানা।
পরের ভিডিয়ো অক্টোবরের দশ তারিখের। দেখা গেল চুল-দাড়ি ভরা অ্যান্টোনিন নিকোলভকে। মুখে বোকার হাসি। ছোট্ট কিচেনে হাঁড়ির ভেতর চামচ দিয়ে কী যেন নাড়ছে। আবছাভাবে শোনা গেল মিউযিক। তার দু’দিন পর সেলফি তুলেছে ইউনা। বাবাকে জড়িয়ে ধরেছে মেয়েটা। প্রাণ খুলে হাসছে দু’জন। দাঁড়িয়ে আছে মস্কোর কোনও পার্কে। চারপাশে শুভ্র তুষার।
‘ওটা গোর্কি পার্ক,’ সাগর নীল নখ দিয়ে স্ক্রিনে টোকা দিল তানিয়া। ‘ওই যে দেখুন হাউস অভ আর্টিস্টস্, তার পেছনে ফলেন মনুমেন্টস্।’
শহরের দৃশ্যের দিকে খেয়াল নেই রানার। মন দিয়ে দেখল বাপ-মেয়ের চেহারা। ওর মনে হলো ভালবাসার কমতি নেই দু’জনের মধ্যে। নিকোলভের চোখে নরম দৃষ্টি। বিলিয়নেয়ার লুকা ব্রেনেভের কথাগুলো মনে পড়ল ওর। জঘন্য লোক নিকোলভ। মানুষ নামের অযোগ্য। চরম মিথ্যাবাদী।
হয়তো সত্যিই তেমনই লোক সে, কিন্তু কেন যেন রানার মনে হলো নিজের সন্তানকে জেনেবুঝে বিপদে ফেলবে না সে। দায়িত্ব পালন থেকে পিছিয়েও যাবে না।
অথচ এখন পর্যন্ত ওকে যা বলা হয়েছে, তা থেকে ধরে নিতে হবে ওই লোক নিজের মেয়েকে কিডন্যাপ করেছে টাকার জন্যে। এটা ঠিক মেনে নিতে পারল না রানা। বিড়বিড় করে বলল, ‘হুম্।’
ওর দিকে তাকাল তানিয়া। ‘কী?’
‘কিছু না,’ পরের ফাইলে গেল রানা। আবারও দেখা দিয়েছে ফোক্সভাগেন বিটল। এবারে ছোট্ট ভিডিয়ো। তোলা হয়েছে সামনের সিট থেকে। গাড়ি চলেছে ব্যস্ত মোটরওয়ে ধরে। তুষারভরা এগারো অক্টোবর। গাড়ির ড্যাশবোর্ডের ওপর দেখা যাচ্ছে লাল দুটো ছোট জুতো। স্টিয়ারিং হুইলের সঙ্গে নড়ছে এক লোকের হাত। বোধহয় অ্যান্টোনিন, নিকোলভ।
‘ওটা ফেডারেল হাইওয়ে এম টেন,’ বলল তানিয়া। ‘বহুবার গিয়েছি ওদিকে। সোজা গেছে সাত শ’ কিলোমিটার দূরের সেই সেইণ্ট পিটার্সবার্গে।’
ওই পথে কোথায় গেছে অ্যান্টোনিন ও ইউনা, ভাবছে রানা। পরের ইমেজ একই দিনের। বিকেল। হাইওয়ে থেকে নেমে পড়েছে ওদের গাড়ি। দু’দিকের ঘন জঙ্গলের মাঝ দিয়ে চলেছে বিটল। বরফে ছাওয়া আঁকাবাঁকা রাস্তাটা সরু। গাড়ির জানালা দিয়ে দূরের এক গথিক চার্চের ছবি তুলেছে ইউনা। মাঠের মাঝে ওই বাড়ি পরিত্যক্ত মনে হলো রানার। দূর থেকেও বোঝা যাচ্ছে ধসে পড়েছে ছাতের একাংশ। বাড়ির ভেতরে জন্মেছে বড় গাছ। সুযোগ পেলে সবই খুলে নিয়ে যেত চোর, তবে বিশাল এলাকায় জনবসতি নেই, কাজেই জিনিসপত্র বিক্রি করবে কার কাছে!
‘ওই জায়গা চিনি,’ বলল তানিয়া, ‘গেছি ছোটবেলায়। তখন ওদিকে আমাদের এক আত্মীয় থাকতেন। অনেক দিন আগে মারা গেছেন। ওই চার্চ ছিল ওই এলাকার জমিদারের তৈরি। তাও দেড় শ’ বছর আগের কথা। প্রথম যখন ওটাকে দেখি, তখনই প্রায় ভেঙে পড়েছে। বাবা শোনাতেন অনেক ধরনের গল্প। তাঁর কাছেই শুনেছি সোভিয়েত আমলে ওই গির্জাকে ব্যবহার করা হতো শস্যের গুদাম হিসেবে।’ দুঃখিত চেহারায় মাথা নাড়ল মেয়েটা। ‘বাবা মনে করেছিলেন কমিউনিস্টরা বিদায় নিলে দেশের উন্নতি হবে। ভুল। সব বদলে গেছে, তবে ভাল হয়নি কিছুই।’
‘খুঁজে বের করতে পারবে ওই গির্জা?’ জানতে চাইল রানা।
সামান্য দ্বিধার পর তানিয়া বলল, ‘মনে হয় পারব। কয়েক ঘণ্টা লাগবে পৌঁছুতে। জায়গাটা মস্কো থেকে পুবে। ধরুন, দুই শ’ কিলোমিটার দূরে।’
মনোযোগ দিয়ে গির্জা দেখছে রানা। নিচু গলায় বলল, ‘ওরা কোথায় যাচ্ছিল?’
‘খুব নির্জন এলাকা,’ বলল তানিয়া, ‘সোভিয়েত আমলে পরিত্যক্ত হয়েছে বহু গ্রাম। ওখানে এখন প্রেতাত্মা ছাড়া আর কেউ থাকে না।’
‘তার মানে বলছ ওদিকে আছে বেশ কিছু গোস্ট টাউন?’
‘খামারবাড়িগুলো এতদিনে ধসে পড়েছে। কেউ নেই যে মেরামত করবে। পরে কিছু মানুষ ফিরেছে ওদিকে। তবে হাজার হাজার বর্গ কিলোমিটারের ভেতর আছে হাতে গোনা মাত্র কয়েকজন। বুঝতেই পারছেন, রাশা বিশাল বড় দেশ।’
গত বছর অক্টোবর মাসে নির্জন এক এলাকায় ইউনাকে নিয়ে গেছে ওর বাবা। ছবিতে দেখা যাচ্ছে ঘন জঙ্গল, হ্রদ ও আঁকাবাঁকা গ্রাম্য পথ। কোথাও নেই গাড়ি বা বাড়ি।
দু’দিন কোনও ছবি নেই।
এরপর আবার তোলা হয়েছে ভিডিয়ো ও ফোটো।
প্রথম ছবিটা দেখে বিস্মিত না হয়ে পারল না রানা।
‘ওগুলো কোযি, মানে, ছাগল,’ বলল তানিয়া। এমনভাবে বলল, যেন বলতে চায়: এমন ছাগল কোথাও খুঁজে পাবে নাকো তুমি! দেশপ্রেম আর কাকে বলে!
টিটকারির ভঙ্গিতে বলল রানা, ‘সত্যিই দারুণ! আমারও মনে হয়: রাশায় এর চে’ চমৎকার আর কিছুই নেই।
‘দুনিয়ার সবচেয়ে জঘন্য প্রাণী!’ নাক কুঁচকাল তানিয়া।
‘কেন, তুমি ছাগল পছন্দ করো না?’
‘ঘৃণা করি। ছুঁচোর চেয়েও বেশি দুর্গন্ধ এগুলোর গায়ে।’
‘তুমি না পশু চিকিৎসক হতে চেয়েছিলে?’
‘তখন আমার বয়স ছিল দশ। জানতাম না কী বোঁটকা গন্ধ ছাগলের গায়ে।’
‘তাই বড় হয়ে বেছে নিলে গোয়েন্দাগিরির পেশা। আমার তো মনে হচ্ছে বুদ্ধিমতীর কাজই করেছ।’
একটা ভিডিয়ো ক্লিপ চালু করল রানা। স্ক্রিনে দেখা গেল গ্রাম্য ছোট খামার। তুষারে ভরে আছে চারপাশ। দৃশ্যের একদিকে ছোট্ট হাতে গোলাপি হাতমোজা। নিশ্চয়ই ইউনা। মুঠো করে ধরেছে শুকনো পশু-খাদ্য। তারের বেড়ার ওদিকে জড় হয়েছে একপাল সাদা ছাগল। গলার কাছে ঝুলছে দুই কান। চোখে-মুখে খিদে। দেখা না গেলেও রানা ও তানিয়া শুনল ইউনার হাসির আওয়াজ। খাবার পাওয়ার জন্যে তারের বেড়ার ফাঁক দিয়ে মুখ বের করতে চাইছে ছাগলগুলো। হাত বাড়িয়ে দিল ইউনা। শীতের সাদা কুয়াশার মত ঘন শ্বাস ফেলছে ছাগল। এদিক ওদিক নড়ছে ক্যামেরা। ক্ষণিকের জন্যে ডানদিকে রানা দেখল পাথরের ছোট এক খামারবাড়ি, অর্ধেক ডুবে গেছে তুষারে। বরফে ঢাকা উঠানে কী যেন খুঁটছে কয়েকটা মুরগি। সামান্য সরে গেল ক্যামেরা। ফ্রেমের ভেতর অন্য কিছু দেখেছে রানা।
‘ওই যে,’ সায় দেয়ার সুরে বলল তানিয়া।
‘হ্যাঁ, দেখেছি।’ কয়েক ফ্রেম পিছিয়ে গেল রানা। নতুন করে টিপল প্লে বাটন। যুম করল দৃশ্য। খেয়াল রাখল রেযোলিউশন যেন ঠিক থাকে। খামারবাড়ির দরজার পাশে কাঁচা মাটির ওপর দুটো গাড়ি। একটা পুরনো আমলের জাপানি পিকআপ ট্রাক, অন্যটা নিকোলভের সেই হালকা নীল ফোক্সভাগেন বিটল। গত অক্টোবর মাসে বাপ-বেটি হাইওয়ে থেকে নেমে প্রত্যন্ত কোনও খামারে গেছে, তাতে সন্দেহ নেই।
‘কোনও খামারে বেড়াতে গেছে?’ বলল তানিয়া।
‘আর নইলে দুনিয়ার সবচেয়ে নোংরা থিম পার্ক ওটা।’
‘মনে হচ্ছে দুর্গন্ধ ভরা জন্তুগুলোকে পছন্দ করে মেয়েটা। হয়তো ছাগল দেখতেই গিয়েছিল।’
‘কিন্তু সেজন্যে অত দূরে যেতে হবে কেন?’ বলল রানা। ‘মস্কোর চিড়িয়ানায় গেলেই চলত।’
‘তা ঠিক, মস্কো চিড়িয়াখানা দুনিয়ার সেরা।’
পরের ফাইলে ছবি। খামারবাড়ির বাইরে নিকোলভ আর আরেক লোক। কাছ থেকে দেখা গেল জীর্ণ বাড়িটা। চারপাশে নানান পুরনো আবর্জনা। পশু-খাদ্যের খালি বস্তা, জ্বালানী কাঠ, মুরগি আটকে রাখার তারের বেড়া, জং ধরা বিউট্যান গ্যাসের কিছু বোতল। পরস্পরের কাঁধে হাত রেখে দাঁড়িয়ে আছে নিকোলভ আর ওই লোক। পুরনো বন্ধুরা এভাবে ছবি তোলে। নিকোলভের পাশের লোকটা দৈর্ঘ্যে অন্তত পাঁচ ইঞ্চি বেশি লম্বা। চওড়া শরীর। চুল ও দাড়ি এলোমেলো। কোনও কেয়ার নেই। ওপর ও নিচের পাটিতে কয়েকটা দাঁত অনুপস্থিত। পরনে গ্রিস, কাদা ও ছাগলের নাদায় ভরা কোঁচকানো বয়লার সুট। রানা ভাবল, হয়তো এই জঙ্গুলে এলাকায় তাকেই মনে করা হয় সবচেয়ে স্টাইলিশ, কাঙ্ক্ষিত, যোগ্য পুরুষ।
‘এই লোক ইউনা আর নিকোলভের আত্মীয়?’ আনমনে বলল রানা।
‘রেকর্ড অনুযায়ী নিকোলভ ছিল বাবা-মা’র একমাত্র সন্তান,’ বলল তানিয়া। ‘তবে ওই লোক হয়তো দূর সম্পর্কের কোনও কাজিন হতে পারে।’
‘স্কুল-জীবনে কারা নিকোলভের বন্ধু ছিল, সেটা জানো তোমরা?’ জিজ্ঞেস করল রানা।
মাথা নাড়ল তানিয়া আজোরভ। ‘ছিল না কেউ। আমার মনে হচ্ছে না ওই লোকটা শিক্ষিত। ওর মত চাষারা অগা হয়, বুদ্ধিমান কারও সঙ্গে সম্পর্ক রাখে না।’
‘আমার কিন্তু বেশ ক’জন চাষী বন্ধু আছে,’ বলল রানা। ‘তাতেই প্রমাণ হচ্ছে আপনি বুদ্ধিমান নন, ́ হাসল তানিয়া।
‘সেক্ষেত্রে বলব: তোমার সঙ্গে মিশেই আজ আমার এই মহাপতন।’
স্ক্রিনের দিকে আঙুল তাক করল তানিয়া। ‘দেখতে থাকুন। নতুন কিছু পাওয়া যেতে পারে।’
আরও কিছুক্ষণ ঘাঁটার পরেও ছাগলের খামার, নিকোলভ বা তার চাষী বন্ধুর সম্বন্ধে নতুন কিছু জানল না ওরা। এরপর শুরু হলো ফ্রান্সে নানার এস্টেটে ইউনার তোলা ছবি ও ভিডিয়ো। বন্ধু-বান্ধবীদের জন্যে, মাঝে মাঝে দিয়েছে পার্টি, তার ছবি। তুলেছে একগাদা ঘোড়া ও কুকুরের ফোটো। মিলল না গুরুত্বপূর্ণ কিছু। তারিখ দেখে ওরা বুঝল, ফ্রান্সে এসেছে বসন্ত। তারপর এল গ্রীষ্ম।
‘এবার শেষ ক’টা ফাইল,’ বলল রানা। গোলাপি মোবাইল ফোনের দিকে তাকাল। ফ্রান্স থেকে রাশায় আসার পর খুব খুশি ছিল ইউনা। তবে পরে ফোনটা ফেলে যেতে বাধ্য হয়েছে। এরপর নিজেই হারিয়ে গেছে কোথাও। ওর নানা বলেছেন, বাবা হয়েও ওকে কিডন্যাপ করেছে অ্যান্টোনিন নিকোলভ। অথচ, অ্যাপার্টমেণ্ট বা বাইরে যেসব ছবি বা ভিডিয়ো দেখেছে রানা, ওর মনে হয়নি এ ধরনের কাজ করবে ওই লোক। শেষ ছবিতে দেখা গেল মজার চেহারা করেছে নিকোলভ। খিলখিল করে হাসছে ওর মেয়ে।
‘আর কিছু নেই,’ বলল রানা।
স্ক্রিন থেকে চোখ সরিয়ে ওকে দেখল তানিয়া। চোখে কৌতূহল। ‘এসব থেকে কী বুঝলেন?’
‘তুমি হচ্ছ পেশাদার গোয়েন্দা, তুমি কী বুঝলে?’ জানতে চাইল রানা।
দ্বিধা নিয়ে আইটি লাউঞ্জের চারপাশে তাকাল তানিয়া। এরই ভেতর বিদায় নিয়েছে অনেকে। আবার কেউ কেউ এসেছে কমপিউটার ব্যবহার করতে। নিচু গলায় বলল সে, ‘মনে হচ্ছে ওই খামার নিয়ে ভাবতে হবে আমাদেরকে।’
মাথা দোলাল রানা। ‘অস্বাভাবিক কিছু দেখেছ?’
‘খুব প্রত্যন্ত এলাকা,’ বলল তানিয়া। ‘এমন জায়গা, যেখানে কেউ খুঁজবে না নিকোলভকে। হয়তো লুকিয়ে আছে সে।’
‘হয়তো তা-ই,’ বলল রানা। ‘আশ্রয় নিয়েছে প্রিয় কোনও বন্ধুর খামারে।’
‘আগেও ওখানে ইউনাকে নিয়ে গেছে,’ বলল তানিয়া। ‘এবারও হয়তো ওখানেই আছে। হতে পারে না?’
‘আমারও তা-ই ধারণা,’ বলল রানা।
‘যে কারণেই হোক, লুকিয়ে আছে। জন্তু-জানোয়ারের ভেতর সময়টা খারাপ কাটবে না বাচ্চা মেয়েটার। সেটাই হয়তো চেয়েছে নিকোলভ। ইউনা জানবেও না ছুটি কাটাচ্ছে না ওরা। নিকোলভ হয়তো বলেছে, ওর মা’র সঙ্গে আলাপ করেই এ ব্যবস্থা নিয়েছে। যেহেতু মোবাইল ফোন নেই, ইউনা জানবে না আসলে কোথায় আছে ও। এখন জানার বিষয় হচ্ছে, এবার কী করবে ওর বাবা? একই জায়গায় বেশিদিন থাকবে না। তাই মনে হচ্ছে সে আবারও উধাও হওয়ার আগেই আমাদের উচিত ওখানে হাজির হওয়া।’
‘পাকা গোয়েন্দার মতই বলেছ, কমরেড,’ ছোট একটা স্যালুট দিল রানা।
মৃদু হাসল তানিয়া। ‘ফোনের ব্যাপারে আপনি দারুণ দেখালেন। ওটা না থাকলে কিছুই জানতাম না। অবশ্য এই কাজের জন্যেই তো লাখ লাখ ডলার দেয়া হচ্ছে আপনাকে।’
মাথা নাড়ল রানা। ‘আমি বিনে পয়সায় কাজ করছি।’
‘তা হলে এত খাটছেন কেন?’
‘কারণ দুই বৃদ্ধ আর এক মহিলা আশা করছেন ইউনাকে আমি ফিরিয়ে নিয়ে যাব ফ্রান্সে।’ কাঁধ ঝাঁকাল রানা। ‘এখন আমরা জানি কোথায় যেতে হবে।’
কমপিউটার বন্ধ করে আইটি সুইট থেকে বেরোল রানা। পাশে হাঁটছে তানিয়া। জানতে চাইল, ‘কীভাবে ওখানে পৌছুব আমরা?’
‘দায়িত্বটা আমি নিলাম।’
‘অনেক দূরের পথ।
‘আমার সুইটে গেস্টরুম আছে। রওনা হওয়ার আগে ফ্রেশ হয়ে নিতে পারো।’
‘ধন্যবাদ। খিদেও লেগেছে। রওনা হওয়ার আগে লাঞ্চ সেরে নেয়া উচিত। মস্কোর আরারাত পার্ক হায়াত হোটেলের রেস্টুরেন্ট ইউরোপের সেরা।’
‘তোমার কথা থেকে বুঝতে পেরেছি মস্কোর সবই সেরা,’ বলল রানা। ‘তবে ওই হোটেলে মানুষের ভিড় বেশি। আমরা রওনা হয়ে পথেই খাবার কিনে নেব। ঠিক দশ মিনিট পর রওনা হচ্ছি।’
‘আপনি ভাবছেন ওরা এখনও চোখ রাখছে?’
‘তুমি কী ভাবছ?’
‘আপনি ভাবছেন এসবের পেছনে আছে মিস্টার ব্ৰেযনেভ?’
রানার মনে হচ্ছে না এ ঘটনায় জড়িত বৃদ্ধ বিলিয়নেয়ার। অন্তর থেকে ওকে বিশ্বাস করেন তিনি। তবে পরিবারের এই মহা বিপদে রানা কতদূর কী করছে, তা হয়তো গোপনে জানতে চেয়েছেন। তবে সে সম্ভাবনা খুব ক্ষীণ। কখনও মিথ্যা বলেন না ভদ্রলোক।
এখনও জানি না বিষয়টা কী, বলল রানা। ‘তবে তাদের কাউকে পেলে জেনে নেব কী চায় তারা।’
‘আক্রমণাত্মক কিছু করবেন না তো?’
‘আমি সবসময় অতি ভদ্র পথে চলি।’
‘হ্যাঁ, মেজর রানা, তাই দেখেছি লেনিন বার-এ!’ দীর্ঘশ্বাস ফেলল তানিয়া।
ফ্রেশ হওয়ার জন্যে তানিয়া আজোরভকে দশ মিনিট দিয়েছে রানা, তবে আট মিনিটের মধ্যেই বাথরুম থেকে বেরোল মেয়েটা। মুখে এখন মেকআপ নেই। করিডোরের আয়নায় একবার দেখে নিয়ে নাক কুঁচকে ফেলল সে। ‘ছিহ্, আমাকে কী জঘন্য লাগছে দেখতে!’
‘একগাদা রঙ নেই বলেই আমার বরং সুন্দর লাগছে, তাকে খুশি করতে চাইল রানা।
উইন্টার গার্ডেন সুইট ত্যাগ করল ওরা। ফায়ার এস্কেপ ব্যবহার করে নেমে গেল নিচে। খালি এক কনফারেন্স রুমে ঢুকে তানিয়াকে জানাল রানা, যেন দুটো ফোন কল করে সে।
প্রথমত, বিশেষ জায়গায় হাজির থাকতে হবে সেই দানবীয় ড্রাইভারকে। আর তারপর এমন এক ট্যাক্সি ফার্মে ফোন দিয়ে ট্যাক্সি ডাকতে হবে যারা ভাড়া দেয় টিন্টেড জানালাওয়ালা হলদে মিনিভ্যান।
তানিয়ার কথা শেষ হলে লবি এড়িয়ে কিচেনে এল ওরা। ওদিকের দরজা খুলে বেরোল হোটেলের পেছনের রাস্তায়।
মস্কো শহর ‘অতিব্যস্ত হলেও মাত্র সাত মিনিট পর ওদেরকে মিনিভ্যান ট্যাক্সিতে তুলল পাখোয়াজ ড্রাইভার। নেগলিনায়া স্ট্রিট ধরে যেতে যেতে পেভমেন্টে চোখ রাখল রানা। ওর মনে হলো না হোটেলের ওপর চোখ রেখেছে কেউ।
ভিড়ের ভেতর দিয়ে পঁচিশ মিনিট যাওয়ার পর ওরা পৌছুল শহরের তৃতীয় রিং রোড লেফোর্টোভো টানেলের আগে। মিনিভ্যান ট্যাক্সি থামল নোংরা সিমেন্টের এক আণ্ডারপাসে। ভাড়া মিটিয়ে খোশ মেজাজে ড্রাইভারকে বকশিশ দিল রানা। মিনিভ্যান চলে যাওয়ার পর ছায়ার ভেতর সরে দাঁড়াল ওরা। মাথার ওপর দিয়ে সাঁই-সাঁই করে চলছে দ্রুতগামী গাড়ি। তবে আণ্ডারপাসের নিচে ওরা একা নয়। মার্সিডিয এস-ক্লাস গাড়ির পাশে হেলান দিয়ে দাঁড়িয়ে আছে দৈত্যাকার সেই ড্রাইভার। ঠোঁটে জ্বলছে সিগারেট। বোধহয় কোনও কাজ ছিল না তার, তাই পালিশ করে আরও চকচকে করেছে গাড়িটা। এমন কী ছায়ার ভেতরেও কালো রঙ ঝিলিক দিচ্ছে আয়নার মত। রানা ও তানিয়াকে দেখে সোজা হয়ে দাঁড়াল লোকটা। নিচু গলায় বলল, ‘অদ্ভুত জায়গায় আসতে বলেছেন। কোথায় নিয়ে যেতে হবে আপনাদেরকে?’
‘তোমার কোথাও যেতে হবে না,’ বলল রানা। ‘আজকের মত ছুটি। ইচ্ছে হলে ভালুকের সঙ্গে গিয়ে কুস্তি করতে পারো। আমি ঠিক করেছি গাড়িতে করে তানিয়াকে নিয়ে বেড়াতে যাব। পরে ফোন দিলে গাড়ি নিয়ে যেয়ো।’
‘কিন্তু এই গাড়ির ক্ষতি হলে?’ বিরক্ত কণ্ঠে জানতে চাইল দৈত্য।
‘জীবনেও কোনও গাড়ির ক্ষতি করিনি,’ ডাহা মিথ্যা বলল রানা। ‘তবে কিছু হলে, ওটার বদলে নতুন একটা দেবেন বিলিয়নেয়ার লুকা ব্রেনেভ।’
হাতদুটো মুঠো করল দানব। তবে রানার চোখে সিরিয়াস দৃষ্টি দেখে ওর হাতে দিল চাবি।
‘এবার যেতে পারো,’ বুড়ো আঙুল দিয়ে পেছন দিক দেখিয়ে দিল রানা।
মিনিটখানেক পর দৈত্য দূরে চলে গেলে তানিয়া বলল, ‘ব্যাপারটা ভাল লাগছে না। লোকটা কেমন যেন। হয়তো চেষ্টা করবে ক্ষতি করার।’
মার্সিডিযের দামি চামড়ার সিটে চাপল রানা। তানিয়ার হাতে ধরিয়ে দিল নিজের স্মার্ট ফোন। ওটার ভেতর তুলে নিয়েছে ইউনার ফোনের দরকারি ইমেজ ও ল্যাণ্ডমার্ক। ‘তুমি ন্যাভিগেট করবে, ড্রাইভ করব আমি।’
গাল ফোলাল তানিয়া। ‘পুরুষরা সবসময় ড্রাইভ করতে চায়।’
ইঞ্জিন চালু করতেই ইলেকট্রিক টারবাইনের মত মোলায়েম গর্জন ছাড়ল মার্সিডিয। আণ্ডারপাস থেকে বেরিয়ে রওনা হয়ে গেল রানা।
‘আগে রাশায় ড্রাইভ করেছেন?’ জানতে চাইল তানিয়া।
‘কখনও কখনও।
‘তবুও বলে রাখি কিছু বিষয়। টেস্ট না দিয়েও ড্রাইভিং লাইসেন্স নিতে পারে যে-কেউ। মাতাল না হলেও মস্কোর বেশিরভাগ ড্রাইভার আইন মেনে চলে না। পৃথিবীর সবচেয়ে বেশি দুর্ঘটনা ঘটে এই দেশে। সিগনাল বাতি কখনও ব্যবহার করে না কেউ। মেনে চলে না স্পিড লিমিট। পথচারী খুন হলেও থামবে না কেউ। কিন্তু ড্রাইভার লাল বাতি না মেনে বেরিয়ে গেলে পুলিশের অধিকার আছে তাকে গুলি করার।’
‘আরও কোনও টিপ্‌স্?’ জানতে চাইল রানা।
কাঁধ ঝাঁকাল তানিয়া। ‘এমনভাবে ড্রাইভ করুন, যেন খুন করতে পিছু নিয়েছে একদল খুনি। তা হলেই ভাল থাকবেন।
‘পরামর্শের জন্যে ধন্যবাদ। এবার কোন্ দিকে যাব?’
‘থার্ড রিং ঘুরে ঢুকে পড়ুন টানেলে,’ সামনের দিকে আঙুল তাক করল তানিয়া।
একটু পর একসারি গাড়ির সঙ্গে ইয়াকুয়া নদীর তলার টানেল ধরে তুমুল বেগে এগিয়ে চলল রানার মার্সিডিয।
‘লেফোর্টোভো টানেল তিন কিলোমিটারের চেয়েও লম্বা,’ প্রায়ান্ধকারে ঢুকে বলল তানিয়া। ‘মানুষ এর চেয়ে বড় টানেল কমই তৈরি করেছে।’
‘ডাবলিনে একটা আছে,’ চট্ করে মেয়েটাকে দেখল রানা। টানেলের বাতির জন্যে বেগুনি দেখাচ্ছে তানিয়ার দুই ঠোঁট।
‘তার মানে আয়ারল্যাণ্ডে?’
‘হ্যাঁ।’
ওদের দেশে আবার গাড়িও আছে?’ বাঁকা সুরে বলল মেয়েটা। ‘সব জংলি। সামনের দিকে আঙুল তাক করল সে। ‘সাবধান। সামনে পানি আছে।’
ধীর হয়েছে দ্রুতগামী গাড়িগুলো। হেডলাইটের আলোয় রানা দেখল, টানেলের মেঝেতে কুলকুল করে বইছে বন্যা। ঠিক সময়ে ব্রেক কষে গতি কমিয়ে নিল ও। পানির ভেতর গাড়ি নেমে পড়তেই চারদিকে ছিটকে গেল একরাশ তরল। বাধ্য হয়ে ওয়াইপার চালু করে রানা বলল, ‘রাশান আর্কিটেকচারের এই হাল কেন? ফুটো হয়েছে তোমাদের টানেল।’
‘এমন ফুটো টানেলে আরও আছে,’ স্বীকার করল তানিয়া। ‘শীতে বরফ জমে গেলে ভয়ঙ্কর দুর্ঘটনা ঘটে। এটাকে সবাই বলে মৃত্যু-সুড়ঙ্গ।’
‘মনে করিয়ে দিয়ো, আগামী বরফ যুগে যেন এদিকে না আসি।’
অবাক চোখে ওকে দেখল তানিয়া। ‘বরফ যুগ আবার কোথায়? সবাই তো বলছে উষ্ণ হয়ে উঠছে পৃথিবী।’
‘আমার বন্ধু সোলার সায়েন্টিস্টরা অন্য কথা বলে।’
‘আপনার দেখছি অদ্ভুত সব বন্ধু।’
মৃদু হাসল রানা। ‘ভাবতেও পারবে না ওরা কেমন।’ টানেল ফুরোতেই আবারও রোদের ভেতর বেরোল ওরা। তানিয়ার নির্দেশনা মেনে শহর পেছনে ফেলল রানা। মস্কো শহরটা বিশাল হলেও ওই কংক্রিটের জঙ্গল থেকে বেরিয়ে ভাল লাগছে ওর। একটু পর ওরা পড়ল এম টেন ফেডারেল হাইওয়েতে। গত হেমন্তে এ পথেই গিয়েছিল নিকোলভ আর তার মেয়ে। চুপ মেরে গেছে তানিয়া। স্মার্ট ফোনে স্ক্রল করে দেখছে ইমেজ। এই নীরবতায় নিজের চিন্তাগুলো গুছিয়ে নিতে চাইল রানা। ওর ধারণা, সঠিক পথেই আছে ওরা। এ ছাড়া আর কোনও সূত্রও ছিল না। ভাবতে চাইছে না যে শেষে হয়তো খুঁজেই পাবে না ইউনা বা ওর বাবাকে। অদ্ভুত লাগছে গোটা কেসটা। কিছুক্ষণ নানানদিক চিন্তার পর বিরক্ত হয়ে ভাবতে লাগল, কারা পিছু নিল ওদের? ড্রাইভ করার সময় একটু পর পর রিয়ারভিউ মিররে চোখ রাখছে রানা। মাঝে মাঝে বাড়িয়ে নিচ্ছে গতি, আবার কমিয়ে দিচ্ছে কিছুক্ষণ পর। ওকে পেছনে ফেলেছে একের পর এক গাড়ি। বিশেষ কোনও গাড়িকে অনুসরণ করতে দেখেনি।
দুশ্চিন্তা করার মত কিছুই হয়নি। নীল আকাশে নেই হেলিকপ্টার। ট্যাক্সি ছেড়ে নতুন গাড়ি নিয়ে রওনা হওয়ায় বোধহয় ওদেরকে হারিয়ে ফেলেছে লোকগুলো। অথবা, হয়তো সবই ছিল ওর অতি-কল্পনা। এটা ঠিক, আপাতত কোনও কিছুর ওপরেই নিয়ন্ত্রণ নেই ওদের। বুকের ভেতর কেমন অস্বস্তি বোধ করছে রানা। যেন সতর্ক করছে কেউ।
অনেকক্ষণ পর মোটরওয়ের এক সার্ভিস স্টেশনে থামল ওরা। ভরে নিল ফিউয়েল। কিনল ঠাণ্ডা স্যাণ্ডউইচ। গাড়িতে বসেই খেয়ে নিল। নন-অ্যালকোহলিক পানীয় ভাস খেল ওরা। তানিয়া জানাল, ওটা নাকি কোকের চেয়ে হাজার গুণে ভাল। রানা মুখে কিছু না বললেও ঠিক করে ফেলল, আবার কখনও রাশায় এলে এই জিনিসের ধারে কাছেও যাবে না।
কিছুক্ষণ পর হাইওয়ে থেকে নেমে পড়ল মার্সিডিয। ভয়ঙ্কর কোনও লোককে দেখেনি রানা। পিছু নিচ্ছে না কোনও গাড়ি। তবুও অস্বস্তি দূর হলো না ওর।
নীরবে চলল ওরা। একটু পর পর ইউনার তোলা ফোটোর ল্যাণ্ডমার্ক দেখছে তানিয়া।
বারকয়েক জিজ্ঞেস করেছে রানা, ‘তুমি ঠিক আছ তো?’
‘কোনও সমস্যা নেই,’ জবাবে বলেছে মেয়েটা। কিন্তু কুঁচকে আছে ভুরু।
এম টেন হাইওয়ে পেছনে ফেলার পর রানা বুঝেছে, কেন রাশায় হামলা করে হেরে গিয়েছিল হিটলার বাহিনী। আসলে রেড আর্মি নয়, অতি জঘন্য রাস্তা কাবু করেছিল জার্মান বাহিনীকে। পিচঢালা পথে জায়গায় জায়গায় মেরামতের চিহ্ন। তবুও যে ঝাঁকুনি লাগছে, নাভিশ্বাস উঠছে আধুনিক মার্সিডিয গাড়ির। বহুক্ষণ ফাঁকা রাস্তা ধরে এগোবার পর উল্টো দিক থেকে এল মুরগি ভরা পুরনো এক ট্রাক। ক্যাবের প্যাসেঞ্জার সিটে বসে জিভ বের করে হ্যা-হ্যা করছে মস্ত এক কুকুর। ড্রাইভারের বয়স কমপক্ষে নব্বুই। ট্রাকের পর এল দ্বিতীয় বিশ্বযুদ্ধের আমলের এক ট্রাক্টর’। দূরে কোথাও চলেছে দুই ভাই। অবাক চোখে দেখল চকচকে মার্সিডিযটাকে। জানে, তাদের খামার দশবার বিক্রি করলেও উঠবে না ওই গাড়ির দাম।
প্রিয় বন্ধু মউরোসের দেয়া উইস্কি ফ্লাস্ক বের করে জানতে চাইল রানা, ‘এক চুমুক চলবে?’
মুখ বিকৃত করল তানিয়া। ‘গন্ধ তো গ্যাসোলিনের মত।’
ম্যাকাল্যান রেয়ার কাস্ক ব্ল্যাক রয়েছে ফ্লাস্কের ভেতর। প্রতি লিটারের দাম ছয় শত পাউণ্ড। রাশান কভাস এখনও লেগে আছে রানার জিভে। ওটার পর দুর্মূল্য উইস্কি ওর মনে হলো স্বর্গের সুধা।
প্রত্যন্ত গ্রামাঞ্চলে পৌঁছে গেছে ওরা। চারপাশে চোখে পড়ল প্রচণ্ড দারিদ্র্যের ছাপ। পেছনে ফেলল আধ পরিত্যক্ত এক জনবসতি। চারপাশ থেকে ওটাকে আবারও ঘিরে নিচ্ছে সবুজ জঙ্গল। ওখানে নিশ্চিন্তে ঘুরে বেড়াচ্ছে একাকী বুনো শুয়োর। গাড়ি দেখলেও বিন্দুমাত্র ভয় পেল না। সাইনবোর্ডে কালো মাটি নামের এক গ্রাম পেরোবার পর বয়স্ক এক লোককে দেখল রানা। বিপদে আছেন তিনি। রাস্তার পাশে রেখেছেন ট্রাক। সরু দুই হাতে ধরেছেন পেছনের চাকা। তিনি যুবক হলে থামত না রানা। বৃদ্ধ একসময়ে হয়তো ছিলেন সোভিয়েত আমলে শক্তসমর্থ কর্মী। পরে হেরে গেছেন বয়সের কাছে। আজ আর নেই সাধ্য। পরবর্তী আধুনিক দমকা বাতাস পৌঁছে যাওয়ার আগেই হয়তো বিদায় নেবেন পৃথিবী ছেড়ে। গাড়ি থেকে নেমে তাঁর কাজটা করে দিতে চাইল রানা। তিনি সরে যাওয়ার পর রিমের জং ধরা হুইলের নাট খুলল ও। ফুটো হওয়া ঢাকা সরিয়ে ঠিক জায়গায় আটকে দিল বাতাস ভরা চাকা। নষ্ট চাকা রাখল ফ্ল্যাটবেডের ওপর। পুরো সময়ে একটু পর পর ধন্যবাদ দিলেন বৃদ্ধ। রানার কাজ শেষ হতেই বারকয়েক মাথা দুলিয়ে ওর দিকে বাড়িয়ে দিলেন নোংরা একটা বোতল। ওটার ভেতর স্বচ্ছ কোনও অ্যালকোহলিক তরল। না খেলে অপমান বোধ করবেন বৃদ্ধ, তাই এক চুমুক খেল রানা। জিভ থেকে শুরু করে পেটের নাড়িভুঁড়ি পর্যন্ত কমপ্লিট জ্বলে গেল ওর। বোতল ফেরত দিয়ে উঠে পড়ল মার্সিডিযে। নতুন করে রওনা হয়ে ভাবল ‘বাপস কী খেলাম রে!’
কৌতূহল নিয়ে ওকে দেখছে তানিয়া।
‘কী?’ ভুরু নাচাল রানা।
‘কেউ বিপদে পড়লে আপনি সাহায্য করেন?
‘যদি সাহায্য দরকার হয়,’ বলল রানা। ‘আর যদি সাধ্য থাকে আমার।’
‘আপনি খুব অস্বাভাবিক মানুষ, রানা।’
দূর থেকে দূরে মিলিয়ে গেছে সরু রাস্তা। একবার পাহাড়ের মত উঠছে ওপরে, আবার নেমে যাচ্ছে অনেক নিচে। কিছুক্ষণ ধরে রানার মনে হচ্ছে, সত্যি হয়তো ইউনাকে নিয়ে এদিকে আসেইনি ওর বাবা। বহু দূর যাওয়ার পর রাস্তার পাশে ছোট এক চ্যাপেল দেখল রানা। ওটার বারান্দায় খালি একটা বালতি নিয়ে বসে আছেন এক বৃদ্ধা। ঠোঁটে ঝুলছে ধোঁয়া ওঠা পাইপ। রানার মনে হলো তিনি অপেক্ষা করছেন স্রষ্টার জন্যেই। তবে এই এলাকা বহু আগেই ত্যাগ করেছেন মহাবিরক্ত সৃষ্টিকর্তা।
একটু যেতেই দু’পাশে পড়ল পরিত্যক্ত বাড়িঘর ও দোকান। এরপর প্রতি আট-দশ মাইলে একটা-দুটো করে খালি বসতি পেতে লাগল রানা। ভাবল, ওরা বোধহয় চলেছে ভুল পথে। অবশ্য একচিলতে এই পিচের রেখাটাকে রাস্তা বলা ঠিক নয়। আরও বহুক্ষণ চলার পর হঠাৎ বাইরের দিকে আঙুল তাক করল তানিয়া। ‘ওই যে! পেয়ে গেছি!’
প্রাচীন গির্জাটা ইউনার তোলা ছবির মতই। তবে অক্টোবরে ছিল তুষারের দাপট। এখন সবুজ ঝোপঝাড়ে মুখ লুকিয়ে বসে আছে চুপচাপ। আরেকটু হলে ওটাকে দেখত না তানিয়া। ধসে পড়েছে ছাতের আরও একটা অংশ। আরও কয়েক মিনিট যাওয়ার পর গাড়ির গতি কমাল রানা। একপাশের জঙ্গলের মাঝে দেখল প্রকাণ্ড এক পরিত্যক্ত বাদি। বোধহয় একসময় ছিল জমিদারের ম্যানশন।
‘এবার কী?’ জানতে চাইল রানা।
‘সামনেই একপাশে হ্রদ,’ বলল তানিয়া। চট্ করে দেখল স্মার্ট ফোন। ‘রাস্তার ডানদিকে উপত্যকার নিচের দিকে ওটা।’
‘কোন্ দিকের রাস্তায়?’ জানতে চাইল রানা। সামনে গেছে দু’দিকে সরু দুটি পথ। ইউনা আরও ছবি তুললে বোধহয় ভাল হতো।
‘ওদিকে,’ বামদিকের রাস্তা দেখাল তানিয়া আজোরভ। ‘যুক্তি মেনে বললে, না আন্দাজে?’
‘আপনি কি আমার কথা বিশ্বাস করেন না, রানা?’ ভুরু কুঁচকে বিসিআই এজেন্টকে দেখল মেয়েটা।
আধাআধি চান্স। ব্যর্থ হলে আবার ফিরে এসে খুঁজবে। চারপাশে জঙ্গুলে এলাকা। তাতে সমস্যা হওয়ার কথা নয়। তানিয়ার কথার জবাবে বলল রানা, ‘তুমি টুর গাইড। তো চললাম বামের পথে।
পাঁচ কিলোমিটার যাওয়ার পর একটা চড়াই বেয়ে ওঠার পর হঠাৎ হেসে ফেলল তানিয়া। নিচে জঙ্গলের ওপারে টলমল করছে নীল হ্রদ। ‘দেখতে পাচ্ছেন? সবসময় বিশ্বাস করতে হয় তানিয়া আজোরভের কথা।’
‘তুমি না থাকলে জীবনটাই বৃথা হয়ে যেত,’ মন্তব্য করল রানা।
‘বেশি দূরে নেই খামার,’ বলল তানিয়া। ‘রাস্তা ধরে সোজা এগিয়ে চলুন। ‘
সামনে বাড়ল মার্সিডিয।
কী ধরনের বিপদে পড়বে জানলে হয়তো ফিরে যেত রানা। আরও দশ মাইল পেরোল ওরা। চারপাশে নামছে সন্ধ্যার আঁধার। চড়াই পথ থেকে নিচের উপত্যকায় রানা দেখল সেই ছোট্ট খামার।
এখানেই শেষ হওয়ার কথা এ যাত্রা, অথচ মাত্র শুরু হয়েছে ভয়ঙ্কর বিপদের ঘনঘটা।
জঙ্গুলে উপত্যকার মাঝে পাঁচ একর জমি পরিষ্কার করে তৈরি ওই খামার। গিয়ার নিউট্রাল করে ইঞ্জিন বন্ধ করল রানা। ঢালু পথে নেমে চলেছে গাড়ি। কিছুটা যাওয়ার পর একঝাড় গাছের সামনে থামল ওরা। এখন খামার থেকে ওদেরকে দেখতে পাবে না কেউ। হ্যাণ্ডব্রেক টেনে গাড়ি থেকে নামল রানা, ব্যাগ থেকে নিল ছোট কিন্তু শক্তিশালী নাইট ভিশন বিনকিউলার। নিচু গলায় বলল, ‘আড়ালে থেকো, তানিয়া।’
কথাটা শুনে কড়া চোখে ওকে দেখল মেয়েটা।
গাছের সারির মাঝ দিয়ে এগোল রানা। প্রায় খাড়া ঢাল বেয়ে নেমে থামল উপড়ে পড়া এক গাছের কাণ্ডের আড়ালে। ওপর থেকে পরিষ্কার দেখছে খামার। ভিডিয়োর সেই ছোট বাড়ি। এখন তুষার নেই। জং ধরেছে টিনের চালে। কালো জমিতে হাঁটাপথ। চারপাশে জমি। খোঁয়াড়ের পাশে ঘাসের ছোট মাঠ। গোটা খামার ঘিরেছে তারকাঁটার বেড়া। ছোট এক জায়গায় জীর্ণ টিনের ঘর। আশপাশে ঘুরঘুর করছে একপাল মুরগি ও মোরগ। বাড়ির একটু দূরে তারের বেড়ার ওদিকে কান ঝুলিয়ে দাঁড়িয়ে আছে কয়েকটা সাদা ছাগল। ইউনার ভিডিয়োতে ওগুলোকে আগেই দেখেছে রানা।
খামারের সবচেয়ে সরু অংশে বাড়ি। দরজার কাছ থেকেই ছবি তুলেছিল ইউনা। আরও ভাল করে দেখতে কয়েক পা এগোল রানা। গ্রাম্য বাড়ি। তৈরি করা হয়েছে আজ থেকে অন্তত দেড় শ’ বছর আগে। একতলা। সময়ের সঙ্গে ওটার দেহে যোগ দিয়েছে একটা-দুটো ঘর। ফলে দেখতে হয়েছে বিদঘুটে। বৃষ্টির পানিতে নেমে আসা ধুলো- ময়লায় কালচে বাইরের দেয়াল। সামনে ছোট, নিচু দরজা। লম্বা কেউ ঢুকতে হলে তাকে কুঁজো হতে হবে। রাশায় উনিশ শতকের মানুষগুলো পর্যাপ্ত খাবার না পেয়ে স্বাভাবিক উচ্চতা পায়নি, ধারণা করল রানা। ছোট জানালা তৈরি করা হয়েছে শীত ঠেকাবার জন্যে। বিংশ শতকে হিমশীতল হাওয়া রুখতে জানালায় কাঁচ বসাতে শুরু করে রাশানরা। জং-ধরা টিনের চাল ফুঁড়ে উঠেছে ধাতব চিমনি। ওই পথে বেরোয় চুলোর ধোঁয়া। খামারবাড়ির চারপাশে আবর্জনা। বস্তা থেকে শুরু করে গ্যাসের খালি বোতল— কী নেই? এখন তুষারাবৃত অক্টোবর নয়, সব ছেয়ে ফেলেছে গ্রীষ্মে জন্মানো ঝোপঝাড়। ভাঙা এক রকিং চেয়ারে বসে উদাস চোখে মুরগি দেখছে বুড়ো এক বেড়াল। সাধ্য নেই ধাওয়া করবে। মাঝে মাঝে কক-কক্কর আওয়াজ করছে মোরগ-মুরগি। খোঁয়াড়ের ভেতর ম্যা-ম্যা শব্দে ডাকছে ছাগল। বাড়ির ভেতর প্রাণপণে ঘেউ-ঘেউ করছে একটা কুকুর।
প্রাণীগুলোকে বাদ দিলে কোথাও কোনও নড়াচড়া নেই। তবে কেউ না কেউ আছে বাড়ির ভেতর। বাইরে সেই পুরনো পিকআপ ট্রাক। রানার মনে হলো না গত ক’মাসে সরানো হয়েছে ওটাকে।
পাশেই ফ্যাকাসে নীল রঙের ফোক্সভাগেন বিটল।
খামারবাড়িতেই আছে ইউনা আর নিকোলভ।
বিনকিউলার তাক করে ফোক্সভাগেন দেখতে গিয়ে রানা টের পেল, পেছনে এসে থেমেছে কেউ। চমকে ঘুরে দাঁড়াল ও। কোনও আওয়াজ না করেই পৌঁছে গেছে তানিয়া আজোরভ। ব্যাপারটা অস্বস্তিকর রানার জন্যে। ও কি হয়ে উঠছে অসতর্ক?
‘পাওয়া গেল,’ ফিসফিস করল মেয়েটা। কড়া চোখে দেখছে বাড়ি।
‘মেয়েটাকে এখনও দেখিনি,’ পাল্টা ফিসফিস করল রানা।
ম্লান হয়েছে দিনের আলো। বাড়ির একটা জানালায় আলো। জ্বেলে নেয়া হয়েছে ল্যাম্প। অন্য ঘরের জানালা দিয়ে চোখ যেতেই রানা দেখল, পুরনো ওক কাঠের টেবিলের কিনারা। ওই ঘর বোধহয় লিভিংরুম বা কিচেন। জানালার পাশ দিয়ে হেঁটে গেল কেউ। লোকটা ইয়া মোটা। টেবিলের পাশে চেয়ার টেনে বসল সে।
ইউনার ছবি থেকে নিকোলভের গ্রাম্য বন্ধুকে চিনল রানা। এখন তার পরনে বয়লার সুটের বদলে মোটা কাপড়ের নীল প্যান্ট ও আর্মির খাকি রঙের জাম্পার। হাত বাড়িয়ে টেবিলের ওদিক থেকে সাদা, চ্যাপ্টা কী যেন টেনে নিল। খবরের কাগজ। ঝুঁকে দেখছে প্রথম পৃষ্ঠা। কয়েক মুহূর্ত পর মুখ তুলে তাকাল। কী যেন বলছে ঘরের ওদিকের কাউকে। বিকট শব্দে ঘেউ-ঘেউ করছে কুকুর। ওটার আওয়াজে বিরক্ত নিকোলভের বন্ধু। মিনিটখানেক পর চেয়ার ছেড়ে কোন্ দিকে যেন গেল।
সামান্য খুলল সামনের দরজা। চৌকাঠে এসে দাঁড়াল মোটা লোকটা। তাকে পাশ কাটিয়ে তীর বেয়ে উঠানে হাজির হলো শিকারি কুকুর। প্রচণ্ড ঘেউ-ঘেউ করছে। কোমর চিকন, চওড়া কাঁধ। কোন্ জাতের চিনল না রানা। তবে বুঝল, ঝামেলা করবে ওটা। কিছু বদমেজাজি কুকুর আগন্তুক দেখলেই তার ওপর ঝাঁপিয়ে পড়ে, এটা ওই টাইপের। উঠানের নানাদিকে ছুটে যাচ্ছে কুকুরটা। সেইসঙ্গে বিকট ঘেউ-ঘেউ। অতীতে ওই কুকুরের সঙ্গে লড়াই করেছে বুড়ো বেড়াল। আস্তে করে রকিং চেয়ার ছেড়ে নেমে ঝোপের ভেতর ঢুকল ওটা।
ওই কুকুর যে আস্ত বিপদ, বুঝতে পারছে রানা।
কোনও আর্মি আজও বের করতে পারেনি কীভাবে শান্ত করবে খেপা কুকুর। ওগুলো যেন লো বাজেট আর্লি ওঅর্নিং সিস্টেম। বহু দূর থেকে বোঝে কেউ আসছে। আর একবার চেঁচাতে শুরু করলে থামবে না মালিক না এলে। ওটাকে খুন করতে গেলেও আওয়াজ হবে। আর তারপর হত্যার পর মনে হবে, কাজটা ভাল করিনি। ড্রাগ ভরা মাংস দিয়ে কুকুরকে ঠাণ্ডা করাটা দেখা যায় শুধু বাজে অ্যাকশন- সিনেমায়। আগের চেয়ে জোরে ডাকছে শিকারি কুকুর। শহর হলে কেউ ধমক দিয়ে থামিয়ে দিত। কী কারণে ঘেউ-ঘেউ করেছে দেখতেও যেত না। কিন্তু গ্রামে কুকুর চিৎকার করলে সতর্ক হয় সবাই। বাড়ি থেকে বেরিয়ে দেখে গবাদি পশু ঠিক আছে কি না।
এখনও তা-ই ঘটল। দরজা ছেড়ে উঠানে দাঁড়াল নীল প্যান্ট পরা মোটা লোকটা। বিনকিউলারের মাঝ দিয়ে দিনের সবুজ-বাদামি আলো দেখছে রানা। নেমে আসছে অন্ধকার। মোটা লোকটাকে চিন্তিত মনে হলো। বাড়ি থেকে বেরোবার সময় সঙ্গে নিয়েছে টর্চ ও শটগান। অস্ত্রটা টুইন হ্যামার। কাছাকাছি লক্ষ্যে ওটার চেয়ে বিপজ্জনক আর কিছুই নেই।
ওর কাজ কঠিন হয়ে উঠছে ক্রমে, ভাবল রানা।
উঠানে নানাদিকে আলো ফেলছে লোকটা। একবার দেখল ছাগলের খোঁয়াড়। তারপর মুরগির ঘর। আলো গেল গাড়িদুটোর ওপর। আলো পড়ল তারের বেড়ায়।
খামার মালিকের পাশে এসে দাঁড়াল কেউ। আকারে অপেক্ষাকৃত ছোট। মাঝারি গড়ন। পরনে গ্রাম্য পোশাক। জিন্স ও ঢোলা শার্ট। চুল-দাড়ি দেখে রানার মনে হলো, সে হিপ্পি। আরও এক সেকেণ্ড পর চিনল অ্যান্টোনিন নিকোলভকে।
‘নিকোলভ না?’ উত্তেজিত সুরে বলল তানিয়া।
‘হ্যাঁ।’ মেয়েটার হাতে বিনকিউলার দিল রানা। কয়েক মুহূর্ত নিকোলভকে দেখার পর চোখ থেকে বিনকিউলার নামাল তানিয়া। রানার হাতে ধরিয়ে দিল।
বন্ধুর চেয়েও বেশি উদ্বিগ্ন নিকোলভ। হাতে দ্বিতীয় বিশ্বযুদ্ধের বোল্ট অ্যাকশন মিলিটারি রাইফেল। দূর থেকে ওটা রাশান মসিন নাগাণ্ট বলেই মনে হলো রানার। তৈরি হয়েছিল চল্লিশ মিলিয়ন পিস। সাধারণ মানুষের হাতে রয়ে গেছে বলে অবাক হওয়ার কিছু নেই। চারদিকে রাইফেলের মাযল ঘোরাচ্ছে নিকোলভ।
গাছের ঝাড়ের মধ্যে ওকে বা তানিয়াকে দেখবে না সে। তবুও ঝুঁকে বসল রানা। তার আগে কাঁধ ধরে মাটিতে বসিয়ে দিয়েছে তানিয়াকে। বহুদূর যায় মসিন নাগাণ্টের গুলি। আরও খারাপ কথা, হঠাৎই গুলি ছুটে যায় ওটা থেকে। আনাড়ি কারও হাতে ওই জিনিস ভীষণ বিপজ্জনক।
বন্ধুর পাশে থেমে কী যেন বলল নিকোলভ।
আলাপ করছে তারা।
‘কী দেখছেন?’ অধৈর্য সুরে জানতে চাইল তানিয়া। তাকে বিনকিউলার দেবে ভেবেছে রানা, এমনসময় আলোকিত দরজায় দেখল ছোটখাটো কাউকে। বারো বছরের মেয়েটার পরনে হাতকাটা গোলাপি জ্যাকেট। কবাট ধরে দাঁড়াল সে। অনিশ্চিত চোখে দেখছে উঠানের আঁধার। বাবা আর তার বন্ধুর হাতে অস্ত্র দেখে চিন্তিত। ওই মেয়ে ইউনা, আস্তে করে শ্বাস ফেলল রানা।‘ইউনা,’ নিচু গলায় তানিয়াকে বলল রানা। ‘ভয় পেয়েছে। তবে ওর কোনও ক্ষতি হয়নি।’
‘দেখতে দিন,’ হাত বাড়িয়ে দিল তানিয়া। তবে ওর হাতে বিনকিউলার দিল না রানা। চোখ বোলাচ্ছে খামারবাড়ির উঠানে। মোটা লোকটার হাতে জ্বলন্ত টর্চ। শান্ত হয়ে গেছে সে। চিরকালের জন্যে যেন চেঁচিয়ে চলেছে কুকুরটা।
ওটার নাম ধরে ডাকল লোকটা। ‘টোমা!’
পাত্তা দিচ্ছে না কুকুরটা।
রেগে গেল মালিক। তার ধমক শুনে ঘেউ-ঘেউ বন্ধ করল সারমেয়। লেজ নাচাতে নাচাতে হাজির হলো মালিকের কাছে। ওটার কলার চেপে ধরে উঠানের চারপাশ দেখল লোকটা। তারপর কুকুরটাকে নিয়ে বাড়ির দিকে চলল। দরজা থেকে পিছিয়ে গেল ইউনা। টোমাকে টেনে নিয়ে বাড়ির ভেতর ঢুকল লোকটা। তার পেছনে ক্যাঁচকোঁচ আওয়াজে দরজা বন্ধ করল নিকোলভ। অন্ধকার হয়ে গেল নীরব উঠান। চোখ থেকে বিনকিউলার নামিয়ে ঢালু জমি থেকে পিছিয়ে গেল রানা।
‘যাক, পাওয়া গেল ওকে,’ উত্তেজিত কণ্ঠে বলল তানিয়া, ‘দারুণ দেখিয়েছেন কিন্তু, কমরেড মেজর।’
‘এখনও মেয়েটাকে হাতে পাইনি,’ নরম সুরে বলল রানা। ‘এবার শুরু হবে আমাদের আসল কাজ।’
‘একটা চাষা, এক বিটনিক আর এক বাচ্চা মেয়ে- আপনার ভয় কীসের?’
‘বলিনি ভয় পেয়েছি,’ বলল রানা। ‘তবে বুলেট বলে খারাপ একটা জিনিস আছে। মানুষের ক্ষতি করতে পারে। শরীরে বাকশট বিঁধলেও ভাল লাগে না। গোটা শরীরে অসংখ্য ফুটো নিয়ে মস্কোয় পৌছুলে মহাবিরক্ত হবে তোমার ডিটেকটিভ এজেন্সি।’
‘আমার জন্যে অত ভাবতে হবে না। আমি তো জানতাম বিপদ, ঝুঁকি কিচ্ছু পরোয়া করেন না আপনি।’
‘একেবারে কিছুই পরোয়া না করলে এতদিনে সাড়ে- চারহাত মাটির নিচে ঘুমিয়ে থাকতাম।’
‘তা হলে এখন কী করবেন ভাবছেন?’
‘ওই বাড়িতে অন্তত দুটো আগ্নেয়াস্ত্র। ধরে নাও ওদের কাছে গুলিও আছে। এমন নয় যে আমাদের গ্রামীণ বন্ধু খরগোশ বা কাক কখনও মারেনি। আমরা হাজির হলে হয়তো দেরি করবে না ট্রিগার টিপতে। তা ছাড়া, তারা আছে আতঙ্কের ভেতর। ছায়া দেখলেও গুলি করবে। আমাদের বিপক্ষে কাজ করবে ওই কুকুরের কান ও নাক। সুতরাং ধরে নাও, চট্ করে মেয়েটাকে পাওয়ার সম্ভাবনা খুব ক্ষীণ।’
‘আগেও এসব কাজ করেছেন।’
‘দু’একবার।’
‘তো কী করবেন ভাবছেন?’
‘তোমার সাহায্য লাগবে।’
‘শুনেছি আপনি একা কাজ করতে পছন্দ করেন। কিন্তু বাস্তবে দেখছি অনেক সাহায্য লাগে আপনার। এবার কী করতে হবে আমার?’
‘তোমার লোভনীয় সঙ্গ পেলেই হবে,’ বলল রানা।
‘তাতে আমার কোনও আপত্তি নেই। ‘
‘তো চলো কাজে নামি। চেষ্টা করব আগামী ভোরের আগেই মেয়েটাকে ওর নানার জেট বিমানে তুলে দিতে।’
‘আর তার বাবা?’
‘তাকে নিয়ে ভাবছি না। খামারে থাকুক মুরগি, কুকুর আর ছাগল নিয়ে।’
প্রথমে কুকুর সামলাতে হবে, ভাবছে রানা। ওটাকে ডেকে নেয়ার সময় রাগ ছিল মালিকের কণ্ঠে। কারণ ছাড়াই হয়তো ঘেউ-ঘেউ করে কুকুরটা। বিষয়টা কাজে আসতে পারে।
আঁধার নেমেছে চারপাশে। গলায় বিনকিউলার ঝুলিয়ে গাড়ির কাছে ফিরল রানা। লক করল গাড়ি। ওটার ভেতর রয়ে গেল ব্যাগ ভরা জিনিসপত্র। পাহাড়ি ঢাল বেয়ে খামারের দিকে নামতে লাগল রানা। পিছু নিয়ে তানিয়া বলল, ‘আমাকে আবার ছাগলের ধারে কাছে যেতে বলবেন না যেন।’
‘জীবনেও না।’
কয়েক মিনিট পর তারের বেড়ার পাশে পৌঁছল ওরা। দূর থেকে ঘুরে দেখল চারপাশ। কাঁটা গাছের কারণে পোশাক নষ্ট হলেও অভিযোগ তুলল না তানিয়া। একটু পর বাড়ির দিক থেকে এল হালকা হাওয়া। ওদের গায়ের গন্ধ পাবে না কুকুর। রেকির সময় রানা বুঝল, বাড়ির দু’পাশে বা পেছনে জানালা বা দরজা নেই।
ঢুকতে বা বেরোতে ব্যবহার করা হয় একমাত্র দরজাটা। খুশি হলো ও। ত্রিশ গজ দূরে ছাগলের খোঁয়াড়। ঝুঁকে মাটি থেকে পাথর তুলল ও। ওটা আকারে গল্ফ বলের সমান। আয়তাকার খোয়াড় ডুবে আছে অন্ধকারে। আন্দাজে ওদিকে পাথর ছুঁড়ল রানা। কয়েক সেকেণ্ড পর শুনল টিনের চালে ‘ঠং-ঠনাৎ!’ আওয়াজ। ম্যা-ম্যা করে ডেকে উঠল ছাগল- গুলো। চমকে গেছে গায়ের কাছে আওয়াজ শুনে। অতটা দূর থেকে পাথর পড়ার আওয়াজ শুনবে না বাড়ির কেউ কিন্তু শুনতে পেয়েছে শিকারি কুকুর। নতুন উদ্যমে চালু হলো ঘেউ-ঘেউ। উঠান দেখা যাবে এমন এক ঝোপে লুকিয়ে পড়ল রানা ও তানিয়া। বিনকিউলার চোখে লাগাল রানা।
‘ভাল সব খেলনা নেবে ছেলেরা,’ বিড়বিড় করে অসন্তোষ প্রকাশ করল তানিয়া।
‘ঈর্ষা বড়ই খারাপ জিনিস, কমরেড, ফিসফিস করে মেয়েটাকে বলল রানা।
‘আমি খুশি হব কমরেড বলে না ডাকলে।’
‘আমিও খুশি হব মেজর বলে না ডাকলে।’
ক’মুহূর্ত পর খুলল বাড়ির দরজা। কথা বলছে নিকোলভ ও তার বন্ধু। বিস্ফোরণের মত আওয়াজ তুলছে কুকুরটা। দরজা থেকে সরে ছেড়ে দেয়া হলো ওটাকে। সরাসরি ছাগলের খোঁয়াড়ের দিকে ছুটল সারমেয়। আরও ভয় পেয়ে গেল নিরীহ ছাগল। আবার উঠানে বেরোল নিকোলভ ও তার বন্ধু। দু’জনের হাতে বন্দুক ও রাইফেল। অবশ্য মিনিট তিনেক পর বুঝল, ধোঁকা খেয়েছে কুকুরের চিৎকারে। রেগে গেল মোটা লোকটা। দ্বিগুণ জোরে কুকুরটাকে ডাকল। ছুটে তার কাছে ফিরল অনুগত প্রাণী। নিচু করে নিয়েছে মাথা। ভাবটা এমন: ‘ঠিক আছে, বাপ। না হয় একটু ভুলই হয়েছে; তাতে অত রেগে যাওয়ার কিছু নেই।’
ওটার কলার ধরে আবারও বাড়ির ভেতর ঢুকল লোকটা। পিছু নিল নিকোলভ। এখনও অস্বস্তি নিয়ে খোঁয়াড়ের ভেতর নড়াচড়া করছে ছাগলগুলো।
‘এসো,’ ফিসফিস করল রানা। তারের বেড়ার বাইরে রয়ে গিয়ে পুরো খামার চক্কর দিল ওরা। আবার থামল বাড়ির সামনের দিকের বেড়ার কাছে। পরিষ্কার দেখল জানালা ও দরজা। একটা পর্দা দেয়া জানালায় মৃদু আলো। অন্যটা থেকে বেরিয়ে হলদে উজ্জ্বল আলো পড়েছে গাড়ির ওপর। বিনকিউলার ব্যবহার করেও ইউনাকে কোথাও দেখল না রানা। তবে মেয়েটার বাবা বসেছে টেবিলের ধারে। চোখ বোলাচ্ছে সেই খবরের কাগজে। পাশে ভোদকার বোতল। একটু পর পর গ্লাসে ঢেলে ঢক করে গিলছে স্বচ্ছ তরল। তার হাতের নাগালের কাছেই সাইডবোর্ডে ঠেস দিয়ে রেখেছে পুরনো মসিন নাগাণ্ট রাইফেল। রানার মনে হলো, নিকোলভ আসলে সন্তুষ্ট এক পলাতক অপরাধী, যে ভাবছে: কেউ ধরতে পারবে না তাকে।
‘শেষবারে কাজ হওয়ার কথা,’ নিচু গলায় বলল রানা। ধুলো থেকে তুলল আরেকটা পাথর। পাথর। এবার ছুঁড়ল গাড়িগুলোর দিকে। ফোক্সভাগেন বিটলের নাকে লেগে ‘ঠং!’ করে উঠল পাথরের টুকরো। নতুন করে খামারবাড়ির ভেতর চালু হলো বজ্রপাতের মত আওয়াজ। সবার কানে তালা লাগিয়ে দিচ্ছে কুকুরটা।
ঠাস্ করে খুলল বাড়ির দরজা। তীর বেগে ভেতর থেকে বেরোল শিকারি হাউণ্ড। সোজা গেল গাড়ির দিকে। সত্যিকারের ভাল পাহারাদার। এরপর কী ঘটবে বুঝতে পেরে বেচারার জন্যে দুঃখই লাগল রানার।
মহাবিরক্ত হয়েছে ভারী গড়নের লোকটা। ঝড়ের বেগে দরজায় পৌঁছুল সে। পাশের দেয়ালে ঠেস দিয়ে রাখল বন্দুক। সামনে বেড়ে খপ্ করে ধরল কুকুরের কলার। গালি দিচ্ছে অনর্গল। টেনেহিঁচড়ে কুকুরটাকে নিল বাড়ির পাশের করাগেটেড টিনের ঘরের কাছে। একটু দূরে পিকআপ ও নিকোলভের ফোক্সভাগেন বিটল। টান দিয়ে ছাউনির দরজা খুলল লোকটা। আর তখনই পাথরের মূর্তির মত জমাট বেঁধে গেল মৃদু ক্লিক-ক্লিক আওয়াজ শুনে। পাঁচ হাত পেছনে কক করা হয়েছে বন্দুকের দুই হ্যামার!
শক্ত হাতে কুকুরের কলার ধরে ঘুরে তাকাল নিকোলভের বন্ধু। আতঙ্ক নিয়ে দেখল উঠানের ছায়ায় দাঁড়িয়ে আছে কে যেন। অস্ত্র তাক করেছে তার দিকেই। ছায়ামূর্তির পাশে এসে দাঁড়াল আরেকজন। এই ছায়ামূর্তি নারীর। এইমাত্র এসেছে বেড়ার কাছ থেকে।
খামারবাড়ির ভেতর চেয়ার ছাড়ল নিকোলভ। তবে কয়েক মুহূর্ত পর আবারও বসে পড়ল। চুমুক দিল ভোদকার গ্লাসে। কুকুরের ঘেউ-ঘেউ পাত্তা না দিয়ে নতুন করে মনোযোগ দিল খবরের কাগজের পাতায়।
ওদিকে মোটা লোকটার ওপর থেকে চোখ সরাল না রানা। – নিচু গলায় বলল, ‘ছাড়বে না টোমাকে, কলার ছাড়লেই খুন হবে।’
‘আচ্ছা, ঠিক আছে,’ কাঁপা গলায় বলল মোটা লোকটা। খেপা জন্তুটার কলার ধরে রাখতে গিয়ে প্রচণ্ড টান পড়ছে তার হাতে।
‘লক্ষ্মী ছেলের মত ছাউনির ভেতর ওটাকে আটকে ফেলো,’ নির্দেশ দিল রানা। ‘কুকুরটাকে মেরে ফেলতে চাই না। তবে তোমার কথা আলাদা। কাজেই চালাকি করতে যেয়ো না।’
থরথর করে কাঁপছে লোকটার বাহু। যে-কোনও সময়ে ছুটে যাবে কুকুর। জোর করে ওটাকে ছাউনির ভেতর ভরল লোকটা। বন্ধ করল দরজা। প্রচণ্ড রাগে দরজার ওপর খামচি মারছে কুকুরটা। সেইসঙ্গে ভয়ঙ্কর গর্জন। কাঁপা দু’হাত মাথার ওপরে তুলে রানার দিকে ফিরল লোকটা। নিচু গলায় বলল, ‘দয়া করে গুলি করবেন না।’
তার বুকে বন্দুক তাক করেছে রানা। দুই হ্যামারের জন্যে রয়েছে আলাদা দুটো ট্রিগার। দুই আঙুলে দুই ট্রিগারের ওপর চাপ বাড়াল রানা। ‘নাম কী তোমার?’
‘তাতভ বেযুখফ,’ বেসুরো কণ্ঠে জানাল লোকটা।
‘বাচ্চা মেয়েটা কোথায়?’
বিস্ময় ও দ্বিধা ফুটল বেযুখফের চেহারায়। মাথার ইশারায় দেখাল পর্দা দেয়া জানালা। পুতিয়ে যাওয়া গলায় বলল, ‘বাচ্চা মেয়ে। দয়া করে ওর ক্ষতি করবেন না। শুনুন, প্লিয … ‘
‘চুপ! একদম চুপ! নইলে দু’টুকরো হয়ে যাবে,’ বলল রানা। ‘আমার কথা বুঝতে পেরেছ?’
দরদর করে ঘামছে লোকটা। তার চেহারা দেখে রানার মনে হলো, যে-কোনও সময়ে ধপ্ করে মাটিতে বসে পড়বে সে। ‘আ… আপনারা… কী চান?’
মনে মনে হিসাব কষছে রানা। তানিয়াকে নিয়ে ঝড়ের বেগে বাড়ির ভেতর ঢুকলে হয়তো রাইফেল তুলে গুলি করবে নিকোলভ। হাতের কাছেই আছে ওটা। যে-কোনও দিকে যেতে পারে গুলি। হয়তো মারা পড়বে বাচ্চা মেয়েটা
সুতরাং, নিকোলভকে বের করে আনতে হবে বাড়ি থেকে।
বেযুখফকে বলল রানা, ‘নিকোলভকে ডাকো, বাইরে আসতে বলো।’
বাড়ির জানালা দিয়ে দেখা যাচ্ছে খবরের কাগজ পড়ছে নিকোলভ। টের পায়নি বাইরে কী ঘটছে। নতুন করে গ্লাসে ভরে নিল ভোদকা। ক্রমেই হয়ে উঠছে মাতাল। তবে রাইফেল এখনও হাতের নাগালে।
‘আপনারা আমাদেরকে খুন করবেন, তাই না?’ কাঁপছে বেযুখফের কণ্ঠ।
সত্যিই ভয় পেয়েছে, বুঝে গেল রানা। ভাবল, কী কারণে নিকোলভকে খুন করতে চাইবে কেউ? বিস্ময় চেপে রেখে বলল, ‘কথা না শুনলে আগে মরবে তুমি।
হাতের তালু দুটো সামনে বাড়াল লোকটা। চোখ পিটপিট করে পাপড়ি থেকে ঝরিয়ে নিল ঘামের ফোঁটা। ‘ঠি… ঠিকাছে। দয়া করে গুলি করবেন না। যা বলবেন, তাই করব। কী বলতে হবে আমাকে?’
‘বলবে: ‘অ্যাই, অ্যান্টোনিন, বাইরে এসে দেখো।’ কথা বলবে হালকা সুরে। সতর্ক করলে রেগে যাব!’ লোকটার দিকে বন্দুক তাক করে তানিয়ার দিকে তাকাল রানা। ‘মনে আছে, লেনিন বার-এ জাদু দেখিয়ে দিয়েছিলে? আবারও পারবে ওই একই কাজ করতে?’
জানালা দিয়ে আসা আলোয় চকচক করছে মেয়েটার চোখ। কাজে আসবে ভেবে খুশি।
‘তবে ক্ষতি করবে না নিকোলভের,’ সতর্ক করল রানা।
হালকা পায়ে দরজার পাশে গেল তানিয়া। পিঠ ঠেকিয়ে দিল দেয়ালে।
বেযুখফের দিকে ইশারা করল রানা। ‘শুরু করো।’
টলমল করে আলোকিত জানালার সামনে গেল বেযুখফ, আঙুলের গিঁঠ ব্যবহার করে টোকা দিল কাঁচে। ওই আওয়াজ পেয়ে চমকে উঠে খবরের কাগজ থেকে মুখ তুলল নিকোলভ। ওদিক থেকে চেয়ে আছে প্রিয় বন্ধু। ঢোক গিলল সে। চাপা স্বরে বলল, ‘বেরিয়ে এসো, অ্যান্টোনিন। একটা জিনিস দেখাব।’
রাইফেল হাতে টেবিল ছাড়ল নিকোলভ, সম্পূর্ণ সতর্ক।
সন্দেহ করেছে, বুঝে গেল রানা। এবার হয়তো মেয়েকে নিয়ে বাড়ির ভেতর রয়ে যাবে। অথবা, নায়কোচিতভাবে ছুটে বেরোবে বাইরে। মুখোমুখি হবে বিপদের।
অপেক্ষা করছে রানা।
সত্যিকারের হিরোর মত কাজ করল নিকোলভ। দড়াম করে খুলে গেল দরজা। লাফিয়ে বেরিয়ে এল সে। ব্যস্ত হাতে টানছে পুরনো আমলের রাইফেলের বোল্ট। একলোক বেযুখফের দিকে বন্দুক তাক করেছে দেখে আতঙ্কে বিস্ফারিত হলো তার দু’চোখ। ঝট্ করে রাইফেলের বাঁট কাঁধে তুলল। এবার গুলি করবে রানাকে। কিন্তু পেছন থেকে এল হ্যাঁচকা টান। পিছাতে বাধ্য হলো নিকোলভ। দক্ষ হাতে তার রাইফেল কেড়ে নিল তানিয়া আজোরভ। নিকোলভের পিঠে পড়ল কুঁদোর ঘা।
কাত হয়ে হুড়মুড় করে মাটিতে পড়ল নিকোলভ। চোখ তুলে দেখল, মুখের বারো ইঞ্চি দূরে রাইফেলের মাযল। চিৎকার করে মেয়েকে সতর্ক করতে চাইল নিকোলভ, কিন্তু ঝড়ের বেগে পৌঁছে গেছে রানা। ডানহাতে চেপে ধরল তার মুখ।
বিস্ফারিত চোখে উঠে বসতে চাইল নিকোলভ। কিন্তু গলায় চাপ দিয়ে তাকে মাটিতে শুইয়ে রাখল রানা। নিচু গলায় বলল, ‘অ্যান্টোনিন নিকোলভ, এখন আর চাইলেও পালাতে পারবে না। …এবার মুখ থেকে হাত সরিয়ে নেব। তবে চিৎকার করবে না। বাচ্চাটাকে ভয় দেখিয়ে দেয়ার কোনও মানে হয় না।’
ড্যাব-ড্যাব করে রানাকে দেখছে নিকোলভ। তুতলে উঠল, ‘আ… আ… আমি অ্যান্টোনিন নই। আপনি ভুল মানুষকে…’
‘মিথ্যা না-ই বা বললে, নিকোলভ,’ শান্ত স্বরে বলল রানা।
‘কে পাঠাল আপনাদেরকে খুন করতে?’ হঠাৎ রেগে গিয়ে জানতে চাইল নিকোলভ। ‘ভ্যানকিন কাপরিস্কি? ওকে বলবেন, ওটা বের করতে পারিনি। দূরে গিয়ে মরুক হারামজাদা! যা খুশি বলুন তাকে।’ পরিস্থিতি বুঝতে পেরেছে সে। নরম সুরে বলল, ‘প্লিয, আমার মেয়েটার ক্ষতি করবেন না! পালিয়ে এসেছি বলে আমি দুঃখিত। ভীষণ ভয় পেয়েছি। তবে পরে…’
‘কী বের করতে পারোনি? কী বিষয়ে কথা বলছ?’ জানতে চাইল রানা।
দরজা দিয়ে আসা আলো আড়াল করল ইউনা। বেচারি ভীত এবং সন্ত্রস্ত্র। কেউ হুমকি দিচ্ছে ওর বাবাকে বুঝতে পেরে কেঁদে ফেলল। দৌড়ে এসে ঝাঁপিয়ে পড়তে চাইল রানার ওপর। কিল দেবে বিসিআই এজেন্টের বুকে। তবে খপ্ করে ওর ঘাড় ধরে পিছিয়ে নিল তানিয়া 1
‘মারবেন না ওকে!’ মুঠো পাকিয়ে সামনে বাড়ল বেযুখফ।
তার বুকে বন্দুক তাক করল রানা। ‘কারও ক্ষতি করতে আসিনি। না আপনার, না আপনার বন্ধুর মেয়ের। বুঝতে পারছি, অস্বাভাবিক কিছু ঘটছে। আপনাদেরকে বলতে হবে বিষয়টা কী।’
অস্ত্রের মুখে নিকোলভ ও বেযুখফকে লিভিংরুমে নিল রানা। ইউনার পাহারায় রয়েছে তানিয়া। ঘরে টেবিল ছাড়া আসবাবপত্র বলতে কমদামি কয়েকটা চেয়ার ও একটা সোফা। ডেস্কে ছোট টিভি। রানা বন্দুক তাক করে রাখল, আর এ সুযোগে নিকোলভের দুই কবজি টিভির কেবল দিয়ে বাঁধল তানিয়া। একইভাবে বাঁধা হলো বেযুখফের কবজি। তাদের দু’জনকে সোফায় বসতে বলল রানা।
পাশাপাশি বসল দুই বন্ধু। টেবিলে বন্দুক ও রাইফেল রাখল রানা। দরকারে চট্ করে তুলে নেবে।
‘আপনাকে যদি ভ্যানকিন না পাঠিয়ে থাকে, তো কে?’ জানতে চাইল নিকোলভ। ‘আপনি কি পুলিশ?’
মৃদু মাথা নাড়ল রানা।
‘তা হলে আপনি কে?’
‘এসেছি তোমার মেয়েকে ফ্রান্সে ফেরত নেবার জন্যে, বলল রানা। ‘তুমি জানো, ওর নানা ক্ষমতাশালী মানুষ। তিনি ভাবছেন টাকার জন্যে নিজের মেয়েকে কিডন্যাপ করেছ তুমি।’
এ কথা শুনে চোয়াল ঝুলে গেল নিকোলভের। আপত্তির সুরে বলল, ‘ওই কাজ কেন করব? ও তো আমার মেয়ে!’
‘পরেরবার লুকিয়ে পড়ার আগে মেয়ের ভাঙা মোবাইল ফোনের কেসিং সরিয়ে রেখো,’ বলল রানা, ‘ওই সূত্র ধরেই এখানে এসেছি। ফোনের ভেতর ছিল ফোটো ও ভিডিয়ো। ঝামেলা হয়নি তোমাদেরকে খুঁজে নিতে। তোমাকে বুদ্ধিমান বলতে পারছি না।’
নীরবে কাঁদছে ইউনা। তাকে ধরে রেখেছে তানিয়া। নিকোলভের মেয়ে যে কিডন্যাপ হয়নি, সেটা বুঝতে সময় লাগেনি রানার। বাবার দিকে চেয়ে আছে মেয়েটা, চোখে ভালবাসা।
নরম সুরে বলল রানা, ‘ইউনা, বুঝতে পারছি তুমি খুব ভয় পেয়েছ। শান্ত হও। একটা জিনিস দেখাব, তা হলেই বুঝবে মিথ্যা বলছি না।’ জ্যাকেটের পকেট থেকে ছবি বের করল রানা। ওটা লে ম্যান্সে তোলা। খুঁটিয়ে খুঁটিয়ে ফোটো দেখল ইউনা। চোখে বুদ্ধিমত্তার ছাপ। বুঝে গেছে, ওর মা ছাড়া আর কেউ দিতে পারবে না এ ছবি রানাকে।
তোমার মা চেয়েছেন যেন আমি এসে তোমাকে ফ্রান্সে নিয়ে যাই। খুব চিন্তার ভেতর আছেন তিনি।’
‘আমি আছি বাবার সঙ্গে! সেটা জানা থাকার কথা মা’র!’
‘তোমার বাবার জন্যেও দুশ্চিন্তা করছেন,’ নিকোলভকে দেখল রানা। ‘খুব কষ্টে আছেন তোমার নানাও। ভাবছেন, বড় ধরনের বিপদে জড়িয়ে গেছে তোমার বাবা।’
‘আমার মেয়ের কাছ থেকে দূরে থাকুন!’ রেগে গিয়ে বলল নিকোলভ। ‘ইউনা, এই লোকের একটা কথাও বিশ্বাস করবে না।
‘আমি তোমার বন্ধু, ইউনা,’ বলল রানা, ‘তোমার বাবারও। কারও ক্ষতি করতে আসিনি। যদিও তা বুঝতে পারছে না তোমার বাবা।’
একবার বাবাকে দেখল ইউনা, তারপর রানাকে। দ্বিতীয়বার দেখল ফোটো। এখন কাঁদছে না। লাল হয়েছে চোখ। অশ্রুতে ভেজা গাল। রানার কাছে জানতে চাইল, ‘নানা পাঠিয়েছেন আপনাকে?’
মৃদু মাথা দোলাল রানা। ‘তাঁর প্লেনে করেই রাশায় এসেছি। এবার তুমি আর আমি ফিরব ফ্রান্সে। ওখানে অপেক্ষা করছেন তোমার মা ও নানা। একবার ফিরলেই চড়তে পারবে তোমার পনিতে। ভেরোনিকা মোনিকে খুলে বলতে পারবে কত বড় অভিযানে গিয়েছিলে। আর ওই নিক ব্রাউনকেও বলতে পারবে সব।’
নিক ব্রাউনের কথা শুনে লজ্জায় লাল হলো ইউনার দুই গাল। জানতে চাইল ও, ‘আর বাবা? বাবা যেতে পারবে না?’
‘তোমার বাবা তো বাস করে রাশায়। আমাদের সঙ্গে যেতে পারবে না। তুমি তো বোধহয় এটা জানো?’
‘কিন্তু বাবার সঙ্গে থাকতে তো ভাল লাগছে আমার।’
‘পরে যে-কোনও সময়ে বাবার সঙ্গে দেখা করতে আসতে পারবে।’ নিজের কথাটা মিথ্যা প্রতিশ্রুতির মত মনে হলো রানার।
‘ওর একটা কথাও বিশ্বাস করবে না, ইউনা!’ সোফা থেকে লাফিয়ে উঠে দাঁড়াল নিকোলভ। কিন্তু পিঠের কাছে কেবল দিয়ে বাঁধা কবজি দুটো। কিছুই করতে পারবে না সে।
নিকোলভ ও বেযুখকে দেখল রানা। বিরক্ত কণ্ঠে বলল, ‘আমাকে কেউ খুন করতে পাঠালে এতক্ষণ বেঁচে থাকতে? ফালতু কথা বাদ দিয়ে বলো আসল ঘটনা কী।’
‘আমাদের মন নিয়ে খেলছ,’ ঘড়ঘড়ে কণ্ঠে বলল বেযুখফ। ‘ওটা পুরনো কৌশল।’
বাইরে ঘেউ-ঘেউ করছে কুকুর। ছাউনির পাতলা কাঠের দরজা আবছা করতে পারেনি গর্জন।
‘আমার নাম মাসুদ রানা,’ বলল রানা, ‘পুলিশ নই। কোনওকালেই ছিলাম না। বাংলাদেশের মানুষ। কাজ করি আধাসরকারি এক অফিসে। আমার বসের বন্ধুর অনুরোধে এখানে এসেছি তাঁর নাতনিকে তার মা’র কাছে পৌঁছে দেয়ার জন্যে। এর ভেতর একতিল মিথ্যা নেই।’
তানিয়াকে দেখাল রানা। ‘ওর নাম তানিয়া আজোরভ। কাজ করে প্রাইভেট ইনভেস্টিগেশন এজেন্সিতে। ও-ই দেখিয়ে দিয়েছে নিকোলভের অ্যাপার্টমেণ্ট কোথায়। বাজে ঝামেলায় পড়েছ, নিকোলভ। আইন ভেঙে মেয়েকে নিয়ে উধাও হয়েছ বলে তোমার নামে পুলিশে নালিশ করবেন মিস্টার ব্রেযনেভ আর তাঁর ভাতিজি। ইউনা ফ্রান্সে পৌঁছুলেই হয়তো তোমার বিরুদ্ধে অভিযোগ আনা হবে আদালতে।’
‘আ… আমি ভাবিনি… যে,’ চুপ হয়ে গেল নিকোলভ।
‘নতুন করে আর কিছু ভাবতে যেয়ো না,’ একটু কঠোর সুরে বলল রানা। ‘যে কারণেই হোক, বিশেষ কাউকে ভয় পাও। তাই পালিয়ে এসেছ। একবারও ভাবোনি, তোমার পাগলামির কারণে নরকে বাস করছে মেয়েটার মা আর তার নানা। …কিন্তু কেন ভয় পেলে? কে ওই ভ্যানকিন? কী থেকে পালাতে চাইছ?’
চুপ করে রানাকে দেখছে নিকোলভ। থরথর করে কাঁপছে দুই গাল। চোখের কোণ লালচে। ধপ্ করে বসল সোফায়।
লোকটা ভয়ঙ্কর বিপদে আছে, তাতে ভুল নেই। ‘তোমাকে সহজে ছাড়বেন না লুকা ব্রেনেভ,’ বলল রানা। ‘ইউরোপের সেরা ধনী। রাশার ওপরমহলেও কানেকশন আছে। বছরের পর বছর জেল খাটতে হবে তোমার। কিন্তু অল্প যে ক’জন মানুষকে ব্রেনেভ বিশ্বাস করেন, তাদের ভেতর আমি একজন। নিজের ভাল চাইলে মুখ খোলো, বলা যায় না, হয়তো তোমাকে বিপদ থেকে বাঁচাতে পারব।’
রানাকে বিস্মিত করে হঠাৎ হো-হো করে হেসে ফেলল নিকোলভ। ‘হায়, ঈশ্বর! অবাক করলে, সত্যি কিছুই জানো না?’
খুলে বলো কী হয়েছে,’ বলল রানা।
আচমকা থামল নিকোলভের হাসি। তীক্ষ্ণ চোখে তাকাল রানার চোখে। ‘নিজেকে এত বুদ্ধিমান ভাবলে নিজেই সব বুঝে নাও। তুমি আসলে অন্ধ ফকিরের মত। ভাবছ, ইউনাকে নিয়ে হাসতে হাসতে ফিরবে ফ্রান্সে।’
‘কাজটা কঠিন হওয়ার কথা নয়,’ বলল রানা। ‘এটা নিজের দায়িত্ব বলে মনে করছি।’
‘দেখভাল করবে ইউনার?’
‘নিরাপদে থাকবে আমার কাছে। কথা দিতে পারি।’
বাঁকা হাসল নিকোলভ। ‘কথা দিচ্ছ? কিন্তু তোমার কথার তো কোনও মূল্য নেই! তুমি গাধা বলেই জানো না কী ঘটছে। মস্কো পর্যন্ত পৌছুতেই পারবে না। দেশ ছেড়ে যাওয়া তো দূরের কথা। সর্বক্ষণ চারপাশে চোখ রেখেছে তারা। পালাতে পারবে না কোথাও।’
‘এই ‘তারা’টা কারা?’ জানতে চাইল রানা।
‘হ্যাঁ, ওরাই,’ বিড়বিড় করল বেযুখফ।
‘ধরা পড়বে,’ বলল নিকোলভ, ‘বোঝার আগেই খুন হবে। ইউনাকে তুলে নিয়ে যাবে তারা। তারপর বাধ্য করবে আমাকে আত্মসমর্পণ করতে। আর তার মানেই, খুন হব আমিও। তার আগে আমার পেট থেকে বের করবে সব। তুমি তো দেখি কিছুই জানো না!’
আবারও কাঁদছে ইউনা। তানিয়ার হাত থেকে ছুটে রানাকে পাশ কাটিয়ে বাবার বুকে ঝাঁপিয়ে পড়ল। ফোঁপাতে ফোঁপাতে বলল, ‘পাপা, আমি চাই না কেউ মেরে ফেলুক তোমাকে!’
‘হাত খুলে দাও,’ রানাকে বলল নিকোলভ। ‘অন্তত একটু জড়িয়ে ধরতে দাও আমার মেয়েকে।’
পকেট থেকে ফোল্ডিং ছুরি নিয়ে নিকোলভের কবজির কে কেটে দিল রানা। হাত মুক্ত হতেই ইউনাকে বুকে জড়িয়ে ধরল নিকোলভ। নীরবে কাঁদছে সে। অস্ফুট স্বরে বলল, ‘তোমার কোনও ক্ষতি হবে না, সোনাপাখি। কেউ কিছু করবে না। আমি আছি না!’
‘আমি তোমাদের ক্ষতি করতে আসিনি, সেটা বোঝাতে এটা করছি।’ বেযুখফের কবজির কেবলও কাটল রানা।
বিড়বিড় করে রানাকে ‘উজবুক,’ বলে কবজির রক্ত সঞ্চালন ঠিক করতে চাইল বেযুখফ।
বাইরে থেমেছে কুকুরের চিৎকার।
থমথম করছে চারপাশ।
মাঝে মাঝে দূর থেকে আসছে ছাগলের ম্যা-ম্যা ডাক।
‘এবার বলো,’ নিকোলভকে বলল রানা, ‘নইলে নির্যাতন করে পেট থেকে বের করব সব।’
পিটপিট করে চোখ থেকে অশ্রু সরাল নিকোলভ। ‘বন্ধু, সব জেনে নেয়ার আগে ভাবো, সত্যিই জানতে চাও কি না। একবার জানার পর পৃথিবীর কোথাও নিরাপদে থাকবে না তুমি। সত্যিই কি তা-ই চাও?’
‘এই ছাগলটাকে বিশ্বাস করি না,’ হিসহিস করে বন্ধুকে বলল বেযুখফ। ‘আমার ধারণা, এ ওদের দলেরই।’
তাকে পাত্তা না দিয়ে নিকোলভকে বলল রানা, ‘হ্যাঁ, শুরু করো।’
‘আমার অতীতে এমন কিছু আছে, সেটা তুমি জানো না,’ বলল নিকোলভ। ‘জানা নেই প্রায় কারও।’
‘যেমন?’
‘আমি যদি বলতে না চাই?’
‘বাধ্য হব আঙুল বাঁকা করে ঘি তুলতে।’
তীক্ষ্ণ চোখে রানাকে দেখহে নিকোলভ। কয়েক মুহূর্ত পর আঙুল চালাল ইউনার চুলের ভেতর। ভালবাসা নিয়ে চুমু দিল মেয়ের মাথার তালুতে। ‘সোনাপাখি, তুমি না বই পড়ছিলে? আপাতত ওই ঘরে কিছুটা সময় কাটিয়ে এসো। আমরা এবার আলাপ করব বড়দের বিষয় নিয়ে।’
‘ঠিক আছে,’ জ্যাকেটের কাঁধে চোখ মুছে বাবার বুক থেকে উঠে দাঁড়াল ইউনা। ওর দিকে চেয়ে হাসল তানিয়া। পাল্টা হাসল না মেয়েটা। বোবা চোখে দেখল বাবাকে, তারপর সরু প্যাসেজ পেরিয়ে একটা দরজা দিয়ে ঢুকে পড়ল পাশের ঘরে।
দরজা বন্ধ হওয়ার আওয়াজ শোনার পর রানার দিকে তাকাল নিকোলভ। নিচু গলায় বলল, ‘বুঝতে পারছি, আমার সম্পর্কে তোমাকে কী টাইপের ধারণা দিয়েছেন ব্রেযনেভ। তাঁর মনে হয়েছে, আমি দুনিয়ার সেরা ফালতু লোক। আমার মত বাজে লোক হয় না। ঠিক বললাম?’
‘ঠিক এভাবে কথাগুলো বলেননি,’ বলল রানা, ‘তবে এটা বলতে পারি, তোমাকে অপছন্দ করেন তিনি।’
‘আমি হয়তো চেয়েছি উনি যেন আমাকে বাজে লোকই মনে করেন? আমার প্রিয় প্রাক্তন স্ত্রীর বিষয়েও একই কথা বলব।’
নীরবে নিকোলভের দিকে চেয়ে রইল রানা। ‘কী কারণে তোমার স্ত্রী আর তার আত্মীয়স্বজনকে ভুল ধারণা দিলে?’
‘সত্য গোপন করতে,’ গর্বের সঙ্গে বলল নিকোলভ, ‘আগেই বলেছি, কিছু বিষয় চেপে রাখতে হয়েছে আমাকে।’
‘তা তো বটেই,’ বলল বেযুখফ।
মাথা দোলাল নিকোলভ। ‘এমন কী বহু বছর আমার এই প্রিয় বন্ধুর কাছ থেকেও সব আড়াল করেছি। কারণ আমার পেশাই ছিল তেমন। আমাদেরকে ট্রেনিং দেয়া হয়েছিল তথ্য গোপনের জন্যে।’
‘এই লোককে এসব বলা ঠিক হচ্ছে না,’ থুতনি দিয়ে রানাকে দেখাল বেযুখফ।
‘উপায় নেই,’ বলল নিকোলভ, ‘সেক্ষেত্রে সে বুঝবে, কেন আমার মেয়ে ইউনাকে তার সঙ্গে যেতে দিতে পারব না।’
রাশান সিক্রেট সার্ভিসের এজেন্ট ছিল সে, তা জানাল অ্যান্টোনিন নিকোলভ। বাদ পড়ল না জরুরি কিছু। ইন্টেলিজেন্স অপারেটিভ হিসেবে তার কাজ ছিল কোড ক্র্যাক করা। অথচ কমপিউটার মেশিন এসে ওই কাজটাকে খেয়ে নিল। চাকরিতে উন্নতির বদলে একই জায়গায় আটকা পড়ল সে, ফলে হয়ে উঠল বীতশ্রদ্ধ।
‘বুঝলাম, এতদিন নষ্ট করেছি মূল্যবান সময়। চাকরি ছেড়ে দিলাম। ভুলে যেতে চাইলাম একসময়ে কাজ করেছি গুপ্তচর বিভাগে। কঠিন সব কোড ব্রেক করে তাক লাগিয়ে দিয়েছি…’
‘আমরা সবাই · দাবার বড়ে, অ্যান্টোনিন,’ বলল বেযুখফ। ‘নতুনভাবে গড়া হচ্ছে পৃথিবী। আগেও বলেছি, দুনিয়া চালাচ্ছে মানুষের বদলে অন্য এক প্রজাতি 1 নিষ্ঠুরতার খামতি নেই তাদের।’
‘লুকিয়ে থাকতে চাইলেও ঠিকই আমাকে খুঁজে বের করল তারা,’ বলল নিকোলভ। ‘তারপর তাদের হাত থেকে বাঁচতে গিয়ে লুকিয়ে পড়লাম এখানে। একবার মাথা নাড়ল সে। বড় করে শ্বাস নিল। মনে পড়েছে, কীভাবে তাকে তুলে নিয়ে গিয়েছিল এফএসবির এজেন্টরা। অচেনা এক সরকারি ভবনে আবারও দেখা হলো স্টেশন চিফ কাপরিস্কির সঙ্গে। দায়িত্ব চাপিয়ে দেয়া হলো তার ঘাড়ে।
অ্যান্টোনিন নিকোলভকে খুব বুদ্ধিমান বলে মনে হচ্ছে না রানার। তবে যাকে কখনও সন্দেহ করা যায় না, সে-ই তো হতে পারে দক্ষ স্পাই। জানতে চাইল রানা, ‘তোমার কাছ থেকে কী চাইল কাপরিস্কি?’
‘জানাল পুরনো আমলের এক কাহিনী। ওই গল্প এক ব্রিটিশ গুপ্তচরের। কোল্ড ওঅরের সময় ধরা পড়েছিল মস্কো শহরে। সময়টা ছিল উনিশ শ’ সাতান্ন সালের শীতকাল। ওই গুপ্তচরের নকল নাম ইউরি সলোকভ। পাঁচ সপ্তাহ ছিল রাশার ভেতর। আসল নাম জন গ্রাহাম। সিক্রেট সার্ভিসে যোগ দেয়ার আগে ছিল আর্মির এসআইএস-এর ক্যাপ্টেন।
চুপ করে গেল নিকোলভ।
রানা জানতে চাইল, ‘ধরে নিচ্ছি, ওই গল্পের সঙ্গে সম্পর্ক আছে বর্তমানের।’
‘তা তো বটেই, মন দিয়ে শোনো। জন গ্রাহামকে গ্রেফতার করে লুবিয়াঙ্কা প্রিযনে নিল কেজিবির এজেন্টরা। প্রচণ্ড নির্যাতন করল তার ওপর। তবে জরুরি কিছু বলার আগেই মারা পড়ল সে। চাপা পড়ল গোটা বিষয়টা। এবার ফিরব বর্তমানে।’
বড় করে শ্বাস নিল নিকোলভ। রানার মনে হলো, সে ভাবছে তার দু’কাঁধে চেপে বসেছে দুনিয়ার সমস্ত ওজন। কয়েক মুহূর্ত পর আবারও মুখ খুলল নিকোলভ, ‘বেশ কিছু দিন আগে বুলডোজার দিয়ে পুরনো, পরিত্যক্ত এক এলাকার বাড়িঘর ভাঙতে গিয়ে এক দেয়ালের ফাটলে এনভেলপ পেল মজুররা। ওই এলাকা থেকেই গ্রেফতার হয় জন গ্রাহাম। এনভেলপে ছিল একটা ক্রিপটোগ্রাম। কোড বা সাইফার, যা-ই বলো ওটাকে।’
‘ওটার কারণে জড়িয়ে গেলে তুমি,’ বলল রানা।
‘ভ্যানকিন কাপরিস্কি দায়িত্ব দিল কোড ভাঙার জন্যে,’ তিক্ত স্বরে বলল নিকোলভ। ‘কিন্তু আমাকে কেন? … তার কারণ, চাকরি করার সময় আমি ছিলাম তার সেরা কোড ক্র্যাকার। কাজটা করিয়ে নেয়ার জন্যে আমাকেই পছন্দ করেছে। তবে সমস্যা হচ্ছে, কোড ভাঙতে পারি বা না পারি, জারি হয়েছে আমার মৃত্যুদণ্ড। আমি এতই বোকা, এটা বুঝতে গিয়ে সময় লাগল। মনের একাংশ চেয়েছে সাইফারটা ক্র্যাক করি। মনে পড়েছিল সুদিনের সেই সময়। দিন-রাত লেগে থাকলাম সাইফার নিয়ে। এটা নিয়েও প্রায় পাগল হয়ে গেলাম।
‘তোমার কেমন লেগেছে বুঝতে পেরেছি, নিকোলভ থেমে যাওয়ায় বলল রানা।
‘এরপর ভেঙেও ফেললাম কোড।’ বিজয়ের সেই মুহূর্তের কথা ভেবে মৃদু হাসল নিকোলভ। পরক্ষণে ঝুঁকে গেল দুই কাঁধ। দীর্ঘশ্বাস ফেলল। ‘কিন্তু ওটা কি বিজয় ছিল? না! সত্য জেনেছি। আর সেটা ভ্যানকিনকে জানালেই মরতে হবে আমাকে। যদি ব্যর্থ হতাম, গিয়ে বলতাম কোড ব্রেক করতে পারিনি, তা হলেও ব্যর্থতার জন্যে মরতে হতো।’
রানার চোখে তাকাল নিকোলভ। ‘এখন, রানা, সত্যটা প্রকাশ করলে তুমি নিজেও বাঁচবে না কোথাও গিয়ে। আসলে কিছু জানো না বলেই সুযোগ আছে বাঁচার। একবার সাইফারের ভেতর কী আছে জেনে গেলে ধরে নিতে পারো, জারি হয়ে গেছে মৃত্যুদণ্ড। অর্থাৎ, মরবে আমার মতই। ওটা প্রাচীন দানবের গল্পের মত। একবার তাকে দেখে ফেললে মরতেই হবে।’
‘তুমি বরং বলো কোডে কী ছিল,’ বলল রানা।
‘তুমি চাইবে প্রমাণ,’ বলল নিকোলভ, ‘সেটাও দিতে পারব।’ টেবিলের দিকে আঙুল তাক করল সে। ‘ওই যে ওখানে একটা খবরের কাগজ আছে। ওটা হাতে নাও।’
টেবিল থেকে খবরের কাগজ নিল তানিয়া। ভুরু কুঁচকে দেখল ওটা, তারপর ধরিয়ে দিল রানার হাতে। মুখে বলল, ‘ওটা মেট্রো মস্কো দৈনিক ট্যাবলয়েড পত্রিকা। স্থানীয় খবরের জন্যে বিখ্যাত। তারিখ গত সপ্তাহের।’
‘ওই ছবিটা দেখো,’ বলল নিকোলভ।
‘আমি তো বাবরি চুলের পপ স্টারকে দেখছি,’ বলল রানা।
‘ওটা নয়। নিচের দিকে। ছোট ছবি। সরু কলামের মাথায়।’
‘যাজক,’ ছবিটা দেখে নিয়ে বলল রানা।
‘হ্যাঁ, যাজক। মৃত একজন যাজক। পত্রিকা প্রকাশের একরাত আগে একটা সেতু থেকে ঝুলিয়ে দেয়া হয় তাঁকে। পুলিশ বলছে আত্মহত্যা।’
পাকা চুলের মানুষটির ছবি আবারও দেখল রানা। পোশাক থেকে’ বুঝল, তিনি ছিলেন ক্যাথোলিক যাজক। দেয়া হয়েছে সংক্ষিপ্ত রিপোর্ট। আত্মহত্যা করেছেন বলে অত্যন্ত বিব্রত চার্চ কর্তৃপক্ষ। নিকোলভের দিকে তাকাল ও। ‘আত্মহত্যা করেছে একজন ক্যাথোলিক যাজক। তবে তার সঙ্গে তোমাদের কী সম্পর্ক?’
‘কারণ, আমি তাঁর সঙ্গে দেখা করার পর খুন হন তিনি, ‘ বলল নিকোলভ। ‘তাঁকে বলেছিলাম ওই কোডের ব্যাপারে।’
চুপ করে থাকল রানা।
‘জানতাম না এজন্যে খুন হবেন,’ মাথা নাড়ল নিকোলভ। ‘ভেবেছি, বুক হালকা হবে যাজকের কাছে সব খুলে বললে। মস্তবড় ভুল করেছি। আগেই চার্চের ওপর চোখ ছিল এফএসবির এজেন্টদের।’ ক্ষমা চাওয়ার মত করে দু’হাত জড় করল নিকোলভ। সাদা হয়েছে আঙুলের কড়া। চোখ বুজে কী যেন ভাবছে। রাগের ছাপ পড়ল চেহারায়। কয়েক মুহূর্ত পর চোখ মেলে তাকাল রানার দিকে। ‘খুব খারাপ লাগছে যে আমার দোষে মরলেন নিরীহ মানুষটা। তাঁকে সতর্ক করা উচিত ছিল। কিন্তু এত দ্রুত সব ঘটছিল, মাথা কাজ করেনি। গির্জা থেকে বেরিয়ে সোজা গেছি এয়ারপোর্টে। ওখান থেকে ইউনাকে নিয়ে কিছুক্ষণ ঘোরাঘুরির পর ফিরেছি আমার অ্যাপার্টমেন্টে। পরদিন দুপুরে পত্রিকায় ওই ছবি দেখার পর বুঝলাম, আমরা আছি মহাবিপদে। সেদিনই ত্যাগ করলাম মস্কো।’
‘অ্যাপার্টমেণ্ট থেকে জরুরি কিছু নিয়ে রওনা হও,’ বলল রানা। ‘কিন্তু ওখানে ফেরার মত এত বড় ঝুঁকি নিলে কেন? পেছনে তো লেগে গেছে সরকারি খুনি।’
‘ভেবেছি এক কদম এগিয়ে আছি ওদের চেয়ে,’ বলল নিকোলভ, ‘ভেবেছি যথেষ্ট সতর্ক আমি। বুঝতে পারিনি কত বড় ভুল করছি। স্রেফ কপালের জোরে আসতে পেরেছি এখানে।’
নিকোলভ আরও কিছু বলবে বলে অপেক্ষা করছে রানা।
ধরার চেষ্টা করল তারা। একবার নয়, দু’বার। প্রথমবার অ্যাপার্টমেন্ট থেকে বেরোবার একটু পরেই পিছু নিল কালো এক মার্সিডিয।’
‘ওরা সবসময় কালো মার্সিডিয ব্যবহার করে,’ মাথা নাড়ল বেযুখফ। ‘ওদের ধারণা: গোপন করার কিছুই নেই তাদের।’
ওরা নিজেরাও যে কালো মার্সিডিয চেপে এসেছে, কথাটা চেপে গেল রানা।
ওই অ্যাপার্টমেন্টের ওপর চোখ রেখেছিল,’ বলল নিকোলভ, ‘আমাকে ঢুকতে দেখেছে। বেরোতেও। অপেক্ষা করছিল সঠিক সময়ের জন্যে। ইঁদুর একবার খাঁচার ভেতর আটকা পড়লে যা হয় আর কী। হয়তো ভেবেছে আমার সঙ্গে অস্ত্র আছে। গুলি শুরু করতে পারি। বোধহয় এ কারণেই শহরের ভেতর কোণঠাসা করতে চায়নি। তা ছাড়া, সবার সামনে বাবা ও মেয়েকে কিডন্যাপ করলে ঝামেলা হবে, সেটাও হয়তো বড় কারণ।’
‘তাদেরকে ফাঁকি দিয়ে এখানে এলে,’ খেই ধরিয়ে দেয়ার জন্যে বলল রানা।
‘এ পর্যন্ত আসতে পারতাম না। অনুসরণ করছিল কালো ওই গাড়ি। উপায় ছিল না পালিয়ে যাওয়ার। শহরের নানাদিকে গেছি। ভীষণ ভয় লেগেছে। একসময় ফুরিয়ে যাবে ফিউয়েল। তখন আমাদেরকে ধরবে তারা। নিয়ে গিয়ে শুরু করবে নির্যাতন। সেক্ষেত্রে ইউনার কী হবে? মনে হচ্ছিল, আটকা পড়েছি ক্ষুধার্ত সিংহের খাঁচার ভেতর। এগিয়ে চললাম সরাসরি লেফোর্টো রোড টানেলের দিকে। আর তার একটু পর ঘটল অদ্ভুত এক ঘটনা। অবশ্য, এমন ঘটে ওই রোডে। যদিও কখনও কখনও…’
‘মূল বক্তব্যে ফেরো,’ বলল রানা।
‘যাচ্ছিলাম আশি কিলোমিটার বেগে। মেঝের সঙ্গে চেপে ধরেছি অ্যাক্সেলারেটর। পুরনো গাড়ি এর বেশি গতি তুলতে পারল না। আমাকে পাশ কাটিয়ে যাচ্ছে একের পর এক গাড়ি। কিন্তু পেছনে লেগে থাকল কালো মার্সিডিয। সামনের সিটে দুই এজেন্ট। ঠিক সেসময়ে গতি বাড়িয়ে আমার গাড়িটাকে পেছনে ফেলতে চাইল এক ড্রাইভার। অন্যদের চেয়ে বেশি ছিল তার গতি। গাড়িটা ছিল পোর্শা। বড়লোক কোনও বদ্ধউন্মাদ। ওরকম দামি ও দ্রুতগামী গাড়ি পেলে মাথা ঠিক রাখা কঠিন। মার্সিডিযকে পাশ কাটিয়ে সোজা নেমে পড়ল বন্যার ভেতর। ইয়াকুয়া নদী মাথার ওপরে। নানাদিকে ফুটো হয়েছে টানেল।
‘বলতে থাকো,’ বলল রানা।
‘পানিতে নামতেই পিছলে গেল পোর্শার চার চাকা। পাশেই সেই মার্সিডিয। চরকির মত চক্কর কেটে ওটার ওপর চড়াও হলো পোশা। ধুম করে পাশের দেয়ালে গিয়ে আছড়ে পড়ল মার্সিডিয। রিয়ারভিউ মিররে দেখলাম, একগাদা গাড়ি গুঁতো দিল পরস্পরকে। চারপাশে ছিটকে গেল ভাঙা বডি ও পার্ট। সাধ্যমত গতি তুলে টানেল থেকে বেরোলাম। মনে ভীষণ ভয়।’
স্মৃতিচারণ করতে গিয়ে একবার মাথা নাড়ল নিকোলভ। ‘তীর বেগে বেরিয়ে এলাম শহর ছেড়ে। পেছনে আর ওই কালো মার্সিডিয দেখলাম না। ভেবেছি, এবারের মত বেঁচে গেছি। তবে এটাও বুঝলাম, এত সহজে ছাড়বে না তারা। চারপাশেই আছে তাদের লোক। চোখ রাখছে সবদিকে। এবার ফেডারেল হাইওয়ে থেকে নেমে যাওয়ার পর দ্বিতীয়বার হামলা করল ফিউয়েল নেয়ার সময়। যাওয়ার পথে ওই দোকান থেকে কিনেছি টুকটাক জিনিস। ওঅশরুমে গিয়েছিল ইউনা। বাইরে অপেক্ষা করছি, এমনসময় পার্কিং লট থেকে দালানে ঢুকল দুই লোক। চোখে কালো সানগ্লাস। খাটো চুল। বুঝলাম এরা ভ্যানকিনের গুণ্ডা বাহিনীর সদস্য। তাদের একজন বলল, ‘মিস্টার নিকোলভ, দয়া করে আমাদের সঙ্গে আসুন।’ টের পেলাম হারাতে চলেছি স্বাধীনতা। তবুও হাতে সময় পাওয়ার জন্যে জিজ্ঞেস করলাম, তারা কারা, কী চায়। বললাম, আইডি না দেখালে কোথাও যাব না। তখন তাদের একজন কোটের পকেট থেকে পিস্তল বের করল। আমার পেটের কাছে এমনভাবে ধরল, চট্ করে ওটা দেখবে না কেউ। চারপাশে তখন অনেক মানুষ। ভ্যানকিনের এজেন্ট বলল, ‘বাড়াবাড়ি করবি না, শালার পো!’ অন্যজন আঙুল ভুলে দেখিয়ে দিল বাইরে দাঁড়ানো কালো মার্সিডিয।’
‘ওদেরকে ফাঁকি দিলে কীভাবে?’ জানতে চাইল রানা।
‘ইউনার বুদ্ধির গুণে,’ বলল নিকোলভ। এখনও যেন বিশ্বাস করতে পারছে না। ‘বাথরুম থেকে বেরিয়ে আমার দিকে আসার সময় দেখেছে গাড়ি থেকে নেমেছে তারা। তখনই আবারও ওঅশরুমে ঢুকেছে ইউনা। তারপর টয়লেটের সিটে উঠে সরু জানালা দিয়ে বেরিয়ে গেছে বাইরে। এরপর সবার চোখ এড়িয়ে পৌছে গেল সার্ভিস স্টেশনের একপাশে। ওখানেই ছিল তাদের গাড়ি। এদিকে সময় নষ্ট করতে চাইছি আমি। ওদিকে কালো মার্সিডিযের দুটো চাকার বাতাস ছেড়ে দিল ইউনা। এরপর গলা ফাটিয়ে চিৎকার জুড়ল। আঙুল তুলে দেখিয়ে দিল আমাকে আর ওই দু’জনকে। বাঁচান! আমার বাবাকে মেরে ফেলছে! ছিনতাইকারী!’
ওই কথা শুনে হুড়মুড় করে আমাদের দিকে ছুটে এল অন্তত ত্ৰিশজন লোক। স্টেশনের ক্যাশিয়ার মহিলাও দেখল ভ্যানকিনের লোকের হাতে পিস্তল। প্রাণপণে চিৎকার ছাড়ল সে। হয়তো ভেবেছে ডাকাতি করতে এসেছে তারা, অথবা সবাইকে খুন করতে এসেছে চেচেনের ইসলামি খুনি। ঘটনা যা-ই হোক, কমবয়সী এক যুবক হামলে পড়ল পিস্তলওয়ালার ওপর। যুবকের মুখে নল নামাল এফএসবির লোকটা। চারপাশে তখন হৈ-চৈ ও হুলুস্থুল। সেই সুযোগে ঘুরেই দৌড় দিলাম। তীর বেগে পৌঁছুলাম ফোক্সভাগেন বিটল গাড়ির পাশে। আগেই সিটে বসে আছে ইউনা। দেরি না করে গাড়ি ছেড়ে দিলাম। পিছু নেয়ার চেষ্টা করল দুই খুনি। কিন্তু দুই চাকার ভেতর বাতাস নেই বলে বেশিদূর ধাওয়া করতে পারল না। কয়েক মাইল পর বড় সড়ক থেকে নেমে গেলাম আমরা। একটা খামারবাড়ির কাছে ট্রাক দেখে ওখানে থামলাম। বদলে নিলাম আমারটার নাম্বারপ্লেট। এরপর আর অনুসরণ করতে পারল না কেউ। টানা এগিয়ে সোজা এসে হাজির হলাম এখানে। পর পর দু’বার বেঁচেছি কপালের জোরে। আমার মনে হয় ঈশ্বর চেয়েছেন আমি যেন পালিয়ে যেতে পারি। রানা, তুমি দৈব ঘটনা বিশ্বাস করো?’
‘আমার মনে হয় ওপরওয়ালা নয়, তোমার মেয়ের গুণেই প্রাণে বেঁচে গেছ,’ বলল রানা।
‘তো এবার বিশ্বাস করলে যে একটা কথাও মিথ্যা বলিনি?’
‘তুমি বলছ, এক লোককে খুন করেছে রাশান সিক্রেট সার্ভিস। তারপর দু’বার চেষ্টা করেছে তোমাকে কিডন্যাপ করতে। তাদের উদ্দেশ্য তোমাকে নির্যাতন করে তথ্য সংগ্রহ করা। এটা চাইছে, কারণ কোল্ড ওঅরের একটা কোড রয়েছে তোমার কাছে। ওটার কারণে বিপদে পড়েছ তুমি আর ইউনা।’
‘সংক্ষেপে বললে তা-ই,’ বলল নিকোলভ!
‘এত মূল্যবান জিনিসটা আসলে কী?’ জানতে চাইল রানা।
ঘন ঘন মাথা নাড়ল বেযুখফ। কিন্তু পকেটে হাত পুরল নিকোলভ। বের করে আনল কী যেন। মুখে বলল, ‘শেষবারের মত বলছি, তুমি এসবে জড়িয়ে না গেলে হয়তো প্রাণে বাঁচবে। তবে একবার সব জেনে নেয়ার পর, মরবে করুণভাবে। আবারও ভাবো, বন্ধু, শেষকৃত্যটা কিন্তু তোমার।’
নিকোলভের হাতে পুরনো একটা তামাকের টিন দেখতে পেয়েছে রানা। জঙে ভরা ওটা। প্রায় হারিয়ে গেছে প্রস্তুতকারীর নাম। জিনিসটা বোধহয় কয়েক দশক ছিল ভেজা আবহাওয়ায়।
‘এই টিন ছিল মস্কোর এক পরিত্যক্ত ওয়্যারহাউসে,’
বলল অ্যান্টোনিন, ‘ওখানেই রেখেছিল জন গ্রাহাম। আর তারপর সে-রাতেই ধরা পড়ে সে। সাইফারে আছে সহজ দিক নির্দেশনা। যাতে লুকিয়ে রাখা জিনিসটা চট্ করে পেয়ে যায় তার সহযোগীরা। তবে সাইফার তারা পেল না বলে হারিয়ে গেল এটা।’
‘ভেতরে কী?’ জানতে চাইল রানা।
টিনের কৌটার ঢাকনি খুলল নিকোলভ। ভেতরে আধুনিক ফ্ল্যাশ ড্রাইভ। ওটা পঞ্চাশ বছর ধরে ওয়্যারহাউসে থাকার কথা নয়। জিনিসটার পাশেই ছোট্ট এক রোল মাইক্রোফিল্ম ও কাপড়ে মোড়া কিছু। কাপড় খুলে ভেতর থেকে তালুর ওপর কী যেন রাখল নিকোলভ। ধাতব জিনিসটা খুব ছোট। তবে রানার মনে হলো, ওটাকে দুর্মূল্য হীরার সমান গুরুত্ব দিচ্ছে এক্স এজেন্ট।
আস্তে করে ধাতব টুকরো রানার তালুতে রাখল নিকোলভ। ওটা চকচকে। দৈর্ঘ্যে বড়জোর আধ সেন্টিমিটার। মসৃণ। দেখতে ওষুধ কোম্পানির ক্যাপসুলের মত। ঠাণ্ডা। ওটার ওজন অতি সামান্য।
‘কংগ্র্যাচুলেশন্স, যোগ দিলে আমাদের দলে। খুব কম মানুষ ওই গ্যাজেট নিজ চোখে দেখেছে। আর দুর্ভাগ্য, ওটার ব্যাপারে সব জেনে গেছ বলে মরবে তুমি ভয়ঙ্করভাবে।’
‘এটা কী?’ জানতে চাইল রানা।
‘প্ৰমাণ,’ বলল তাতভ বেযুখফ।
নিকোলভ এবং তার বন্ধুকে দেখল রানা। গম্ভীর হয়ে গেছে তারা। ‘এটা কী ধরনের প্রমাণ?’
‘বহু বছর ধরেই সন্দেহপ্রবণ একদল মানুষ জোর দিয়ে বলছে, অস্তিত্ব আছে এর,’ বলল নিকোলভ, ‘এটা আসলে আতঙ্কজনক এক গ্যাজেট।’
‘দুনিয়ার সবচেয়ে বড় ষড়যন্ত্র হয়েছে এটার জন্যে,’ বলল বেযুখফ।
তালুতে বসে থাকা মসৃণ, চকচকে গ্যাজেট আবারও দেখল রানা। মুখ তুলে দেখল নিকোলভ ও বেযুখফকে। তাদের চোখে দুশ্চিন্তা। চট্ করে পরস্পরকে দেখল তারা। বেযুখফ বলল, ‘সত্যিই সব খুলে বলবে, অ্যান্টোনিন?’
‘আমরা তো আগেই ঠিক করেছি, সব জানিয়ে দেব দুনিয়াকে,’ বলল নিকোলভ। ‘রানা প্রথমে জানলে কোনও ক্ষতি দেখি না।’
‘ওই মেয়ের কী হবে?’ আঙুল তুলে তানিয়াকে দেখাল বেযুখফ।
অনেকক্ষণ হলো ঘরের একপাশে চুপ করে দাঁড়িয়ে আছে মেয়েটা। চোখে-মুখে কীসের এক ঘোর।
‘তানিয়া আমার সঙ্গে এসেছে,’ বলল রানা। ‘আমাকে যা বলবে, সেটা ওকেও বলতে পারবে।
কুঁজো হয়ে বসল নিকোলভ। চোখে ভয়। একবার জানালা দিয়ে দূরে তাকাল। ভাবছে, যে-কোনও সময়ে রাতের আঁধারে হাজির হবে এফএসবির একদল খুনি এজেন্ট। কয়েক মুহূর্ত পর রানাকে বলল সে, ‘তুমি মাইণ্ড কন্ট্রোল সম্পর্কে কতটা জানো?’
ঘরে থমথমে পরিবেশ।
চুপ করে আছে রানা। ভুরু কুঁচকে নিকোলভ ও বেযুখফকে দেখছে তানিয়া। ভাবছে কী যেন।
‘হয়তো বলবে এটা মূল্যবান আর্টিফ্যাক্ট,’ অবশেষে মুখ খুলল রানা, ‘কোনও এলিয়েন স্পেসশিপের অংশ। ষাট বছর আগে পাওয়া গেছে সোভিয়েত টেরিটোরিতে। যেমন বলা হয় আমেরিকার রসওয়েল বা এরিয়া ফিফটি ওয়ানের বিষয়ে। এটা বিশেষ চিপ। তাতে রয়েছে এলিয়েনদের কোটি বছরের জ্ঞান। আর এজন্যেই শেষপর্যন্ত আণবিক বিপর্যয় আর উষ্ণায়ন ঠেকাতে পারবে মানুষ।’
‘আগেই বলেছি, অ্যান্টোনিন, একে এসব বলা অর্থহীন,’ রেগে গিয়ে বলল বেযুখফ, ‘কিছুই সিরিয়াসলি নিচ্ছে না।’
‘মাইণ্ড কন্ট্রোল হাসির ব্যাপার নয়, তা জানি,’ বলল রানা। ‘সবসময় হচ্ছে। পৃথিবীর অন্তত পঞ্চাশ কোটি মানুষ সবসময় দেখছে টিভি। কোকা-কোলার বিজ্ঞাপন শুরু হলে দেখছে গরমের ভেতর সৈকতে বসে তৃপ্তির সঙ্গে কালো তরল গিলছে কেউ। ফলে অর্ধেক দর্শক ভাবছে, তারও চাই ওই জিনিস। তাদের চারভাগের একভাগ তখনই টিভি ফেলে দৌড়ে গিয়ে দোকান থেকে কিনছে কোকা-কোলা। এর চেয়ে বড় মাইণ্ড কন্ট্রোল আর কোথাও নেই। তবে মানুষগুলোকে জিনিসটা কিনতে বাধ্য করছে না কেউ।’
‘ভুল বললেও সাধ্যমত চেষ্টা করেছ বোঝাতে,’ বলল নিকোলভ।
রানাকে দেখে নিয়ে বন্ধুর দিকে তাকাল বেযুখফ। ‘আমি বরং খুলে বলি, অ্যান্টোনিন। হয়তো বোঝাতে পারব।’
‘বলো, শুনতে তো দোষ নেই,’ বলল রানা।
‘বেযুখফ কিন্তু এ বিষয়ে এক্সপার্ট,’ বন্ধুর হয়ে বলল নিকোলভ, ‘কয়েক বছর গবেষণা করেছে। ওর চেয়ে বেশি জানে না কেউ।’
মাথা দোলাল রানা। ‘শুনছি।’
‘ফেইথ রেডিয়োর নাম শুনেছ?’ গম্ভীর চেহারায় বলল তাতভ বেযুখফ। ‘শর্টওয়েভে ট্র্যান্সমিট হয়। রাশা আর ইউরোপে ওই স্টেশনের অনুষ্ঠান শোনে দুই কোটি মানুষ।’ নিজের বুকে বুড়ো আঙুল দিয়ে টোকা দিল সে। ‘আমিই ওই রেডিয়োর মালিক, পরিবেশনাকারী এবং সিইও। যারা চিরকালের জন্যে এ পৃথিবীর সর্বনাশ চাইছে, তারা আছে ভীষণ ভয়ের ভেতর। বুঝতে পারছে, ফাঁস করে দেব সব ষড়যন্ত্র। গহীন জঙ্গলে আমার ট্রেইলার থেকে প্রচার করি গুরুত্বপূর্ণ অনুষ্ঠান। সরকারের সাধ্য নেই আমাকে বন্দি করে।’
‘একটা ট্রেইলার থেকে অনুষ্ঠান প্রচার করো?’
গর্বের সঙ্গে মাথা দোলাল বেযুখফ। ‘অবশ্যই! এবং গোপনে অনুষ্ঠানমালা প্রচার করছি গত কয়েক বছর ধরে। বহু খুঁজেও আমাকে পায়নি রাশান সরকার। ওদের চেয়ে ঢের বেশি বুদ্ধিমান আমি। নাকের পাশে হালকা টোকা দিল বেযুখফ।
কোঁচকানো প্যান্ট ও জাম্পার পরা লোকটার বুটের ওপর মুরগির পায়খানা। কেউ বলবে না, সে একজন সফল রেডিয়ো অনুষ্ঠান প্রচারক। নিরাপত্তার জন্যে তাকে হুমকি ভাববে না কোনও দেশের সরকার। রানা ভাবছে, মেয়েটাকে নিয়ে এই পাগলাগারদ থেকে বেরোতে পারলে দু’ঘণ্টার মধ্যে পৌঁছুবে মস্কোয়। ইউনাকে নিয়ে উঠে বসবে ওর নানার জেট বিমানে। আর তারপর ফ্রান্সে গেলেই ওর দায়িত্ব শেষ। পরে নিকোলভ বা ব্রেযনেভই স্থির করবে যা করার। উন্মাদ বেযুখফের বক্তব্য শুনবে বলে কৌতূহল দেখিয়েছে, সেজন্যে এখন নিজেকে চাবকাতে ইচ্ছে হলো ওর।
‘মাইণ্ড কন্ট্রোল,’ জোর দিয়ে বলল বেযুখফ। ‘ওটা মগজ ধোলাই। জোরালো, সূক্ষ্ম প্ররোচনা। সেজন্যে চাই কূট কৌশল। নতুন করে শিখিয়ে দেয়া হয় কী করতে হবে। যা খুশি বলতে পারো ওটাকে, তবে মূল কথা হচ্ছে: সত্যিই আছে ওই যন্ত্র। কোকা-কোলা বিক্রির মত নয় ওটা। প্ৰথমে মনে হয় বৈজ্ঞানিক পন্থা নয়। আর সেজন্যেই ওই যন্ত্রটাকে মেনে নিচ্ছ না তুমি।’ আবার মেঝেতে থুতু ফেলল বেযুখফ। ‘তবে বিশ্বাস করো, সত্যিই ওটা আছে। আর তাই পাল্টে যাচ্ছে আমাদের চেনা পৃথিবী। বুঝতে চেষ্টা করো, যদি নিয়ন্ত্রণ করা হয় অন্যের মগজ, যা খুশি ভাবিয়ে নেয়া যায় তাকে দিয়ে, তখনই শুরু হবে পৃথিবীতে মহাবিপদ। ভোট কাকে দেবে, কাকে পছন্দ বা অপছন্দ করতে হবে, সব নিয়ন্ত্রণ করছে একদল নিষ্ঠুর পশু। বলে দিচ্ছে আমাদেরকে কিনতে হবে জেনেটিকালি মডিফায়েড ফসল। একই কারণে ক্ষতিকর ভ্যাকসিন বা সিরাম দিচ্ছি বাচ্চার শরীরে। কর্তৃপক্ষ বলে দিচ্ছে, আমাদের কপাল ভাল যে পুলিশি দেশে বাস করতে পারছি। • অথচ, সাধারণ মানুষের নেই কোনও স্বাধীনতা। সবচেয়ে বড় কথা, আমাদের মাথায় তারা ঢুকিয়ে দিচ্ছে, নিজে থেকে যেন কোনও প্রশ্ন না তুলি। কথাগুলো শুনতে কেমন লাগছে, মিস্টার রানা?’
‘আধুনিক বিশ্ব মোটামুটি এমনই,’ স্বীকার করল রানা।
‘আমরা বাস করি মগজ ধোলাই হওয়া এক সমাজে। কিন্তু এর চেয়েও ক্ষতিকর কিছু করছে তারা। ফলে বুদ্ধিমান মানুষ হচ্ছে রোবটের মত। বা তাদেরকে বলতে পারো এক ধরনের সাইবর্গ। তাকে দিয়ে করিয়ে নেবে যা খুশি।’
‘এমনই করছে নাকি ওরা?’ গম্ভীর চেহারা করল রানা। ‘বলছি, তার আগে এক ঢোক ভোদকা চাই,’ খুক-খুক করে কাশল বেযুখফ। তাকে বাধা দিল না রানা। টেবিলের কাছে গিয়ে ডিম রাখার কাপের মত দেখতে চারটে শট গ্লাসে ভোদকা ঢালল লোকটা। সবার হাতে ধরিয়ে দিল একটা করে গ্লাস। বাদ পড়ল না তানিয়া। নীরবে নিজের ড্রিঙ্ক শেষ করল রানা। ভাবছে, ওটা ভোদকা, নাকি পেট্রল গিলিয়ে দিল? সবকিছু অস্বাভাবিক লাগছে ওর। ইউনা মেয়েটাকে উদ্ধার করতে এসে এখন কিডন্যাপারদের সঙ্গে বসে ড্রিঙ্ক করছে!
‘আরেকটা নেব,’ গ্লাস ভরে নিয়ে ঢকঢক করে ভোদকা শেষ করল বেযুখফ। চোখে জল নিয়ে দেখল রানাকে। ‘এবার বলো, কে সবচেয়ে নিখুঁত খুনি?’
ক’মুহূর্ত ভেবে বলল রানা, ‘এমন একজন, যাকে সন্দেহ করা যায় না। জানা যায় না তার উদ্দেশ্য। মূল্যহীন সে। যে ধরা পড়লেও ক্ষতি নেই। বোঝা যাবে না কার হয়ে খুন করছে।’
‘ভুল,’ মাথা নাড়ল বেযুখফ, ‘সে হবে এমন একজন, যে নিজেই জানে না সে খুনি। খুনের পরেও কিছুই মনে পড়বে না।’ তিক্ত হাসল সে। ‘আর তা-ই হচ্ছে। মগজ ধোলাই অবৈজ্ঞানিক ভাবলেও আবিষ্কার করা হয়েছে ওটা। কয়েক দশক ধরেই ওই টেকনোলজি ব্যবহার করছে দুনিয়ার ক্ষমতাশালীরা। একটু খুলে বললে বুঝবে। ভূমিকা জানিয়ে দেয়ার পর শুরু করব। প্রথমে এল
প্রথমে এল সাইকোট্রনিক ওঅরফেয়ার ১০৩।’
‘আমি কিন্তু ইতিহাসের লেকচার শুনতে আসিনি, ‘ আপত্তির সুরে বলল রানা। ‘সংক্ষেপে বলো যা বলবে।’
‘কিন্তু ভূমিকা ছাড়া কিছুই বুঝবে না,’ বলল বেযুখফ। রানার দিকে তাকাল নিকোলভ। ‘প্লিয, ওর কথা শোনো। ভুল বলছে না ও।’
বড় করে শ্বাস ফেলল রানা। ‘ঠিক আছে। শোনা যাক।’
সোফার কোণে বসে বড় বড় চোখে ওকে দেখল বেযুখফ। ‘রানা, আগে বুঝতে হবে, কয়েক দশক আগেই তৈরি হয়েছে উপযুক্ত মাইণ্ড কন্ট্রোল মেথড। প্রথম থেকেই এজন্যে প্রতিযোগিতা করেছে পৃথিবীর বড় দেশগুলো। ঠিক যেমন করছে মহাকাশ অভিযান আর অস্ত্র ব্যবসার ব্যাপারে। তবে ইলেকট্রনিক যুগ আসার বহু বছর আগে মগজ ধোলাইয়ের জন্যে ব্যবহার হতো নানান ড্রাগ্‌স্‌। গোপনে গবেষণা করেছে আমেরিকা, ব্রিটেন, ফ্রান্স ও রাশা। তিরিশের দশকে আবিষ্কার হলো ড্রাগের ব্যবহার করে ইন্টারোগেশন টেকনিক। তখন কনসেনট্রেশন ক্যাম্পে ইহুদিদের ওপর মাইণ্ড কন্ট্রোলের প্রতিক্রিয়া বুঝতে নানান পরীক্ষা-নিরীক্ষা করেছে নাযিরা। এ কারণে পরে নুরেমবার্গ কোড অভ এথিক্স করা হলো, যাতে অনিচ্ছুক মানুষের ওপর অন্যায় গবেষণা করা না যায়। অবশ্য, উনিশ শ’ পঁয়তাল্লিশ সালের পর নিজেরাই নুরেমবার্গ কোড অভ এথিক্স মানল না বড় দেশগুলো। বিশেষ করে কোল্ড ওঅর শুরু হওয়ায় এলএসডি ব্যবহার করে মানুষের ওপর এমকে-আল্ট্রা মাই কন্ট্রোল প্রোগ্রাম চালু করল সিআইএ। ফলে বদ্ধ পাগল হলো বহু মানুষ। মারাও গেল অনেকে।
‘ক্যামেরনের কথাটা বলো,’ হঠাৎ করেই বলল নিকোলভ।
তার দিকে তাকাল রানা। ‘ক্যামেরন কে?’
মূদ মাথা দোলাল বেযুখফ। ‘বলছি। পঞ্চাশের দশকে ইউএস সাইকিয়াট্রিক অ্যাসোসিয়েশনের হেড ছিল ওই লোক। সবাই ডাকত ডক্টর এয়ান ক্যামেরন বলে। সে নিয়ে এল অদ্ভুত এক থিয়োরি। ওটা নাকি সারিয়ে দেবে সব মানসিক রোগ। সহজ থিয়োরি- প্রথমেই পরিষ্কার করে দেবে মানুষের মন। সোজা কথায় যাকে বলে মগজ ধোলাই। তারপর সেখানে গেঁথে দেবে ভাল ভাবনা ও আচরণ। রোগী হবে দায়িত্বশীল মানুষ। সাধারণ মানসিক রোগে আক্রান্ত মানুষের ওপর গবেষণা চালাল সে। ফলে মানুষগুলো হয়ে গেল আলুভর্তার মতই নিরামিষ। এমনটা হয়েছিল দিনের পর দিন অতিরিক্ত এলএসডি দেয়ায়। সঙ্গে ছিল শক্তিশালী ইলেকট্রো-কনভালসিভ থেরাপি।
‘বুঝতে পেরেছ, রানা?’ বলল নিকোলভ। ‘ওরা ধাতব বেডে বেঁধে মানুষগুলোর ওপর চালাত শক্তিশালী বিদ্যুৎ।’
‘শিশুর মত করে দিত বয়স্কদেরকে,’, বলল বেযুখফ। ‘মাথা হতো সাদা কাগজের মত পরিষ্কার। অতীত স্মৃতি বলতে কিছুই থাকত না। এরপর নতুন করে তার মগজে গেঁথে দেয়া হতো নতুন তথ্য। থিয়োরিটিকালি এটা সম্ভব। শূন্য মস্তিষ্কের যে কাউকে দিয়ে যা খুশি করিয়ে নেয়া যায়। যদি তার হাতে পিস্তল ধরিয়ে দিয়ে বলা হয়: ‘নিজের মাথা উড়িয়ে দাও!’ দেরি না করে তা-ই করবে সে। বা যদি বলে: ‘যাও, গিয়ে খুন করো ডোনাল্ড ট্রাম্পকে।’ তাই করবে। রোগীর মনেও পড়বে না মানুষটা তার চেনা না অচেনা কেউ। সোজা কথায় নির্দেশ পেলে নির্দ্বিধায় খুন করবে যে কাউকে।’
হাতের তালুতে রাখা ধাতব ডিভাইসটা দেখল রানা। ‘তবে এটাকে তো ড্রাগ বলে মনে হচ্ছে না।’
‘ঠিক,’ বলল বেযুখফ। ‘কিছু দিনের ভেতর গবেষকরা বুঝে গেল, শুধু কেমিকেল দিয়ে কাজ হচ্ছে না। তা ছাড়া, মানুষকে মানসিকভাবে নিঃস্ব করতে লাগে প্রচুর সময়। সেটা খুব নিষ্ঠুর কাজও। এসব ভেবে গবেষকরা খুঁজতে লাগল অন্য উপায়। কোল্ড ওঅরের সময় গবেষণা করেছে, কীভাবে হিপনোসিস ব্যবহার করে তৈরি করবে সুপার স্পাই। সে মিশনে গেলেও সঠিক সময়ের আগে জানবে না, কী করতে হবে তাকে। পরেও মনে পড়বে না বলে জিজ্ঞাসাবাদেও পেট থেকে বেরোবে না কিছু। কারণ, সচেতনভাবে কোনও অন্যায় করেনি সে। জানবেও না সে আসলে কে। নির্যাতনের শিকার হয়ে খুন হলেও প্রকাশ করতে পারবে না গোপন কিছু। এটা সম্ভব হলে সেটা হতো সোনায় সোহাগা। হিপনোসিস ও অন্যান্য টেকনিক ব্যবহার করে কীভাবে মগজ থেকে মুছে ফেলা যায় সব, তার পরীক্ষা করছিল সোভিয়েত রাশার গবেষকরা।’ রানার দিকে তাকাল বেযুখফ। ‘তুমি কি মস্কো শো ট্রায়ালের নাম শুনেছ?’
‘আবছাভাবে মনে পড়ছে,’ ক্লান্ত সুরে বলল বিরক্ত রানা।
মাথা দোলাল বেযুখফ। ‘তিরিশ দশকের শেষদিকে দলের বিরোধীদেরকে খতম করতে বিশেষ এক আদালত গড়েন স্টালিন। সেখানে এসে একের পর এক ক্ষমতাশালী লোক স্বীকার করতে লাগল, দেশের মহাক্ষতি করেছে সে। অভিযোগ ছিল দেশদ্রোহের। তবে মানুষগুলোকে ড্রাগ দেয়ার পর এমনভাবে হিপনোটাইয করা হয় যে, যা বলতে বলা হয়েছে, তাই বলেছে তারা। রাশার ওই রাজনীতিকরা হয়ে যায় এক ধরনের রোবট। কেউ হয় খুনি, কেউ গুপ্তচর। অথচ নিজেরাও জানত না কী করছে বা কী করতে হবে। সে-সময়ে এল আধুনিক এক টেকনোলজিকাল বিপ্লব। ফলে ইতিহাস হয়ে গেল ড্রাগ ও হিপনোসিস দিয়ে মন-নিয়ন্ত্রণের সব প্রচেষ্টা।
‘একটু সংক্ষেপে বললে ভাল হয়,’ বলল রানা।
‘আর বেশি সময় নেব না,’ বলল বেযুখফ। কড়া চোখে দেখছে রানাকে।‘তুমি কি ইইজির নাম শুনেছ?’ জানতে চাইল তাতভ বেযুখফ।
‘ওটা ইলেকট্রোএনসেফ্যালোগ্রাম- মগজের ইলেকট্রিকাল অ্যাক্টিভিটি।’
‘জানো অনেক,’ প্রশংসার সুরে বলল বেযুখফ, ‘উনিশ শ’ চব্বিশ সালে ওটা আবিষ্কার করেন জার্মান বিজ্ঞানী হ্যান্স বার্জার। প্রথমবারের মত বুঝতে পারেন মগজে রয়েছে আলফা ও বিটার তরঙ্গ। একবার ওপরে ওঠে, আবার নেমে আসে।’ আরেক ঢোক ভোদকা গিলে বলল বেযুখফ, ‘উনিশ শত ঊনসত্তর সালের দিকে অদ্ভুত এক আবিষ্কার করলেন উদ্যমী বিজ্ঞানী এবারহার্ড ফেট। তিনি আমেরিকার বায়োফিযিসিস্ট ও নিউরোসায়েন্টিস্ট। প্রথমবারের মত বাঁদরের মগজে যুক্ত করলেন মেশিন। ওই ইন্টারফেস টেকনোলজির ফলে নিয়ন্ত্রণ করা গেল বাঁদরের মগজের নিউরন। ওটাকে নির্দেশও দিতে পারলেন তিনি। অর্থাৎ, দূর থেকেও নিয়ন্ত্রণ করা গেল মগজকে। বিষয়টার নাম দেয়া হলো বায়ো-মেডিকেল টেলিমেট্রি। দারুণ এক খেলা পেয়ে এদিকে মনোযোগী হলেন বিজ্ঞানীরা। ডেলগাডো নামে এক বিজ্ঞানী প্রথম আবিষ্কার করলেন মগজ নিয়ন্ত্রণ করার মেশিন।’
চুপচাপ শুনছে রানা।
তাচ্ছিল্যের দৃষ্টিতে ওকে দেখে নিয়ে নিকোলভের দিকে তাকাল বেযুখফ। নীরবে যেন বলছে: এ তো দেখি কিছুই জানে না! আবারও রানার দিকে তাকাল সে। ‘পঞ্চাশ ও ষাটের দশকে হোসে ডেলগাডো ছিলেন ইয়েল-এর নিউরোসায়েন্স রিসার্চার। দেখতে ছিলেন স্টার ট্রেকের মিস্টার স্পকের মত- ঠিক যেন যমজ ভাই। লিখলেন ফিজিকাল কন্ট্রোল অভ দ্য মাইণ্ড: টুয়ার্ডস্ এ সাইকোসিভিলাইযড় সোসাইটি নামে একটি বই। নাম থেকে কিছু বুঝতে পারছ? বেশ কয়েক বছর আগে থেকেই বাঁদর নিয়ে গবেষণা করছিলেন তিনি। ওয়াএয়ারলেস রেডিয়ো ব্যবহার করে জানোয়ারের মগজ নিয়ন্ত্রণ করতেন। তাঁর কথা মত চলতে বাধ্য করতেন ওগুলোকে। তাঁর বিখ্যাত গবেষণার কার্যকারিতা প্রমাণ করেন তিনি উনিশ শ’ তেষট্টি সালে। খেপে গিয়ে তেড়ে আসা এক ষাঁড়ের সামনে দাঁড়ান রিমোট কন্ট্রোল হ্যাণ্ডসেট হাতে। ওটা কাছে চলে এলে বাটন টিপে থমকে দাঁড় করিয়ে দেন। খুঁজলে ওই ভিডিয়ো পাবে ইউটিউবে। ওটা বোধহয় দেখো না। যাই হোক, ডেলগাডো ষাঁড় থামিয়ে দেয়ার কিছু দিন পর মানুষের মগজে প্রয়োগ করা হলো ওই টেকনোলজি। প্রথম থেকেই উদ্দেশ্য ছিল মানুষের মগজ নিয়ন্ত্রণ করা। খুব গভীর আগ্রহ নিয়ে ডেলগাডোর এক্সপেরিমেন্ট দেখেছে সিআইএ। হয়তো ফাণ্ডও দিয়েছে।’
‘তারপর মানুষকে রোবট বানিয়ে দিল ডেলগাডো?’ বিরক্ত হয়ে বলল রানা।
মাথা নাড়ল বেযুখফ! ‘মানুষের মগজ অনেক জটিল। কাউকে দিয়ে তার ইচ্ছের বিরুদ্ধে কিছু করাতে পারলেন না তিনি। তবে এ থেকে বেরোল অন্য বিষয়। নিয়ন্ত্রণ করা গেল মানুষের উত্তেজিত মগজের রাগ। একদম শান্ত হয়ে গেল খেপা মানুষ। প্রচণ্ড বাজে সাইকোও হলো ইঁদুর ছানার * মত নিরীহ। তিনি এক পরীক্ষার সময় দেখালেন, বাটন টিপে দেয়ায় গিটার বাজাতে বাজাতে হঠাৎই খেপে গেলেন এক মহিলা। পরক্ষণে ভীষণ রেগে গিয়ে আছাড় মেরে ভাঙলেন প্রিয় গিটার।
এসব ছিল গুরুত্বপূর্ণ সাইকিয়াট্রিক গবেষণার বিষয়। উন্মাদ রোগীকেও কড়া ওষুধ না দিয়ে ঠাণ্ডা করে দেয়ার উপায় জানা গেল। কিন্তু ডেলগাডো বুঝলেন, ভবিষ্যতে সমাজের ওপর এর কী প্রভাব পড়বে। তাই মেডিকেল জার্নালে লিখেছেন: নিজের মগজ নিয়ন্ত্রণ করতে পারে না মানুষ। কাজেই ওটা নিয়ন্ত্রণ করতে হবে ইলেকট্রনিকালি। ভবিষ্যতে সেনাবাহিনী ও সেনাপতিরা চলবে ইলেকট্রনিক স্টিমুলেশনের মাধ্যমে।’
এই বিষয়টি সম্পর্কে কোথাও কিছুই শোনেনি রানা। একটু বিস্মিত।
‘অবাক হচ্ছ, তাই না?’ শুকনো হাসল বেযুখফ। ‘এটা আরও বিস্ময়কর যে এসব বিষয়ে জানে মাত্র হাতে গোনা কিছু মানুষ। অবশ্য অন্যরা জানলেও কিছুই করতে পারত না। দু’হাজার এগারো সালে ডেলগাডো মারা যাওয়ার আগে লিখেছেন: কোনওভাবেই রুখে দেয়া যাবে না টেকনোলজির উন্নতি। যদিও এতদিনে নিশ্চিত হওয়া গেছে: ওটার কারণে ভয়ানক ক্ষতি হবে মানব সমাজের।’
চকচকে জিনিসটা বুড়ো আঙুল ও তর্জনী দিয়ে ধরে ঘুরিয়ে ফিরিয়ে দেখল রানা। ‘তো এটাই সেই মাইণ্ড কন্ট্রোল ডিভাইস?’
চোখে আতঙ্ক নিয়ে ছোট্ট ক্যাপসুলের মত ধাতব ডিভাইসটা দেখছে নিকোলভ ও বেযুখফ।
‘সোভিয়েত ইউনিয়নের প্রধান ইন্টেলিজেন্স ডিরেক্টরেটের স্পেশাল প্রজেক্ট ডিভিশনের জিআরইউ জেনারালোগো স্টাবার প্রথম আমলের সাইকোট্রনিক ওয়েপন প্রোটোটাইপ,’ বলল বেযুখফ। ‘আন্দাজ করি, ওটা তৈরি হয়েছে উনিশ শ’ পঞ্চান্ন সালে। সে আমলে অত্যাধুনিক ছিল। কী এক্সপেরিমেন্ট করেছে বা কাদের ওপর এটা প্রয়োগ করা হয়েছে, সবই ক্লাসিফায়েড। ডিভাইসের নাম এস. এম. ৬১৪৩। রিসার্চ প্রজেক্টের কোডনেম ছিল: অপারেশন মাস্টার্স!’
মৃদু মাথা দোলাল নিকোলভ। ‘হয়তো ভেবেছিল দারুণ নাম দিয়েছে রিসার্চ প্রজেক্টের।’
‘সোভিয়েত ইউনিয়ন ধসে পড়ার পর সিক্রেট ইন্টেলিজেন্স থেকে ফাঁস হয় এসব তথ্য,’ বলল বেযুখফ। ‘তবে অপারেশন মাস্টার্স-এর বিষয়ে অফিশিয়াল কোনও ডেটা নেই। উনিশ শ’ সাতান্ন সালে মস্কো শহরের জিআরইউ ল্যাবোরেটরি থেকে চুরি যায় ডিভাইস এস. এম. ৬১৪৩। কেঁপে ওঠে গোটা ক্রেমলিন। একদল অফিশিয়ালকে চরম শাস্তি দেয়া হয় সাইবেরিয়ায় পাঠিয়ে। এরপর থেকে আর খুঁজে পাওয়া যায়নি ডিভাইস এস. এম. ৬১৪৩।’
‘মাইক্রোফিল্মের কথা বলো,’ বন্ধুকে বলল নিকোলভ।
‘ওটা জরুরি প্রমাণ,’ বলল বেযুখফ, ‘মাইক্রোফিল্মে রয়েছে ডিভাইস এস. এম. ৬১৪৩-এর অরিজিনাল ব্লু-প্রিন্ট, প্ল্যান, রিসার্চ নোট, গোপন কেস স্টাডি থেকে শুরু করে সব। ওগুলো তুলে নেয়া হয়েছে ওই কৌটার ভেতরের ফ্ল্যাশ ড্রাইভে।’
সবই শুনছে রানা। বিশ্বাস বা অবিশ্বাস কোনওটাই করছে না। ‘তার মানে ল্যাবোরেটরি থেকে ওটা চুরি করে ব্রিটিশ এজেণ্ট জন গ্রাহাম?’
‘কাজটা করে একদল এজেণ্ট মিলে,’ বলল নিকোলভ। ‘তারা ক’জন ছিল, জানা নেই কারও। কীভাবে কী করেছে শুধু তারাই জানত। এরপর পেরিয়ে গেছে বহু বছর, সাধারণ মানুষ নিশ্চিত হতে পারেনি বাস্তবে ওই ডিভাইস আছে কি নেই। ইণ্টারনেটে ওটা নিয়ে আছে অদ্ভুত সব গুজব।’
‘সাদ্দাম হোসেনের মাস-ডেস্ট্রাকশন ওয়েপনের মত বলল বেযুখফ। ‘ওটা ছিল শুধু কুখ্যাত প্রেসিডেন্ট। বুশের দুঃস্বপ্নের ভেতর।’
‘এই ডিভাইসের ব্যাপারটা ঠিক তেমন নয়,’ আপত্তি তুলল নিকোলভ। ‘ব্রিটিশ এজেন্টরা পেয়েছিল। ল্যাবের ভোজন ছিল তাদের গুপ্তচর। গোপনে ওটা বের করে এনে ঠিক জায়গায় রেখে দেয়া হয় নকল একটা। খুব কঠিন ছিল ডিভাইস এস. এম. ৬১৪৩ ইউএসএসআর থেকে সরিয়ে নেয়া। চারপাশে কেজিবির লোক। সবার ভেতর অবিশ্বাস। গ্রাহাম ভেবেছিল এস. এম. ৬১৪৩ কোথায় রেখেছে সেটা সহযোগী এজেন্টকে জানিয়ে দেবে কোডের মাধ্যমে। কিন্তু তা আর হয়ে ওঠেনি।’
‘তবে ডিভাইস এস. এম. ৬১৪৩. এসআইএস-এর হাতে পড়লেও ভাল কিছু হতো না,’ বলল বেযুখফ। ‘সোভিয়েত ইউনিয়নের বিরুদ্ধে কিছুই প্রকাশ করত না তারা। টেকনোলজিটা চেয়েছে ক্ষমতা হাতে পাওয়ার জন্যে। এ থেকে প্রমাণ হয়, মাইণ্ড কন্ট্রোলের ব্যাপারে অনেক এগিয়ে গিয়েছিল’ রাশান বিজ্ঞানীরা। তাদের ধারে কাছে যেতে কয়েক দশক লেগেছে পশ্চিমাদের।’
‘তার মানে, তোমরা বলছ, এখনও এই ধরনের ডিভাইস তৈরি করছে বিজ্ঞানীরা?’ জানতে চাইল রানা।
‘না,’ মাথা নাড়ল বেযুখফ, ‘এটা এখন আদ্যি কালের বদ্যি বুড়ো হয়ে গেছে। এস. এম. ৬১৪৩ ছিল বর্তমান আধুনিক ডিভাইসের দাদার দাদা।’
‘তবে এটার অস্তিত্ব প্রকাশ পেলে পৃথিবী জুড়ে হৈ-চৈ শুরু হবে, আর সেটাই চাইছ তোমরা,’ বলল রানা।
‘ঠিকই ধরেছ,’ বলল বেযুখফ।
‘জীবনের ওপর ভয়ঙ্কর ঝুঁকি নিয়ে এত দূর এসেছি,’ বলল নিকোলভ। ‘যখন তখন প্রাণের চেয়েও প্রিয় মেয়েটা সহ খুন হব। আসলে আমাদের আর কোথাও যাওয়ার জায়গা নেই। আমার কথাটা নিশ্চয়ই বুঝতে পেরেছ, রানা?’
‘এই যে, নাও,’ নিকোলভের হাতে ধাতুর টুকরোটা দিল রানা। কয়েক মুহূর্ত পর বলল, ‘তবে তোমাদের কাহিনীর ভেতর রয়ে গেছে বড়সড় একটা খুঁত। যা বলেছ, সবই কিন্তু আন্দাজে ভর করে। সত্যিকারের কোনও প্রমাণ নেই। ডিভাইস এস. এম: ৬১৪৩ হয়তো নকল জিনিস। একই কথা খাটে মাইক্রোফিল্মের বিষয়ে। তোমরা এতক্ষণ যা বললে, সেগুলো কেন বিশ্বাস করবে মানুষ?’
‘তা হলে তোমাকে বলছি আরেকটা ঘটনা,’ বলল বেযুখফ।
‘সেটা শুনলেই সব বিশ্বাস করে নেব?’ বলল রানা। ‘বিশ্বাস-অবিশ্বাস তোমার ব্যক্তিগত বিষয়। তবে তোমার কান আছে। মগজটাও বাড়িতে রেখে আসোনি। সব জানলে বুঝে নিতে পারবে সত্য আসলে কোন্‌টা।
‘ঠিক আছে, বলো,’ দীর্ঘশ্বাস গোপন করল রানা।
এবার এমন এক কাহিনী বলতে লাগল তাতভ বেযুখফ, যে বিষয়ে কিছুই জানে না রানা। বহু বছর আগের কথা। ওই লোকের নাম অ্যালেক্স বার্টোস। চেক নাগরিক। এ ঘটনার সঙ্গে নিকোলভের কী সম্পর্ক, প্রথমে বুঝে পেল না রানা।
ষাট দশকের শেষদিকে কোল্ড ওঅরের জন্যে তখন টালমাটাল গোটা পৃথিবী। পৃথিবী। ইউএসএসআর-এ তখন প্রেসিডেন্ট ছিলেন লিয়োনিড ব্রেযনেভ। তাঁর বিরুদ্ধে খেপে গেছে চেক নাগরিকরা। সবার দাবি, তাদের দেশে বন্ধ হোক সোভিয়েত রিপাবলিকের বাড়াবাড়ি। চলছে গণতান্ত্রিক আন্দোলন। হাতে-পায়ে রাশানদের পরিয়ে দেয়া শেকল ছিঁড়বে যেভাবে হোক। গণতান্ত্রিক শক্তিশালী একটি রাজনৈতিক দলের প্রখ্যাত নেতা ছিলেন অ্যালেক্স বার্টোস। তিনি সুস্থ থাকলে বদলে যেত ওই দেশের ভবিষ্যৎ। বীর হিসেবে ইতিহাসে লেখা থাকত তাঁর নাম।
কিন্তু নানান ঘাত-প্রতিঘাতে তা আর হয়ে উঠল না। উনিশ শ’ আটষট্টি সালের আগস্ট মাসে প্রাগ শহরে আন্দোলনকারীদের ওপর যুদ্ধের ট্যাঙ্ক চালিয়ে দিলেন প্রেসিডেন্ট লিয়োনিড ব্রেযনেভ। লৌহ মুষ্টি ব্যবহার করে নিয়ন্ত্রণে আনলেন বিরোধী দলের সদস্যদেরকে। বাধ্য হয়ে আত্মগোপনে গেলেন জনপ্রিয় নেতা অ্যালেক্স বার্টোস। তবে একসময়ে গোপন আস্তানা থেকে বেরোতেই হলো পেটের আলসারের চিকিৎসার জন্যে। ডাক্তাররা বলে দিলেন, অপারেশন করতে হবে। ওটা ছিল সহজ একটা অস্ত্রোপচার। কিন্তু এরপর থেকেই শুরু হলো নেতা অ্যালেক্স বার্টোসের বিপদ।
সুস্থ হয়ে হাসপাতাল ছেড়ে ভাবলেন সেরে গেছে আলসার। কিন্তু কয়েক সপ্তাহ পর টের পেলেন, কী যেন বদলে গেছে তাঁর ভেতর। ঝাপসা হয়ে গেছে অনেক স্মৃতি। মগজ থেকে হারিয়ে যাচ্ছে যুক্তি। শারীরিকভাবেও বোধ করলেন অসুস্থ। দেখা দিল চোখের সমস্যা। কোথায় যেন হারিয়ে গেছে রাতের ঘুম। বদলে গেল হৃৎপিণ্ডের স্পন্দন। তাঁর মনে হলো এসব হচ্ছে মাথার ভেতরে কিছু বদলে যাওয়ায়। যদিও এসবের কোনও কারণ তিনি বুঝলেন না।
ক্রমেই হলেন আরও অসুস্থ। কানে শুনতে লাগলেন রেডিয়ো ফ্রিকোয়েন্সির মত আওয়াজ। প্রায় পাগল হয়ে উঠলেন ভদ্রলোক। তাঁর মনে হলো, হাসপাতালে যাওয়ার পর থেকেই শুরু হয়েছে সব সমস্যা। অপারেশনের সময় তাঁকে অজ্ঞান করা হয়। ভাবলেন, তখনই তাঁকে দেয়া হয়েছে অদ্ভুত কোনও ড্রাগ। আর ওটার জন্যেই দেখা দিয়েছে এসব সিম্পটম। যে ডাক্তার তাঁর অপারেশন করেছিলেন, তাঁর সঙ্গে আলাপ করলেন অ্যালেক্স বার্টোস। ডাক্তার অতি তাড়াহুড়ো করে বলে দিলেন, আসলে শারীরিকভাবে তিনি চমৎকার আছেন, কোথাও কোনও সমস্যা নেই।
এ কথা মেনে নিলেন না অ্যালেক্স বার্টোস। গেলেন প্রাগের এক ক্লিনিকে। সেখানে তাঁকে দেখলেন ডক্টর বেনিডিক্ট চালুপনিক। মাথার এক্স-রে করে চমকে গেলেন দু’জনই। বার্টোসের মাথায় রয়েছে ধাতুর অস্বাভাবিক একটা টুকরো। দৈর্ঘ্যে বড়জোর সাত মিলিমিটার। চওড়ায় চার মিলিমিটার। ওটা যে গোপনে মগজের কাছে কপালের হাড়ে বসিয়ে দেয়া হয়েছে, তাতে সন্দেহ থাকল না ডক্টর বেনিডিক্ট চালুপনিকের। এ-ও বুঝলেন, ওটা ঢোকানো হয়েছে নাকের ফুটো ব্যবহার করে। কোনও ধরনের অপারেশন হয়নি মাথায়। ফলে বাইরে থেকে কাটাছেঁড়া নেই।
ভীষণ ভয় পেলেন অ্যালেক্স বার্টোস। ডক্টরকে অনুরোধ করলেন জিনিসটা বের করে দেয়ার জন্যে। বিস্মিত বেনিডিক্ট চালুপনিক বললেন তাঁকে সতর্ক থাকতে। এ-ও জানালেন, সর্বোচ্চ মেডিকেল কর্তৃপক্ষের কাছে রিপোর্ট পাঠাবেন তিনি।
তবে কয়েক সপ্তাহ গেলেও যখন তাঁর সঙ্গে যোগাযোগ করলেন না ডক্টর চালুপনিক, উনিশ শ’ ঊনসত্তর সালের মে মাসে তাঁর সঙ্গে দেখা করতে গেলেন অ্যালেক্স বার্টোস। এবার অবাক হতে হলো তাঁকে। আবারও এক্স-রে করে ডাক্তার বললেন, এক্স-রে রিপোর্ট একদম স্বাভাবিক। কোথাও কোনও সমস্যা নেই। অথচ, প্রথম এক্স-রে ফোটোতে ছিল ধাতুর টুকরো। বার্টোস তর্ক জুড়লে ডাক্তার মিথ্যাচার করলেন, তাঁর সঙ্গে নাকি এ বিষয়ে আগে কোনও কথাই হয়নি বার্টোসের।
খেপে গিয়ে আইনের সাহায্য নেবেন বলে ক্লিনিক থেকে বেরিয়ে এলেন রাজনৈতিক নেতা। তবে আসলে কিছুই করার ছিল না তাঁর। যুক্তি হারিয়ে যাচ্ছিল মস্তিষ্ক থেকে। হতাশ হয়ে শুরু করলেন অতিরিক্ত মদ্যপান। মাঝে মাঝে দেয়ালে ঠুকতেন মাথা। ভাবতেন ঝাঁকি খেয়ে নাক দিয়ে বেরোবে ধাতুর টুকরো। ঘুমিয়ে পড়লে দেখতেন ভয়ঙ্কর সব দুঃস্বপ্ন। সর্বক্ষণ মনে হতো তাঁর উচিত আত্মহত্যা করা। প্রায় পাগল হয়ে গেলেন তিনি।
‘এসব কোথাও লেখা হয়েছে?’ জানতে চাইল রানা।
‘পুরোটা খুলে বললে সবই বুঝবে,’ বলল বেযুখফ।
উনিশ শ’ ঊনসত্তর সালের জুন মাসের আঠারো তারিখে খুনের উদ্দেশে গুলি করা হলো অ্যাডাম সারমাককে। তিনিও গণতান্ত্রিক আন্দোলনের পক্ষের বড় নেতা। প্রতিটি বক্তৃতায় থাকত সোভিয়েত শাসনের দুর্নীতির কথা। প্রাগ দখলের সময় রাশান একটি ট্যাঙ্ক আগুন দিয়ে পুড়িয়ে দেন তিনি উনিশ শ’ আটষট্টি সালে তাঁর ঘনিষ্ঠ বন্ধু ছিলেন অ্যালেক্স বার্টোস।
কিন্তু উনিশ শ’ ঊনসত্তর সালের জুন মাসে সারমাকের পেটে দু’বার গুলি করে এক খুনি। বেঁচে যান সারমাক। তাঁর বর্ণনা থেকে জানা যায়, পিস্তল হাতে পালিয়ে গেছে খুনি। ওদিকে পরদিন সকালে এক নর্দমার ভেতর পাওয়া গেল অ্যালেক্স বার্টোসকে। পরনে নোংরা, ছেঁড়া পোশাক। পাশেই গুলি ভরা রিভলভার। তিনি বারবার দাবি করলেন, ওই অস্ত্র জীবনেও দেখেননি। তবে চেম্বারে ছিল খরচ করা দুটো গুলির খোসা। জেরার সময় জানালেন, গত রাতে অ্যাডাম সারমাকের বাড়ির ধারেকাছেও যাননি। গত কয়েক মাস তাঁর সঙ্গে যোগাযোগও নেই। পরে বলেছিলেন, দুঃস্বপ্নেও ভাবতে পারেন না কারও ক্ষতি করবেন তিনি। বাদ থাকুক প্রিয় বন্ধু অ্যাডাম সারমাক।
গ্রেফতার করতে পুলিশ আসছে জেনে চেকোস্লোভাকিয়া ছেড়ে জার্মানির ফ্র্যাঙ্কফুর্টে পালিয়ে যান তিনি। বুঝে গিয়েছিলেন যে ইচ্ছের বিরুদ্ধে তাঁকে দিয়ে খারাপ কাজ করাচ্ছে তাঁরই মাথা। তাঁর প্রতি সমবেদনা রয়েছে এমন এক সার্জেনকে খুঁজে পান তিনি। ডাক্তার কনরাড ব্যাটডর্ফ ঠিক করেন অপারেশন করবেন বার্টোসের মাথায়।
তেরোই সেপ্টেম্বর রোগীর মাথা থেকে বের করা হয় ওই ডিভাইস। অথচ, তার সাড়ে তিন মাস আগে চেক ডাক্তার বলেছিল বার্টোসের মাথায় অস্বাভাবিক কিছুই নেই। প্রথম ও দ্বিতীয় এক্স-রে দেখে ডক্টর ব্যাটডর্ফ জানান, কপালের হাড়ে যুক্ত ছিল সাত মিলিমিটার দৈর্ঘ্যের একটি ধাতুর টুকরো। চওড়ায় ছিল চার মিলিমিটার। আগে কখনও ওই ধরনের জিনিস দেখেননি তিনি। পরীক্ষায় দেখা যায়, ওটা ছিল কোনও ধরনের হাই-ফ্রিকোয়েন্সি ইলেকট্রোম্যাগনেটিক ট্র্যান্স-পণ্ডার বা খুদে রেডিয়ো রিসিভার। কোনও পাওয়ার সেল ছিল না। কাজ করত দূরের রেডিয়ো ফ্রিকোয়েন্সির নির্দেশ অনুযায়ী। মগজে তৈরি করত সতেরো থেকে চব্বিশ কিলোহার্টয পাওয়ার।
চেক ডাক্তারের মত করে তথ্য গোপন না করে অদ্ভুত এক ষড়যন্ত্রের কথা প্রচার করলেন জার্মান ডাক্তার। এটাও বললেন, রোগীর ইচ্ছের বিরুদ্ধে বেআইনীভাবে ওই ডিভাইস বসিয়ে দেয়া ভয়ানক অপরাধ। ওদিকে তখনও অ্যালেক্স বার্টোসকে খুঁজছে পুলিশ। নিরাপত্তার জন্যে ট্রেনে করে সুইট্যারল্যাণ্ডে যাওয়ার চেষ্টা করলেন তিনি। তার আগে পরিচয় হয়েছে জার্মান এক রিপোর্টারের সঙ্গে। উনি ছিলেন স্টার্ন পত্রিকার প্রতিবেদক। বলেন, প্রমাণ দেখাতে পারলে পত্রিকায় প্রকাশ করবেন, ষড়যন্ত্র করা হয়েছে বার্টোসের বিরুদ্ধে। ঠিক হলো যুরিখে দেখা হবে দু’জনের।
‘কিন্তু বাস্তবে তা আর হলো না,’ বলল বেযুখফ। ‘সুইট্যারল্যাণ্ডে পৌঁছুবার আগেই সীমান্তে গ্রেফতার হলেন অ্যালেক্স বার্টোস। বিচারের মুখোমুখি করতে তাঁকে ফেরত নেয়া হলো চেকোস্লোভাকিয়ায়।’
ওদিকে প্রাগে যাওয়ার সময় হারিয়ে গেল ওই ডিভাইস। কিছুই প্রমাণ করতে পারলেন না জার্মান সাংবাদিক। অ্যালেক্স বার্টোসের দেশ ত্যাগের কয়েক ঘণ্টা পর ফ্র্যাঙ্কফুর্টে বাড়ির সামনে ছয় চাকার এক ট্রাকের নিচে পড়ে খুন হলেন ডাক্তার কনরাড ব্যাটডর্ফ। ওই যন্ত্রদানব নিয়ে পালিয়ে যায় ড্রাইভার। এরপর তাঁর অফিসে খুঁজে পাওয়া গেল না ডাক্তারি রিপোর্ট, চিঠি ও ডিভাইসের ফোটোগুলো। অপারেশনের সময় যে নার্স সহায়তা করেছিল, তাকে বদলি করে দেয়া হলো অন্য এক হাসপাতালে। তার ক’দিন পর চিরকালের মত গায়েব হয়ে গেল সেই নার্স।
‘জার্মান সাংবাদিক ঠিক করলেন, যে যাই বলুক, ওই কাহিনী তিনি লিখবেন,’ বলল বেযুখফ। ‘কিন্তু পত্রিকার মালিক কোনও ব্যাখ্যা না দিয়েই চাকরি থেকে তাঁকে ছাঁটাই করে দিলেন। এরপর কয়েক মাস গবেষণা করে জার্মান ভদ্রলোক লিখলেন: শেকলে বাঁধা মন: ভবিষ্যতের বিপদ। কিন্তু চলল না বইটা। এরপর উনিশ শ’ একাত্তর সালের আগস্টে একটা সুইমিং পুলে ডুবে মারা গেলেন জার্মান সাংবাদিক।’
দু’ হাজার চোদ্দ সালে নব্বুই বছর বয়সে মারা যান অ্যাডাম সারমাক। মৃত্যুর দিনেও বলেছেন, তাঁর বন্ধু অ্যালেক্স বার্টোস তাঁকে গুলি করতে পারেন না। যদিও ফরেনসিক রিপোর্ট ও সাক্ষীদের কারণে বিশ বছরের জেল হয় বার্টোসের।
‘আসলে তোমার মগজ অন্য কেউ দখল করলে কিছুই করার থাকে না,’ রানাকে বলল বেযুখফ। ‘মগজের কথা শুনবে তোমার দেহ। কী করছ তাও টের পাবে না। অপরাধ করলেও জানবে না কিছুই।’
চুপ করে থাকল রানা।
‘আরেকটা প্রশ্ন জাগে মনে,’ বলল বেযুখফ। ‘সত্যিই কি উনিশ শ’ সত্তর সালে অ্যাডাম সারমাককে খুন করতে চেয়েছে সোভিয়েত সরকার? সেক্ষেত্রে পরে কেন সে চেষ্টা করল না? আমার ধারণা, তাকে শেষ করতে চাওয়া হয়নি। বাস্তবে মাইণ্ড কন্ট্রোল কাজ করছে কি না, বুঝতে চেয়েছিল সরকার। অ্যাডাম সারমাক ছিল ল্যাবোরেটরির ইঁদুরের মত।
‘প্রিয় বন্ধুকে খুন করানো সম্ভব হলে, বুঝতে হবে যে- কাউকে দিয়ে যা খুশি করিয়ে নেয়া যাবে,’ বলল নিকোলভ।
‘অ্যালেক্স বার্টোসের কী হয়েছিল?’ জানতে চাইল রানা। ‘ভদ্রলোক বারবার বলেছেন, তিনি গুলি করেননি। জেলখানার ডাক্তাররা জানিয়ে দেন, মানসিকভাবে অসুস্থ হয়ে গেছেন মানুষটা। তাই চলে নানান রকম সাইকিয়াট্রিক চিকিৎসা। পাঠিয়ে দেয়া হয় মানসিক এক অ্যাসাইলামে। তাঁর ওপর চলল ড্রাগ ও ইলেকট্রোশকের অসহ্য নির্যাতন। কয়েক সপ্তাহ পর ভুল করল এক মেডিকেল কর্মী। চালিয়ে দিল হাই ভোল্টেজের কারেন্ট। হার্ট অ্যাটাকে মরলেন অ্যালেক্স বার্টোস। তাঁর কাহিনী ওখানেই শেষ।’
‘কিন্তু আমাদের গল্প ওখানেই শেষ নয়, শক্ত হাতে ধাতব ডিভাইস ধরেছে নিকোলভ। ‘এবার সময় হয়েছে সব প্রকাশ করে দেয়ার।’
‘তোমরা চাও সেই জার্মান সাংবাদিকের কাজটা শেষ করতে?’ জানতে চাইল রানা। ‘রেডিয়োর মাধ্যমে দুনিয়ার মিডিয়াতে ছড়িয়ে দেবে এ কাহিনী? …হয়তো পারবে। ইণ্টারনেটের নিউয আউটলেট এসবের গন্ধ পেলে গোটা ব্যাপারটাকে ভাইরাল করবে।
‘চেষ্টা করতে তো দোষ নেই,’ বলল বেযুখফ।
মাথা দোলাল নিকোলভ।
‘তারপর কী করবে?’ পালা করে ওদেরকে দেখল রানা। তোমাদের কাহিনী চাপা পড়বে হাজার কোটি টন নতুন খবরের নিচে। তদন্ত হবে না কোনও। লক নেস বা ভিনগ্রহী গিরগিটির গল্পের চেয়ে বেশি গুরুত্ব দেবে না কেউ।’ ত
‘খবরদার! ভিনগ্রহের গিরগিটি নিয়ে ঠাট্টা নয়! রেগে গিয়ে বলল তাতভ বেযুখফ, ‘ওরা কিন্তু সত্যিই আছে।’
‘ঠিক আছে, তুমি যখন বলছ, ধরে নিলাম ওরা আছে,’ মৃদু হাসল রানা। পরক্ষণে বলল, ‘যদি মনে করে নিই আজ রাতে সত্যি বলেছ, তো এবার কী করবে তোমরা? সেই জার্মান সাংবাদিকের মত প্রকাশ করে দেবে সব? কিন্তু এরপর নিরাপত্তা পাবে কোথা থেকে? আজ হোক, কাল হোক, বা কয়েক মাস পরে নদী বা সাগরে ভেসে উঠবে তোমাদের লাশ। এদিকটা ভেবে দেখেছ?’
‘মনে করেছিলাম আমাদের দিকটা বুঝবে,’ ফ্যাকাসে হলো নিকোলভ। ‘গোপন এসব তথ্য ফাঁস না করে উপায় নেই। মানুষ জেনে যাক কী ঘটছে পৃথিবী জুড়ে। ডিভাইস এস. এম. ৬১৪৩ আসলে আণবিক বোমার চেয়েও বিপজ্জনক।’
‘ওই বোমা ফাটলে খুন হবে তোমরা,’ মন্তব্য করল রানা। ‘আর এ কারণেই খুব জরুরি ইউনাকে ফ্রান্সে ফিরিয়ে নিয়ে যাওয়া। সেজন্যেই আমি এখানে এসেছি।’
‘তুমি বোধহয় আমার কথা বুঝতে পারোনি?’ রেগে গেল নিকোলভ। ‘মস্কো পর্যন্ত পৌঁছুতেই পারবে না তুমি!’
‘সেটা আমি বুঝব,’ শান্ত স্বরে বলল রানা। ‘তোমরা আছ বাজে ঝামেলার ভেতর। এতে নাক গলাতে চাই না। তবে ‘ তোমাদের উচিত হয়নি ইউনাকে এসবে জড়িয়ে নেয়া।’
‘আমিও তা চাইনি,’ বলল নিকোলভ, ‘জেনেবুঝে কেউ নিজের মেয়েকে এত বড় বিপদে ফেলে? আমি কি পশু?’
‘পশু নও, নিরেট বোকা,’ বিরক্ত স্বরে বলল রানা।
‘সব দোষ আমার প্রাক্তন স্ত্রী তামারার। সে-ই তো আমার কাছ থেকে কেড়ে নিতে চাইল ইউনাকে। এরপর হয়তো আমার কোনও অধিকারই থাকবে না ওকে এক নজর দেখার।’
‘তোমার কথা ঠিক হলে, ইউনার পরের জন্মদিন আসার আগেই তুমি পৃথিবীতে থাকছ না,’ হঠাৎ বলে উঠল তানিয়া আজোরভ। আবার তাকাল জানালা দিয়ে দূরে।
রানাকে দেখল নিকোলভ। চোখদুটো স্থির হলো টেবিলের ওপর। ওখানে বন্দুক ও রাইফেল। এক্স এজেন্ট বুঝতে চাইছে রানার আগে ওখানে পৌঁছুতে পারবে কি না।
‘ভুল হবে, বলল রানা। ‘তার চেয়ে ভেবে দেখো, কীভাবে এই বিপদ থেকে ইউনাকে বাঁচাবে।’
‘রাতের আঁধারে তোমার হাতে ওকে তুলে দেব?’ মাথা নাড়ল নিকোলভ। ‘আমি তো তোমাকে চিনিই না।’
‘ফোন করো লুকা ব্রেনেভকে,’ বলল রানা। ‘উনি বলে দেবেন আমি কে।’
‘তুমি পাগল নাকি?’ বলল বেযুখফ। ‘লুকা ব্রেনেভ নিজেই তো বর্তমান পৃথিবীর ভয়ানক ক্ষমতাশালী ইবলিশ। শয়তানির শেষ নেই। আমেরিকার প্রেসিডেন্ট আর জার্মানির চ্যান্সেলারের সঙ্গে মিলে করে বেড়াচ্ছে পৈশাচিক সব কুকীর্তি। আমরা এখানে আছি সেটা সে টের পেলে, দু’ঘণ্টার মধ্যে খুন হব।’
বেযুখফকে পাত্তা না দিয়ে নিকোলভের দিকে তাকাল রানা। ‘কথা দিচ্ছি, নিরাপদে থাকবে ইউনা। আমরা মস্কো যাওয়ার আগেই টারমাকে থাকবে জেট বিমান। কয়েক ঘণ্টার ভেতর ফ্রান্সে পৌছুবে ইউনা। সেটাই ভাল হবে ওর জন্যে। এখানে রয়ে গেলে যে-কোনও সময়ে বিপদে পড়বে ও।’
একঘণ্টার বেশি আলাপচারিতা করেছে ওরা।
সবার বক্তব্যের পর এখন ঘরে নেমেছে থমথমে নীরবতা।
পাশের বেডরুমের দরজা থেকে এল মৃদু আওয়াজ। আবছা আলোয় করিডোরে বেরোল ইউনা। চোখে দুশ্চিন্তা।
‘কতক্ষণ ধরে সব শুনছ, সোনাপাখি?’ নরম সুরে বলল নিকোলভ। ·
ঝড়ের বেগে এ ঘরে ঢুকল ইউনা। ঝুঁকে গেছে দুই কাঁধ। থরথর করে কাঁপছে নিচের ঠোঁট। যে-কোনও সময়ে কেঁদে দেবে। ঝাঁপিয়ে পড়ে দুই হাতে জড়িয়ে ধরল বাবাকে। রানা বুঝল, নিকোলভকে ছেড়ে কোথাও যেতে রাজি নয় মেয়েটা। আবেগের কারণে কুঁচকে গেল ওর বাবার গাল। বুকের ভেতর শক্ত করে ধরেছে মেয়েকে। বিড়বিড় করল, ‘কিচ্ছু হবে না, সোনাপাখি!’
‘আমি তোমাকে ছেড়ে কোথাও যাব না, বাবা!’ ডাচ ভাষায় বলল ইউনা, ‘ওদেরকে চলে যেতে বলো। আমি ওদের সঙ্গে কোত্থাও যাব না!’
‘যাওয়াই ভাল, সোনা,’ অশ্রু চেপে বলল নিকোলভ, ‘আম্মু খুব চিন্তা করছে। অপেক্ষা করছে তোমার জন্যে। একটু ভেবে দেখো, সোনা। বাবা মস্ত ভুল করেছে তোমাকে এখানে এনে।’
‘কিন্তু বেযুখফ আঙ্কেল আর তোমার সঙ্গে থাকব আমি!’ তানিয়ার দিকে তাকাল রানা। বুঝে গেছে, সহজ হবে না ইউনাকে রাজি করানো।
মেয়ের মাথায় হাত বুলিয়ে দিচ্ছে নিকোলভ। নীরবে ফুলে ফুলে কাঁদছে ইউনা। আবারও ঘেউ-ঘেউ শুরু করেছে হাউণ্ড টোমা। ছাউনির পাতলা আবরণ আড়াল করছে না বিকট হুঙ্কার। জানালা দিয়ে অন্ধকারে তাকাল বেযুখফ। চোখে-মুখে অস্বস্তি।
হঠাৎ করেই ইউনার দিকে তর্জনী তাক করল তানিয়া। রানাকে বলল, ‘দেরি না করে ওকে নিয়ে চলুন।’
ইউনা আর নিকোলভকে সময় দেবে, ঠিক করেছে রানা। পরে কবে বাপ-মেয়ের আবারও দেখা হবে, তা অনিশ্চিত। একবার মেয়েটাকে নিয়ে চলে যাওয়ার পর সম্ভবত বাকি জীবন রানাকে ঘৃণা করবে ইউনা। কিন্তু আর কী করতে পারে রানা?
‘কুকুরটাকে ধমকাতে হবে, দাড়িগুলোকে শোনাল বেযুখফ, ‘ছায়া দেখলে, হাওয়া বইলে, মুরগি একটু কঁক করলে… সবকিছুতেই ওর আপত্তি।’
বেযুখফের কথার জবাব দিল না কেউ। আছে
হঠাৎ রাতের নীরবতা ভেঙে শক্তিশালী পটকা ফাটার মত আওয়াজ হলো। আকাশে জ্বলে উঠল ফ্লেয়ারের উজ্জ্বল আলো। থরথর করে কেঁপে উঠেছে খামারবাড়ির জানালার চৌকাঠ। পরক্ষণে দরজা ভেঙে ঝড়ের বেগে হলওয়েতে ঢুকল সশস্ত্র তিনজন লোক। পরনে কালো ট্যাকটিকাল অ্যাসল্ট গিয়ার। একইসময়ে দপ্ করে নিভে গেল সব বাতি। খামারবাড়ি ডুবে গেল ঘুটঘুটে অন্ধকারে।
ঘরে ছুটোছুটির আওয়াজ।
চিৎকার করল কে যেন।
পরের সেকেণ্ডে গর্জে উঠল আগ্নেয়াস্ত্র।
তিনটা ক্যামোভ কেএ২২৬টি হেলিকপ্টারে করে পাঁচ মাইল দূরে নেমেছে একুশজনের অ্যাসল্ট টিম। কমাণ্ডারের নির্দেশে হালকা চালে দৌড়ে তাতভ বেযুখফের খামারবাড়ির কাছে পৌঁছে গেছে সবাই। হেলিকপ্টারে করে এলে দূর থেকেই শোনা যেত ইঞ্জিন ও রোটরের বিকট আওয়াজ। রওনা হওয়ার আগে এলাকার টপোগ্রাফি, বুঝে নিয়েছে কমাণ্ডার ও তার বিশ সৈনিক। একপাশে জঙ্গল ভরা পাহাড়ি এলাকা। নিচে উপত্যকা। সেখানেও ঘন অরণ্য। মাঝে ছোট্ট খামার। যে যার মত ট্রুপাররা বুঝে নিয়েছে নন-লিথাল ওয়েপন ওয়াএয়ারলেস টেযার গান। ওটা ছুঁড়ে অজ্ঞান করা হবে নিকোলভ ও তার মেয়েকে। বাধ্য হলে ব্যবহার করা হবে নাইন এমএম গ্লক অটোমেটিক পিস্তল ও এ. ই. কে- ৯১৯ কাশতান সাবমেশিন গান। আজকাল ওটা ব্যবহার করছে রাশান স্পেশাল ফোর্স। অস্ত্রের সঙ্গে আছে সাইলেন্সার, লেযার ও ট্যাকটিকাল লাইট।
বাংলাদেশ আর্মির প্রাক্তন মেজর মাসুদ রানা সুযোগ পেলে ঝামেলা করবে, তাই সঙ্গে আছে আগ্নেয়াস্ত্র। ব্রিফ করার সময় সৈনিকরা পড়েছে তার ডোশিয়ে। ওই লোক পৃথিবীর নামকরা ক’জন দুর্ধর্ষ যোদ্ধার একজন। কাজেই ছোট্ট এই ‘ অপারেশনেও কমাণ্ডার নিয়েছে বিশজন সৈনিককে। মাসুদ রানা না থাকলে দুই লোক আর এক পিচ্চি মেয়েকে তুলে নিতে লাগত বড়জোর চারজন। ব্রিফিঙের সময় বলা হয়েছে, ঝুঁকি না নিয়ে প্রথম সুযোগেই খতম করতে হবে মাসুদ রানাকে।
টার্গেট যোনে পৌঁছে অ্যাসল্ট প্ল্যান ফাইনালাইয করেছে কমাণ্ডার। ঘেউ-ঘেউ করা এক কুকুর ও ভীত কয়েকটা ছাগলের ম্যা-ম্যা ছাড়া চারপাশ নীরব। বাড়ির ভেতর নড়ছে না কেউ। একটু পর পর রেডিয়োতে মিশন চিফের সঙ্গে আলাপ করছে কমাণ্ডার। বস্ আছেন বহু মাইল দূরে কমাণ্ড সেন্টারে। তবে স্যাটেলাইট ফিডের মাধ্যমে বিশাল স্ক্রিনে দেখছেন প্রতিটি দৃশ্য। খামারের দক্ষিণে দানবের মত মাথা তুলেছে কালো পাহাড় ও টিলাটক্কর। ওদিকটা রেকি করতে চারজনকে পাঠিয়ে দিয়েছে কমাণ্ডার। কিছুক্ষণ পর ফিরে এসে তারা জানাল, টিলার মাথায় একটা কালো মার্সিডিয।
শেষবারের মত অস্ত্র পরীক্ষা করল ট্রুপাররা। তৈরি হলো খামারবাড়িতে হামলা করার জন্যে। সামনের ইউনিটে তিনজন। দায়িত্ব মাসুদ রানাকে শেষ করা। এরপর বন্দি করা হবে জীবিত সবাইকে। খামারের উঠানে আছে দ্বিতীয় ইউনিট। ইশারা পেলে কাজে নামবে তারা। প্রত্যেকের চোখে মিলিটারি স্ট্যাণ্ডার্ড নাইট ভিশন গগল্স্। একজনের কোমরে ঝুলছে শক্তিশালী সেডেটিভ ড্রাগ ভরা সিরিঞ্জের থলি। ইঞ্জেকশন দিলে কয়েক সেকেণ্ডে ঘুমিয়ে পড়বে তাতভ বেযুখফ, অ্যান্টোনিন নিকোলভ ও বারো বছর বয়সী ইউনা নিকোলভ।
এক এক করে মুহূর্ত গুনছে সৈনিকরা। কারও মুখে রা নেই। গ্লাভ্স্ পরা হাতে রেডিয়ো রিমোটের লাল বাটন টিপল কমাণ্ডার। সঙ্গে সঙ্গে বিস্ফোরিত হলো মার্সিডিযের ফিউয়েল ট্যাঙ্ক। শকওয়েভে দুলে উঠল গাছপালা। ছিটকে আকাশে উঠল আগুনের কমলা ফুটবল। কয়েক মুহূর্ত বিরতির পর খামারবাড়ির দরজা ভেঙে ভেতরে ঢুকল তিনজনের অ্যাসল্ট টিম। তখনই রিমোট কন্ট্রোলের মাধ্যমে
ফাটানো হলো বোমা। বিস্ফোরিত হয়েছে খামারবাড়ির বৈদ্যুতিক ট্র্যান্সমিটার। দপ্ করে নিভে গেছে সব আলো।
বাড়ির ভেতর অ্যাসল্ট টিমের অটোমেটিক ওয়েপনের খ্যাট-খ্যাট আওয়াজ।
সবাই চমকে গেল বন্দুকের বুম-বুম আওয়াজ শুনে। কয়েক সেকেণ্ড পর কড়াৎ-কড়াৎ শব্দে গর্জে উঠল হাই- ভেলোসিটি রাইফেল।
উঠানে চোখ বিস্ফারিত করে কমাণ্ডারের দিকে তাকাল ট্রপের ক’জন। নির্দেশ পেলেই এখন ছুটে ঢুকবে খামারবাড়ির ভেতর।
গুলির আওয়াজে কমাণ্ডার বুঝেছে, হার মেনে নেয়নি মাসুদ রানা।
‘যা! যা! যা!’ তারস্বরে চেঁচাল কমাণ্ডার।
তীর বেগে হলওয়েতে ঢুকল কয়েকজন ট্রুপার। নাইট ভিশন গগলসের কারণে দেখছে ভুতুড়ে সাগর-সবুজ রঙের আসবাবপত্র। নিজেও বাড়িতে ঢুকল কমাণ্ডার। হাতের অস্ত্র তাক করছে এদিক থেকে ওদিকে। কিন্তু আশপাশে অপরিচিত কেউ নেই। হলওয়েতে কয়েক পা এগোতেই বুটে ঠেকল ভারী, নরম কী যেন। মুখ নিচু করে কমাণ্ডার দেখল, মেঝেতে পড়ে আছে প্রথম ইউনিটের নেতা। লাশের বুক ছিঁড়েখুঁড়ে দিয়েছে গুলি। একটু দূরেই দলের অন্য দু’জন। বন্দুকের গুলিতে মাথার অংশ উধাও। ছিঁড়ে গেছে গলার ওপরের দিক। কারও কাজে আসেনি বুলেটপ্রুফ ভেস্ট। দলনেতার সাবমেশিন গান কোথাও নেই!
কমাণ্ডার চারপাশ ভালভাবে দেখার আগেই তাকে পাশ কাটাল সৈনিকরা। টার্গেট এখন পাঁচজন। মাসুদ রানা, অ্যান্টোনিন নিকোলভ, তাতভ বেযুখফ, ইউনা নিকোলভ এবং তানিয়া আজোরভ। কিন্তু এ ঘর ছেড়ে সরে গেছে তারা। আগে যে তারা এখানে ছিল, তার প্রমাণ হিসেবে রয়েছে মোচড়ানো খবরের কাগজ, খালি ভোদকার বোতল, চারটে শট গ্লাস, পুরনো আমলের ডাবল ব্যারেলের শটগান ও দ্বিতীয় বিশ্বযুদ্ধের রাইফেল। শেষের দুটো পড়ে আছে মেঝেতে। নল দিয়ে এখনও বেরোচ্ছে ধূসর ধোঁয়া।
কয়েক মুহূর্ত চুপ করে থাকল কমাণ্ডার। তারপর তার মনে পড়ল, এই বাড়ির পেছনে কোনও দরজা নেই।
অর্থাৎ, এখনও ভেতরে রয়ে গেছে টার্গেট। ভারী গলায় দলের উদ্দেশে বলল সে, ‘খুঁজে বের কর্ ওদেরকে!’
.
মাসুদ রানার যুক্তি সহজ। একদল সশস্ত্র লোক কারও বাড়িতে জোর করে ঢুকে পড়লে, বাড়ির মালিকের অধিকার আছে নিজেকে রক্ষা করার। তাই বিদ্যুৎ বেগে প্রতিক্রিয়া দেখিয়েছে রানা। মুহূর্তে পৌছে গেছে টেবিলের পাশে। তুলে নিয়েছে বেযুখফের পুরনো বন্দুক। ওটার গুলিতে মরেছে সামনের দু’জন। তখনই ফুরিয়ে গেল গুলি। পরের সেকেণ্ডে মসিন নাগান্ট রাইফেল ব্যবহার করেছে রানা। দুই বুলেটের আঘাতে মারা গেছে তৃতীয়জন। কিন্তু লিভার টানতে গিয়ে রানা বুঝল, গুলির খোসা আটকে গেছে ইজেক্টর-এ। এখন ওই রাইফেল বড়জোর কাজ দেবে ক্রিকেট খেলায়। পরের দেড় সেকেণ্ডে আবারও সশস্ত্র হয়ে নিয়েছে রানা। তারপর নিকোলভ, ইউনা, বেযুখফ ও তানিয়াকে তাড়া দিয়ে নিয়ে ঢুকে পড়েছে বাড়ির আরও ভেতরে। তখনই হুড়মুড় করে বাড়িতে ঢুকল আক্রমণকারী দলের অন্যরা।
কোথায় আছে, সে সম্পর্কে পরিষ্কার ধারণা নেই রানার। শুধু এটা বুঝেছে, হামলাটা হয়েছে হঠাৎ। যেভাবেই হোক ওদেরকে খুঁজে নিয়েছে এরা। কাজেই প্রথমে প্রাণ বাঁচাতে হবে, পরে সুযোগ পেলে জেনে নিতে হবে এরা কারা, কোন্ দিকে গেলে বাঁচা যাবে।
।বিদ্যুৎ নেই। বাড়ির ভেতরে অন্ধকার। তবে রানার জোগাড় করা সাবমেশিন গানের নলের ওপর জ্বলছে ট্যাকটিকাল রশ্মি। সেই আলোয় এগোল ওরা। সংকীর্ণ প্যাসেজ পেরোতেই সামনে পড়ল ছোট্ট কিচেন। কুবাস পেয়ে নাক কুঁচকে গেল রানার। প্রায় অন্ধকারে দেখল নোংরা কিচেনে রয়ে গেছে বাসি তরকারির আবর্জনা। রানার পাশেই নিকোলভ। শক্ত হাতে ধরেছে ইউনার ডান কবজি। যে-কোনও সময়ে কেঁদে উঠবে মেয়েটা, তাই আরেক হাতে চেপে ধরে আছে ওর মুখ। মহুয়া ফল খেয়ে মাতাল হওয়া ভালুকের মত টলতে টলতে কিচেনে ঢুকল বেযুখফ। সবার শেষে ভেতরে পা রাখল তানিয়া। দরজা বন্ধ করে চাবি মেরে পুরনো আমলের লোহার তালা আটকে দিল রানা।
বেশিক্ষণ টিকবে না উনিশ শতকের এই তালা। কিচেনের আরেক পাশে প্রাচীন এক ইলেকট্রিক স্টোভ দেখে ওটা হ্যাঁচকা টানে দেয়ালের সকেট থেকে উপড়ে আনল রানা। লিনোলিয়াম মেঝেতে ছেঁচড়ে নিয়ে রাখল দরজার সামনে। ওটা কাজ করবে ব্যারিয়ারের মত। চারপাশে তাকাল। কিচেনে কোনও জানালা বা দ্বিতীয় কোনও দরজা নেই। মৃদু স্বস্তি বোধ করল। ভেতরে ঢুকতে হলে ব্যবহার করতে হবে একমাত্র দরজাটা। পরক্ষণে বুঝল, খারাপ দিক, ছোট্ট ঘরে আটকা পড়েছে ওরা!
এবার কী করবে ভাবছে রানা, এমনসময় শুনল প্যাসেজে বুটের ভারী শব্দ। গায়ের জোরে কবাটে ধাক্কা দিল কেউ। পরক্ষণে এল দ্বিতীয় ঘা। থরথর করে কেঁপে উঠেছে দরজার চৌকাঠ। যে-কোনও সময়ে হুড়মুড় করে ভেতরে ঢুকবে হামলাকারীরা। কিছুক্ষণের জন্যে তাদেরকে নিরস্ত করতে সাবমেশিন গান থেকে দরজা লক্ষ্য করে তিনটে গুলি পাঠাল রানা। কাঠ ভেদ করে ওদিকে গেছে বুলেট। কাশতান সাবমেশিন গান খাটো ও মোটা অস্ত্র। ব্যবহার করে কম শক্তির নাইন এক্স এইটিন এমএম ম্যাকারভ কার্ট্রিজ। ওটা সাধারণ নাইন এমএম প্যারাবুলাম বুলেটের চেয়ে কম গতির। তবে করেছে নিজের কাজ। দরজার ওদিক থেকে ধাক্কা থেমে গেছে।
খপ্ করে কাঁধ ধরে নিকোলভকে দরজার সামনে থেকে সরাল রানা। এখন যে-কোনও সময়ে ওদিক থেকে আসবে গুলি। পেরোল কয়েক মুহূর্ত। রানার মনে পড়ল, নিকোলভ বলেছিল তাকে জীবিত চায় ওরা। বোধহয় মিথ্যা বলেনি সে। সেক্ষেত্রে এখন কী করবে তার শত্রুরা?
ব্যবহার করতে পারে টিয়ার গ্যাস অথবা স্টান গ্রেনেড।
নিজে হলে সাধারণ একটা দরজার কাছে হার মেনে নিত না রানা। এরাও বসে থাকবে না।
ভীষণ ভয় পেয়েছে ইউনা। বাবা জড়িয়ে ধরেছে ওকে। ইল মাছের মত গা মোচড়াচ্ছে মেয়েটা। নিকোলভ ভয় পাচ্ছে যে-কোনও সময়ে ব্যথা পাবে ইউনা। অন্ধকারে ছেড়ে দেয়াও সম্ভব নয়। ট্যাকটিকাল আলোয় বেযুখফকে দেখল রানা।
ভয় পেয়েছে লোকটা। চলে গেল কিচেনের কাউন্টারের পাশে। ওখান থেকে নিল করাতের মত দাঁতওয়ালা একটা ছুরি। নানাদিকে ওটা দোলাতে শুরু করেছে খ্যাপাটে লোকটা। রাশান ভাষায় চিৎকার করে উঠল: ‘সাহস থাকলে আয়, শালারপো-শালারা! কুত্তার বাচ্চা! হারামজাদারা!’
বেযুখফের চেয়ে ঢের বেশি ট্রেইণ্ড লোককেও বোকামি করতে দেখেছে রানা। কেউ কেউ তাড়াহুড়ো করতে গিয়ে নিজের বা দলের অন্যদের জখম করেছে। বাইরে একদল সশস্ত্র লোক। এখন ছোট্ট কিচেনে এদিক ওদিক ছোৱা চালাতে গিয়ে যে-কাউকে আহত করতে পারে বেযুখফ।
দুই কদমে তার মুখোমুখি হলো রানা। বামহাতে নিল অস্ত্র। ওটার নলের ওপর আলো। ডানহাতে বেযুখফের কবজি মুচড়ে ছোরাটা কেড়ে নিল ও। গেঁথে দিল কিচেনের ওঅর্কটপে। সাবমেশিন গানের নল ঠেসে ধরল লোকটার থুতনির নিচে। নিচু স্বরে বলল, ‘মাথা ঠাণ্ডা রাখো। নইলে খুন হবে আমার হাতে।’
হঠাৎ করেই শান্ত হয়ে গেল রাশান। চুপচাপ ফোঁস- ফোঁস শ্বাস ফেলছে। দুই ঠোঁটের কোণে জমেছে সাদা ফেনা।
ব্যাটার হার্ট অ্যাটাক হচ্ছে নাকি? ভাবল রানা।
মাথা নিচু করে দাঁড়িয়ে থাকল বেযুখফ।
তিনি সুস্থ থাকলে বদলে যেত ওই দেশের ভবিষ্যৎ। বীর হিসেবে ইতিহাসে লেখা থাকত তাঁর নাম।
কিন্তু নানান ঘাত-প্রতিঘাতে তা আর হয়ে উঠল না। উনিশ শ’ আটষট্টি সালের আগস্ট মাসে প্রাগ শহরে আন্দোলনকারীদের ওপর যুদ্ধের ট্যাঙ্ক চালিয়ে দিলেন প্রেসিডেন্ট লিয়োনিড ব্রেনেভ। লৌহ মুষ্টি ব্যবহার করে নিয়ন্ত্রণে আনলেন বিরোধী দলের সদস্যদেরকে। বাধ্য হয়ে আত্মগোপনে গেলেন জনপ্রিয় নেতা অ্যালেক্স বার্টোস। তবে একসময়ে গোপন আস্তানা থেকে বেরোতেই হলো পেটের আলসারের চিকিৎসার জন্যে। ডাক্তাররা বলে দিলেন, অপারেশন করতে হবে। ওটা ছিল ওটা ছিল সহজ একটা অস্ত্রোপচার। কিন্তু এরপর থেকেই শুরু হলো নেতা অ্যালেক্স বার্টোসের বিপদ
সুস্থ হয়ে হাসপাতাল ছেড়ে ভাবলেন সেরে গেছে আলসার। কিন্তু কয়েক সপ্তাহ পর টের পেলেন, কী যেন বদলে গেছে তাঁর ভেতর। ঝাপসা হয়ে গেছে অনেক স্মৃতি। মগজ থেকে হারিয়ে যাচ্ছে যুক্তি। শারীরিকভাবেও বোধ করলেন অসুস্থ। দেখা দিল চোখের সমস্যা। কোথায় যেন হারিয়ে গেছে রাতের ঘুম। বদলে গেল হৃৎপিণ্ডের স্পন্দন। তাঁর মনে হলো এসব হচ্ছে মাথার ভেতরে কিছু বদলে যাওয়ায়। যদিও এসবের কোনও কারণ তিনি বুঝলেন না।
ক্রমেই হলেন আরও অসুস্থ। কানে শুনতে লাগলেন রেডিয়ো ফ্রিকোয়েন্সির মত আওয়াজ। প্রায় পাগল হয়ে উঠলেন ভদ্রলোক। তাঁর মনে হলো, হাসপাতালে যাওয়ার পর থেকেই শুরু হয়েছে সব সমস্যা। অপারেশনের সময় তাঁকে অজ্ঞান করা হয়। ভাবলেন, তখনই তাঁকে দেয়া হয়েছে অদ্ভুত কোনও ড্রাগ। আর ওটার জন্যেই দেখা দিয়েছে এসব সিম্পটম। যে ডাক্তার তাঁর অপারেশন করেছিলেন, তাঁর সঙ্গে আলাপ করলেন অ্যালেক্স বার্টোস। ডাক্তার অতি তাড়াহুড়ো করে বলে দিলেন, আসলে শারীরিকভাবে তিনি চমৎকার আছেন, কোথাও কোনও সমস্যা নেই।
এ কথা মেনে নিলেন না অ্যালেক্স বার্টোস। গেলেন প্রাগের এক ক্লিনিকে। সেখানে তাঁকে দেখলেন ডক্টর বেনিডিক্ট চালুপনিক। মাথার এক্স-রে করে চমকে গেলেন দু’জনই। বার্টোসের মাথায় রয়েছে ধাতুর অস্বাভাবিক একটা টুকরো। দৈর্ঘ্যে বড়জোর সাত মিলিমিটার। চওড়ায় চার মিলিমিটার। ওটা যে গোপনে মগজের কাছে কপালের হাড়ে বসিয়ে দেয়া হয়েছে, তাতে সন্দেহ থাকল না ডক্টর বেনিডিক্ট চালুপনিকের। এ-ও বুঝলেন, ওটা ঢোকানো হয়েছে নাকের ফুটো ব্যবহার করে। কোনও ধরনের অপারেশন হয়নি মাথায়। ফলে বাইরে থেকে কাটাছেঁড়া নেই।
ভীষণ ভয় পেলেন অ্যালেক্স বার্টোস। ডক্টরকে অনুরোধ করলেন জিনিসটা বের করে দেয়ার জন্যে। বিস্মিত বেনিডিক্ট চালুপনিক বললেন তাঁকে সতর্ক থাকতে। এ-ও জানালেন, সর্বোচ্চ মেডিকেল কর্তৃপক্ষের কাছে রিপোর্ট পাঠাবেন তিনি।
তবে কয়েক সপ্তাহ গেলেও যখন তাঁর সঙ্গে যোগাযোগ করলেন না ডক্টর চালুপনিক, উনিশ শ’ ঊনসত্তর সালের মে মাসে তাঁর সঙ্গে দেখা করতে গেলেন অ্যালেক্স বার্টোস। এবার অবাক হতে হলো তাঁকে। আবারও এক্স-রে করে ডাক্তার বললেন, এক্স-রে রিপোর্ট একদম স্বাভাবিক। কোথাও কোনও সমস্যা নেই। অথচ, প্রথম এক্স-রে ফোটোতে ছিল ধাতুর টুকরো। বার্টোস তর্ক জুড়লে ডাক্তার মিথ্যাচার করলেন, তাঁর সঙ্গে নাকি এ বিষয়ে আগে কোনও কথাই হয়নি বার্টোসের।
খেপে গিয়ে আইনের সাহায্য নেবেন বলে ক্লিনিক থেকে বেরিয়ে এলেন রাজনৈতিক নেতা। তবে আসলে কিছুই করার ছিল না তাঁর। যুক্তি হারিয়ে যাচ্ছিল মস্তিষ্ক থেকে। হতাশ হয়ে শুরু করলেন অতিরিক্ত মদ্যপান। মাঝে মাঝে দেয়ালে ঠুকতেন মাথা। ভাবতেন ঝাঁকি খেয়ে নাক দিয়ে বেরোবে ধাতুর টুকরো। ঘুমিয়ে পড়লে দেখতেন ভয়ঙ্কর সব দুঃস্বপ্ন। সর্বক্ষণ মনে হতো তাঁর উচিত আত্মহত্যা করা। প্রায় পাগল হয়ে গেলেন তিনি।
‘এসব কোথাও লেখা হয়েছে?’ জানতে চাইল রানা।
‘পুরোটা খুলে বললে সবই বুঝবে,’ বলল বেযুখফ।
উনিশ শ’ ঊনসত্তর সালের জুন মাসের আঠারো তারিখে খুনের উদ্দেশে গুলি করা হলো অ্যাডাম সারমাককে। তিনিও গণতান্ত্রিক আন্দোলনের পক্ষের বড় নেতা। প্রতিটি বক্তৃতায় থাকত সোভিয়েত শাসনের দুর্নীতির কথা। প্রাগ দখলের সময় রাশান একটি ট্যাঙ্ক আগুন দিয়ে পুড়িয়ে দেন তিনি উনিশ শ’ আটষট্টি সালে তাঁর ঘনিষ্ঠ বন্ধু ছিলেন অ্যালেক্স বার্টোস।
কিন্তু উনিশ শ’ ঊনসত্তর সালের জুন মাসে সারমাকের পেটে দু’বার গুলি করে এক খুনি। বেঁচে যান সারমাক। তাঁর বর্ণনা থেকে জানা যায়, পিস্তল হাতে পালিয়ে গেছে খুনি। ওদিকে পরদিন সকালে এক নর্দমার ভেতর পাওয়া গেল অ্যালেক্স বার্টোসকে। পরনে নোংরা, ছেঁড়া পোশাক। পাশেই গুলি ভরা রিভলভার। তিনি বারবার দাবি করলেন, ওই অস্ত্র জীবনেও দেখেননি। তবে চেম্বারে ছিল খরচ করা দুটো গুলির খোসা। জেরার সময় জানালেন, গত রাতে অ্যাডাম সারমাকের বাড়ির ধারেকাছেও যাননি। গত কয়েক মাস তাঁর সঙ্গে যোগাযোগও নেই। পরে বলেছিলেন, দুঃস্বপ্নেও ভাবতে পারেন না কারও ক্ষতি করবেন তিনি। বাদ থাকুক প্রিয় বন্ধু অ্যাডাম সারমাক
গ্রেফতার করতে পুলিশ আসছে জেনে চেকোস্লোভাকিয়া ছেড়ে জার্মানির ফ্র্যাঙ্কফুর্টে পালিয়ে যান তিনি। বুঝে গিয়েছিলেন যে ইচ্ছের বিরুদ্ধে তাঁকে দিয়ে খারাপ কাজ করাচ্ছে তাঁরই মাথা। তাঁর প্রতি সমবেদনা রয়েছে এমন এক সার্জেনকে খুঁজে পান তিনি। ডাক্তার কনরাড ব্যাটডর্ফ ঠিক করেন অপারেশন করবেন বার্টোসের মাথায়।
তেরোই সেপ্টেম্বর রোগীর মাথা থেকে বের করা হয় ওই ডিভাইস। অথচ, তার সাড়ে তিন মাস আগে চেক ডাক্তার বলেছিল বার্টোসের মাথায় অস্বাভাবিক কিছুই নেই। প্রথম ও দ্বিতীয় এক্স-রে দেখে ডক্টর ব্যাটডর্ফ জানান, কপালের হাড়ে যুক্ত ছিল সাত মিলিমিটার দৈর্ঘ্যের একটি ধাতুর টুকরো। চওড়ায় ছিল চার মিলিমিটার। আগে কখনও ওই ধরনের জিনিস দেখেননি তিনি। পরীক্ষায় দেখা যায়, ওটা ছিল কোনও ধরনের হাই-ফ্রিকোয়েন্সি ইলেকট্রোম্যাগনেটিক ট্র্যান্স-পণ্ডার বা খুদে রেডিয়ো রিসিভার। কোনও পাওয়ার সেল ছিল না। কাজ করত দূরের রেডিয়ো ফ্রিকোয়েন্সির নির্দেশ অনুযায়ী। মগজে তৈরি করত সতেরো থেকে চব্বিশ কিলোহার্টয পাওয়ার।
চেক ডাক্তারের মত করে তথ্য গোপন না করে অদ্ভুত এক ষড়যন্ত্রের কথা প্রচার করলেন জার্মান ডাক্তার। এটাও বললেন, রোগীর ইচ্ছের বিরুদ্ধে বেআইনীভাবে ওই ডিভাইস বসিয়ে দেয়া ভয়ানক অপরাধ। ওদিকে তখনও অ্যালেক্স বার্টোসকে খুঁজছে পুলিশ। নিরাপত্তার জন্যে ট্রেনে করে সুইট্যারল্যাণ্ডে যাওয়ার চেষ্টা করলেন তিনি। তার আগে পরিচয় হয়েছে জার্মান এক রিপোর্টারের সঙ্গে। উনি ছিলেন স্টার্ন পত্রিকার প্রতিবেদক। বলেন, প্রমাণ দেখাতে পারলে পত্রিকায় প্রকাশ করবেন, ষড়যন্ত্র করা হয়েছে বার্টোসের বিরুদ্ধে। ঠিক হলো যুরিখে দেখা হবে দু’জনের।
‘কিন্তু বাস্তবে তা আর হলো না,’ বলল বেযুখফ। ‘সুইট্যারল্যাণ্ডে পৌঁছুবার আগেই সীমান্তে গ্রেফতার হলেন অ্যালেক্স বার্টোস। বিচারের মুখোমুখি করতে তাঁকে ফেরত নেয়া হলো চেকোস্লোভাকিয়ায়।’
ওদিকে প্রাগে যাওয়ার সময় হারিয়ে গেল ওই ডিভাইস। কিছুই প্রমাণ করতে পারলেন না জার্মান সাংবাদিক। অ্যালেক্স বার্টোসের দেশ ত্যাগের কয়েক ঘণ্টা পর ফ্র্যাঙ্কফুর্টে বাড়ির সামনে ছয় চাকার এক ট্রাকের নিচে পড়ে খুন হলেন ডাক্তার কনরাড ব্যাটডর্ফ। ওই যন্ত্রদানব নিয়ে পালিয়ে যায় ড্রাইভার। এরপর তাঁর অফিসে খুঁজে পাওয়া গেল না ডাক্তারি রিপোর্ট, চিঠি ও ডিভাইসের ফোটোগুলো। অপারেশনের সময় যে নার্স সহায়তা করেছিল, তাকে বদলি করে দেয়া হলো অন্য এক হাসপাতালে। তার ক’দিন পর চিরকালের মত গায়েব হয়ে গেল সেই নার্স।
‘জার্মান সাংবাদিক ঠিক করলেন, যে যাই বলুক, ওই কাহিনী তিনি লিখবেন,’ বলল বেযুখফ। ‘কিন্তু পত্রিকার মালিক কোনও ব্যাখ্যা না দিয়েই চাকরি থেকে তাঁকে ছাঁটাই করে দিলেন। এরপর কয়েক মাস গবেষণা করে জার্মান ভদ্রলোক লিখলেন: শেকলে বাঁধা মন: ভবিষ্যতের বিপদ। কিন্তু চলল না বইটা। এরপর উনিশ শ’ একাত্তর সালের আগস্টে একটা সুইমিং পুলে ডুবে মারা গেলেন জার্মান সাংবাদিক।’
দু’ হাজার চোদ্দ সালে নব্বুই বছর বয়সে মারা যান অ্যাডাম সারমাক। মৃত্যুর দিনেও বলেছেন, তাঁর বন্ধু অ্যালেক্স বার্টোস তাঁকে গুলি করতে পারেন না। যদিও ফরেনসিক রিপোর্ট ও সাক্ষীদের কারণে বিশ বছরের জেল হয় বার্টোসের।
‘আসলে তোমার মগজ অন্য কেউ দখল করলে কিছুই করার থাকে না,’ রানাকে বলল বেযুখফ। ‘মগজের কথা শুনবে তোমার দেহ। কী করছ তাও টের পাবে না। অপরাধ করলেও জানবে না কিছুই।’
চুপ করে থাকল রানা।
‘আরেকটা প্রশ্ন জাগে মনে,’ বলল বেযুখফ। ‘সত্যিই কি উনিশ শ’ সত্তর সালে অ্যাডাম সারমাককে খুন করতে চেয়েছে সোভিয়েত সরকার? সেক্ষেত্রে পরে কেন সে-চেষ্টা করল না? আমার ধারণা, তাকে শেষ করতে চাওয়া হয়নি। বাস্তবে মাইণ্ড কন্ট্রোল কাজ করছে কি না, বুঝতে চেয়েছিল সরকার। অ্যাডাম সারমাক ছিল ল্যাবোরেটরির ইঁদুরের মত।
‘প্রিয় বন্ধুকে খুন করানো সম্ভব হলে, বুঝতে হবে যে- কাউকে দিয়ে যা খুশি করিয়ে নেয়া যাবে,’ বলল নিকোলভ। ‘অ্যালেক্স বার্টোসের কী হয়েছিল?’ জানতে চাইল রানা।
‘ভদ্রলোক বারবার বলেছেন, তিনি গুলি করেননি। জেলখানার ডাক্তাররা জানিয়ে দেন, মানসিকভাবে অসুস্থ হয়ে গেছেন মানুষটা। তাই চলে নানান রকম সাইকিয়াট্রিক চিকিৎসা। পাঠিয়ে দেয়া হয় মানসিক এক অ্যাসাইলামে। তাঁর ওপর চলল ড্রাগ ও ইলেকট্রোশকের অসহ্য নির্যাতন। কয়েক সপ্তাহ পর ভুল করল এক মেডিকেল কর্মী। চালিয়ে দিল হাই ভোল্টেজের কারেন্ট। হার্ট অ্যাটাকে মরলেন অ্যালেক্স বার্টোস। তাঁর কাহিনী ওখানেই শেষ।’
‘কিন্তু আমাদের গল্প ওখানেই শেষ নয়,’ শক্ত হাতে ধাতব ডিভাইস ধরেছে নিকোলভ। ‘এবার সময় হয়েছে সব প্রকাশ করে দেয়ার।’
‘তোমরা চাও সেই জার্মান সাংবাদিকের কাজটা শেষ করতে?’ জানতে চাইল রানা। ‘রেডিয়োর মাধ্যমে দুনিয়ার মিডিয়াতে ছড়িয়ে দেবে এ কাহিনী? …হয়তো পারবে। ইণ্টারনেটের নিউয আউটলেট এসবের গন্ধ পেলে গোটা ব্যাপারটাকে ভাইরাল করবে।’
‘চেষ্টা করতে তো দোষ নেই,’ বলল বেযুখফ।
মাথা দোলাল নিকোলভ।
‘তারপর কী করবে?’ পালা করে ওদেরকে দেখল রানা। ‘তোমাদের কাহিনী চাপা পড়বে হাজার কোটি টন নতুন খবরের নিচে। তদন্ত হবে না কোনও। লক নেস বা ভিনগ্রহী গিরগিটির গল্পের চেয়ে বেশি গুরুত্ব দেবে না কেউ।’
‘খবরদার! ভিনগ্রহের গিরগিটি নিয়ে ঠাট্টা নয়!’ রেগে গিয়ে বলল তাতভ বেযুখফ, ‘ওরা কিন্তু সত্যিই আছে।
‘ঠিক আছে, তুমি যখন বলছ, ধরে নিলাম ওরা আছে, মৃদু হাসল রানা। পরক্ষণে বলল, ‘যদি মনে করে নিই আজ রাতে সত্যি বলেছ, তো এবার কী করবে তোমরা? সেই জার্মান সাংবাদিকের মত প্রকাশ করে দেবে সব? কিন্তু এরপর নিরাপত্তা পাবে কোথা থেকে? আজ হোক, কাল হোক, বা কয়েক মাস পরে নদী বা সাগরে ভেসে উঠবে তোমাদের লাশ। এদিকটা ভেবে দেখেছ?’
‘মনে করেছিলাম আমাদের দিকটা বুঝবে,’ ফ্যাকাসে হলো নিকোলভ। ‘গোপন এসব তথ্য ফাঁস না করে উপায় নেই। মানুষ জেনে যাক কী ঘটছে পৃথিবী জুড়ে। ডিভাইস এস. এম. ৬১৪৩ আসলে আণবিক বোমার চেয়েও বিপজ্জনক।’
‘ওই বোমা ফাটলে খুন হবে তোমরা,’ মন্তব্য করল রানা। ‘আর এ কারণেই খুব জরুরি ইউনাকে ফ্রান্সে ফিরিয়ে নিয়ে যাওয়া। সেজন্যেই আমি এখানে এসেছি।’
চ্যা’তুমি বোধহয় আমার কথা বুঝতে পারোনি?’ রেগে গেল নিকোলভ। ‘মস্কো পর্যন্ত পৌঁছুতেই পারবে না তুমি!’
‘সেটা আমি বুঝব,’ শান্ত স্বরে বলল রানা। ‘তোমরা আছ বাজে ঝামেলার ভেতর। এতে নাক গলাতে চাই না। তবে তোমাদের উচিত হয়নি ইউনাকে এসবে জড়িয়ে নেয়া।’
‘আমিও তা চাইনি,’ বলল নিকোলভ, ‘জেনেবুঝে কেউ নিজের মেয়েকে এত বড় বিপদে ফেলে? আমি কি পশু?’
‘পশু নও, নিরেট বোকা, বিরক্ত স্বরে বলল রানা। ‘িসব দোষ আমার প্রাক্তন স্ত্রী তামারার। সে-ই তো আমার কাছ থেকে কেড়ে নিতে চাইল ইউনাকে। এরপর হয়তো আমার কোনও অধিকারই থাকরে না ওকে এক নজর দেখার।’
‘তোমার কথা ঠিক হলে, ইউনার পরের জন্মদিন আসার আগেই তুমি পৃথিবীতে থাকছ না,’ হঠাৎ বলে উঠল তানিয়া আজোরভ। আবার তাকাল জানালা দিয়ে দূরে।
রানাকে দেখল নিকোলভ। চোখদুটো স্থির হলো টেবিলের ওপর। ওখানে বন্দুক ও রাইফেল। এক্স এজেন্ট বুঝতে চাইছে রানার আগে ওখানে পৌঁছুতে পারবে কি না।
‘ভুল হবে,’ বলল রানা। ‘তার চেয়ে ভেবে দেখো, কীভাবে এই বিপদ থেকে ইউনাকে বাঁচাবে।’
‘রাতের আঁধারে তোমার হাতে ওকে তুলে দেব?’ মাথা নাড়ল নিকোলভ। ‘আমি তো তোমাকে চিনিই না।’
‘ফোন করো লুকা ব্রেনেভকে,’ বলল রানা। ‘উনি বলে দেবেন আমি কে।’
‘তুমি পাগল নাকি?’ বলল বেযুখফ। ‘লুকা ব্ৰেযনেভ নিজেই তো বর্তমান পৃথিবীর ভয়ানক ক্ষমতাশালী ইবলিশ। শয়তানির শেষ নেই। আমেরিকার প্রেসিডেন্ট আর জার্মানির চ্যান্সেলারের সঙ্গে মিলে করে বেড়াচ্ছে পৈশাচিক সব কুকীর্তি। আমরা এখানে আছি সেটা সে টের পেলে, দু’ঘণ্টার মধ্যে খুন হব।’
বেযুখফকে পাত্তা না দিয়ে নিকোলভের দিকে তাকাল। ‘কথা দিচ্ছি, নিরাপদে থাকবে ইউনা। আমরা মস্কো থেকে যাওয়ার আগেই টারমাকে থাকবে জেট বিমান। কয়েক ঘণ্টার ভেতর ফ্রান্সে পৌঁছুবে ইউনা। সেটাই ভাল হবে ওর জন্যে। এখানে রয়ে গেলে যে-কোনও সময়ে বিপদে পড়বে ও।’
একঘণ্টার বেশি আলাপচারিতা করেছে ওরা।
সবার বক্তব্যের পর এখন ঘরে নেমেছে থমথমে নীরবতা।
পাশের বেডরুমের দরজা থেকে এল মৃদু আওয়াজ। আবছা আলোয় করিডোরে বেরোল ইউনা। চোখে দুশ্চিন্তা।
‘কতক্ষণ ধরে সব শুনছ, সোনাপাখি?’ নরম সুরে বলল নিকোলভ।
ঝড়ের বেগে এ ঘরে ঢুকল ইউনা। ঝুঁকে গেছে দুই কাঁধ। থরথর করে কাঁপছে নিচের ঠোঁট। যে-কোনও সময়ে কেঁদে দেবে। ঝাঁপিয়ে পড়ে দুই হাতে জড়িয়ে ধরল বাবাকে। রানা বুঝল, নিকোলভকে ছেড়ে কোথাও যেতে রাজি নয় মেয়েটা। আবেগের কারণে কুঁচকে গেল ওর বাবার গাল। বুকের ভেতর শক্ত করে ধরেছে মেয়েকে। বিড়বিড় করল, ‘কিচ্ছু হবে না, সোনাপাখি!’
‘আমি তোমাকে ছেড়ে কোথাও যাব না, বাবা!’ ডাচ ভাষায় বলল ইউনা, ‘ওদেরকে চলে যেতে বলো। আমি ওদের সঙ্গে কোত্থাও যাব না!’
‘যাওয়াই ভাল, সোনা,’ অশ্রু চেপে বলল নিকোলভ, .’আম্মু খুব চিন্তা করছে। অপেক্ষা করছে তোমার জন্যে। একটু ভেবে দেখো, সোনা। বাবা মস্ত ভুল করেছে তোমাকে এখানে এনে।’
‘কিন্তু বেযুখফ আঙ্কেল আর তোমার সঙ্গে থাকব আমি!’
তানিয়ার দিকে তাকাল রানা। বুঝে গেছে, সহজ হবে না ইউনাকে রাজি করানো।
মেয়ের মাথায় হাত বুলিয়ে দিচ্ছে নিকোলভ। নীরবে ফুলে ফুলে কাঁদছে ইউনা। আবারও ঘেউ-ঘেউ শুরু করেছে হাউণ্ড টোমা। ছাউনির পাতলা আবরণ আড়াল করছে না বিকট হুঙ্কার। জানালা দিয়ে অন্ধকারে তাকাল বেযুখফ। চোখে-মুখে অস্বস্তি।
হঠাৎ করেই ইউনার দিকে তর্জনী তাক করল তানিয়া। রানাকে বলল, ‘দেরি না করে ওকে নিয়ে চলুন।’
ইউনা আর নিকোলভকে সময় দেবে, ঠিক করেছে রানা। পরে কবে বাপ-মেয়ের আবারও দেখা হবে, তা অনিশ্চিত। একবার মেয়েটাকে নিয়ে চলে যাওয়ার পর সম্ভবত বাকি জীবন রানাকে ঘৃণা করবে ইউনা। কিন্তু আর কী করতে পারে রানা?
‘কুকুরটাকে ধমকাতে হবে,’ দাড়িগুলোকে শোনাল বেযুখফ, ‘ছায়া দেখলে, হাওয়া বইলে, মুরগি একটু কঁক করলে… সবকিছুতেই ওর আপত্তি।’
বেযুখফের কথার জবাব দিল না কেউ।
হঠাৎ রাতের নীরবতা ভেঙে শক্তিশালী পটকা ফাটার মত আওয়াজ হলো। আকাশে জ্বলে উঠল ফ্লেয়ারের উজ্জ্বল আলো। থরথর করে কেঁপে উঠেছে খামারবাড়ির জানালার চৌকাঠ। পরক্ষণে দরজা ভেঙে ঝড়ের বেগে হলওয়েতে ঢুকল সশস্ত্র তিনজন লোক। পরনে কালো ট্যাকটিকাল অ্যাসল্ট গিয়ার। একইসময়ে দপ করে নিভে গেল সব বাতি। খামারবাড়ি ডুবে গেল ঘুটঘুটে অন্ধকারে।
ঘরে ছুটোছুটির আওয়াজ।
চিৎকার করল কে যেন!
পরের সেকেণ্ডে গর্জে উঠল আগ্নেয়াস্ত্র।
তিনটা ক্যামোভ কেএ২২৬টি হেলিকপ্টারে করে পাঁচ মাইল দূরে নেমেছে একুশজনের অ্যাসল্ট টিম। কমাণ্ডারের নির্দেশে হালকা চালে দৌড়ে তাতভ বেযুখফের খামারবাড়ির কাছে পৌঁছে গেছে সবাই। হেলিকপ্টারে করে এলে দূর থেকেই শোনা যেত ইঞ্জিন ও রোটরের বিকট আওয়াজ। রওনা হওয়ার আগে এলাকার টপোগ্রাফি বুঝে নিয়েছে কমাণ্ডার ও তার বিশ সৈনিক। একপাশে জঙ্গল ভরা পাহাড়ি এলাকা। নিচে উপত্যকা। সেখানেও ঘন অরণ্য। মাঝে ছোট্ট খামার। যে যার মত ট্রুপাররা বুঝে নিয়েছে নন-লিথাল ওয়েপন ওয়াএয়ারলেস টেযার গান। ওটা ছুঁড়ে অজ্ঞান করা হবে নিকোলভ ও তার মেয়েকে। বাধ্য হলে ব্যবহার করা হবে নাইন এমএম গ্লক অটোমেটিক পিস্তল ও এ. ই. কে- ৯১৯ কাশতান সাবমেশিন গান। আজকাল ওটা ব্যবহার করছে রাশান স্পেশাল ফোর্স। অস্ত্রের সঙ্গে আছে সাইলেন্সার, লেযার ও ট্যাকটিকাল লাইট।
বাংলাদেশ আর্মির প্রাক্তন মেজর মাসুদ রানা সুযোগ পেলে ঝামেলা করবে, তাই সঙ্গে আছে আগ্নেয়াস্ত্র। ব্রিফ করার সময় সৈনিকরা পড়েছে তার ডোশিয়ে। ওই লোক পৃথিবীর নামকরা ক’জন দুর্ধর্ষ যোদ্ধার একজন। কাজেই ছোট্ট এই অপারেশনেও কমাণ্ডার নিয়েছে বিশজন সৈনিককে। মাসুদ রানা না থাকলে দুই লোক আর এক পিচ্চি মেয়েকে তুলে নিতে লাগত বড়জোর চারজন। ব্রিফিঙের সময় বলা হয়েছে, ঝুঁকি না নিয়ে প্রথম সুযোগেই খতম করতে হবে মাসুদ রানাকে।
টার্গেট যোনে পৌঁছে অ্যাসল্ট প্ল্যান ফাইনালাইয করেছে কমাণ্ডার। ঘেউ-ঘেউ করা এক কুকুর ও ভীত কয়েকটা ছাগলের ম্যা-ম্যা ছাড়া চারপাশ নীরব। বাড়ির ভেতর নড়ছে না কেউ। একটু পর পর রেডিয়োতে মিশন চিফের সঙ্গে আলাপ করছে কমাণ্ডার। বস্ আছেন বহু মাইল দূরে কমাণ্ড সেন্টারে। তবে স্যাটেলাইট ফিডের মাধ্যমে বিশাল স্ক্রিনে দেখছেন প্রতিটি দৃশ্য। খামারের দক্ষিণে দানবের মত মাথা তুলেছে কালো পাহাড় ও টিলাটক্কর। ওদিকটা রেকি করতে চারজনকে পাঠিয়ে দিয়েছে কমাণ্ডার। কিছুক্ষণ পর ফিরে এসে তারা জানাল, টিলার মাথায় একটা কালো মার্সিডিয।
শেষবারের মত অস্ত্র পরীক্ষা করল ট্রুপাররা। তৈরি হলো খামারবাড়িতে হামলা করার জন্যে। সামনের ইউনিটে তিনজন। দায়িত্ব মাসুদ রানাকে শেষ করা। এরপর বন্দি করা হবে জীবিত সবাইকে। খামারের উঠানে আছে দ্বিতীয় ইউনিট। ইশারা পেলে কাজে নামবে তারা। প্রত্যেকের চোখে মিলিটারি স্ট্যাণ্ডার্ড নাইট ভিশন গগল্স্। একজনের কোমরে ঝুলছে শক্তিশালী সেডেটিভ ড্রাগ ভরা সিরিঞ্জের থলি। ইঞ্জেকশন দিলে কয়েক সেকেণ্ডে ঘুমিয়ে পড়বে তাতভ বেযুখফ, অ্যান্টোনিন নিকোলভ ও বারো বছর বয়সী ইউনা নিকোলভ।
এক এক করে মুহূর্ত গুনছে সৈনিকরা। কারও মুখে রা নেই। গ্লাভ্স্ পরা হাতে রেডিয়ো রিমোটের লাল বাটন টিপল কমাণ্ডার। সঙ্গে সঙ্গে বিস্ফোরিত হলো মার্সিডিয়ের ফিউয়েল ট্যাঙ্ক। শকওয়েভে দুলে উঠল গাছপালা। ছিটকে আকাশে উঠল আগুনের কমলা ফুটবল। কয়েক মুহূর্ত বিরতির পর খামারবাড়ির দরজা ভেঙে ভেতরে ঢুকল তিনজনের অ্যাসল্ট টিম। তখনই রিমোট কন্ট্রোলের মাধ্যমে ফাটানো হলো বোমা। বিস্ফোরিত হয়েছে খামারবাড়ির বৈদ্যুতিক ট্র্যান্সমিটার। দপ্ করে নিভে গেছে সব আলো।
বাড়ির ভেতর অ্যাসল্ট টিমের অটোমেটিক ওয়েপনের খ্যাট-খ্যাট আওয়াজ।
সবাই চমকে গেল বন্দুকের বুম-বুম আওয়াজ শুনে।
কয়েক সেকেণ্ড পর কড়াৎ-কড়াৎ শব্দে গর্জে উঠল হাই- ভেলোসিটি রাইফেল।
উঠানে চোখ বিস্ফারিত করে কমাণ্ডারের দিকে তাকাল ট্রপের ক’জন। নির্দেশ পেলেই এখন ছুটে ঢুকবে খামারবাড়ির ভেতর।
গুলির আওয়াজে কমাণ্ডার বুঝেছে, হার মেনে নেয়নি মাসুদ রানা।
‘যা! যা! যা!’ তারস্বরে চেঁচাল কমাণ্ডার।
তীর বেগে হলওয়েতে ঢুকল কয়েকজন ট্রুপার। নাইট ভিশন গগলসের কারণে দেখছে ভুতুড়ে সাগর-সবুজ রঙের আসবাবপত্র। নিজেও বাড়িতে ঢুকল কমাণ্ডার। হাতের অস্ত্র তাক করছে এদিক থেকে ওদিকে। কিন্তু আশপাশে অপরিচিত কেউ নেই। হলওয়েতে কয়েক পা এগোতেই বুটে ঠেকল ভারী, নরম কী যেন। মুখ নিচু করে কমাণ্ডার দেখল, মেঝেতে পড়ে আছে প্রথম ইউনিটের নেতা। লাশের বুক ছিঁড়েখুঁড়ে দিয়েছে গুলি। একটু দূরেই দলের অন্য দু’জন। বন্দুকের গুলিতে মাথার অংশ উধাও। ছিঁড়ে গেছে গলার ওপরের দিক। কারও কাজে আসেনি বুলেটপ্রুফ ভেস্ট। দলনেতার সাবমেশিন গান কোথাও নেই!
কমাণ্ডার চারপাশ ভালভাবে দেখার আগেই তাকে পাশ কাটাল সৈনিকরা। টার্গেট এখন পাঁচজন। মাসুদ রানা, অ্যান্টোনিন নিকোলভ, তাতভ বেযুখফ, ইউনা নিকোলভ এবং তানিয়া আজোরভ। কিন্তু এ ঘর ছেড়ে সরে গেছে তারা। আগে যে তারা এখানে ছিল, তার প্রমাণ হিসেবে রয়েছে মোচড়ানো খবরের কাগজ, খালি ভোদকার বোতল, চারটে শট গ্লাস, পুরনো আমলের ডাবল ব্যারেলের শটগান ও দ্বিতীয় বিশ্বযুদ্ধের রাইফেল। শেষের দুটো পড়ে আছে মেঝেতে। নল দিয়ে এখনও বেরোচ্ছে ধূসর ধোঁয়া।
কয়েক মুহূর্ত চুপ করে থাকল কমাণ্ডার। তারপর তার মনে পড়ল, এই বাড়ির পেছনে কোনও দরজা নেই।
অর্থাৎ, এখনও ভেতরে রয়ে গেছে টার্গেট। ভারী গলায় দলের উদ্দেশে বলল সে, ‘খুঁজে বের কর্ ওদেরকে!’
.
মাসুদ রানার যুক্তি সহজ। একদল সশস্ত্র লোক কারও বাড়িতে জোর করে ঢুকে পড়লে, বাড়ির মালিকের অধিকার আছে নিজেকে রক্ষা করার। তাই বিদ্যুৎ বেগে প্রতিক্রিয়া দেখিয়েছে রানা। মুহূর্তে পৌঁছে গেছে টেবিলের পাশে। তুলে নিয়েছে বেযুখফের পুরনো বন্দুক। ওটার গুলিতে মরেছে সামনের দু’জন। তখনই ফুরিয়ে গেল গুলি। পরের সেকেণ্ডে মসিন নাগান্ট রাইফেল ব্যবহার করেছে রানা। দুই বুলেটের আঘাতে মারা গেছে তৃতীয়জন। কিন্তু লিভার টানতে গিয়ে রানা বুঝল, গুলির খোসা আটকে গেছে ইজেক্টর-এ। এখন ওই রাইফেল বড়জোর কাজ দেবে ক্রিকেট খেলায়। পরের দেড় সেকেণ্ডে আবারও সশস্ত্র হয়ে নিয়েছে রানা। তারপর নিকোলভ, ইউনা, বেযুখফ ও তানিয়াকে তাড়া দিয়ে নিয়ে ঢুকে পড়েছে বাড়ির আরও ভেতরে। তখনই হুড়মুড় করে বাড়িতে ঢুকল আক্রমণকারী দলের অন্যরা।
কোথায় আছে, সে সম্পর্কে পরিষ্কার ধারণা নেই রানার। শুধু এটা বুঝেছে, হামলাটা হয়েছে হঠাৎ। যেভাবেই হোক ওদেরকে খুঁজে নিয়েছে এরা। কাজেই প্রথমে প্রাণ বাঁচাতে হবে, পরে সুযোগ পেলে জেনে নিতে হবে এরা কারা, কোন দিকে গেলে বাঁচা যাবে।
বিদ্যুৎ নেই। বাড়ির ভেতরে অন্ধকার। তবে রানার জোগাড় করা সাবমেশিন গানের নলের ওপর জ্বলছে ট্যাকটিকাল রশ্মি। সেই আলোয় এগোল ওরা। সংকীর্ণ প্যাসেজ পেরোতেই সামনে পড়ল ছোট্ট কিচেন। কুবাস পেয়ে নাক কুঁচকে গেল রানার। প্রায় অন্ধকারে দেখল নোংরা কিচেনে রয়ে গেছে বাসি তরকারির আবর্জনা। রানার পাশেই নিকোলভ। শক্ত হাতে ধরেছে ইউনার ডান কবজি। যে-কোনও সময়ে কেঁদে উঠবে মেয়েটা, তাই আরেক হাতে চেপে ধরে আছে ওর মুখ। মহুয়া ফল খেয়ে মাতাল হওয়া ভালুকের মত টলতে টলতে কিচেনে ঢুকল বেযুখফ। সবার শেষে ভেতরে পা রাখল তানিয়া। দরজা বন্ধ করে চাবি মেরে পুরনো আমলের লোহার তালা আটকে দিল রানা।
বেশিক্ষণ টিকবে না উনিশ শতকের এই তালা। কিচেনের আরেক পাশে প্রাচীন এক ইলেকট্রিক স্টোভ দেখে ওটা হ্যাঁচকা টানে দেয়ালের সকেট থেকে উপড়ে আনল রানা। লিনোলিয়াম মেঝেতে ছেঁচড়ে নিয়ে রাখল দরজার সামনে। ওটা কাজ করবে ব্যারিয়ারের মত। চারপাশে তাকাল। কিচেনে কোনও জানালা বা দ্বিতীয় কোনও দরজা নেই। মৃদু স্বস্তি বোধ করল। ভেতরে ঢুকতে হলে ব্যবহার করতে হবে একমাত্র দরজাটা। পরক্ষণে বুঝল, খারাপ দিক, ছোট্ট ঘরে আটকা পড়েছে ওরা!
এবার কী করবে ভাবছে রানা, এমনসময় শুনল প্যাসেজে বুটের ভারী শব্দ। গায়ের জোরে কবাটে ধাক্কা দিল কেউ। পরক্ষণে এল দ্বিতীয় ঘা। থরথর করে কেঁপে উঠেছে দরজার চৌকাঠ। যে-কোনও সময়ে হুড়মুড় করে ভেতরে ঢুকবে হামলাকারীরা। কিছুক্ষণের জন্যে তাদেরকে নিরস্ত করতে সাবমেশিন গান থেকে দরজা লক্ষ্য করে তিনটে গুলি পাঠাল রানা। কাঠ ভেদ করে ওদিকে গেছে বুলেট। কাশতান সাবমেশিন গান খাটো ও মোটা অস্ত্র। ব্যবহার করে কম শক্তির নাইন এক্স এইটিন এমএম ম্যাকারভ কার্ট্রিজ। ওটা সাধারণ নাইন এমএম প্যারাবুলাম বুলেটের চেয়ে কম গতির। তবে করেছে নিজের কাজ। দরজার ওদিক থেকে ধাক্কা থেমে গেছে।
খপ্ করে কাঁধ ধরে নিকোলভকে দরজার সামনে থেকে সরাল রানা। এখন যে-কোনও সময়ে ওদিক থেকে আসবে গুলি। পেরোল কয়েক মুহূর্ত। রানার মনে পড়ল, নিকোলভ বলেছিল তাকে জীবিত চায় ওরা। বোধহয় মিথ্যা বলেনি সে। সেক্ষেত্রে এখন কী করবে তার শত্রুরা?
ব্যবহার করতে পারে টিয়ার গ্যাস অথবা স্টান গ্রেনেড।
নিজে হলে সাধারণ একটা দরজার কাছে হার মেনে নিত না রানা। এরাও বসে থাকবে না।
ভীষণ ভয় পেয়েছে ইউনা। বাবা জড়িয়ে ধরেছে ওকে। ইল মাছের মত গা মোচড়াচ্ছে মেয়েটা। নিকোলভ ভয় পাচ্ছে যে-কোনও সময়ে ব্যথা পাবে ইউনা। অন্ধকারে ছেড়ে দেয়াও ‘সম্ভব নয়। ট্যাকটিকাল আলোয় বেযুখফকে দেখল রানা। ভয় পেয়েছে লোকটা। চলে গেল কিচেনের কাউন্টারের পাশে। ওখান থেকে নিল করাতের মত দাঁতওয়ালা একটা ছুরি। নানাদিকে ওটা দোলাতে শুরু করেছে খ্যাপাটে লোকটা। রাশান ভাষায় চিৎকার করে উঠল: ‘সাহস থাকলে আয়, শালারপো-শালারা! কুত্তার বাচ্চা! হারামজাদারা!’
বেযুখফের চেয়ে ঢের বেশি ট্রেইণ্ড লোককেও বোকামি করতে দেখেছে রানা। কেউ কেউ তাড়াহুড়ো করতে গিয়ে নিজের বা দলের অন্যদের জখম করেছে। বাইরে একদল সশস্ত্র লোক। এখন ছোট্ট কিচেনে এদিক ওদিক ছোরা চালাতে গিয়ে যে-কাউকে আহত করতে পারে বেযুখফ।
দুই কদমে তার মুখোমুখি হলো রানা। বামহাতে নিল অস্ত্র। ওটার নলের ওপর আলো। ডানহাতে বেযুখফের কবজি মুচড়ে ছোরাটা কেড়ে নিল ও। গেঁথে দিল কিচেনের ওঅর্কটপে। সাবমেশিন গানের নল ঠেসে ধরল লোকটার থুতনির নিচে। নিচু স্বরে বলল, ‘মাথা ঠাণ্ডা রাখো। নইলে খুন হবে আমার হাতে।’
হঠাৎ করেই শান্ত হয়ে গেল রাশান। চুপচাপ ফোঁস- ফোঁস শ্বাস ফেলছে। দুই ঠোঁটের কোণে জমেছে সাদা ফেনা।
ব্যাটার হার্ট অ্যাটাক হচ্ছে নাকি? ভাবল রানা।
মাথা নিচু করে দাঁড়িয়ে থাকল বেযুখফ।
দরজার কাছ থেকে সরে গেছে শত্রুরা। নিশ্চয়ই স্থির করছে এরপর কী করবে। বেশিক্ষণ সময় পাবে না রানা। এরই ভেতর খরচ করেছে সাবমেশিন গানের তিন ভাগের এক ভাগ বুলেট। একবার ম্যাগাযিন খালি হলেই অস্ত্র বলতে থাকবে হাঁড়িকুঁড়ি, তরকারি ও মাংস কাটার ছুরি।
চারদেয়াল ইঁটের। মাথার ওপরের ছাত ভারী কাঠের তক্তা দিয়ে তৈরি। মেঝে পাথরের স্ল্যাবের। কোনওদিক দিয়েই বেরোবার উপায় দেখছে না রানা।
‘তাতভ, তোমার গোপন ঘর!’ নিচু স্বরে বলল নিকোলভ।
বোধহয় নিকোলভের কথা বুঝতে পারেনি বেযুখফ। তবে হঠাৎ ঘুমন্ত কারও মুখে বালতি ভরা ঠাণ্ডা পানি ঢাললে যেমন চমকে ওঠে, সেভাবে ঝাঁকি খেল সে। বিড়বিড় করল, ‘আমার গোপন ঘর!’
‘ওটা কোথায়?’ জানতে চাইল রানা। যে-কোনও সময়ে দরজা ভাঙবে সশস্ত্র আততায়ীরা। তাদেরকে ঠেকাবার মত যথেষ্ট গুলি বা লোকবল, কোনওটাই রানার নেই।
টলতে টলতে অন্ধকার ঘরের আরেক দিকে গেল বেযুখফ। তার ওপর ট্যাকটিকাল রশ্মি ফেলল রানা। আবছাভাবে দেখল, সিঙ্কের পাশে একটা কাবার্ডের সামনে ঝুঁকল লোকটা। টান দিয়ে খুলল একটা ড্রয়ার। ভেতরে কনুই পর্যন্ত ভরল। শক্ত হাতে ধরেছে ভারী কিছু। একটা ক্লিক আওয়াজ পেল রানা। বেযুখফ সোজা হয়ে দাঁড়িয়ে দুই হাতে টান দিতেই কবজায় ভর করে সরে গেল কাবার্ড। এতে কী লাভ, বুঝে পেল না রানা। কিন্তু তখনই ওর চোখে পড়ল, কাবার্ড যেখানে ছিল, সেই মেঝেতে তৈরি হয়েছে ম্যানহোলের সমান একটা গর্ত।
যত্নের সঙ্গে কেটে নেয়া হয়েছে মেঝের ফ্ল্যাগস্টোন। ওখানে রয়েছে ধাতুর তৈরি স্লাইডিং ট্র্যাপডোর। নিচে কী আছে বোঝার উপায় নেই। টান দিয়ে ট্র্যাপডোর সরাল বেযুখফ। নিচে বৃত্তাকার কালো গর্ত। ওদিক দিয়ে নেমে যেতে পারবে মোটা বেযুখফ। সাবমেশিন গানের আলোয় রানা দেখল, গর্তের একপাশে রাং মই। তিনফুট নিচে চওড়া হয়েছে জায়গাটা।
গর্তে নামার পর কোনদিকে যেতে হবে, জানা নেই রানার। তবে বুঝে গেল, ওপরে না থেকে নিচে নেমে যাওয়াই উচিত।
‘চলো,’ তাড়া দিল রানা। আলো ফেলল গর্তের ভেতর। ইউনাকে ছেড়ে দিল নিকোলভ। ইশারা করল নেমে পড়ার জন্যে। বিস্ফারিত হয়েছে মেয়েটার চোখ। তর্ক করার সাধ্য নেই। একবার দেখল চকচকে অ্যালিউমিনিয়ামের রাং মই, তারপর নেমে গেল নিচে। ওর পর গেল নিকোলভ। তারপর ধীর ভঙ্গিতে গর্তে নামল বেযুখফ। ওর ওজনে ক্যাঁচকোঁচ আওয়াজ তুলল মই। অধৈর্য হয়ে অপেক্ষায় থাকল রানা।
‘আমার এসব ভাল লাগছে না,’ বিড়বিড় করল তানিয়া। মাথা নাড়ল বারকয়েক।
‘আর কোনও উপায় নেই,’ বলল রানা। ‘জলদি নামো!’
চেহারায় আপত্তি নিয়ে নেমে গেল তানিয়া। ওর পর বসে পড়ে মইয়ে পা রেখে তরতর করে নামল রানা। নিচে মাঝারি গুদামঘরের মত জায়গা।
রানাকে পাশ কাটিয়ে গর্ত বরাবর থামল বেযুখফ। ওপর থেকে ঝুলছে দড়ি। ওটা টেনে দেয়ায় মাথার ওপরে কিচেনের কাবার্ড আটকে গেল ঠিক জায়গায়। ট্র্যাপডোরের নিচের হ্যাণ্ডেল টান দিতেই পিছলে জায়গামত বসে গেল গোপন দরজা। ওপর থেকে কেউ দেখবে না ওই গর্ত। নিচ থেকে দুটো ভারী ছিটকিনি লাগিয়ে দিতেই বদ্ধ জায়গায় বন্দি হলো ওরা।
অন্ধকারে চারপাশে তাকাল রানা। কিছুই দেখতে পেল না।
‘আলো জ্বেলে নিতে হবে,’ বলল নিকোলভ।
কথা শেষ হতে না হতেই জ্বলে উঠল গ্যাস কার্ট্রিজ ক্যাম্পিং লণ্ঠন। জোর আলো দিচ্ছে ওটা। রানা বুঝে গেল, বাড়ির তলে মাটি খুঁড়ে তৈরি করা হয়েছে এই সেলার বা ডাগ আউট। চারদেয়াল শক্ত মাটি ও পাথরের তৈরি। সিমেন্টের মেঝেতে মোটা কাঠের খুঁটি। কিচেন ও পাশের ঘরের মেঝের ওজন নিচ্ছে ওগুলো।
‘তুমি তৈরি করেছ?’ বেযুখফের কাছে জানতে চাইল রানা।
ওপর-নিচ মাথা দোলাল বেযুখফ। সামনে বাড়িয়ে দিল দুই দানবীয় হাতের তালু। ওখানে বড় বড় কড়া। তাকে মনে হলো খুব গর্বিত। এ কাজ শেষ করতে তার লেগেছে অন্তত কয়েক মাস। জায়গাটা বড় ওয়াইন সেলারের মত। তবে এখানে গুদাম করা হয়েছে অন্য জিনিস। দেয়ালে দেয়ালে র‍্যাক ভরা জরুরি রসদ। কয়েক ট্রাক টিনের খাবার ও বড় কয়েকটা ব্যারেলে রয়েছে পানি। মার্কার পেন দিয়ে লেখা কতদিন ভাল থাকবে ওগুলো। কয়েকটা ক্রেট-এ সার্ভাইভাল গিয়ার, পানি পিউরিফিকেশন ট্যাবলেট, আগুন ধরাবার ইকুইপমেন্ট, ব্যাটারি ও যন্ত্রপাতি। রানা আরও দেখল একটা হ্যাযম্যাট সুট ও কয়েকটা গ্যাস মাস্ক। বুঝে গেল, মাথার ওপর আণবিক বোমা না ফাটলে এ রসদে ওদের চলবে অন্তত কয়েক মাস।
ঠিক সময়ে সেলারে নেমেছে ওরা। ওপরে আবছা আওয়াজ, যেন আসছে বহু দূর থেকে। র‍্যাম দিয়ে গুঁতো মারা হলো কিচেনের দরজায়। মৃদু আওয়াজ পদশব্দের। কিচেনে ঢুকেছে অ্যাসল্ট টিম। নিশ্চয়ই বিস্মিত- কোথায় গেল মানুষগুলো?
তবে হামলাকারীরা নিরেট গাধা নয়। সময় নিয়ে কিচেনের প্রতিটি ইঞ্চি পরীক্ষা করবে তারা। বুঝে যাবে কোথায় আছে রানারা। তখন ফ্ল্যাগস্টোন উপড়ে হুড়মুড় করে নামবে নিচে।
বেযুখফের গোপন আস্তানায় নেমে বড়জোর কয়েক মিনিট বাড়তি সময় পেয়েছে, বুঝল রানা। খারাপ দিক হচ্ছে, এখান থেকে বেরোতে পারবে না ওরা।
‘ইঁদুরের ফাঁদে আটকা পড়েছি,’ বলল রানা। ‘নাকি তোমার আস্তিনে নতুন কোনও কৌশল আছে, বেযুখফ?’
‘পালিয়ে যাওয়ার পথ না রেখে ঘর তৈরি করেছি ভেবেছ?’ একটু দূরের ছায়া দেখাল বেযুখফ। তাক থেকে নিল আরেকটা গ্যাস লণ্ঠন। ওটা ‘হুফ!’ শব্দে জ্বলে উঠতেই রানা দেখল, কোন্ পথে সরানো হয়েছে টনকে টন পাথর ও মাটি। কিচেনের ভেতর দিয়ে না নিয়ে পুরু মাটির দেয়াল খুঁড়ে সুড়ঙ্গ তৈরি করেছে বেযুখফ। দেয়াল বা ছাত যেন ধসে না পড়ে, সেজন্যে ওজন রাখতে ব্যবহার করেছে কাঠের খুঁটি। সুড়ঙ্গের মেঝে ধীরে ধীরে উঠেছে সমতলের দিকে। কী ভয়ানক পরিশ্রম করে মাটি-পাথর খামারের নানাদিকে সরিয়েছে লোকটা, ভাবতে গিয়ে অবাক হলো রানা।
সুড়ঙ্গের ভেতর বেযুখফ বসিয়ে নিয়েছে ভারী ধাতব দরজা। ওটা মেডিইভেল আমলের কামারদের তৈরি, ভাবল রানা। সরাসরি রকেট লাগলেও ভাঙবে না। কবাটের একপাশে মোটা ছিটকিনি। কয়েক পা সরে বোল্ট খুলে কবাট সরাতে চাইল রানা। ক্র্যাচ-ক্রোঁচ আওয়াজে খুলল দরজা। কয়েক বছর পর সেলারে ঢুকল তাজা বাতাস।
‘ভাবিনি কোনওদিন এ পথ ব্যবহার করতে হবে!’ বিড়বিড় করল বেযুখফ।
গোপন কক্ষ এবং সুড়ঙ্গ খুঁড়ে নেয়ার পর বাইরে বেযুখফ রেখেছে মাঝারি ড্রেনের মত জায়গা। বিশেষভাবে খেয়াল না করলে কেউ বুঝবে না, ওটা কী। চারপাশে ঝোপঝাড়।
সবার আগে ড্রেনের মত জায়গাটা দিয়ে অস্ত্র হাতে বেরোল রানা। সরাতে হলো ছাগলের ভুসি রাখার পুরনো কয়েকটা বস্তা। একদিকে দেয়াল, তিনদিকে ঘন ঝোপ। আকাশে মিটমিট করছে কোটি নক্ষত্র। বাড়ির সামনে হৈ-চৈ করছে অ্যাসল্ট টিমের কয়েকজন। রেডিয়োর খড়-খড় শুনল রানা। এদিক ওদিক ছুটছে সশস্ত্র দু’চারজন। প্রচণ্ড খেপে ঘেউ-ঘেউ করছে শিকারি কুকুরটা।
সাবমেশিন গান হাতে ঝোপের মাঝ দিয়ে এগিয়ে বাড়ির কোণে থামল রানা। সতর্ক চোখে তাকাল চারপাশে। বাতাসে রাবার ও ফিউয়েল পোড়ার কটু গন্ধ। দক্ষিণে টিলা থেকে প্রথমবারের মত খামারবাড়ি দেখেছিল রানা। চূড়ার কাছে জ্বলছে কালো মার্সিডিয। ধোঁয়া ঢেকে দিয়েছে ওদিকে আকাশের তারা।
তারা। বাড়ির পাশে জ্বলছে বৈদ্যুতিক ট্র্যান্সমিটার। নানাদিকে কমলা ফুলকি ছিটকাচ্ছে ক’টা পুরু বিদ্যুৎবাহী তার। দুই বিস্ফোরণের আওয়াজ কীসের, বুঝল রানা। বোমা ব্যবহারের পর পর সদর দরজা ভেঙে বাড়ির ভেতরে ঢুকেছে অ্যাসল্ট টিম।
জ্বলন্ত মার্সিডিযের দিকে চেয়ে মন খারাপ হলো রানার। ওই গাড়ির ভেতর ছিল ওর ব্যাগ, যন্ত্রপাতি আর লুকা ব্রেযনেভের দেয়া নগদ পাঁচ লাখ রুবল। টাকা নিয়ে আফসোস নেই। কিন্তু ওই ব্যাগটা ছিল ওর বহু দিনের সঙ্গী।
এক এক করে সেলার থেকে বেরিয়ে এসেছে সবাই। নিরাপদে পৌঁছে গেল রানার পাশে। যত হৈ-চৈ, তার বেশিরভাগ বাড়ির ভেতর ও সদর দরজার কাছে। অ্যাসল্ট টিমের কমাণ্ডার দলের কাউকে বাড়ির কোণ ঘুরে এদিকটা দেখতে বললে শুরু হবে বড় ধরনের ঝামেলা। একা হলে ভাবত না রানা, কিন্তু ওর অদক্ষ দলে রয়েছে আতঙ্কিত এক বাচ্চা মেয়ে, দুই নার্ভাস লোক ও নীরব এক মহিলা ডিটেকটিভ। অবস্থা আত্মবিশ্বাসী হওয়ার মত নয়।
ইউনা নিজেকে সামলে নিয়েছে বুঝে মৃদু স্বস্তি পেল রানা। গম্ভীর হয়ে গেছে মেয়েটা। হয়তো ভাবছে, এম টেন ফেডারেল হাইওয়েতে কত বড় বিপদ থেকে উদ্ধার করেছে বাবাকে। চোখ তুলে নিকোলভকে দেখল ইউনা। ডাচ ভাষায় বলল, ‘এরা কি আমাদের ক্ষতি করতে এসেছে?’
মেয়ের ঠোঁটে আঙুল রাখল নিকোলভ। ‘শশ্। ওদেরকে তোমার কোনও ক্ষতি করতে দেব না।’
‘টোমার কী হবে?’ ফিসফিস করে জানতে চাইল ইউনা।
‘আটকে রাখলে না খেয়ে মরবে,’ রানার দিকে তাকাল নিকোলভ।
‘খিদে লাগলে মাটি খুঁড়ে বেরিয়ে যাবে,’ বলল রানা। ওর মন এখন ব্যস্ত পালিয়ে যাওয়ার পরিকল্পনা তৈরির কাজে।
রানার কাঁধে ঠোকা দিল বেযুখফ। আঙুল তুলে দেখাল পশ্চিমে ছাগলের খোঁয়াড়। ওদিকেই সবচেয়ে কাছে জঙ্গল। ফিসফিস করল রাশান, ‘একবার ফাঁকা জায়গা পেরোলে পৌঁছুতে পারব আমার ট্রেইলারে।’
‘এরই ভেতর ওটা খুঁজে বের করেছে কি না, তা বুঝবে কী করে?’ জানতে চাইল রানা।
‘ওদের সাধ্য নেই যে ওটা খুঁজে বের করবে।’
চিন্তায় পড়ে গেছে রানা। ওদিকে গেলে পেরোতে হবে পুরো উঠান। দেখা যাবে খামারবাড়ির সদর দরজা থেকে। বিদ্যুৎ নেই বলে অন্ধকারে ডুবে আছে বাড়ি। কিন্তু কয়েকজন ভিড় করেছে দরজার কাছে। জ্বলন্ত গাড়ি বা বৈদ্যুতিক ট্র্যান্সমিটারের আগুন আলোকিত করেছে উঠান। ভাগ্যদেবী সহায়তা না করলে নির্ঘাত ধরা পড়বে ওরা। আবার এ-ও ঠিক, বেশিক্ষণ নিরাপদে থাকতে পারবে না এখানে। মন্দ বলেনি বেযুখফ।
সিদ্ধান্ত নিতে মাত্র তিন সেকেণ্ড ব্যয় করল রানা। কিন্তু ওই তিন সেকেণ্ড ঢের বেশি বেযুখফের জন্যে। রানাকে ধাক্কা দিয়ে সরিয়ে নয় মাসের গর্ভবতী মহিলার অনুকরণে ছুট লাগাল সে!সামনে বেড়ে বেযুখফের কনুই ধরতে চাইল রানা, কিন্তু ঝটকা দিয়ে হাত গুটিয়ে নিল লোকটা। দাঁত-মুখ খিঁচিয়ে ভারী শরীর নিয়ে উঠানের তারের বেড়ার দিকে ছুটছে সে প্রাণপণে।
তখনই বাড়ির দরজার কাছ থেকে এল হেঁড়ে চিৎকার। বেযুখফকে দেখে ফেলেছে কেউ। পলাতক লোকটাকে ধরতে তীর বেগে ছুট দিল দুই সৈনিক। একবার কাঁধের ওপর দিয়ে তাদেরকে দেখে নিয়ে আরও জোরে দৌড়াতে চাইল বেযুখফ বাচ্চা হাতির ভঙ্গিতে।
কিছু করার আগেই কড়াৎ আওয়াজ পেল রানা। অন্ধকারে কী যেন ছুটে গেল বেযুখফের দিকে। জিনিসটা আঘাত হানার আগেই রানা বুঝে গেল ওটা কী।
সাধারণ টেযার গানের রেঞ্জ বড়জোর পনেরো ফুট। ডার্টের পেছনে থাকে দুটো তার। সেগুলোর মধ্য দিয়ে বয়ে যায় পঞ্চাশ হাজার ভোল্ট বিদ্যুৎ। ডার্ট একবার কারও দেহে গেঁথে গেলে শুরু হবে অকল্পনীয় যন্ত্রণা। থরথর করে কাঁপতে থাকবে শরীরের সমস্ত পেশি। আজকাল পুলিশবাহিনী ও মিলিটারি সদস্যদেরকে দেয়া হয় আধুনিক টেযার।
বিদ্যুৎবাহী অস্ত্রের ডার্ট বিধল বেযুখফের নিতম্বের বাম দিকে। হাউমাউ করে উঠল সে: ‘বাবারে! ওরে, বাবারে! মরে গেলাম! বাঁচাও! বাঁচাও!’ পরমুহূর্তে উঠানের ধুলোর ভেতর মুখ থুবড়ে পড়ল। মাটিতে তোলা বাইন মাছের মত কিলবিল করছে। তার দিকে ছুটে যাচ্ছে দুই সৈনিক। সাইলেন্স্ড্ সাবমেশিন গানের গুলি এত ব্যথা দেবে না, যেটা এখন পাচ্ছে বেওকুফ।
বাড়ির পাশ থেকে সরে ডানদিকের লোকটার গলায় লাল লেযারের বিন্দু তাক করল রানা। আস্তে করে টিপে দিল ট্রিগার। সেলাই মেশিনের মত খির-খির শব্দে জেগে উঠল কাশতান সাবমেশিন গান। দূরে ছিটকে পড়ল গুলির খোসা। বুকের বুলেটপ্রুফ ভেস্ট কাজে এল না, হোঁচট খেয়ে উঠানে পড়ল সৈনিকের লাশ। রানা দ্বিতীয় দফা গুলি করতেই শূন্যে ভেসে কয়েক ফুট গিয়ে মাটিতে পড়ল অন্যজন।
এবার শুরু হবে পুরোদস্তুর লড়াই। গলা শুকিয়ে গেল রানার। উপায় নেই পালিয়ে যাওয়ার। দৌড়ে বেযুখফের পাশে পৌঁছে গেল ও। মাপা একটা লাথি দিল মোটা লোকটার ফোলা নিতম্বে। মাংসে গেঁথে আছে হাই ভোল্টেজের ডার্ট। ছিটকে পড়ল ওটা। থেমে গেছে বেযুখফের থলথলে নিতম্বের অদ্ভুত কম্পন। উঠে বসতে গিয়েও পারল না সে। জোরালো শকের কারণে চলে গেছে ঘোরের ভেতর। ঘুরে নিকোলভ ও তানিয়ার উদ্দেশে হাতের ইশারা করল রানা। যে যেভাবে পারো পালিয়ে যাও। প্রতিটি মুহূর্ত এখন মূল্যবান। বাড়ি থেকে বেরিয়ে আসছে আরও সৈনিক। তার ওপর, যে-কোনও সময়ে আকাশপথে হাজির হবে হেলিকপ্টার। সেক্ষেত্রে সরে যাওয়ার সুযোগ পাবে না ওরা। দরজা দিয়ে প্রথম লোকটা বেরোতেই গুলি পাঠাল রানা। তিনটে বুলেট বিঁধল শত্রুর গলা ও কপালে। ভেজা ময়দার বস্তার মত মাটিতে পড়ল লোকটা।
আঁধার দরজার ওদিক থেকে এল মাযল ফ্ল্যাশের কমলা ঝলকানি। ছায়ার ভেতর সৈনিকদের দেখছে রানা। নাইট ভিশন গগলসের জন্যে উঠানে তারা রানাকে দেখছে হলদে- সবুজ ভূতের মত। কুঁজো হয়ে কয়েক লাফে অকেজো ট্র্যাক্টরের আড়াল নিল রানা। ওর পায়ের কাছে মাটি খুবলে তুলল কয়েকটা বুলেট। আরও ক’টা লাগল ট্র্যাক্টরের ধাতব গায়ে। বামে-ডানে মাযল ঘুরিয়ে চারদিক দেখছে রানা। ছায়ার ভেতর নড়াচড়া দেখলেই গুলি করছে। পড়েছে নতুন দুশ্চিন্তার ভেতর। ওর কাছে আছে মাত্র একটাই ম্যাগাযিন। তাও প্রায় খালি। বাড়ির কাছে আরেকজনকে দেখে গুলি পাঠাল রানা। থমকে গেল ছায়ামূর্তি, তারপর কাত হয়ে পড়ে গেল মাটিতে।
এক এক করে গুনছে রানা, গুলি লেগেছে শত্রুপক্ষের সাতজনের গায়ে। দুটো গুলি করতেই বাড়ির দেয়ালের কাছ থেকে সরে নিকোলভের ফোক্সভাগেন ও টিনের ছাউনির মাঝে সরল আরও দু’জন। গাড়ির দরজা ভেদ করে ড্রাইভারের জানালা চুরচুর করল রানার আরেকটা গুলি।
থেমে গেল দুই পক্ষের গোলাগুলি। বাড়ির ভেতর নতুন করে তৈরি হচ্ছে রাশান সৈনিকরা। দলে ক’জন জানা নেই রানার। হাত ও হাঁটুর ওপর ভর করে গুঙিয়ে চলেছে বেযুখফ। বিরক্ত হয়ে ছুটে গিয়ে তার পাঁজরে হালকা লাথি দিল রানা। ‘ওঠো! দৌড়াও!’
তাতেও উঠল না বেওকুফ। খপ্ করে তার দাড়ি চেপে ধরে ওপরে টান দিল রানা। এবার ভীষণ ব্যথা পেয়ে লাফ দিয়ে উঠে দাঁড়াল লোকটা। বৈদ্যুতিক ডার্ট নিতম্বে লাগলে যেভাবে কাতরে উঠেছিল, দাড়ি ছিঁড়ে যাওয়ায় তার দ্বিগুণ জোরে হাউমাউ করে উঠেছে সে। কনুই ধরে অর্ধেক টেনে, অর্ধেক ছেঁচড়ে তাকে নিয়ে চলল রানা। টলমল করতে করতে নানাদিকে সরে উঠানের দক্ষিণ দিকে চলেছে ওরা। দূরে অন্ধকার জঙ্গল।
মাথার ওপর দিয়ে, কানের পাশ কাটিয়ে হুইশ্ আওয়াজে চলে যাচ্ছে বুলেট। আকারে বিশাল বেযুখফ। দ্বিগুণ ভাল তার কপাল, এখনও গুলি লাগেনি শরীরে। একহাতে বাড়ির দিকে দু’একটা গুলি পাঠাল রানা। ছেড়ে দিল বেযুখফের কনুই। তাড়া দিল, ‘জঙ্গলের দিকে দৌড় দাও!’
মোটা লোকটা তারের বেড়া টপকে যেতে পারবে কি না, তা নিয়ে সন্দেহ আছে রানার মনে। তবে এবার মনোযোগ দিতে হবে দলের অন্যদের দিকে। বিশেষ করে ইউনা। এখনও বাড়ির পাশে দেয়ালের কাছে দাঁড়িয়ে আছে মেয়েটা। নিকোলভ, ইউনা ও তানিয়া যেন জঙ্গলের দিকে ছুটতে পারে, সেজন্যে দিতে হবে কাভারিং ফায়ার। এদিকে প্রায় খালি হয়ে গেছে রানার সাবমেশিন গানের ম্যাগাযিন।
উঠানে পড়ে থাকা ট্র্যাক্টরের বিশাল এক চাকার আড়ালে থামল রানা। একবার ট্রিগার টিপলে বেরোচ্ছে অন্তত তিনটে করে গুলি। এত খরচ করতে পারবে না ও। বাধ্য হয়ে সিঙ্গল শট সুইচ অন করল রানা। খুব সতর্কতার সঙ্গে দুটো গুলি পাঠাল বাড়ির দিকে। ফোক্সভাগেনের বোঁচা বনেটের ওদিক থেকে গুলি করছে এক সৈনিক। তার নাকটা উড়ে যেতেই পিছলে গাড়ির ওদিকে পড়ল লাশ। দরজার কবাটের আড়ালে আরেকজন, মাথাটা বের করতেই বুলেট বিঁধল থুতনিতে। মাথার তালু উড়িয়ে ওদিকের দেয়ালে বিঁধল গুলি। রানার হিসাবে পৃথিবী থেকে বিদায় নিয়েছে নয়জন সৈনিক। তবে এখন আর ম্যাগাযিনে একটা গুলিও নেই!
বেযুখফের পেছনে যে দু’জন এসেছিল, তাদের লাশ পড়ে আছে কয়েক গজ দূরে। একজনের মুঠোর ভেতর অস্ত্রের পিস্তল গ্রিপ। সাবমেশিন গানটা হাতে না পেলে কাউকে কাভার ফায়ার দিতে পারবে না রানা। সুতরাং, এবার বেরোতেই হবে ওকে খোলা জায়গায়। দু’হাতে সাবমেশিন গান বাগিয়ে ধরে ট্র্যাক্টরের আড়াল থেকে বেরোল রানা। ভঙ্গি করছে গুলি আছে অস্ত্রে। তবে ধোঁকা দেয়া গেল না সৈনিকদেরকে। ফোক্সভাগেনের ওদিক থেকে বেরোল দুই সৈনিক। সাবমেশিন গান তাক করছে বিদেশি লোকটার বুক লক্ষ্য করে। এই ব্যাটাই বারোটা বাজিয়ে দিয়েছে তাদের নিখুঁত পরিকল্পনার।
খোলা জায়গায় বেরিয়ে মহাবিপদে আছে রানা। খুন হতো, কিন্তু বেযুখফ যে ছাউনির ভেতর কুকুর রেখেছে, তাড়াহুড়ো করতে গিয়ে সেই দরজার ছিটকিনিতে কনুই বাধিয়ে বসল এক আততায়ী। ধাক্কা খেয়ে খুলে গেল দরজা। বিস্ফোরণের প্রচণ্ড আওয়াজে খেপে আছে টোমা। তার ওপর অচেনা মানুষ দেখে উত্তেজিত। ছিটকে বেরিয়েই লোকটার কবজি কামড়ে ধরল হাউণ্ড। ভীষণ ভয় পেয়েছে সৈনিক। রক্তাক্ত হাত টেনে নিয়েই এক লাফে গিয়ে ঢুকল ছাউনি ঘরের ভেতর। ধুম্ করে আটকে দিল দরজা। এদিকে অস্ত্রের নল রানার দিকে তাক করছে তার সঙ্গী। সাইটের মাঝ দিয়ে দেখতে পেল হলদে-সবুজ ছায়ামূর্তি।
মাটিতে পড়ে থাকা সাবমেশিন গানের কাছে প্রায় পৌঁছে গেছে রানা, এমন সময় বুকে দেখল লেযারের লাল বিন্দু। বুঝতে দেরি হলো না, এবার ওকেও যেতে হবে পরপারে।
কিন্তু তখনই ছায়া থেকে বেরোল আবছা কী যেন। ভোঁতা চোয়াল ভরা একগাদা দাঁত কামড়ে ধরল আততায়ীর কনুই। হ্যাঁচকা টান খেয়ে মাটিতে পড়ল সৈনিক। হাত থেকে খসে পড়েছে অস্ত্র। প্রাণপণে কনুই ছুটিয়ে নিতে চাইল লোকটা। কিন্তু কুকুরের চোয়াল ইঁদুরের কলের চেয়েও মারাত্মক। একেকবারে ভয়ানক সব ঝাঁকি দিচ্ছে টোমা। শিকারের ঘাড় ভাঙতে গিয়ে শিকারি প্রাণী তা-ই করে। ছটফট করছে লোকটা, সেইসঙ্গে করুণ আর্তনাদ। লাথি মেরে সরাতে চাইল কুকুরটাকে। খুব হুঁশিয়ার কুকুর টোমা, সরে গিয়ে ভাঙতে চাইছে সৈনিকের কনুইয়ের হাড়। লোকটার পা লাগল বাড়ির পাশে এক প্রোপেন বটলের গায়ে। কাত হয়ে পড়ে উঠানের আরেক দিকে গড়িয়ে গেল ওটা। কুকুরের খপ্পর থেকে রেহাই নেই সৈনিকের। খালি হাতে আত্মরক্ষা অসম্ভব। তার সঙ্গের কমরেডদের মনোযোগ অন্যদিকে। সাহায্য করতে এল না কেউ।
মৃত লোকটার শিথিল হাত থেকে সাবমেশিন গান নিল রানা। একপশলা গুলি পাঠাল ছাউনির দরজা লক্ষ্য করে। ওদিকেই লুকিয়ে আছে অন্য লোকটা। এক ছুটে আবারও ট্র্যাক্টরের পেছনে পৌঁছুল রানা। নতুন করে শুরু করল কাভারিং ফায়ার। বাড়ির ভেতর থেকে আর বেরোচ্ছে না সৈনিকরা। জঙ্গলের দিকে ছুটে চলেছে বেযুখফ, নিকোলভ ও ইউনা।
আছড়ে-পিছড়ে সীমানা বেড়া টপকে জঙ্গলের ভেতর হারিয়ে গেল বেযুখফ। চোখের কোণে রানা দেখল, মেয়ের হাত ধরে উঠানের মাঝখান দিয়ে দৌড়াচ্ছে নিকোলভ। আশপাশে কোথাও নেই তানিয়া। হয়তো পালিয়ে গেছে অন্য কোথাও।’
সবই ভাল যাচ্ছিল, কিন্তু হঠাৎ বিগড়ে গেল পরিস্থিতি। রানা খেয়াল করেনি দু’জনকে। বাড়ির পেছন ঘুরে দেয়ালের পাশে থেমেছে তারা। কিছুক্ষণ আগে ওখানে ছিল নিকোলভ, ইউনা ও তানিয়া। ওখান থেকে সরাসরি গুলি করতে পারবে লোকদু’জন উঠানের যে-কোনও দিকে। রানার মনে হলো এক টানে খুলে নেয়া হয়েছে ওর জাঙ্গিয়া। নতুন অ্যাংগেল থেকে অনায়াসেই ওকে গেঁথে ফেলতে পারবে’, তারা। ট্র্যাক্টরের পেছনে সরে যেতে বাধ্য হলো ও। আপাতত কাউকে কাভারিং ফায়ার দিতে পারবে না। প্রায় নিঃশব্দে হাজির হলো একরাশ গুলি। ঠুং-ঠাং আওয়াজে বিঁধল ট্র্যাক্টরের ভারী ইঞ্জিনে। কয়েকটা বুলেট লাগল রানার মাথার কয়েক ইঞ্চি দূরে। ছিঁড়েখুঁড়ে গেল বিশাল আকারের একটা চাকা। বাতাস বেরোতেই একদিকে কাত হলো মেশিন।
অ্যাসল্ট টিমকে বোধহয় বলে দেয়া হয়েছে নিকোলভকে বাঁচিয়ে রাখতে হবে। তার মানে এটা নয় যে, আহত করা যাবে না। নিকোলভের আর্তচিৎকার শুনল রানা। ঘুরে তাকাতেই দেখল কাত হয়ে মাটিতে পড়েছে এক্স এজেণ্ট। এখনও ধরে রেখেছে ইউনার হাত। হোঁচট খেয়ে পড়েও প্যারাশুটিস্টের মত গড়ান দিয়ে উঠে দাঁড়াল মেয়েটা। রাগ ও ক্ষোভ নিয়ে চেঁচিয়ে উঠল, ‘বাবা!’ নিকোলভকে আহত ও রক্তাক্ত দেখে ঘাবড়ে গেছে মেয়েটা।
হাঁটুর নিচে কাফ মাসলে গুলি লেগেছে নিকোলভের। দুই হাতে খামচে ধরেছে জায়গাটা। ডাচ ভাষায় চিৎকার করল: ‘পালাও, ইউনা! পালাও!’
দ্বিধায় পড়েছে মেয়েটা। একদিকে বাবা আহত, ওদিকে যে-কোনও সময়ে ও নিজেই মরবে গুলি খেয়ে। অবশ্য ওকে নিতে হলো না সিদ্ধান্ত। ইউনাকে ধরতে ছুটে গেল বেশ ক’জন সৈনিক। ভীষণ ভয়ে আর্তচিৎকার করে হরিণের বেগে আরেক দিকে ছুটল মেয়েটা।
বাড়ি থেকে বেরোল কালো পোশাক পরা একদল সৈনিক। ঝলসে উঠছে মাযলের মুখে আগুন। ট্র্যাক্টরের পেছনে শুয়ে পাল্টা গুলি পাঠাল রানা। মাথায় গুলি খেয়ে মরল একজন। তারপর দ্বিতীয়জন। বারোজনের বেশি শত্ৰু এরই ভেতর মারা পড়েছে। নিজেকে জিজ্ঞেস করল রানা, আর কয়জন আছে? একের পর এক আসছে, যেন এর শেষ নেই। একটু পর ফুরিয়ে যাবে দ্বিতীয় সাবমেশিন গানের গুলিও।
ভাল জায়গায় কাভার নিতে পারেনি রানা। খুব কাছে এসে গুলি বিঁধছে মাটিতে। মুখে এসে লাগছে ধুলো ও কাঁকর।
টলমল করে উঠে দাঁড়াতে চাইল নিকোলভ। কিন্তু তখনই তার পিঠে বিধল টেয়ার গানের ডার্ট। বেযুখফের মতই খাবি খেতে শুরু করেছে এক্স এজেন্ট। থরথর করে কাঁপছে প্রতিটি মাংসপেশি। টেযার হাতে তার দিকে ছুটল এক সৈনিক। দরকারে দ্বিতীয় ডার্ট গাঁথবে নিকোলভের পিঠে। তার সামান্য পেছনে ছুটছে তার সঙ্গী, হাতে সাবমেশিন গান। ট্র্যাক্টরের তলা থেকে বেরোতে গিয়ে রানা খেয়াল করেছে তাকে। একরাশ গুলি পাঠাতেই চুরমার হলো তার চিবুক থেকে চোয়াল পর্যন্ত। হাত থেকে অস্ত্র ফেলে মুখ চেপে ধরল সে, পরক্ষণে উপুড় হয়ে পড়ল উঠানে। ধুলোর বিছানায় ঠাঁই নেয়ার আগেই লাশ হয়ে গেছে।
টেযার হাতে লোকটা ঘুরেই ডার্ট ছুঁড়ল রানাকে লক্ষ্য করে। প্রায় বসে পড়েছে রানা। ওর কাঁধের ওপর দিয়ে গেল ডার্ট। হিসাব ঠিক থাকলে রানার সাবমেশিন গানে এখন গুলি আছে মাত্র চারটে। তবে অন্য কাজেও ব্যবহার করা যায় আগ্নেয়াস্ত্র। রানার প্রতিপক্ষ সাড়ে ছয় ফুটি এক দানব। যেমন লম্বা তেমনই চওড়া। ওজন অন্তত আড়াই শ’ পাউণ্ড। তবে এর চেয়েও দৈত্যাকৃতির লোকের সঙ্গে হাতাহাতি লড়াই করেছে রানা। তৃতীয় ডার্ট ছোঁড়ার আগেই দানবের দেড় ফুটের ভেতর পৌঁছে গেল ও। সাবমেশিন গানের নল গেঁথে দিল দৈত্যের গলার ওপর। পরক্ষণে বাঁট পড়ল লোকটার মুখের ওপর। ফাটা ঠোঁট ও নাক দিয়ে ছিটকে বেরোল রক্তের স্রোত। প্রচণ্ড মার খেয়ে জ্ঞান হারিয়ে লুটিয়ে পড়ল লোকটা।
বৈদ্যুতিক শক খেয়ে থরথর করে কাঁপছে নিকোলভ। তার দুই কাঁধের মাঝে গেঁথেছে টেযার গানের ডার্ট সাবমেশিন গান দিয়ে সরাতে পারবে না বুঝে বামহাতে ফলাটা চেপে ধরল রানা। বিদ্যুৎ প্রবাহের কারণে কুঁচকে গেল ওর নাক-মুখ। হাতে শুরু হয়েছে যন্ত্রণাদায়ক অনুভূতি। হাত ঝেড়ে ছিটকে ফেলল ডার্টটা। নিকোলভের ডান পায়ের হাঁটুর নিচ থেকে দরদর করে পড়ছে রক্ত। রানা বুঝে গেল, বুলেটের আঘাতে ফুটো হয়েছে লোকটার কাফ মাসল। উপায় নেই যে হাঁটবে। তার ওপর টেযারের বিদ্যুতের কারণে প্রায় অচেতন। নিকোলভের কলার চেপে ধরে নিরাপদ জায়গার দিকে তাকে টেনে নিয়ে চলল রানা। একবার ঘুরে দেখল খামারবাড়ি। মরা কাঠের মত শুকিয়ে গেল গলা। দরজা দিয়ে বেরোচ্ছে একের পর এক সৈনিক!
রানার মনে প্রশ্ন জাগল: ইয়া মোটা এক লোক, এক এক্স এজেন্ট আর বারো বছরের এক মেয়েকে ধরতে এত আয়োজন কেন? এটাও বুঝল, ওদের বাঁচার সম্ভবনা প্রায় শূন্যের কোঠায়। বহুবার মৃত্যুকে কাঁচকলা দেখিয়েছে ও, তবে একদিন তো হেরে যেতেই হয়!
আর সেদিনটা সম্ভবত আজই!
না পারবে রানা প্রায় অচেতন, আহত নিকোলভকে ফেলে সরে যেতে, না পারবে নিজেকে রক্ষা করতে। এখন রুখে দাঁড়ালে গুলি করে ছিন্নভিন্ন করা হবে ওকে। কোনও দিকে কোনও পথ খোলা নেই ওর জন্যে। কলার ধরে এক পা এক পা করে নিকোলভকে টেনে নিয়ে চলেছে রানা। বামহাতে প্রায়-খালি সাবমেশিন গান। ওটা তাক করেছে বাড়ির দরজার দিকে। বেরিয়ে আসছে আরও সৈনিক।
ম্যাগাযিনে আছে মাত্র চারটে বুলেট। জীবনে শেষবার লড়াই করার জন্যে তৈরি হলো মাসুদ রানা। ওই ক’টা রাউণ্ডের কারণে হয়তো বাঁচবে, অথবা মরবে করুণভাবে। নল তাক করে ট্রিগারে তর্জনীর চাপ বাড়াল রানা।
লক্ষ্যভেদে কখনোই ভাল হয় না সাবমেশিন গান। বোঝার মত ভারী নিকোলভকে নিয়ে যাওয়ার ফাঁকে একহাতে কাঁধের ওপর দিয়ে গুলি করলে নিখুঁত হবে না তাক। রানার প্রথম গুলি ছিঁড়ে নিল এক সৈনিকের কানের লতি। বুলেট গিয়ে ঝনঝন করে ভাঙল বাড়ির জানালার কাঁচ। রানার দ্বিতীয় গুলি লাগল আরেক সৈনিকের বাহুতে। কোথাও লক্ষ্যভেদ করল না তৃতীয় গুলি।
এবার হাল ছেড়ে দেয়ার সময়। তবে মাসুদ রানার বন্ধুরা সবসময় বলে, শেষ পর্যন্ত লড়াই করবে ওদের বন্ধু।
এখনও বাড়ির পাশে আগুনে পুড়ছে ইলেকট্রিকাল ট্র্যান্সমিটার। নানাদিকে ফুলকি ছড়াচ্ছে ওটা। চকচক করছে কাটা পড়া হাই-ভোল্টেজ তার। ওগুলোর একটু দূরেই এক সৈনিকের লাথি খাওয়া সেই প্রোপেন গ্যাসের বটল। ওটা আছে একদম সঠিক অ্যাংগেলে। রানা যেখানে দাঁড়িয়ে আছে, সেখান থেকে ওই বোতলে গুলি লাগলে পিছলে যাওয়ার সম্ভাবনা নেই।
তবে কম শক্তির নাইন এমএম ম্যাকারভ রাউণ্ড কি ভেদ করবে বোতলের স্টিলের পুরু দেহ?
সেটা জানতে হলে গুলি করতে হবে।
দেখা যাক! বিড়বিড় করল রানা। পরক্ষণে ঠিক জায়গায় তাক করে টিপে দিল ট্রিগার।
‘ক্ল্যাক!’ শব্দে আটকে গেল সাবমেশিন গানের বোল্ট। পরক্ষণে এল ‘ক্ল্যাঙ্ক!’ আওয়াজ। বুলেট ফুটো করেছে ধাতব বোতলের নিচের অংশ। ওপাশ দিয়ে বেরিয়ে গেছে বুলেট।
সিনেমায় দেখা যায় গুলি করা হলে এক টন টিএনটির মত বিস্ফোরিত হয় গাড়ির ফিউয়েল ট্যাঙ্ক, প্রোপেন ক্যানিস্টার বা এ ধরনের কিছু। মরে ভূত হয় যত খারাপ লোক। কিছুই হয় না নায়কের। এ ধরনের সিনেমা দেখতে বাধ্য হলে মাত্র কয়েক মিনিটে ঘুমিয়ে পড়ে রানা। নিজ অভিজ্ঞতায় জেনেছে, বাস্তব দুনিয়ায় এভাবে রক্ষা পাওয়া যায় না।
জীবন কোনও সিনেমা নয়।
রানা গুলি করেছে প্রোপেন গ্যাসের সিলিণ্ডারে। প্রেশারাইড্ গ্যাস বেরোচ্ছে বুলেটের তৈরি দুই ফুটো দিয়ে। তাতে ক্ষতির সম্ভাবনা এক শ’ ভাগের এক ভাগও নেই। অবশ্য পাশেই জ্বলছে ফুলকি ভরা ট্র্যান্সমিটার। বাতাসের সঙ্গে মিশে যাওয়ার সময়টায় সবচেয়ে বিপজ্জনক হয় দাহ্য গ্যাস। হিসহিস করে বেরোতে শুরু করা গ্যাসের ধারা সোজা হয়ে পড়েছে ফুলকির ভেতর। ফলে এত দ্রুত বিস্ফোরণ হলো যে, বাড়ি থেকে বেরোনো সৈনিকরা বাঁচার কোনও সুযোগই পেল না। নীল আগুনের বিরাট এক গোলা আলোকিত করল গোটা উঠান। আগুন গপ্ করে গিলে ফেলল নিকোলভের ফোক্সভাগেন ও বেযুখফের পিকআপ। পরক্ষণে বোমার মত ফাটল দুই গাড়ির ফিউয়েল ট্যাঙ্ক। বোতলে আটকা পড়া জ্বলন্ত প্রোপেন গ্যাস ফাটিয়ে দিল স্টিলের সিলিণ্ডার। চারদিকে ছিটকাল স্টিলের মৃত্যুবাহী শত শত টুকরো। আগুনের কমলা-নীল ফুটবলের কাছে নেই এমন এক সৈনিক কিছু বোঝার আগেই হলো প্রায় দু’টুকরো। পেট থেকে থপ্ করে ধুলোয় পড়ল রক্তাক্ত নাড়িভুঁড়ি।
বিস্ফোরণের প্রচণ্ড গরম হাওয়া ও শকওয়েভের ধাক্কায় কয়েক ফুট পিছিয়ে গেল রানা। হাত থেকে পড়ে গেছে খালি আগ্নেয়াস্ত্র। দু’হাতে ধরল নিকোলভের দুই কবজি। টান দিয়ে দাঁড় করিয়ে দিল আহত লোকটাকে। চিৎকার করে বলল, ‘রওনা হও বেড়ার দিকে!’
কিন্তু মাটিতে পড়ে গেল নিকোলভ। বাধ্য হয়ে হাঁটু গেড়ে বসল রানা। ঝটকা দিয়ে নিকোলভকে তুলে নিল ডান কাঁধে। উঠে ছুটে চলল তারের বেড়ার দিকে। জানা নেই বিস্ফোরণের পর রয়ে গেছে আর ক’জন শত্রু। এটা রানা বুঝেছে, আগুনের হলকা কমে যাওয়ার আগেই সরে যেতে হবে ওকে।
তারের বেড়ার দিকে কুঁজো হয়ে ছুটে চলেছে রানা। ভাবছে, কপাল ভাল; নিকোলভের বদলে ওর ঘাড়ে এখন আরও মোটা বেযুখফ নেই!
একটু দূরেই’ অন্ধকার জঙ্গল। রানার চোখ ধাঁধিয়ে দিয়েছে প্রোপেন গ্যাসের বিস্ফোরণের উজ্জ্বল আলো। চোখ পিটপিট করে স্বাভাবিক করতে চাইল রেটিনা। কয়েক সেকেণ্ড পর পরিষ্কার হলো চারপাশের দৃশ্য। খামারের উঠান যেন রণক্ষেত্র। আগুনে পুড়ে কয়লা হচ্ছে কয়েকটা লাশ। দাউ-দাউ করে জ্বলছে বেযুখফের গোটা খামারবাড়ি।
তারের বেড়ার কাছে পৌঁছে চারপাশে তাকাল রানা। গলা ছেড়ে ডাকল, ‘ইউনা! তুমি কোথায়?’
মেয়েটাকে শেষবার দেখেছে আহত নিকোলভের পাশে। আশপাশে কোথাও দেখা গেল না তাকে। আবারও চিৎকার করল রানা, ‘ইউনা! তুমি কোথায়?’
খামারবাড়ির আগুন এড়িয়ে ছুটে আসছে কয়েকজন সৈনিক। ভালভাবেই দেখেছে রানা ও নিকোলভকে।
কাঁধে ভারী বোঝা নিয়ে কষ্টেসৃষ্টে তারের বেড়া টপকে গেল রানা। এবড়োখেবড়ো জমিতে হোঁচট খেয়ে ঢুকে পড়ল অন্ধকার জঙ্গলে। চারপাশ থেকে ওকে বাধা দিচ্ছে ঘন সব ঝোপ। একটু দূর থেকে মানুষের গলা শুনে চরকির মত ঘুরে দাঁড়াল রানা।
‘স্! এখানে!’ কণ্ঠ তাতভ বেযুখফের। জঙ্গলের কিনারায় লুকিয়ে আছে মোটা লোকটা। দৌড়ে এসেছে বলে হাপরের মত হাঁপিয়ে চলেছে। তার চোখের মণিতে দূরের আগুনের প্রতিচ্ছবি দেখল রানা। ছাইয়ের মত ফ্যাকাসে হয়েছে তার মুখ। বেসুরো কণ্ঠে জানতে চাইল, ‘মেয়েটা কই? ইউনা?’
‘জানি না,’ স্বীকার করল রানা। ‘শেষ দেখেছি ওর বাবার সঙ্গে।
‘হায়, ঈশ্বর! এখন কী হবে?’
‘খামারের সবই তো চেনে,’ আশ্বস্ত করতে চাইল রানা। কণ্ঠে আত্মবিশ্বাস নেই। ‘নিশ্চয়ই কোথাও লুকিয়ে পড়েছে। পরে খুঁজে বের করব। আগে নিরাপদ কোথাও সরাতে হবে নিকোলভকে। আহত।’
খুব সাবধানে বন্ধুর বাহু স্পর্শ করল বেযুখফ। ভাব দেখে রানার মনে হলো, পচা লাশ ধরছে লোকটা। ‘হায়, যিশু! ও কি বাঁচবে?’
‘তুমি মেরে না ফেললে,’ বলল বিরক্ত রানা। ‘আগে গুলি বের করতে হবে ওর পা থেকে। পিঠেও টোরের ডার্টের ক্ষত।’
মাথা দোলাল বেযুখফ। ‘জানি কেমন লাগে। তোমার সঙ্গের ওই মেয়েটা কই? কী যেন নাম? যারা?’
‘তানিয়া।’ মাথা নাড়ল রানা। ‘জানি না কোথায়।’ খানিকটা বিস্ময় কাজ করছে ওর মনে। হঠাৎ কোথায় লুকিয়ে পড়ল সে?
খামারবাড়ির দিক থেকে আরেকটা বিস্ফোরণের আওয়াজ আসতেই প্রায় লাফিয়ে উঠল বেযুখফ। বিড়বিড় করে বলল, ‘হায়, ঈশ্বর! গেল আমার বাড়ি!’
‘এমনিতেই আর ওখানে থাকতে পারতে না,’ বলল রানা। ‘এবার বকবক বন্ধ করে ট্রেইলারে চলো। তোমার বন্ধু আহত। নাকি আমাকেই খুঁজে বের করতে হবে ওটা?’
পথ দেখিয়ে আরও ঘন জঙ্গলের দিকে চলল বেযুখফ। কয়েক শ’ গজ যাওয়ার পর পেছনে হারিয়ে গেল জ্বলন্ত খামারবাড়ির আগুনের কমলা আলো। জলহস্তির মত ঝোপঝাড় ভেঙে এগিয়ে চলেছে বেযুখফ। নীরবে পিছু নিচ্ছে রানা, কাঁধে নিকোলভ। ক্রমেই আরও ভারী লাগছে অচেতন লোকটাকে।
হঠাৎ করেই কাছে মট্ করে শুকনো ডাল ভাঙার আওয়াজ পেল রানা। চমকে গেছে ভীষণ। দ্রুত আসছে কী যেন!
ঝট্ করে ঘুরে দাঁড়াল রানা। বিপদের জন্যে তৈরি।
দু’পেয়ে কেউ অনুসরণ করেনি রানা বা বেযুখফকে। ছুটে এসে রানার পাশে থেমে চার পায়ে বসল টোমা। বের করেছে আধ হাত লম্বা লালচে জিভ। কুকুরটার মাথা মৃদু চাপড়ে দিল রানা। যুদ্ধক্ষেত্র থেকে অক্ষত অবস্থায় মালিকের কাছে পৌঁছে গেছে প্রভুভক্ত জন্তুটা। রোমে লেপ্টে থাকা রক্ত ওটার নিজের নয়। ‘বিপদের সময় সাহায্য করেছিস, টোমা,’ নরম সুরে বলল রানা।
নিজের নাম শুনে কান খাড়া করল কুকুরটা।
আবারও এগোল বেযুখফ। পেছনে নিকোলভকে কাঁধে নিয়ে রানা। পিছু নিল টোমা। ধেয়ে আসছে না কেউ অন্ধকারাচ্ছন্ন জঙ্গলের ভেতর দিয়ে এগিয়ে চলল ওরা। বেশ কিছুক্ষণ পর রানা যখন ভাবতে শুরু করেছে জঙ্গলের মাঝে পথ হারিয়ে বসেছে বেযুখফ, ঠিক তখনই থমকে ডানদিকে আঙুল তাক করল সে। ফোঁস ফোঁস করে শ্বাস ফেলতে ফেলতে বলল, ‘পৌঁছে গেছি।’
গাঢ় ছায়ার ভেতর প্রথমে কিছুই দেখল না রানা। অবশ্য কয়েক সেকেণ্ড পর বুঝল, সামনে ঠিক স্বাভাবিক নয় কালো ঝোপঝাড়। কয়েক পা গিয়ে হাত বাড়াতেই রানা টের পেল, চারপাশে ক্যামোফ্লেজ করা পুরু নেটিং। ভালভাবেই ট্রেইলার লুকিয়ে রেখেছে বেযুখফ। জঙ্গলের এত গভীরে অন্ধকারে চট্ করে বোঝা কঠিন, এখানে আছে বিশাল এক ট্রাক ও ট্রেইলার। হয়তো ড্রপ যোন থেকে খামারবাড়িতে যাওয়ার সময় এ জায়গার কয়েক ফুট দূর দিয়ে গেছে অ্যাসল্ট টিম, টের পায়নি কিছু। আজ দ্বিতীয়বারের মত মনে মনে বেযুখফের প্রশংসা না করে পারল না রানা।
অন্ধকারে কয়েক পরত নেটিং সরিয়ে ট্রেইলারের দরজার তালায় চাবি ভরতে চাইল বেষুখফ। দু’বার চেষ্টার পর খুলে গেল তালা। ট্রেইলারের মেঝেতে নিকোলভকে তুলল রানা ও বেযুখফ মিলে। আহত মানুষটাকে শুইয়ে দেয়া হলো চিত করে। দরজা বন্ধ করে বোল্ট আটকে দিল বেযুখফ। কয়েক সেকেণ্ড খোঁজার পর পেয়ে গেল বাতি জ্বালবার সুইচ। ওটা টিপে দেয়ার পর মনে পড়ল, আশপাশে বিদ্যুৎ নেই। আরেক দফা খোঁজার পর পেল গ্যাস চালিত সার্ভাইভাল লণ্ঠন।
‘বাতির দরকার নেই,’ বলল রানা।
‘সব জানালা লেপে রেখেছি কালো কালি দিয়ে,’ বলল বেযুখফ। ‘কেউ আলো দেখতে পাবে না।’
‘তা হলে মৃদুভাবে আলো জ্বালো।’
ট্রেইলারের ভেতর জ্বলে উঠল আবছা আলো। বেযুখফের গোপন আস্তানা দৈর্ঘ্যে চল্লিশ ফুট। তিন ভাগের দু’ ভাগ জুড়ে শত রকমের রেডিয়ো ইকুইপমেণ্ট। সমতল জায়গার বেশিরভাগ অংশ ভরে গেছে নোংরা কফির মগ ও খাবারের বাসি প্লেটে। দেয়ালে দেয়ালে রাশান ও ইংরেজি ষড়যন্ত্রমূলক পোস্টার। একটার ওপর চোখ পড়তে রানা জানল, ইউএসএর বর্তমান প্রেসিডেন্ট আসলে ইবলিশের সন্তান। নইলে তার চোখ এত কুঁতকুঁতে হতো না! এ ছাড়া অন্য প্রমাণও আছে। শয়তানের সন্তান বলেই তার কান ছাগলের কানের মত খাড়া। বিরক্ত হয়ে অন্যদিকে চাইতেই রানা দেখল, মেঝেতে সাপের মত অসংখ্য ইলেকট্রিক কেব্‌ল্।
‘হোঁচট খেয়ো না,’ সতর্ক করল বেযুখফ।
‘এখান থেকেই তোমার মহাবার্তা সম্প্রচার করো?’ একগাদা কমপিউটার ও নানান ধরনের যন্ত্রপাতি দেখছে রানা।
‘বিদ্যুৎ পেতাম বাড়ি থেকে। মাটির চার ফুট তলা দিয়ে এসেছে তার। এ ছাড়া, দুটো ব্যাকআপ জেনারেটরও আছে।’
‘তুমি তো খুব সতর্ক, তা-ই না?’ জানতে চাইল রানা। ‘অবশ্যই!’
‘তা হলে বলো তো, কী করে এই অচিন উপত্যকায় হাজির হলো অ্যাসল্ট টিম?’
‘আমিও অবাক হয়েছি। মাথায় কিছুই আসছে না!’
‘পরে ভেবে বের করতে হবে,’ বিড়বিড় করল রানা।
কুকুরের রোম ভরা পুরনো কয়েকটা কাপড় দিয়ে তৈরি গদির ভেতর শুয়ে পড়েছে টোমা। ট্রেইলারের দু’পাশের বেঞ্চির মাঝে নিকোলভকে সরাল রানা ও বেযুখফ। নড়তে শুরু করেছে এক্স এজেন্ট। কয়েক সেকেণ্ড পর পিটপিট করে চোখ মেলল সে। আবার বুজে ফেলল চোখের পাতা। কার্পেটে ছড়িয়ে পড়ছে রক্ত। বসে পড়ে নিকোলভের ফুটো হওয়া প্যান্টের পায়া ছিঁড়ল রানা। গভীর মনোযোগে দেখল ক্ষত। হাড়ে না লেগে মাংস ভেদ করে বেরিয়ে গেছে বুলেট। তবে জখমটা শুকাতে হলে সেলাই চাই। তা আপাতত সম্ভব নয়।
‘তোমার কাছে ফার্স্ট-এইড কিট আছে?’ বেযুখফের কাছে জানতে চাইল রানা।
‘অবশ্যই!’ পুরনো একগাদা পত্রিকা সরিয়ে প্লাস্টিকের একটা বাক্স বের করল সে।
ওটা খোলার পর রানা বুঝল, দরকারি সবই আছে কিটের ভেতর। জ্যাকেটের পকেট থেকে ফ্লাস্ক নিয়ে নিকোলভের ক্ষতে উইস্কি ঢালল ও। ভীষণ জ্বলে উঠতেই গোঙাল বেচারা। ফার্স্ট-এইড কিটে আছে লোকাল অ্যানেসথেটিক স্প্রে ও অ্যান্টিসেপটিক ক্রিম। পায়ের দুই গর্তে একগাদা স্প্রে ও ক্রিম খরচ করল রানা। হাঁটু থেকে শুরু করে গোড়ালি পর্যন্ত ব্যাণ্ডেজ করে দিল। এখন ফিল্ড ড্রেসিঙেই সন্তুষ্ট থাকতে হবে। নিকোলভের ব্যথা কমে যেতেই ইউনাকে নিয়ে দুশ্চিন্তা পেয়ে বসল তাকে।
‘ফিরে গিয়ে ওকে খুঁজে বের করব, নিকোলভ, ‘ জোর দিয়ে বলল রানা। ‘চিন্তা কোরো না।’
‘আমিও যেতে চাই,’ গুঙিয়ে উঠল নিকোলভ।
‘উপায় নেই।’ বেযুখফের দিকে তাকাল রানা। ‘আমি ত্রিশ মিনিটের ভেতর না ফিরলে বুঝবে এখান থেকে সরে যেতে হবে। তোমার অন্য কোনও আস্তানা আছে?’
‘বাদ দাও,’ বলল বেযুখফ। ‘মরে গেলেও কোথাও যাব না। আমার রেডিয়ো স্টেশন এখানে।’
‘পরে এ নিয়ে কথা হবে,’ বলল রানা। ‘মনে রেখো, বিপদে না পড়লে ফিরব আধঘণ্টার ভেতর।’
ট্রেইলার থেকে নেমে পড়ল রানা। অন্ধকার জঙ্গলে ফিরতি পথে চলেছে। কিছুক্ষণ পর পৌঁছুল গাছের শেষ সারির কাছে। শুনতে পেল হেলিকপ্টারের রোটরের ছন্দবদ্ধ আওয়াজ। উত্তরদিক থেকে আসছে অন্তত দুটো যান্ত্ৰিক ফড়িং। এখনও দূরে থাকলেও গতি দ্রুত।
তারের বেড়ার কাছে পৌঁছুল রানা। খোঁয়াড়ের ভেতর উত্তেজিত হয়ে তারস্বরে ডাকছে ছাগলের পাল। তারের বেড়া টপকে খামারের জমিতে পা রাখল রানা। ঘাপটি মেরে বসে চারপাশ দেখল। কোথাও নেই তানিয়া বা ইউনা। লেলিহান আগুনে পুড়ছে বেযুখফের বাড়ি। বাতাসে ঘন ধোঁয়া। আগুনের কমলা পটভূমিতে দেখা যাচ্ছে অ্যাসল্ট টিমের জীবিত ছয়-সাতজনকে। ব্যস্ত হয়ে ইকুইপমেন্ট ও লাশ সরিয়ে নিচ্ছে তারা। আগুনে পুড়ে যাওয়া মৃতদেহ নিয়ে তাদেরকে চিন্তিত মনে হলো না রানার। তাদের একজন কার সঙ্গে যেন আলাপ করছে রেডিয়োতে। এ ছাড়া, দু’তিনজন শুশ্রূষা করছে নিজ নিজ জখমের।
বসে থাকা লোকও গুলি করে খুন করতে পারে নিরস্ত্র যে- কাউকে। রানা বুঝে গেল, এখন এগোতে পারবে না।
যুদ্ধক্ষেত্রে পৌঁছে ধোঁয়ার মাঝ দিয়ে নিচে আলো ফেলল তিনটে হেলিকপ্টার। আগুন থেকে দূরে সরে, ভি-এর মত আকৃতি ধরে নামতে লাগল খামারের উঠানে। প্রচণ্ড হাওয়া রোটরগুলোর। পাগলা নাচুনি পেয়ে বসল কমলা আগুনের শিখাগুলোকে। নানাদিকে ছিটকে যাচ্ছে ধোঁয়া। উঠানের চারপাশে উজ্জ্বল সাদা আলো ফেলেছে সার্চলাইট। ছাগলের খোঁয়াড়ের কাছে লুকিয়ে আছে রানা। মুহূর্তের জন্যে দিনের মত আলোকিত হলো ওর চারপাশ। পরক্ষণে সরে গেল আলো। আবারও স্বাভাবিক হলো রানার হৃৎস্পন্দন।
হেলিকপ্টার নেমে আসতেই ওগুলোকে চিনতে পারল। ও-ক্যামোভ। ব্যবহার করে রাশান মিলিটারি। এই তিনটে কুচকুচে কালো। কোথাও কোনও মার্কিং নেই।
এসব উড়ন্ত যন্ত্রদানব স্পেশাল ফোর্সের, না অন্য কোনও সংগঠনের? ভাবল রানা। এরা যারাই হোক, শক্তি প্রয়োগে দ্বিধা করছে না। নিকোলভ আর ইউনাকে চাই তাদের। এ থেকে পরিষ্কার বোঝা যায়, বিশাল কোনও বিষয়ে জড়িত এরা। সন্ধ্যার পর বেযুখফ ও নিকোলভের কথা শুনে হেসেছিল রানা। এখন আর হাসতে পারছে না।
অ্যাসল্ট টিমের আরও লোক পৌঁছে দিচ্ছে তিন হেলিকপ্টার?
গলা শুকিয়ে গেল রানার।
সেক্ষেত্রে চারপাশে সার্চ করতে শুরু করবে এরা।
চুপ করে বসে হেলিকপ্টার দেখছে রানা। একটু পর স্বস্তির শ্বাস ফেলল। অ্যাসল্ট টিমকে ফিরিয়ে নেয়ার জন্যে হাজির হয়েছে যান্ত্রিক ফড়িং। এক এক করে ওগুলোতে উঠে পড়ল আহত সৈনিকরা। চালের বস্তার মত জড় করে হেলিকপ্টারের মেঝেতে লাশ তুলল সুস্থরা।
রানা বুঝতে পারছে, এখানেই এর শেষ নয়। খেপে গেছে অ্যাসল্ট টিমের উচ্চপর্যায়ের কর্মকর্তারা। কীভাবে বিশজনের সৈনিক দল লড়াইয়ে হেরে গেল, তা মানতে চাইবে না। শাস্তি পাবে কেউ না কেউ। এরপর সৈনিকদের পাঠানো হবে পালে পালে।
কথাগুলো মাত্র ভেবেছে রানা, এমন সময় একটা দৃশ্য দেখে দুটো হৃৎস্পন্দন মিস করল ও। একটা হেলিকপ্টারে তুলে দেয়া হচ্ছে ছোট আকারের কাউকে। ছটফট করছে মানুষটা। রোটর ও টারবাইনের আওয়াজের ওপর দিয়ে এল চিলচিৎকার। ওই গলা ভাল করেই চেনে রানা।
ইউনা!
খামারে ওকে খুঁজে পাবার সব আশা দপ্ করে নিভে গেল রানার। বাচ্চা মেয়েটাকে পেয়ে গেছে সৈনিকরা। এখন বেচারি বন্দি, বা বলা চলে জিম্মি।
আড়ষ্ট হয়ে গেছে রানার হাত-পায়ের পেশি। ওর কাছে অস্ত্র থাকলেও কিছু করতে পারত না। দুর্ঘটনাবশত যে- কোনও সময়ে গুলি লাগতে পারে ইউনার গায়ে। রানার মনে হলো, দৌড়ে গিয়ে সৈনিকদের কাছ থেকে ছিনিয়ে নেবে মেয়েটাকে। কিন্তু বাস্তবে যা ইচ্ছে করা যায় না। আগ্নেয়াস্ত্র থাকলেও লড়তে গিয়ে হয়তো মরত ও। চুপ করে হেলিকপ্টারের দিকে চেয়ে রইল রানা। ভাবছে, কীভাবে এ দুঃসংবাদ দেবে নিকোলভকে? বা ফ্রান্সে ফিরে কীভাবে মুখ দেখাবে তামারা বা তার চাচাকে?
হেলিকপ্টারে উঠেছে সবাই। ইঞ্জিনের রেভ বাড়িয়ে দিল তিন পাইলট। তীক্ষ্ণ হুঙ্কার ছাড়ছে টারবাইন। ঝাপসা হলো রোটর। যান্ত্রিক ফড়িঙের নাকে জ্বলে উঠল আলো। কয়েক সেকেণ্ড পর টেইল-এ। চকচকে ফিউজেলাজে খামারবাড়ির আগুনের প্রতিচ্ছবি।
অসহায় দৃষ্টিতে রানা দেখল, ভি ফর্মেশন ধরে রেখে ধোঁয়াময় আকাশে উঠছে তিন হেলিকপ্টার। কিছুক্ষণের ভেতর দূর থেকে দূরে হারিয়ে গেল যান্ত্রিক ফড়িং!
ভারী হৃদয়ে বেযুখফের খামার ছাড়বে রানা, এমন সময় থমকে গেল ছাগলের খোঁয়াড়ের পাশে। ভীষণ ভয় পেয়ে তারের বেড়া ভেদ করে বেরোতে চাইছে ছাগলের পাল। সেইসঙ্গে করুণ ম্যা-ম্যা আর্তনাদ। শেষ এই খামার। জন্তুগুলো খোঁয়াড়ের ভেতর রয়ে গেলে পানি ও খাবারের অভাবে কষ্ট পেয়ে মরবে। গেটের ল্যাচ খুলে দিল রানা। কবাট সরিয়ে দিতেই হুড়মুড় করে বেরোতে লাগল অবলা প্রাণীগুলো। তিক্ত মনে ভাবল রানা, আজ রাতে অন্তত কাউকে রক্ষা করেছে ও।
ঘুরে তারের বেড়ার দিকে যেতে গিয়ে শুনল নিচু গোঙানি। ওটা ছাগলের কণ্ঠ চিরে বেরোতে পারে না।
ওই লোক অ্যাসল্ট টিমের। এরই মুখে সাবমেশিন গানের বাঁট দিয়ে গুঁতো দিয়েছিল রানা। অচেতন হওয়ার আগে তারের দেয়ালের কাছে সরেছে সে। জায়গাটা ছায়াময়। ঠিক সময়ে জ্ঞান ফেরেনি। তাকে খুঁজেও পায়নি তার কমরেডরা। উপুড় হয়ে পড়ে আছে সে। দৈর্ঘ্যে অন্তত ছয় ফুট পাঁচ ইঞ্চি। ধীরে ধীরে হয়ে উঠছে সচেতন, সেই সঙ্গে বাড়ছে মুখের তীব্র যন্ত্রণা।
বুট ব্যবহার করে তাকে চিত করল রানা। ঠোঁট ও নাক ফেটে যাওয়ায় রক্তে ভেসে গেছে সৈনিকের মুখ। একটু দূরে ধুলোর ভেতর তার টেযার গান। রানা ভাবল, ইউনাকে নিয়ে গেছে এর সঙ্গীরা। এখন এর ওপর টেযার ব্যবহার করলে তার কেমন লাগবে?
এইমাত্র চোখ মেলেছে সৈনিক। কয়েক মুহূর্ত পর টের পেল, পাশেই এক লোক। হঠাৎ করেই সম্পূর্ণ সচেতন হলো সৈনিক। ঝট্ করে হাত বাড়াল ইউটিলিটি বেল্টের দিকে। ওখানে আছে তার পিস্তল। বুট দিয়ে সৈনিকের কবজি চেপে ধরল রানা। ঝুঁকে হোলস্টার থেকে নিল পিস্তল। না দেখেও স্পর্শ থেকে বুঝে গেল, অস্ত্রটা গ্লক সতেরো। ওজন বলে দিচ্ছে ফুল লোডেড। সৈনিকের মুখের দিকে পিস্তল তাক করল রানা। দু’হাতে মুখ ঢেকে ফেলল লোকটা। কাজটা অযৌক্তিক। ট্রেইণ্ড সৈনিক হয়েও ভাবছে তার হাতের তালু ভেদ করবে না নাইন এমএম বুলেট। তাকে খুন করার পরিকল্পনা নেই রানার। অন্তত এখন নয়। ঠিক করেছে, জরুরি কাজ করিয়ে নেবে তাকে দিয়ে।
তোমার বন্ধুরা ধরে নিয়েছে তুমি মারা গেছ,’ বলল রানা। ‘অথচ আজ রাতে কপাল ভাল ছিল তোমার।’
অস্ত্র তাক করে বাম হাতে লোকটার কবজি ধরল রানা। একটানে দাঁড় করিয়ে হাতটা মুচড়ে নিল পিঠের দিকে। ঘাড়ে ঠেকাল পিস্তলের মাযল। তারের বেড়ার দিকে নিয়ে চলল সৈনিককে। ‘একটু চালাকি করতে গেলেই খুন হবে,’ সতর্ক করল রানা।
আবছা আলোকিত তারের বেড়ার কাছে পৌঁছে গেল ওরা।
‘বেড়া টপকে পাঁচ ফুট দূরে থামবে,’ নির্দেশ দিল রানা।
লোকটা বেড়া পেরোবার পর নিজেও ওদিকে নামল রানা। টের পেল, হামলা করবে সৈনিক। তবে সে নড়ে ওঠার আগেই ঝট করে সামনে বেড়ে তার পেটে প্রচণ্ড এক লাথি লাগাল রানা। ঘোঁৎ করে উঠল সৈনিক। দু’হাতে চেপে ধরেছে পেট।
‘পরেরবার তেড়িবেড়ি দেখলে মাথায় ঢুকবে গুলি,’ বলল রানা।
‘ভাবছ মুখ খোলাতে পারবে?’ ফাটা ঠোঁট থেকে বেরোল জড়ানো স্বর। ‘সময় নষ্ট করছ। আমি কিছুই জানি না।
‘মুখ খোলাতে চাই, তা না-ও হতে পারে,’ বলল রানা, ‘হয়তো এক এক করে ভাঙব হাত-পা। সেটা তোমার ভাল লাগবে?’
‘আমি শুধু নির্দেশ পালন করেছি।’
‘ওই কথা সবাই বলে, অ্যান্থন।’
‘আমার নাম অ্যান্থন নয়।
‘তোমার নাম নিয়ে আমার মাথাব্যথা নেই,’ বলল রানা। ‘দরকারে ডাকব তাতিয়ানা বলে। এবার জঙ্গলে ঢোকো।’
সৈনিকের পিঠে পিস্তলের নল ঠেকাল রানা। মুচড়ে হাত তুলে দিয়েছে পিঠের ওপরের দিকে। ব্যথা পেয়ে কাতরে উঠল সৈনিক। কোনও উপায় না দেখে ধীর পায়ে ঢুকল জঙ্গলে। এখনও দাউ-দাউ করে জ্বলছে খামারবাড়ির আগুন। কিছুক্ষণ গাছের সারির মাঝ দিয়ে যাওয়ার পর ট্রেইলারের কাছে পৌঁছুল রানা ও সৈনিক। পায়ের নিচে মট্ করে ভাঙল শুকনো একটা ডাল। ঘুরে দাঁড়াতে যাচ্ছে সৈনিক, কিন্তু রানা মুচড়ে ধরা হাতের চাপ বাড়িয়ে দেয়ায় গুঙিয়ে উঠল সে। যে- কোনও সময়ে ভাঙবে কাঁধের হাড়। ‘চাইলে চিৎকার করে কাঁদতে পারো,’ বলল রানা। ‘তবে বহু দূরে চলে গেছে তোমার বন্ধুরা। শুনবে না কেউ।’
কাছেই খচ-মচ শব্দ শুনেছে ও। পলকের জন্যে ভাবল, আশপাশেই আছে কুকুরটা? ট্রেইলার থেকে ওটাকে নামিয়ে দিয়েছে বেযুখফ?
তবে এবার চারপেয়ে নয়, জঙ্গলে ঢুকেছে দু’পেয়ে কেউ। দুটো পাইন গাছের মাঝ দিয়ে ছায়ামূর্তি আসতেই তার ওপর পড়ল চাঁদের রুপালি আলো।
‘তানিয়া!’ বিস্মিত হলো রানা। মেয়েটার নিচের ঠোঁটের বাম কোণে রক্ত। এ ছাড়া তাকে সুস্থ বলেই মনে হলো রানার। ‘কোথায় গেলে বুঝতে পারিনি। দুশ্চিন্তা হচ্ছিল।’
‘চারদিকে গুলির আওয়াজ,’ বলল তানিয়া, ‘খুব ভয় পেয়েছি। কিন্তু সেসময়ে ধরে ফেলল একজন। তাকে ল্যাং মেরে দৌড়ে পালিয়ে যাই।’
মেয়েটার কণ্ঠ যেন ভেসে আসছে বহু দূর থেকে। রানার মনে হলো পুরো সচেতন নয় তানিয়া। মৃদু হাঁফাচ্ছে। চাঁদের আলোয় চকচক করছে ভেজা দু’চোখ। দৃষ্টি কেমন ফাঁকা। ভীষণ শক, ভাবল রানা। পিস্তল দিয়ে সামনের দিক দেখাল। ‘ওদিকে বেযুখফের ট্রেইলার। ওখানে পৌঁছে তোমার ফাটা ঠোঁটের ব্যবস্থা করব। এসো।’
‘এ… কে?’ বেসুরো কণ্ঠে জানতে চাইল তানিয়া।
রানার মনে হলো প্রথমবারের মত সৈনিককে দেখতে পেয়েছে মেয়েটা। ‘ও আমাদের নতুন সঙ্গী,’ বলল রানা।
নীরব থাকল তানিয়া।
কয়েক মিনিট পর ট্রেইলারের ভেতর জড় হলো ওরা পাঁচজন। সামনের বাঙ্ক এরিয়ায় নিকোলভকে বিছানায় বসিয়ে দিয়েছে বেযুখফ। রক্তশূন্য দেখাচ্ছে আহত এক্স এজেন্টকে। দু’হাতে ধরে আছে ব্যাণ্ডেজ করা পা।
‘তানিয়া হঠাৎ কোথা থেকে?’ জানতে চাইল বেযুখফ। ‘আর ওই ধেড়ে লোকটাই বা কে?’
ঠেলা দিয়ে সৈনিককে মেঝেতে বসাল রানা। ‘এ রাশান বডিবিল্ডিং ফেডারেশনের প্রাক্তন চ্যাম্পিয়ন। প্রতিযোগিতা করতে গিয়ে হারিয়ে গেছে জঙ্গলে।’
মৃদু আলোয় ফাঁকা চোখে এদিক ওদিক দেখছে তানিয়া। একটা বেঞ্চে ওকে বসিয়ে দিল রানা। পরখ করল পাপড়ির রিফ্লেক্স ও পাস্। সব স্বাভাবিক বলেই মনে হলো ওর। ঠোঁটের ক্ষতটা দেখে বলল, ‘যা ভেবেছি, তার চেয়ে বেশি ফেটেছে। তবে সেলাই লাগবে না।’ কথাটা নরম সুরে বললেও মনে অনেক প্রশ্ন রানার।
হামলার সময় কোথায় ছিল তানিয়া?
কী করে পালিয়ে এল এত দূরে?
তবে এসব প্রশ্ন তোলার সময় এখন নয়।
ব্যথা-ভরা চোখে রানাকে দেখল নিকোলভ। ‘আমার মেয়ে? ও কোথায়? তুমি বলেছ লুকিয়ে আছে, ওকে নিয়ে আসবে। আরও বলেছ…’
চাপা দীর্ঘশ্বাস ফেলল রানা। নিচু গলায় বলল, ‘খামারেই ছিল। তবে ওকে ধরে নিয়ে গেছে সৈনিকরা। কিছুই করতে পারিনি। সেজন্যে আমি দুঃখিত।’
দু’হাতে মুখ ঢাকল নিকোলভ। ডুকরে ডুকরে কাঁদছে।
‘তুমি বুঝতে পেরেছ ইউনাকে নিয়ে কী করবে তারা?’ রাগী গলায় বলল বেযুখফ।
‘ওর ক্ষতি করবে না,’ বলল রানা, ‘ওদের কাছে ইউনা স্পেডের টেক্কা। ওর বাবাকে চায় তারা। তবে নিকোলভকে হাতে পাবে না।’
‘ভাব দেখে মনে হচ্ছে দারুণ কোনও পরিকল্পনা এঁটেছ,’ টিটকারির সুরে বলল বেযুখফ। ‘র‍্যাম্বোর মত ঝড়ের বেগে হাজির হবে তাদের আস্তানায়, তারপর সবাইকে মেরে-কেটে উদ্ধার করে আনবে মেয়েটাকে?
‘কী করব এখনও ঠিক করিনি,’ বলল রানা। ‘তবে ধরে নাও, ভাল থাকবে ইউনা। এবার এখান থেকে সরে যেতে হবে আমাদের।’
‘এখানেই ভাল আছি,’ এপাশ ওপাশ মাথা দোলাল বেযুখফ, ‘কেউ খুঁজে পাবে না এই ট্রেইলার।’
‘ভুল, বেযুখফ,’ বলল রানা, ‘খামারে কপালের জোরে বেঁচে গেছি। কিন্তু এরপর ওরা আসবে অনেক সতর্ক হয়ে। সংখ্যায় হবে আরও বেশি। সময় নেবে না হাজির হতে।’
‘কপাল ভাল কোথায় দেখলে?’ ক্লান্ত, ভাঙা কণ্ঠে বলল নিকোলভ। ‘আমার মেয়েটাকে নিয়ে গেল। এটাকে বিজয় মনে হচ্ছে তোমার?’
‘সব তো এখনও শেষ হয়নি, নিকোলভ।’
‘আমি এখান থেকে এক পা-ও নড়ব না,’ দু’হাতে চারপাশ দেখাল বেযুখফ। ‘এই ট্রেইলার আমার প্রাণের চেয়েও প্রিয়।’
‘সেক্ষেত্রে মরবেও এখানে,’ বলল রানা, ‘পাগলামি না করে অবস্থা বোঝার চেষ্টা করো। ওরা জানে তুমি কোথায় আছ। কখনও ফিরতে পারবে না ফার্মে। হয়তো পালিয়ে বেড়াতে হবে বাকি জীবন।’
বেল্ট থেকে পিস্তল নিয়ে ম্যাগাযিন বের করে বুলেট গুনল রানা। ম্যাগাযিনে সতেরোটা গুলি। চেম্বারে একটা। প্রতিটা তামার জ্যাকেট পরা হলোপয়েন্ট নাইন এমএম কার্ট্রিজ। একবার শরীরে ঢুকলে ছড়িয়ে পড়বে মাশরুমের মত। সর্বনাশ হবে দেহের ওই অংশের। মাত্র আঠারোটা বুলেট দিয়ে বড় কোনও সৈন্যের দলকে ঠেকাতে পারবে না ও।
‘কিন্তু ওরা জানল কীভাবে আমরা এখানে?’ বিড়বিড় করল বেযুখফ। ‘কী করে!’
‘জানা নেই,’ বলল রানা। ‘তবে মনে হচ্ছে এ প্রশ্নের জবাব জানে রাশান বডিবিল্ডিং ফেডারেশনের প্রাক্তন চ্যাম্পিয়ান।’ পিস্তলের নল দিয়ে মেঝেতে বসে থাকা সৈনিককে দেখাল ও।
‘আগেই বলেছি, কিছুই জানি না,’ তিক্ত কণ্ঠে বলল লোকটা। ভাঙা নাকের ব্যথায় ট্রেইলারের ছাত ফুঁড়ে বেরোতে ইচ্ছে হচ্ছে তার।
তাকে বাপ-মা তুলে গালি দিতে লাগল বেযুখফ। ‘কুত্তার বাচ্চা, সবই জানিস! আমার হাতে পড়লে পাঁচ মিনিটে বাপ- বাপ করে সবই বলবে হারামজাদার বাচ্চা!’
কথাটা বিশ্বাসযোগ্য লাগল না রানার কাছে। নাক ভেঙে গেছে, কয়েকটা দাঁতও নেই দানবের, তবে একবার আনফিট বেযুখফকে হাতের নাগালে পেলে পিটিয়ে আলুভর্তা বানাতে তার লাগবে বড়জোর পাঁচ সেকেণ্ড।
‘তুমি বরং ভেবে বের করো, এবার এখান থেকে কোথায় যাব,’ বলল রানা, ‘নিশ্চয়ই আশপাশে কোনও গ্রাম বা ট্রেডিং পোস্ট আছে? যেখান থেকে রসদ সংগ্রহ করো তুমি। গাড়িও থাকবে ওখানে। তবে তার আগে দরকার নিরাপদ আশ্রয়।’
‘গাড়িতে করে গেলে সবচেয়ে কাছের গ্রাম এখান থেকে পুরো একঘণ্টার পথ,’ বলল বেযুখফ, ‘আমরা আছি জনশূন্য পাহাড়ি, জঙ্গুলে এলাকায়। এজন্যেই এই জায়গা বেছে নিয়েছিলাম।’
‘এটা তো আর সাইবেরিয়া নয়,’ বলল রানা, ‘একেবারে জনশূন্য হয় কী করে?’
কী যেন ভাবতে লাগল বেযুখফ। কয়েক মুহূর্ত পর বলল, ‘হ্যাঁ, যাওয়া যেতে পারে পিতরের খামারে। জঙ্গলের ভেতর দিয়ে যেতে হবে ছয় বা সাত মাইল।’
‘মাঝরাতে আমাদেরকে দেখে বিরক্ত হবে না?’ জানতে চাইল রানা।
‘আপত্তি তুলবে না,’ বলল বেযুখফ। ‘মরেছে গত মার্চ মাসে। তার বউটা ফেঁসেছে ষোলো বছর আগে। বুড়োর আর কেউ ছিল না। প্রায় এক শ’ বছর বেঁচেছে। এখন খালি পড়ে আছে তার খামার।’
‘কোনও ভুল করছ না তো?’
‘মনে তো হয় না। শুনিনি যে কেউ ওই খামার কিনেছে।’
‘তা হলে ওখানেই যাব,’ বলল রানা, ‘শুশ্রূষা করতে হবে নিকোলভের। ওখানে দরকারি কিছু জিনিসপত্রও হয়তো পেয়ে যাব। হয়তো আছে গাড়ি। সেক্ষেত্রে ওটাতে করে দূরে কোথাও চলে যেতে পারব। তবে আগে চাই নিরাপদ ঠাঁই। এরপর যাব ইউনাকে কেড়ে আনার জন্যে।’
মেয়েকে হারিয়ে কথা বলার সাধ্য নেই নিকোলভের। বোকার মত থম মেরে বসে আছে তানিয়া। যেন খেয়াল নেই কোনওদিকে। রানার পরিকল্পনা শুনে বিমর্ষ হয়ে গেছে বেখফ। আপত্তির সুরে বলল, ‘জঙ্গলের ভেতর দিয়ে পিতরের খামারে যেতে অনেক কষ্ট হবে। দেখতেই তো পাচ্ছ, রানা, ঘোরের ভেতর চলে গেছে সুন্দরী মেয়েটা। এক বোতল ভোদকা খেলেও এমন হয় না। তার ওপর নিকোলভ আহত। ও তো হাঁটতেই পারবে না। এদিকে ছেড়ে যেতে পারবে না হারামজাদা দৈত্যটাকে। যাওয়ার পথে যে-কোনও সময়ে আমাদের ওপর হামলা করবে সে। সব বিবেচনা করে মনে হচ্ছে, অর্ধেক পথও পাড়ি দিতে পারব না আমরা।’
তানিয়া সম্পর্কে কিছু বলল না রানা। মেয়েটা যেন তলিয়ে গেছে অদ্ভুত নীরব কোনও স্বপ্নের ভেতর। অন্য দু’জনের জন্যে আলাদা পরিকল্পনা আছে রানার। সেটাই বলল এবার, ‘রাশান সৈনিক বড়সড় দানব। ও হবে মালবাহী খচ্চর। দৈত্যের কাঁধে চেপে আরাম করে পাশের খামারে পৌঁছুবে নিকোলভ।’
রাতের ঘুটঘুটে আঁধারে জঙ্গলের মাঝ দিয়ে যেতে যেতে মনে হচ্ছে যেন এটাই ওদের শেষযাত্রা। বিরক্তি নিয়ে আগে আগে হাঁটছে বেযুখফ। হাতে জ্বলন্ত লণ্ঠন। চারপাশের গাছে তৈরি হচ্ছে বিকট সব ভীতিকর ছায়া। সবসময় পথ চিনে এগোতে পারছে বেযুখফ, তাও নয়। বারবার থেমে বুঝে নিচ্ছে কোন দিকে চলেছে। প্রথম কিলোমিটার পেরোতেই আগের চেয়েও দুর্ভেদ্য হয়েছে গভীর অরণ্য।
প্রথমে অন্যের ঘাড়ে চেপে যেতে রাজি হয়নি নিকোলভ। আর আহত লোককে ঘাড়ে নিয়ে এতদূর হাঁটতে হবে শুনে নিকোলভের চেয়েও বেশি আপত্তি তুলেছে দৈত্যাকৃতি সৈনিক’। তবে গুলি ভরা পিস্তলের মাহাত্ম্যই আলাদা। ওটার জন্যে ভারী বোঝা বইতে রাজি হয়েছে শেষে। তানিয়ার পেছনে হাঁটছে রানা। ভাবছে, হঠাৎ কী হলো মেয়েটার?
পিছু নিয়েছে টোমা, মাঝে মাঝে থেমে চাপা ঘড়-ঘড় আওয়াজ ছাড়ছে। এমন কিছু টের পাচ্ছে, যেটা অন্যদের নাক-চোখ এড়িয়ে গেছে। কয়েক দিন আগে পত্রিকায় দেখেছে রানা, পুব ইউরোপে হঠাৎ করে বেড়ে গেছে নেকড়ের সংখ্যা। তবে এই গভীর জঙ্গলে ওগুলোকে দেখা যায়নি। পনেরো মিনিট পর বিশ্রামের সুযোগ দেয়া হলো রাশান সৈনিককে। যাত্রা বিরতির সময় গাছের কাণ্ডে পিঠ ঠেকিয়ে টোমাকে আদর করতে লাগল নিকোলভ। মনের গভীরে তলিয়ে গেছে নিশ্চুপ তানিয়া।
ট্রেইলার ত্যাগের প্রায় দু’ঘণ্টা পর আকাশ থেকে মুছে যেতে লাগল রাশি রাশি নক্ষত্র। ধূসর হচ্ছে চারপাশ। তারও কিছুক্ষণ পর গাছের ফাঁক দিয়ে দেখা গেল পুবের আকাশ হয়ে উঠছে রক্তবর্ণ। একটু পর ওরা পৌঁছে গেল পিতরের পরিত্যক্ত খামারে। ধীরে ধীরে ওটাকে ঘিরছে হরিৎ জঙ্গল। গোরস্তানের মত খাঁ-খাঁ করছে চারপাশ। খামারবাড়ি বলতে ছাড়াছাড়াভাবে তৈরি কয়েকটা কুঁড়ে ঘর। উঠান ভরা ঝোপঝাড় ও ঘাসের ভেতর দিয়ে সবচেয়ে বড় ঘরের দিকে চলল বেযুখফ। তার খামারবাড়ির চার ভাগের এক ভাগ হবে এই বাড়ি। দশ শতাব্দীর কোনও তপস্বী এটা তৈরি করেছে বলে মনে হলো রানার। শিকার ধরে চলত তার জীবন। খুঁজে নিত ফলপাকুড়। শীতের হাওয়া ঠেকাবার জন্যে ব্যবহার করত কুঁড়ে ঘরের দেয়ালে শুকনো গোবরের চাপড়া। ছন দিয়ে তৈরি ছাত।
‘সাবধান,’ পর্ণকুটিরের কাছে পৌঁছে সতর্ক করল বেযুখফ। ‘বারান্দার অনেকগুলো তক্তা নষ্ট।’
কমই বলেছে রাশান। এমন কী টোমার ওজনও নেবে না পচা কাঠ। বড় ঘরের চারপাশে হাজারো আবর্জনা। বহু বছর এখানে বাস করেছে পিতর এবং তার স্ত্রী, কখনও বিদ্যুতের সংযোগ নেয়নি। একই ঘরে শোবার ও খাবারের ব্যবস্থা। এখানেই হয়তো মারা গেছে পিতর। ঘরের প্রতিটি কোণে মোমবাতি। লাইটার দিয়ে ওগুলো জ্বেলে দিল রানা। এখন ওর প্রথম কাজ হচ্ছে বন্দিকে বেঁধে রাখা। হলদে আলোয় নোংরা এক নাইলনের ফিতা পেয়ে, ওটা দু’টুকরো করে রাশান সৈনিকের হাত-পা বাঁধল রানা। ঘরের কোণে বসে বিড়বিড় করে গালি দিতে থাকল লোকটা। সরে আসার সময় তাকে বলল রানা, ‘আমার কাজ এখনও শেষ হয়নি।
বেশ কিছুক্ষণ কসরত করে প্রাচীন লোহার চুলো জ্বালল ও। শীতকালে চুলো ব্যবহার করেই গরম করা হতো ঘর। আগুন জ্বলছে বলে ঘর থেকে বিদায় হবে স্যাঁতসেঁতে পরিবেশ। তবে জ্বালানী কাঠ ভেজা। তৈরি করছে প্রচুর ধোঁয়া। সবার দম আটকে আসছে বলে জানালা খুলে দিল রানা। এবার দেখতে হবে নিকোলভকে কিছুটা হলেও আরাম দেয়া যায় কি না। ভীষণ ব্যথার ভেতর আছে সে। কপাল ভাল, আসার সময় বেযুখফের ফার্স্ট এইড বক্সটা এনেছে ওরা। নিকোলভের কাফ মাসলে গুলি ঢোকার ও বেরোবার গর্তে আবার লোকাল অ্যানেসথেটিক স্প্রে করল রানা। বেচারাকে দিল দুটো পেইনকিলার। ব্যথা একটু কমলে সাবধানে শুরু করল ক্ষতের সেলাই। কাজ শেষ করে নিকোলভকে বলল, ‘সুন্দর পায়ের প্রতিযোগিতা অনুষ্ঠানে বাদ পড়লেও ডাক্তারের কাছে নেয়া পর্যন্ত ভালই থাকবে।’
‘পা খসে গেলেও কিছু না,’ বলল নিকোলভ। ‘আমি যার জন্যে বেঁচে ছিলাম, সেই ইউনাকেই তো হারিয়ে ফেলেছি।’
‘হাল ছেড়ো না, বন্ধু,’ বলল গম্ভীর রানা। ‘ঠিকই ওকে খুঁজে বের করব। কেড়েও আনব ওদের কাছ থেকে। শপথ করলাম, নিকোলভ, কোনও ক্ষতি হতে দেব না ইউনার।’
‘বন্ধু, এমন শপথ কোরো না, যেটা রাখতে পারবে না,’ বলল নিকোলভ।
তার কথা ছুরির মত কতটা গভীরে বিঁধেছে রানার মনে, সেটা সে জানেও না। আস্তে করে নিকোলভের কাঁধ স্পর্শ করল রানা। ‘একটু বিশ্রাম নাও।
নিকোলভকে রেখে তানিয়ার সামনে থামল রানা। আগের চেয়েও নীরব হয়েছে মেয়েটা। চুপ করে বসে আছে বুড়ো পিতরের প্রাচীন আর্মচেয়ারে। আসবাবপত্র হিসেবে ঘরে রয়েছে মাত্র দু’চারটে জিনিস। একদৃষ্টিতে জানালা দিয়ে চেয়ে আছে তানিয়া। পাপড়ি পড়ছে না চোখে। জঙ্গলে গাছের মাথায় উঠেছে ঘোলাটে, ম্লান সূর্য। রানার মনে হলো, ঠিকভাবে শ্বাসও নিচ্ছে না মেয়েটা। পাশে থেমে মন দিয়ে তাকে দেখল ও। বিপরীত দেয়ালে পিঠ ঠেকিয়ে বসেছে বেযুখফ। মুগ্ধ চোখে দেখছে সুন্দরী তানিয়াকে।
ফিসফিস করে মেয়েটার কানের কাছে বলল রানা, ‘তুমি ঠিক আছ তো?’
‘ঠিক আছি,’ অস্পষ্ট স্বরে বলল তানিয়া।
‘ঘরে কফি বা চা পেলে তৈরি করে দেব?’
‘না।’ জানালা দিয়ে চেয়ে রইল মেয়েটা। ‘আমাকে একা থাকতে দাও।’
রানা সোজা হতেই ওর চোখে চোখ পড়ল বেযুখফের। দ্বিধা নিয়ে মাথা নাড়ল রাশান। জবাবে কাঁধ ঝাঁকাল রানা।
কখন যেন দলনেতা হিসেবে ওকে মেনে নিয়েছে সবাই। কয়েকটা মেয়াদোত্তীর্ণ টিনজাত খাবার পেল রানা। চুলার ওপর চাপিয়ে নিল একটা গামলা। টিনের খাবার ঢালল ওটার ভেতর। কিছুক্ষণ আগুনে সেদ্ধ করার পর তৈরি হলো মাংসের স্টু। নানা ডিযাইনের পাঁচটা তোবড়ানো পাত্রে খাবার ঢালল রানা। প্রত্যেকের হাতে তুলে দিল বাসন ভরা থকথকে জিনিসটা। ঠিক করেছে চোখা কিছুই দেবে না রাশান সৈনিককে। সে ছাড়া অন্য সবাই পেল কাঁটা চামচ।
‘ওই হারামজাদাকে খাবার দিলে কেন?’ বিরক্ত হয়ে বলল বেযুখফ।
তাকে পাত্তা না দিয়ে সৈনিকের কবজির বাঁধন খুলল রানা। ‘দিলাম, কারণ আমাদের দেশের আর্মিতে বন্দিদেরকে না খাইয়ে রাখে না। তা ছাড়া, ওর আলাদা কাজ আছে।’
‘আমি হলে তো গুলি করে মেরে ফেলতাম।’
‘তা হলে গুলি করো।’
‘আমি তো মানুষ খুন করি না। ওই কাজ তোমার।’
‘কীভাবে গুলি করতে হয়, ভুলে গেছি,’ বলল রানা। ‘যা করার তুমি করো। তোমার তো ধারণা আমাদের ভেতর সবচেয়ে বুদ্ধিমান তুমি।’
কিছুই খেল না নিকোলভ। তার বাসনের খাবার চেটেপুটে সাবড়ে দিল টোমা। নিজের বাসনের দিকে চেয়েও দেখল না তানিয়া। নেকড়ের মত গপ-গপ করে স্টু শেষ করল বেযুখফ ও রাশান সৈনিক। খাবার শেষে আবারও বন্দির হাত বাঁধল রানা। নিজেও বসে পড়ল পাশে। ‘তুমি চাইলে সহজ হবে আমার কাজ। সেক্ষেত্রে আমিও সহজ আচরণ করব।’
ঘাড় কাত করে রানাকে দেখল রাশান সৈনিক। ‘তারপর? ছেড়ে দেবে আমাকে?’
‘হয়তো প্রাণে বাঁচবে। তবে মুখ না খুললে তোমার ওপর নামবে ভয়ঙ্কর নির্যাতন।’
‘আমি কিন্তু তোমাকে ভয় পাই না,’ বলল সৈনিক।
বন্দিকে নিয়ে কী করবে, ভাবছে রানা। এ সাধারণ সৈনিক। অফিসার কোনও বিষয়ে ব্যাখ্যা দেবে না তাকে। নির্দেশ অনুযায়ী কাজ করে। প্রশ্ন তোলার অধিকার নেই। শক্ত নাটবল্টুর মত এক লোক। তবে সম্ভাবনা খুব বেশি, প্রায় কিছুই জানে না সে। সেক্ষেত্রে নির্যাতন করেও লাভ হবে না। মাঝখান থেকে পঙ্কিল হবে নিজের মন। দ্বিধার পাঁকে পড়ে হাবুডুবু খাচ্ছে রানা।
‘চাইলে গুলি করো, ওর বেল্টে গোঁজা পিস্তল দেখাল সৈনিক। ‘মরতে ভয় পাই না।’
‘বুলেটের চেয়েও খারাপ কিছু আছে, সেটা বোঝো? এক সময়ে তো ছিলে রেগুলার আর্মিতে।’
‘স্পেনায জিআরইউ। ফোর্টি-ফিফ্থ্ গার্ডস্ স্পেশাল পারপাস ব্রিগেড। আবখাযিয়ায় লড়াই করেছি।’
‘আমিও আর্মিতে ছিলাম,’ বলল রানা। ‘তবে পরে জোর করে অবসর দিয়ে দিল। …জানতে চাও কারণটা?’
কৌতূহলী চোখে ওকে দেখল সৈনিক। চুপ করে আছে।
‘সিরিয়ান আর্মির হয়ে যখন যুদ্ধ করছি, সে সময় ধরা পড়ল আইএস-এর কয়েকজন। তাদের বড় একটা দল ছিল পাহাড়ে। তাদের ব্যাপারে জরুরি তথ্য চাইছিলাম। কিন্তু মুখ খুলল না ওরা। তখন রাতে গোপনে গিয়ে ঢুকলাম ওদের দু’জনের সেল-এ। এরপর থেকেই আমার ডাক নাম চালু হলো। ওটা কী, সেটা জানতে চাও?’
ঢোক গিলে মাথা নাড়ল রাশান সৈনিক।
‘নামটা হয়ে গেল কাবাবওয়ালা। ওদের দু’জনের নাড়িভুঁড়ি বের করে নিলাম। সব পড়ে ছিল মেঝেতে। এরপর চালু করলাম আমার জেটবয়েল স্টোভ। তার ওপর চাপিয়ে দিলাম কয়েক পাউণ্ড ভুঁড়ি। শুয়োরের বাচ্চারা তখনও বেঁচে। নাড়িভুঁড়ি ভাজছি আপন মনে, একটু পরেই ফুটতে লাগল ফট-ফট আওয়াজে। ভাবতেও পারবে না সে কী দুর্গন্ধ! ভেবে দেখো, এরপর কী করেছি!’
অন্যদিকে তাকাল প্রাক্তন সৈনিক।
ঘরের আরেকদিক থেকে রানার দিকে চেয়ে আছে বেযুখফ। বেসুরো কণ্ঠে বলল, ‘কাবাবওয়ালা?’
‘একবার ভাবো দৃশ্যটা,’ নির্বিকার কণ্ঠে বলল গম্ভীর রানা। চাপাবাজির নিদর্শন তৈরি করছে। দেখছে, মৃদু হাঁ করে ওর কথা গিলছে লোকটা। মনের চোখে দেখছে, একটু পর কী ঘটবে তার জীবনে। চোয়ালে চোয়াল চিপে রানাকে দেখছে। টপটপ করে কপাল ও ভুরু থেকে পড়ছে ঘামের ফোঁটা।
‘কথা তুমি ঠিকই বলবে,’ ধীর গতিতে বলল রানা। ‘তাতে ভুল নেই।
চোখ বুজল রাশান। ঘন ঘন ঢোক গিলল ক’বার, তারপর আবারও চোখ মেলল। চোখে স্পষ্ট ভয়। বিড়বিড় করে রানাকে বলল, ‘আমি সরকারের হয়ে কাজ করি।’
‘এই তো মুখে বোল ফুটেছে,’ বলল রানা, ‘ব্রাঞ্চের নাম বলো। কোন্ এজেন্সি?’
মাথা নাড়ল প্রাক্তন সৈনিক। কুলকুল করে ঘামছে। চোখে আতঙ্ক। মুখ খুলেছে বলে তার দলের লোক কতটা নির্যাতন করবে, সেটা ভুলে গেছে কাবাবওয়ালার বর্ণনা শুনে। অথবা, আসলে তেমন কিছুই জানে না সে। সাধারণত আর্মি থেকে অবসর নেয়া সৈনিক কাজ করে নগদ টাকার বিনিময়ে। বেশিরভাগ সময় দেখা যায় অচেনা কোনও ভ্যান তুলে নিচ্ছে তাদেরকে। কাজ শেষে আবারও ডাক পড়ার অপেক্ষা। এরা বেশি কিছু জানতে চায় না। তাতে কমে খুন হওয়ার ঝুঁকি।
‘তুমি কাজ করো ভ্যানকিন কাপরিস্কির হয়ে?’ জানতে চাইল রানা।
‘হয়তো। জানি না। যা বলেছে, করেছি।’ জানালার দিকে তাকাল প্রাক্তন সৈনিক। ‘আমাদেরকে বলেছিল ওই বাড়িতে আছে একদল টেরোরিস্ট। আর কিছুই জানি না, ‘কসম!’
‘টেরোরিস্ট?’ নিষ্ঠুর হাসল রানা। ‘ওখানে ছিল বারো বছরের অসহায় এক মেয়ে আর তার বাবা। ভয়ে আগেই অর্ধেক মরে গেছে ওরা।’ বেযুখকে দেখাল রানা। ‘আর এর ব্যাপারে কী বলেছে? ওকে দেখে টেরোরিস্ট মনে হচ্ছে তোমার? ওই লোক তো খোঁড়া একটা ইঁদুরকেও ভয় দেখাতে পারবে না।’
কথাটা শুনে ভুরু কুঁচকে গেল বেযুখফের। দ্বিধা নিয়ে বলল, ‘আরে, এসব কী! বাজে কথা বলবে না!’
ওরা বলেছিল, ওখানে আছে ভয়ঙ্কর এক লোক,’ বলল প্রাক্তন সৈনিক। ‘তার চেয়ে খারাপ কেউ হতে পারে না। মার্সেনারি। ভয়ঙ্কর খুনি। সে নাকি পৃথিবীর সবচেয়ে নিষ্ঠুর লোক। খুন করেছে শত শত মানুষকে। আরও বলেছে, একটু ভুল হলেই খুন হব। সেজন্যেই জড় করেছিল এতজনকে।’
চোখ সরু করল রানা। ‘কারও নাম বলেনি ওরা?’
জানালার দিক থেকে চোখ সরিয়ে রানার চোখে তাকাল প্রাক্তন সৈনিক। ‘হ্যাঁ, বলেছে। তার নাম মাসুদ রানা। আর আমার মনে হচ্ছে তুমিই সেই লোক।’নাক কুঁচকে ফেলল বেযুখফ। ‘একমিনিট! ওরা কী করে জানল যে…
‘আমি খামারে আছি?’ কথাটা শেষ করল রানা। ‘ভাল প্রশ্ন।’ বুঝে গেছে, কেন খামারে হাজির হয়েছিল বিশজনেরও বেশি প্রাক্তন সৈনিক। কিন্তু এটা অস্পষ্ট, শত্রুপক্ষ জানল কী করে যে ওখানে আছে ওরা? কড়া চোখে রাশান সৈনিককে দেখল রানা। ‘জানলে কী করে?’
‘যা জানি, সবই বলেছি,’ কাঁপা গলায় বলল লোকটা। কাবাবওয়ালার দিকে চেয়েও নিচু করে নিল চোখ।
তাকে অবিশ্বাস করছে না রানা। উঠে দাঁড়াতেই জানতে চাইল বেযুখফ, ‘কোথায় চললে?’
‘ছোরায় ধার দিতে,’ গম্ভীর কণ্ঠে বলল রানা। ‘ফিরে না আসা পর্যন্ত এর ওপর চোখ রাখবে।’ কিছু হিসাব মেলাতে হবে, সেজন্যে সময় চাই। নানা প্রশ্ন উঁকি দিচ্ছে মনে। ঘর থেকে বেরিয়ে বুক ভরে ভোরের তাজা হাওয়া নিল রানা। গাছে কিচিরমিচির করছে এক ঝাঁক পাখি। অদ্ভুত চিন্তা এল ওর মনে: এটা কি হতে পারে যে শত্রুপক্ষ জানে এখানে কী ঘটছে?
যা খুশি ভেবেছে বলে নিজেকে বোকা গাধা মনে হলো রানার। খামার ঘুরে দেখতে বেরোল। বড় কুটিরের পাশে ছোট কয়েকটা কুঁড়ে ঘর। ভেতরে কাজে লাগবে এমন সব পুরনো যন্ত্রপাতি। সব জং ধরা। খড়ের স্তূপে বাড়ি তৈরি করেছে একপাল ইঁদুর। বেশ কয়েকটা বস্তায় ছিল গবাদি পশুর শুকনো খাবার। সবই সাবড়ে দিয়েছে। খোঁয়াড়ে জন্মেছে দীর্ঘ ঘাস ও ঝোপঝাড়। প্রায় ধসে পড়া শস্যাগারে ঢুকবে না ভাবল রানা। ভাবছে এবার ফিরবে ঘরে, এমন সময় চোখ পড়ল পাশের ছাউনির ওপর। ওখানে নানান যন্ত্রপাতির ভেতর দেখল প্লাস্টিকের তারপুলিন দিয়ে ঢাকা কী যেন। আকৃতিটা ওর পরিচিত।
ছাউনির ভেতর ঢুকল রানা। তারপুলিন সরাতেই দেখল থম মেরে বসে আছে পিতরের ভ্যায স্টেশন ওয়্যাগন। এতই পুরনো, বলা চলে প্রায় বুড়োর বয়সী। চালু হবে না ওই গাড়ি, ভাবল রানা। তবে কয়েকবার আপত্তির পর থরথর করে কাঁপতে কাঁপতে চালু হয়ে গেল ইঞ্জিন। অবশ্য গাড়ি নিয়ে কোথাও যেতে পারবে না ওরা। ফুটো একটা চাকা লেপ্টে আছে মাটিতে।
বাতাস ভরা একটা চাকা রিমে বসাতে গিয়ে মনের ভেতর নানাদিক উল্টেপাল্টে দেখতে লাগল রানা। একটা কথা বারবার ফিরছে মনে। পিছু নিয়ে বেযুখফের খামারে কীভাবে এল প্রাক্তন সৈনিকরা! আরেকটা কথা খচ খচ করছে মনে শত্রুর কবল থেকে কীভাবে উদ্ধার করবে ইউনাকে? ওদিকে জটিল হয়ে উঠেছে তানিয়ার বিষয়টা। এত শক পেয়েছে, প্রায় বোবা হয়ে গেছে মেয়েটা।
রাশায় আসার পর কয়েকবার তানিয়ার কাজ ভাল লেগেছিল ওর। প্রথমে দু’জনের ভেতর ছিল শীতল সম্পর্ক। তবে পরে গলতে থাকে সেই বরফ। আর সে কারণেই হয়তো ওর চোখে পড়েনি কোনও অস্বাভাবিকতা।
লুকা ব্রেযনেভ মস্ত বড়লোক। সেরা ডিটেকটিভকে ভাড়া করেছেন। তবে রানার মনে হয়েছে, তানিয়া যথেষ্ট পেশাদার নয়। নিকোলভের অ্যাপার্টমেন্ট থেকে সূত্র সংগ্রহ করার পর, সে বিষয়ে বিশেষ আগ্রহ দেখায়নি সে। শুধু তা-ই নয়, অ্যাপার্টমেন্টের কেয়ারটেকারকে জিজ্ঞাসাবাদের সময়েও প্রায় চুপই থেকেছে। রানার মনে হয়েছে, ও কাজ করছে কাঁচা এক গোয়েন্দার সঙ্গে।
অথচ, কিছু বিষয়ে তানিয়ার তুলনা হয় না। হাতাহাতি মারপিটে অভিজ্ঞ পুলিশ অফিসার বা মিলিটারির অনেকের চেয়ে দক্ষ সে। তারপর বেযুখফের খামারের কাছে পৌঁছুবার পর গোপনে ওর পেছনে এসে থেমেছিল। ওই ক্ষমতা অস্বাভাবিক মনে হয়েছে রানার। সাধারণ গোয়েন্দাদের ওই ধরনের দক্ষতা থাকে না। তানিয়া যেন ট্রেইনিং নিয়েছে কমাণ্ডো হিসেবে। কথাও বলে মিলিটারি অফিসারের ধাঁচে। ক’বার মুখ ফস্কে রানাকে বলেছে: মেজর কমরেড।
তার ওপর, গতকাল অদ্ভুত পরিবর্তন এসেছে তার ভেতর। বেযুখফের খামারবাড়িতে ঢোকার পর রানা খেয়াল করেছে, ক্রমেই চুপ হয়ে গেছে সে। এখন মনে হচ্ছে, ভয়ানক কোনও ট্রমার ভেতর আছে মেয়েটা। অথচ, প্রায় অক্ষত অবস্থায় বড় কোনও ঝামেলা ছাড়াই জঙ্গলের মধ্যে পৌঁছে গিয়েছিল ও। কীভাবে পালিয়ে এসেছে, তা নিয়ে প্রায় কোনও কথাই বলেনি। গোটা ব্যাপারটা রয়ে গেছে আবছা বা ঘোলাটে।
চুপচাপ কাজ করতে করতে রানা ভাবল, কতটা চিনি তানিয়া আজোরভকে?
ওর মন বলছে, কোথাও যেন আছে বড় ধরনের কিছু গোলমাল।
শেষ নাট লাগাবার পর পুরনো এক ন্যাকড়ায় নোংরা হাত মুছল রানা। পকেট থেকে নিল স্মার্ট ফোন। কুটির থেকে দু’শ’ গজ যাওয়ার পর পেল মাঝারি রিসেপশন। ফ্রান্সের প্রত্যন্ত এলাকা হলে ফোনের সিগনাল থাকত না। সত্যিই টেকনোলজির দিক গিয়ে দ্রুত এগিয়ে যাচ্ছে রাশা। দ্রুত ইন্টারনেট সার্চ করল রানা। জেনে নিল তানিয়ার ডিটেকটিভ এজেন্সির ঠিকানা। মেয়েটার নাম ব্যবহার করল কি-ওঅর্ড হিসেবে। সময় লাগল না মস্কো ডিটেকটিভ এজেন্সির সাইট পেতে। রাশান ও ইংরেজিতে লিখিত পেজ। সাইড মেনু ট্যাব থেকে রানা পেল এজেন্সির ছয় পার্টনারের নাম। তাদের ভেতর রয়েছে তানিয়া আজোরভ। আরও জানার জন্যে মেয়েটার নামের ওপর ক্লিক দিল রানা।
স্মার্ট ফোনের স্ক্রিনে ফুটল তানিয়ার আজোরভের সংক্ষিপ্ত বায়োডেটা ও ছবি। পরনে বিযনেস সুট। চুল কুচকুচে কালো। এজেন্সির দ্বিতীয় পুরনো পার্টনার সে। নিচে অভিজ্ঞতার বিশদ বর্ণনা। সাধে তাকে কাজে নেননি ব্রেযনেভ। দেশের সেরা সে।
কিন্তু সমস্যা অন্যখানে।
ছবিটা রানার চেনা তানিয়া আজোরভের নয়!
ছবির মহিলার বয়স কমপক্ষে চল্লিশ।
নকল তানিয়ার চেয়ে ওজনে সে অন্তত বিশ পাউণ্ড বেশি।
আরও কয়েক সেকেণ্ড ছবিটা দেখল রানা। ভাবছে, তা হলে যার সঙ্গে এখানে এলাম, সে কে?
বড় একটা গাছে হেলান দিয়ে দাঁড়াল রানা। কয়েকবার বড় করে শ্বাস নিয়ে চট্ করে দেখল হাতঘড়ি। মস্কোয় এখন অফিস খোলার কথা নয়। কিন্তু এজেন্সির সাইটে রয়েছে মোবাইল ফোনের কন্ট্যাক্ট নাম্বার। হয়তো ভোরেও ওই অফিসে থাকে কেউ। ওই নাম্বারে ডায়াল করল রানা। চারবার রিং হওয়ার পর ওদিক থেকে কর্কশ স্বরে বলল এক বয়স্ক লোক, ‘জী, বলুন?’
‘এত ভোরে ফোন করেছি বলে দুঃখিত,’ বলল রানা। ‘আমি জরুরি ভিত্তিতে তানিয়া আজোরভের সঙ্গে কথা বলতে চাই।’
‘দুঃখিত,’ হঠাৎ করেই বিমর্ষ হলো লোকটার কণ্ঠ। ‘কী বিষয়ে কথা বলতে চান, সেটা কি বলা যাবে?’
‘খুবই গোপনীয়,’ বলল রানা, ‘এবং খুব জরুরি।’
‘তানিয়া আজোরভ আর আমাদের সঙ্গে নেই,’ দীর্ঘশ্বাস ফেলল লোকটা।
‘ও। অন্য এজেন্সিতে যোগ দিয়েছেন?’ কু ডাকছে রানার মন। ‘তা হলে কি তাঁর ফোন নাম্বারটা দিতে পারেন?’
‘না, আসলে বলতে চাইছি, পৃথিবী ছেড়ে বিদায় নিয়েছেন তানিয়া আজোরভ,’ একটু জোর দিয়ে বলল লোকটা। ‘কয়েকদিন আগের কথা। খুবই দুঃখজনক। উনি… উনি আসলে… আমরা সবাই…’ কয়েক মুহূর্ত পর বলল সে, ‘এই কারণে পুরো সপ্তাহ বন্ধ ছিল অফিস।’
শিরশির করে উঠল রানার মেরুদণ্ড। নরম সুরে জিজ্ঞেস করল ও, ‘কী হয়েছিল?’
‘কেউ জানে না। পোলিতসিয়া এখনও কোনও স্টেটমেন্ট দেয়নি। তানিয়াকে পাওয়া যায় তাঁর বাড়িতেই। হয়তো চুরি ঠেকাতে গিয়েছিলেন। বা লোকটা হয়তো ছিল বদ্ধ উন্মাদ।’ আরও বিমর্ষ হলো লোকটার কণ্ঠ: ‘বলতে খারাপ লাগছে যে তানিয়া আজ আমাদের মাঝে নেই। আমরা সবাই ওঁকে ভালবাসতাম। যা ঘটে গেছে, সেটা এখনও বিশ্বাস করতে পারছি না। আমরা এতই ভেঙে পড়েছি যে এখনও ওয়েবসাইটে আপডেট দিইনি।’
তানিয়া আজোরভের এই আকস্মিক মৃত্যুর জন্যে দুঃখপ্রকাশ করল রানা। সাহায্যের জন্যে ধন্যবাদ দিল লোকটাকে, তারপর কেটে দিল কল। পুরো তিন মিনিট চুপ করে দাঁড়িয়ে থাকল ও। রাগে শিরার ভেতর দিয়ে গরম তেলের মত ফুটছে ওর রক্ত।
দ্রুত পায়ে চলল বড় কুটিরের দিকে।
এখনও আর্মচেয়ারে বসে আছে নকল তানিয়া। ছুঁয়েও দেখেনি স্টু। ওটা সড়াৎ-সড়াৎ করে চেটে খাচ্ছে টোমা। জানালা থেকে চোখ সরিয়ে এখন বেযুখফের দিকে চেয়ে আছে মেয়েটা।
ঘরের চারপাশ দেখে নিল রানা। এককোণে কাত হয়ে শুয়ে আছে নিকোলভ। বোধহয় ঘুমিয়ে পড়েছে। নিজেও আগের জায়গায় চুপ করে বসে আছে বেযুখফ। হাত-পা বাঁধা বলে পাথরের মূর্তির মত থম মেরেছে প্রাক্তন সৈনিক।
‘ওই যে, ফিরেছে কাবাবওয়ালা,’ বিরক্তি নিয়ে বলল বেযুখফ।
টু শব্দ না করে তার কোলে স্মার্ট ফোন ফেলল রানা। কেটে গেছে ইণ্টারনেট কানেকশন। তবে স্ক্রিনে রয়েছে ডিটেকটিভ এজেন্সির ওয়েবপেজ। ওপরে তানিয়া আজোরভের ছবি ও বায়োডেটা। ফোনটা নিয়ে ছবি দেখল বেযুখফ। কয়েক সেকেণ্ড পর মুখ তুলে তাকাল রানার চোখে। ‘আমিও তা-ই ভেবেছি!’
নড়ে উঠে জেগে গেল নিকোলভ। ‘অ্যা? কী হয়েছে?’
আর্মচেয়ারের পাশে পৌছে খপ করে নকল তানিয়ার বাহু ধরল রানা। ঝাঁকি দিয়ে নিজের দিকে ঘুরিয়ে নিল তাকে। মেয়েটার চোখ কেমন যেন ঘোলা। তার নাক-চোখের সামনে তর্জনী নাচাল রানা। প্রায় যোম্বির মত বসে আছে মেয়েটা। কোনও প্রতিক্রিয়া নেই।
‘সর্বনাশ!’ বিড়বিড় করল বেযুখফ। ‘একদৃষ্টে চেয়ে আছে বলে ভেবেছি আমার প্রেমে পড়েছে বুঝি!’
‘কী হয়েছে?’ জানতে চাইল নিকোলভ। পা সোজা করে বসতে গিয়ে ব্যথায় কুঁচকে গেল গাল। আস্তে করে বন্ধুর দিকে মোবাইল ফোন ছুঁড়ল বেযুখফ। খপ্ করে ওটা নিল নিকোলভ। দীর্ঘ কয়েক মুহূর্ত ছবি দেখল। চট্ করে পড়ে নিল লেখাগুলো। হতবাক হয়ে গেছে। একবার তাকাল নীরব রাশান সৈনিকের দিকে।
‘এই মেয়ে ওদের দলের,’ বলল বেযুখফ।
‘দলটা কীসের?’ জানতে চাইল রানা।
‘প্রথম থেকেই সন্দেহ করেছি,’ জানাল বেযুখফ।
‘তা-ই?’ বন্ধুকেও যেন বিশ্বাস করছে না নিকোলভ।
‘হ্যাঁ, প্রথম থেকেই।’ রানার দিকে তাকাল বেযুখফ। ‘সব দোষ তোমার, রানা! কুত্তীটাকে এনেছ আমার এখানে!’ কড়া চোখে রানা তাকিয়ে আছে দেখে মুখ বুজে ফেলল সে।
এইমাত্র নকল তানিয়ার বাসন চেটে সাফ করেছে টোমা। আর কিছু নেই দেখে ঘরের কোণে গিয়ে শুয়ে পড়ল। কুকুরের কী ঠেকা পড়েছে, মানুষের জটিল সমস্যা নিয়ে ভাববে!
নিচু হয়ে মেয়েটার চোখে চোখ রাখল রানা। ‘মস্কো ডিটেকটিভ এজেন্সির তানিয়া আজোরভ মারা গেছে। আমি জানতে চাই, তুমি কে এবং কার হয়ে কাজ করছ। জবাবটা তোমাকে এখনই দিতে হবে।’
চুপ করে থাকল মেয়েটা। নির্বিকার চেহারা। যেন শ্বাসও নিচ্ছে না। যে-কেউ ধরে নিতে পারে, মারা গেছে সে। কষে তার গালে চড় দিল রানা। কোনও প্রতিক্রিয়া নেই।
‘আমার কথা বোঝার চেষ্টা করো। তোমাকে মুখ খুলতে হবে। নইলে পড়বে প্রচণ্ড নির্যাতনের মুখে। তুমি মেয়ে বলে ছাড় পাবে না।’
আগ্রহ নিয়ে রানা ও মেয়েটাকে দেখছে প্রাক্তন সৈনিক। সুন্দরী মেয়েটার রক্তপাত হলে ক্ষতি নেই তার। কাবাবওয়ালা তার দিকে না এলেই হলো।
কাবাবওয়ালার গল্পের মতই মিথ্যা হুমকি দিচ্ছে রানা। তবে তা জানার কথা নয় এই মেয়ের। কয়েক মুহূর্ত পর রানা বুঝল, কোনও দিকেই হুঁশ নেই তার।
বেল্ট থেকে পিস্তল নিয়ে মেয়েটার কানের নিচে নরম অংশে মাযল ঠেকাল রানা। গম্ভীর কণ্ঠে বলল, ‘মুখ খোলার জন্যে মাত্র তিন সেকেণ্ড পাবে। এক…
নিথর বসে আছে মেয়েটা। কোনও সাড়া নেই।
‘দুই…’. রানা বুঝে গেছে, তিন বলার পর ধরা পড়বে ওর মিথ্যাচার। অথবা, সত্যিই নির্যাতনের জন্যে নিতে হবে মানসিক প্রস্তুতি।
‘তিন,’ গম্ভীর কণ্ঠে বলল রানা। পরের সেকেণ্ডে টিপে দিল ট্রিগার।
ছোট্ট ঘরে বিকট আওয়াজ তুলল পিস্তল। ভীষণভাবে চমকে গেল নিকোলভ, বেযুখফ ও প্রাক্তন সৈনিক। ঘরের কোণে শরীর গুঁজে দিল টোমা। মাথার এক ইঞ্চি ওপর দিয়ে বুলেট গেলেও নির্বিকার বসে আছে মেয়েটা। ছাত ভেদ করে বেরিয়ে গেছে বুলেট। শনের চাপড়া থেকে ঝরঝর করে নিচে ঝরল ধুলোবালি।
বিড়বিড় করে রাশান গালি বকে চলেছে বেযুখফ। হাঁ হয়ে গেছে নিকোলভ। কয়েক সেকেণ্ড পর আঙুল তাক করে মেয়েটাকে দেখাল। ‘এটা খুব অস্বাভাবিক। ঘোরের ভেতর আছে।’
গুলি করে মেয়েটার পা ফুটো করলেও লাভ হবে বলে মনে হলো না রানার। সেক্ষেত্রে রক্তপাতের কারণে মরবে নকল তানিয়া। জোর গলায় জানতে চাইল রানা, ‘আসলে তুমি কে?’
নিস্পৃহ নীল চোখে রানাকে দেখল মেয়েটা। পেরিয়ে গেল কয়েক মুহূর্ত। তারপর হঠাৎই উল্টে গেল তার দুই চোখের মণি। সাদা অংশ ছাড়া আর কিছুই নেই। আস্তে করে আর্মচেয়ারে লাশের মত কাত হয়ে পড়ল মেয়েটা।
‘হলোটা কী?’ অবাক স্বরে বলল বেযুখফ।
নকল তানিয়ার পাল্স্ দেখল রানা। স্পন্দন স্বাভাবিক। শ্বাস-প্রশ্বাস নিয়মিত। ত্বক উষ্ণ। শারীরিকভাবে সে ঠিক থাকলেও অদ্ভুত কোনও কারণে চলে গেছে ক্যাটাটনিক স্টেট- এ। আগে কখনও এ ধরনের কিছু দেখেনি রানা।
‘গুলি করে মেরে ফেললে?’ রানাকে বলল নিকোলভ। ‘বোকার মত কথা বোলো না। বুলেট গেছে এক মাইল দূর দিয়ে।’
ঘন ঘন মাথা নাড়ল বেযুখফ। ‘তোমরা বুঝছ না। অন্য কিছু হয়েছে মেয়েটার।’
‘নিশ্চয়ই অভিনয় করছে,’ বলল নিকোলভ। ব্যথা সহ্য করে একটু দূরের বাসন থেকে কাঁটা চামচ নিল সে। ওটা দিয়ে খোঁচা দিল মেয়েটার উরুতে। প্রতিক্রিয়া নেই নকল তানিয়ার। এবার তার বাহুতে কাঁটা বেঁধাল নিকোলভ। ত্বক ফুটো হওয়ায় রক্তে ভরে গেল ছোট সব গর্ত। চেয়ারে কাত হয়ে পড়ে আছে মেয়েটা
এটা যদি অচেতন হওয়ার ভান হয়, তো বলতে হবে সে দুনিয়ার সেরা অভিনেত্রী!
‘তুমি নিজে চেষ্টা করে দেখো,’ রানার দিকে কাঁটা চামচ বাড়িয়ে দিল নিকোলভ।
‘কাঁটা চামচ দিয়ে কী করব?’ জানতে চাইল রানা।
‘জানি না। হয়তো… চোখ উপড়ে নিতে পারো।’
প্রথম ধাপ্পা হিসেবে রাশান সৈনিকের দিকে পিস্তল তাক করল রানা। ‘কথা শুনছ, তানিয়া? অভিনয় বাদ দাও। নইলে গুলি করে কপাল ফুটো করব তোমার কমরেডের।’
পিছিয়ে যেতে চাইল প্রাক্তন সৈনিক। পিঠ ঠেকল দেয়ালে। কয়েক পা গিয়ে লোকটার কপালে পিস্তল ঠেকাল রানা। ‘শুনছ, তানিয়া? তোমার কারণে খুন হচ্ছে নিরস্ত্র এক বন্দি। বিবেকের কাছে কী জবাব দেবে?’
আর্মচেয়ারে পড়ে থাকল মেয়েটা। খাঁচায় বন্দি ভীত বাঁদরের মত সরতে চাইছে প্রাক্তন সৈনিক। পিস্তলের বাঁট দিয়ে তার মাথায় মাঝারি গুঁতো দিতেই জ্ঞান হারিয়ে মেঝেতে পড়ল সে। রানার ধাপ্পা দেয়ার সব প্রচেষ্টা ব্যর্থ।
‘ভান করছে না, রানা,’ বলল বেযুখফ। ‘ঘোরের ভেতর চলে গেছে। কোনওভাবেই একে সচেতন করতে পারবে না।’
পায়ের ব্যথা ভুলেছে নিকোলভ। আস্তে করে মাথা নাড়ল। ‘আসলে কী হচ্ছে?’
‘রেডিয়ো ব্যবহার করে ওই মেয়েকে বশ করেছে,’ বলল বেথুখফ, ‘আর কিছু না।’
গম্ভীর চেহারায় তাকে দেখল রানা।
দু’হাত দু’দিকে ছড়িয়ে দিল বেযুখফ। ‘ব্যাখ্যা হিসেবে শুধু এটা বলব: ওই মেয়ের মাথায় আছে বিশেষ একটা চিপ। ঠিক যেমন রাখা হয়েছিল অ্যালেক্স বার্টোসের মগজে। এমন হাজার মানুষ ঘুরে বেড়াচ্ছে পৃথিবী জুড়ে। অথচ, তারা নিজেরাও জানে না যে একটা সুইচ টিপে দিলেই সে হবে স্রেফ একটা রোবট।’
মাথা নাড়ল বেযুখফ। ‘এ ছাড়া আর কোনও ব্যাখ্যা নেই। নিজ চোখে দেখছ মেয়েটাকে। জঙ্গলে ঢোকার সময়েই ছিল অর্ধেক বিবশ। জানেও না কোথায় আছে। ওরা ইচ্ছে করলে একেবারে মেরেও ফেলতে পারে। মগজের সুইচ এমনই। যতই জিজ্ঞাসাবাদ করো, ওর পেট থেকে কিছুই বের করতে পারবে না। মন বলে আর কিছুই নেই ওর। এখন যদি এমআরআই স্ক্যান করো, দেখবে মগজের বড় এক অংশ হয়ে গেছে নর্থ কোরিয়ার রাতের আকাশের মত অন্ধকার।’
সুস্থ এক মেয়ের হঠাৎ এমন হয়েছে শুনলে বিশ্বাস করত না রানা। এখন নিজ চোখে দেখছে সব। বুঝতে পারছে, গতরাতে এবং একটু আগে যা বলেছে বেযুখফ, প্রতিটি কথা সত্য। রানা বুঝে গেল, ভয়ঙ্কর শক্তিশালী একদল মানুষের বিরুদ্ধে লড়তে হবে ওকে। সম্ভবত একা। চারদিকে চোখ রেখেছে তারা। অ্যান্টোনিন নিকোলভ় পালিয়ে যেতেই নেমে পড়েছে কাজে। লুকা ব্রেনেভ মস্কো ডিটেকটিভ এজেন্সিতে যোগাযোগ করার পরই মেরে ফেলা হয়েছে আসল তানিয়া আজোরভকে। তার বদলে প্রক্সি দিচ্ছে এই মেয়ে।
যেন রানার মন পড়ছে নিকোলভ। নরম সুরে জিজ্ঞেস করল সে, ‘আসল তানিয়া আজোরভের কী হয়েছিল?’ ..
‘খুন হয়েছে,’ শুকনো গলায় বলল রানা। ‘পুলিশ ভাবছে ডাকাতের গুলিতে মারা গেছে। অথবা খুন করেছে কোনও সাইকো।’
‘এখন নিশ্চয়ই বুঝছ, ওই মহিলার বদলে অভিনয়ের জন্যে পাঠানো হয়েছে এই কুত্তীকে,’ বলল বেযুখফ। ‘একে বলতে পারো রিমোট কন্ট্রোল্ড স্পাই। এর কাজ হচ্ছে কোনও প্রমাণ ফাঁস হওয়ার আগেই এস. এম. ৬১৪৩ ডিভাইস সরিয়ে ফেলা।’
‘তা হলে ঠিক সময়ে পিস্তল বের করল না কেন?’ জানতে চাইল নিকোলভ। ‘সুযোগ তো পেয়েছে।’
কাঁধ ঝাঁকাল বেযুখফ। ‘জানি না। হয়তো অপেক্ষা করছিল ঠিক সময়ের জন্যে। তবে পরে আর সুযোগ করে উঠতে পারেনি।’
‘তো এবার কী করব আমরা?’ জানতে চাইল নিকোলভ।
জবাব দিল না সবজান্তা বেযুখফ। কয়েক সেকেণ্ড পর হামাগুড়ি দিয়ে চার হাত-পায়ে ভর করে মেয়েটার সামনে পৌঁছে গেল। তর্জনী দিয়ে খোঁচা দিল নকল তানিয়ার পেটে। ‘না, এক ফোঁটা সাড় নেই।’ খসখস করে মাথা চুলকে নিল সে। ‘একটা কথা ভাবছি।’
‘বলে ফেলো,’ বলল রানা।
‘কেমন হয় ওর মাথাটা কেটে ডিভাইস বের করলে?’ কোঁচকানো প্যান্টের পকেট থেকে পেন নাইফ বের করল বেযুখফ। খুলল জং ধরা ফলা। ওটা দেখতে অনেকটা স্ক্যালপেলের মত। ‘নাক দিয়ে ভেতরে ঢুকিয়ে দিয়েছে। তাই মনে হচ্ছে, নাক কেটে কপালের কাছে ফলাটা নিলেই ওটা পেয়ে যাব।’
বন্ধু পাগল, সে দৃষ্টিতে বেযুখফের দিকে তাকাল নিকোলভ। ‘অপারেশন করবে তুমি?’
‘আরও দু’চারটে যন্ত্র লাগবে,’ বলল বেযুখফ। ‘বুড়ো পিতরের কাছে নিশ্চয়ই করাত আর ড্রিল মেশিন ছিল।’
‘তুমি ডাক্তার নও,’ আপত্তি তুলল নিকোলভ। ‘তুমি তো খুন করবে মেয়েটাকে!’
‘মরলেই বা কী? এমনিতেই তো তার জীবন শেষ! ‘
‘ছুরিটা সরিয়ে রাখো,’ কঠোর সুরে বলল রানা। ‘ওটা দিয়ে তোমার পেছনদিকে খোঁচালে তুমি খুব অখুশি হবে।’
হতাশ হওয়ায় কাঁধ ঝুলে গেল বেযুখফের। ‘সহজ একটা ব্যাপার বুঝতে পারছ না? আমরা পেয়ে যাব নতুন টেকনোলজির ডিভাইসটা। আর একবার দুটো ডিভাইস পাশাপাশি রেখে ছবি তুললে দুনিয়াকে দেখাতে পারব এরা আসলে কী করছে।’
করুণ চোখে বন্ধুকে দেখল নিকোলভ। ‘তাতভ, পুরনো ডিভাইসটা আর আমার কাছে নেই।’
অবাক হয়ে তাকে দেখল বেযুখফ। ‘কী বললে? হারিয়ে ফেলেছ?’
‘না, লুকিয়ে ফেলেছি। বাদ পড়েনি মাইক্রোফিল্ম আর ফ্ল্যাশ ড্রাইভ। কাজটা করেছি ট্রেইলার থেকে এদিকে আসার সময়।’
‘জঙ্গলে?’ ঝট্ করে জানালার দিকে তাকাল বেযুখফ। তার ভাব দেখে রানার মনে হলো, দৌড়ে গিয়ে ঢুকবে জঙ্গলে।
‘কাউকে বলব না কোথায় কাজটা করেছি। কেউ খুঁজে পাবে না। এমন কী তুমিও না, তাতভ।’
রাগে বেগুনী হলো রেডিয়ো স্টেশনের মালিক। ‘তুমি কি পাগল হলে, অ্যান্টোনিন? ওটা আমাদের একমাত্র সলিড প্রমাণ! ওটার জন্যে নিজের প্রাণের ঝুঁকি নিয়েছ!’
‘ওদের হাতে ধরা পড়লে সঙ্গে সঙ্গে ডিভাইসটা কেড়ে নেবে,’ বলল নিকোলভ। ‘বদলে মগজে গেঁথে দেবে বুলেট। কিন্তু আমাকে বাঁচতে হবে ইউনার জন্যে। ও ছাড়া আমার আর কেউ নেই।’
এতই রেগেছে, কয়েক মুহূর্ত চুপ করে থাকল তাতভ বেযুখভ। তারপর গম্ভীর কণ্ঠে বলল, ‘আসলে নিজের দোষেই সব হারিয়ে বসলে, নিকোলভ। হাতে কোনও প্রমাণ থাকল না। অথচ ভেবেছিলাম দু’জন মিলে লড়ব জানোয়ারগুলোর বিরুদ্ধে।’
নিচু গলায় বলল নিকোলভ, ‘ইউনাই ছিল আমার সব, ওকে যখন হারিয়ে বসেছি, প্রাণে বেঁচেই বা লাভ কী আমার?’
‘হায়, যিশু,’ মেঝেতে থুতু ফেলল তাতভ। ‘আসল দিকটাই চোখে পড়েনি তোমার! প্রমাণ হিসেবে খুব দরকারি ছিল ওই ডিভাইস। ওরা নিয়ে গেছে তোমার মেয়েকে। এবার আর কখনও ওকে দেখতে পাবে না। ‘
রানার দিকে তাকাল নিকোলভ। ‘রানা কথা দিয়েছে, ইউনাকে ফিরিয়ে আনবে। আমি ওকে বিশ্বাস করি।’
‘তো হঠাৎ করে কোথা থেকে এল. এত বিশ্বাস?’ ঝগড়াটে সুরে বলল বেযুখফ।
‘তা জানি না,’ অকপটে স্বীকার করল নিকোলভ।
‘তুমি পাগল হয়েছ, অ্যান্টোনিন,’ বিড়বিড় করে গালি দিতে শুরু করেছে তাতভ। কয়েক মুহূর্ত পর ভারী গলায় বলল, ‘ভাবতে পারছি না তুমি ওই কাজ করেছ! এবার খুন হব আমরা। ভাল চাইলে বলো কোথায় লুকিয়ে রেখেছ!’
‘বলতে পারব না, তাতভ,’ বলল নিকোলভ, ‘সত্যিই দুঃখিত। ওরা আমাদেরকে ধরে ফেললে তোমার পেট থেকে সব বের করে নেবে। সেক্ষেত্রেও মরব আমরা।’
ধীরে ধীরে মাথা নাড়ল বেযুখফ। ‘তুমি সর্বনাশ করলে, অ্যান্টোনিন। সত্যিই এবার খুন হব আমরা। তবে তার আগে শেষ কামড় দেব ওদের বুকে। চাই না তোমার ডিভাইস। কুড়াল দিয়ে এক কোপে মাথা কেটে নেব এই হারামজাদীর। তা হলেই পেয়ে যাব নতুন ডিভাইস!’
ছোট্ট ছুরি হাতে নকল তানিয়ার দিকে ফিরল বেযুখফ। নিথর পড়ে আছে মেয়েটা। তবে মোটা লোকটা এগোবার আগেই তার বুকে পিস্তল তাক করল রানা। নিচু স্বরে বলল, ‘পিস্তলে এখনও সতেরোটা বুলেট আছে। তোমার জন্যে লাগবে বড়জোর একটা। আর এক পা এগোলেই খুন হবে তুমি।’
জায়গায় থমকে গেছে বেযুখফ। ‘ওই মেয়ের প্রেমে পড়েছ, রানা? পাগল হলে তোমরা?’ আবারও এক পা এগোল সে।
শেষবারের মত সতর্ক করছি, বেযুখফ,’ ভীষণ গম্ভীর কণ্ঠে বলল রানা। ‘হাত থেকে ছুরিটা ফেলো।’
রানার হাতের গ্লক পিস্তলের মাযল চেয়ে আছে তাতভ বেযুখফের কপালের দিকে। এত কম রেঞ্জে বড়সড় মিষ্টি কুমড়োর সমান লাগছে মাথাটা। চোখ বুজেও গুলি করতে পারবে রানা। হলোপয়েন্ট বুলেট ফাটিয়ে দেবে করোটি। রানার তর্জনী চেপে বসল ট্রিগারে।
‘ভাঁওতা,’ বলল বেযুখফ। ‘এরই ভেতর দু’বার ধাপ্পা দিয়েছ। বুঝে গেছি, তুমি গুলি করবে না।’
‘বাড়াবাড়ি করলে মাথাটা উড়ে যাবে,’ সতর্ক করল রানা। বাধ্য হলে সত্যিই গুলি করবে। তবে চাইছে না কাজটা করতে। আরেকটু চেপে বসল ট্রিগারে তর্জনী।
ঠিক তখনই হাত ফসকে মেঝেতে পড়া পাকা তরমুজের মত বিস্ফোরিত হলো তাতভ বেযুখফের গোটা মাথা!
রানার চোখের সামনে চার টুকরো হয়ে নানাদিকে ছিটকে গেছে তাতভ বেযুখফের মাথা। দু’পা পিছিয়ে গেল লাশ, তারপর ধড়াস্ করে পড়ল মেঝেতে। পেছনের দেয়ালে ছলাৎ করে ছিটকে লেগেছে তাজা রক্ত।
মুহূর্তে বরফের মূর্তির মত জমাট বেঁধে গেছে রানা। ওর পিস্তল থেকে বেরোয়নি বুলেট। যদি বেরোত, তাওঁ নাইন এমএম বুলেট কোনওভাবেই কারও মাথা উড়িয়ে দিতে পারত না। ওই গুলি যে হাই-পাওয়ার্ড রাইফেলের, সেটা বুঝতে পরমুহূর্তের অর্ধেকটা ব্যয় হলো রানার। ওর পেছনে জঙ্গল থেকে এসেছে স্নাইপারের গুলি। ধোঁয়া দূর করতে যে জানালা খুলেছিল রানা, সেটা গলে ওর কাঁধের ওপর দিয়ে গিয়ে বেযুখফের কপালে ঢুকেছে বুলেট।
এবার হঠাৎ করেই শুরু হলো গুলির পর গুলি। ঝাঁঝরা হলো জানালার চৌকাঠ ও দেয়াল। বেশ কয়েকটা গুলি বিধল মেঝেতে। একটা বুলেট বুকে নিয়ে কাত হয়ে পড়ল প্রাক্তন সৈনিক। আরেকটা গুলি লাগল মৃত বেযুখফের ঊরুতে। মাংস খুবলে ফাটিয়ে দিল হাড়। জায়গাটা থকথক করছে রক্তে।
আগেই মেঝেতে ঝাঁপ দিয়েছে রানা, নিকোলভকে নিয়ে হুড়মুড় করে পড়েছে আরেক দিকে। ওদিকটা দেখতে পাবে না স্নাইপার। ব্যথায় ও ভয়ে আঁতকে উঠেছে নিকোলভ। পাথরের দেয়ালের কোণে তাকে ঠেলল রানা। চট করে তাকাল জানালার দিকে। হঠাৎ থেমে গেছে গুলি। জঙ্গলে কয়েকজনকে দেখতে পেয়ে রানা বুঝে গেল, মাত্র শুরু হয়েছে হামলা।
আবারও ওদেরকে খুঁজে নিয়েছে শত্রুরা। কীভাবে তা পারল, বুঝতে দেরি হলো না রানার। চট করে দেখল নকল তানিয়াকে। টের পেল, এবার হাতে সময় পাবে না ওরা। খপ্ করে নিকোলভের কাঁধ ধরল রানা, লোকটাকে ঠেলল দরজার দিকে। একমাত্র ওদিক দিয়েই বেরোতে পারবে ওরা। কপাল ভাল হলে পৌঁছে যাবে ছাউনির তলায়। সেক্ষেত্রে বুড়ো পিতরের স্টেশন ওয়্যাগনে চেপে…
কিন্তু মাত্র দু’কদম টলমল করে এগিয়েই হাঁটু ভেঙে পড়ল নিকোলভ। কাঁধ জড়িয়ে ধরে এগোতে গিয়ে উবু হয়েছে রানা। সোজা হয়ে ঝট করে খুলে দিল দরজার কবাট। আরেকটু হলে হোঁচট খেত টোমার গায়ে। গুলির আওয়াজে ভীষণ ভয় পেয়েছে কুকুরটা। লাফিয়ে গিয়ে পড়ল বারান্দার পচা কাঠের সিঁড়ির ধাপে। ওখান থেকে তীরবেগে ছুটে গিয়ে ঢুকল জঙ্গলে। দূর থেকে এল ওটার তারস্বরের ঘেউ-ঘেউ।
জঙ্গলের চারপাশ থেকে আসছে কালো পোশাক পরা সশস্ত্র লোক। বাড়ি ঘিরে ফেলছে তারা। রানা বুঝে গেল, দিনের আলোয় কোনওদিকেই কাভার নিতে পারবে না। অস্ত্র বলতে মাত্র একটা পিস্তল!
নিকোলভকে দাঁড় করিয়ে বাম হাতে তাকে ধরে রাখল রানা। দুটো গুলি পাঠাল জঙ্গলের দিকে। তবে ওদিক থেকে এল অন্তত ত্ৰিশটা বুলেট। চুরমার হলো বারান্দার কাঠ। বাধ্য হয়ে আবারও পেছাল রানা ও নিকোলভ। দু’জনই বুঝে গেল, কোথাও পালাতে পারবে না ওরা। চারদিক থেকে আসছে অন্তত দশজন সৈনিক। একটু পর ঝাঁঝরা হবে ওরা।
লাথি মেরে দরজা বন্ধ করল রানা।
‘আমরা ফাঁদে পড়েছি!’ বেসুরো কণ্ঠে বলল নিকোলভ। ‘এবার খুন হব। কিছুই করার নেই।’
‘ওরা তোমাকে খুন করবে না,’ বলল রানা। ওর ধারণা, বেহুদা মরেছে তাতভ বেযুখফ। ওই গুলি ছিল ওকে শেষ করার জন্যে। এরপর নিশ্চয়ই সতর্ক করা হয়েছে স্নাইপারকে। অ্যান্টোনিন নিকোলভকে মারা যাবে না। এক্স এজেন্টের কাছেই থাকার কথা এস. এম. ৬১৪৩ ডিভাইস। ওটা চাই তাদের।
‘আর তোমাকে?’ জানতে চাইল নিকোলভ, ‘মেরে ফেলবে?’
‘একসময়ে তো বিদায় নিতেই হয়,’ বলল রানা। ‘কবে, কখন বা কীভাবে বিদায় নেব সেটাই দেখার বিষয়।’ পিস্তলে রয়েছে মাত্র পনেরোটা বুলেট। রানা ঠিক করেছে, চেষ্টা করবে অন্তত পনেরোজনকে পৃথিবী থেকে বিদায় করতে। সবসময় চেয়েছে: মৃত্যু যেন হয় রণক্ষেত্রে। সেটাই বোধহয় নিয়তি ওর।
শেষবারের মত লড়বে। খুব শান্ত হয়ে গেছে রানার মন। নরম সুরে বলল, ‘নিকোলভ, চুলোর ওদিকে যাও। ওটা লোহার তৈরি। ওখানে আড়াল নিলে গায়ে গুলি লাগবে না। একটু পর গুলি করতে করতে আসবে ওরা।’
‘তোমার পাশেই থাকব,’ আড়ষ্ট কণ্ঠে বলল নিকোলভ, ‘কাপুরুষ নই।
আস্তে করে মাথা নাড়ল রানা। খপ করে ধরল আহত লোকটার ডান বাহু, জোর করে তাকে ঠেলে দিল চুলা ও দেয়ালের মাঝে সরু জায়গাটায়। ‘মাথা নিচু রেখো, নিকোলভ। কোথাও সরে যেয়ো না। নইলে আমি নিজেই গুলি করব। বুঝতে পেরেছ?’
চুপ করে ঘরের মাঝে দাঁড়িয়ে থাকল রানা। বড় করে দম নিল। পিস্তল তাক করল দরজার দিকে। বিড়বিড় করে নিজেকে বলল, ‘তা হলে বিদায়, রানা!’
তখনই বিস্ফোরণের মত আওয়াজ তুলে দুম করে খুলে গেল দরজা!
পর পর দু’বার গুলি করল রানা। দরজা দিয়ে ঢুকেই মেঝেতে পড়ল প্রথম সৈনিক। লাশ হয়েছে মাথায় বুলেট নিয়ে। তার পাশেই শুয়ে পড়ল দ্বিতীয় সৈনিকের লাশ। বাইরে বুটের আওয়াজ। কয়েকজন। মুহুর্মুহুঃ গর্জে উঠছে আগ্নেয়াস্ত্র।
দৃঢ় ভঙ্গিতে ঘরের মাঝে দাঁড়িয়ে থাকল রানা, টার্গেট পাওয়ার জন্যে তৈরি। আবারও দু’বার গুলি করল। দেখতে পেল দরজার ঠিক বাইরেই হুড়মুড় করে পড়ল দুই সৈনিক। একবার দরজার সামনে বালির বস্তার মত লাশ জমে গেলে শত্রুদেরকে আসতে হবে জানালা দিয়ে।
এবার হয়তো সেটাই করবে তারা।
গ্লকের মাযল থেকে বেরোচ্ছে ধূসর ধোঁয়া। রানার পিস্তলে আছে এগারোটা বুলেট। ধীর গতি তুলে চলছে ওর হৃৎপিণ্ড। ‘আয়, সব শেষ হোক,’ বিড়বিড় করল রানা।
কিন্তু তখনই দুই জানালা গলে ভেতরে পড়ল চল্লিশ এম এম-এর দুটো গ্রেনেড। একটা থামল রানার পায়ের পাশে।
পরক্ষণে এল বিকট আওয়াজ। ঝলসে উঠল অত্যুজ্জ্বল সাদা আলো। দৃষ্টি ও শ্রবণশক্তি দুটোই হারাল রানা। টের পেল, হাত থেকে খসে পড়েছে গ্লক পিস্তল। পরমুহূর্তে বুঝল, ওর দিকে সাঁই করে উঠে আসছে মেঝেটা।
ঘরে ফেলা হয়েছে স্টান গ্রেনেড। নিজেদের সুনাম বজায় রেখেছে ওগুলো। কোটি ক্যাণ্ডেলা ম্যাগনেসিয়াম ফ্লেয়ার আর অ্যামোনিয়াম নাইট্রেট বিস্ফোরিত হওয়ায় তৈরি হয়েছে এক শত আশি ডেসিবল আওয়াজ। পৃথিবীর সেরা শক্তিশালী লোকও প্রায় অচেতন হবে। জেদ করে উঠে দাঁড়াতে চাইল রানা। কিন্তু কানের ওপর ভয়ানক চাপ পড়ায় নষ্ট হয়েছে ভারসাম্যের চেতনা। মাথার ভেতর জোরালো ঝিনঝিন আওয়াজ। বেশ কিছুক্ষণ জ্বলজ্বলে সূর্য দেখলে যেভাবে চোখ ধাঁধিয়ে যায়, সেই অবস্থা ওর।
আবছা বুঝল কী যেন হচ্ছে চারপাশে। কাঁপছে মেঝে। হুড়মুড় করে ঘরে ঢুকল কারা যেন। একটা বুট চেপে বসল ওর বুকে। খপ্ করে ধরা হলো দুই হাত। পরক্ষণে টেনে দাঁড় করিয়ে দেয়া হলো ওকে। হ্যাণ্ডকাফে দু’হাত আটকে দিল কেউ। কাছেই ধস্তাধস্তির আওয়াজ। বন্দি হয়েছে নিকোলভ। রানার ঘাড়ে ঠেসে ধরা হলো রাইফেলের শীতল নল। পেছন থেকে ঠেলা দিল কারা যেন।
দরজা পার করে বারান্দায় নেয়া হলো রানাকে। চারপাশে শুধু উজ্জ্বল সাদা আলো দেখছে ও। তবে জানে, ধীরে ধীরে স্বাভাবিক হবে অনুভূতি। তখন আসবে বমি-বমি ভাব, মাথাঘোরা ও সামান্য ভারসাম্যহীনতা। আপাতত অসহায় ও, লড়তে পারবে না। দাঁড়িয়ে থাকাও প্রায় অসম্ভব।
কানে যেন ঢুকেছে হাজারখানেক ঝিঁঝি পোকা। তারই ভেতর শুনতে পেল কারা যেন কথা বলছে। কাছেই ভারী ডিজেল ইঞ্জিনের ট্রাক। নাকে এল ঝাঁঝাল ধোঁয়া। ওকে ধাক্কা দিয়ে নিয়ে যাচ্ছে কারা যেন। তুলে দেয়া হলো সমতল কোনও মেঝেতে। ওর সঙ্গে নিকোলভকে তোলা হয়েছে কি না, বলতে পারবে না রানা। বিড়বিড় করল, ‘নিকোলভ?’ ওর মনে হলো বহু দূর থেকে এল নিজের কণ্ঠস্বর।
কর্কশ হাসল কেউ। ‘আরে, শালা, নিজে বাঁচবি কি না, সেটা ভেবে দ্যাখ!’
একা হয়েছে, টের পেল রানা। ধুম শব্দে বন্ধ হলো ধাতব দরজা। হাতড়ে দেখল, একদিকে লোহার দেয়াল। ওকে তোলা হয়েছে কাভার্ড ট্রাকে। হোঁচট খেয়ে রওনা হলো গাড়ি। পেরিয়ে গেল অস্বস্তিকর কিছুক্ষণ। সময় কাটতে চাইছে না ওর। উঁচু-নিচু সরু রাস্তা ধরে দুলতে দুলতে চলেছে ট্রাক। একদিকের দেয়ালে দু’পা ঠেকিয়ে সোজা হয়ে বসতে চাইল রানা। কিছুক্ষণ পর বুঝল, ওরা উঠেছে পাকা সড়কে। এরই ভেতর ফিরে পেয়েছে শ্রবণ ও দৃষ্টিশক্তির নব্বুই ভাগ। বাকি দশ ভাগ ফিরতে লাগবে পুরো দুই দিন।
মনে মনে কিছু বিষয় গুছিয়ে নিতে চাইল রানা।
প্রথম থেকেই ভুল পথে ছিল। সঙ্গে জুটে গিয়েছিল নকল ডিটেকটিভ। ভাবতে গিয়ে তিক্ত হাসল রানা। ওই মেয়ে বিপদে পড়েছে ভেবে দুশ্চিন্তা করেছে। আর এখন ও নিজেই বন্দি। ইউনা বা তার বাবা কোথায়, জানে না। ওর দায়িত্ব ছিল বাচ্চা মেয়েটাকে ফ্রান্সে পৌঁছে দেয়া। পরে বুঝেছে, নিরীহ একজন বাবা চাইছে সন্তানকে বিপদ থেকে আড়াল করতে। সেটা পারেনি সে। রানা নিজেই বা কী করতে পেরেছে? ইউনা ও নিকোলভের দায়িত্ব নিজের কাঁধে তুলে নিয়েছিল। চরমভাবে ব্যর্থ হয়েছে ও।
মাত্র একটা উপায়ে এই ক্ষতি পুষিয়ে নেয়া যায়।
আগে মুক্ত হতে হবে, তারপর খুঁজে বের করবে ইউনা আর ওর বাবাকে। তাদেরকে পৌঁছে দেবে ফ্রান্সে। এ ছাড়া নিজের দায় এড়াতে পারবে না রানা।
একঘণ্টার বেশি হলো এগিয়ে চলেছে ট্রাক। বদ্ধ বাক্সের ভেতর ইঞ্জিনের চাপা আওয়াজ শুনছে রানা। মাঝে মাঝে কমে আসছে ট্রাকের গতি। সামনে বোধহয় পড়ছে গ্রাম, বা জ্যাম বেধেছে হাইওয়েতে। ট্রাকের সঙ্গে কোনও কনভয় আছে কি না, জানা নেই ওর। হয়তো অন্য কোনও ট্রাকে তোলা হয়েছে নিকোলভকে। ওর ভুল না হলে ওকে নেয়া হচ্ছে মস্কো শহরে। এরপর কী করবে, সেটা স্পষ্ট নয়। তবে সম্ভাবনা খুব বেশি, ক্লোনও বাড়ির ভেতর নিয়ে জিজ্ঞাসাবাদ করা হবে, তারপর ওর মগজে গেঁথে দেবে দুটো বুলেট। পরদিন সকালে বা বিকেলে নর্দমায় পাওয়া যাবে ওঁর লাশ।
কিন্তু খুনই যদি করবে, তো ওই খামারেই তা করতে পারত। রানার মনে হলো, অন্য উদ্দেশ্য আছে এদের। সঠিক সময়ে জানা যাবে সেটা 1
মসৃণ হলো পিচঢালা পথ। রানা বুঝল, ট্রাক উঠেছে ফেডারেল হাইওয়েতে। মস্কো ত্যাগ করে এ পথেই নকল তানিয়াকে নিয়ে বেযুখফের খামারে গিয়েছিল ও। আরও কিছুক্ষণ পর মস্কোর শহরতলীতে পৌছল ট্রাক। একটু পর পর থামতে হচ্ছে ওটাকে। স্টান গ্রেনেডের বিস্ফোরণে এখনও ঝনঝন করছে রানার কান। তবুও ধাতব দেয়াল ভেদ করে আসছে বাইরের নানান আওয়াজ। আরও মিনিট দশেক পর উধাও হলো ইঞ্জিনের গর্জন। থেমে গেল ট্রাক। বাইরে কথা বলছে কারা যেন। খড়-খড় আওয়াজে কী যেন সরে গেল। রানা আন্দাজ করল, ওটা ভারী ওয়াএয়ার মেশ সিকিউরিটি গেট। হোঁচট খেয়ে এগোল ট্রাক। তবে এক শত গজ যাওয়ার পর থামল। খুলে গেল পেছনের দরজা। হঠাৎ চোখে উজ্জ্বল আলো পড়তেই আবার অন্ধ হলো রানা। এখনও পরিষ্কার হয়নি দৃষ্টি। কয়েক সেকেণ্ড পর আবছাভাবে দেখল দুই লোককে। তারা হাত বাড়িয়ে ট্রাক থেকে নামিয়ে নিল ওকে। শক্তপোক্ত দেহের লোক তারা। পরনে কালো জ্যাকেট। মাথা ন্যাড়া। রানার দু’হাত শক্ত হাতে ধরে এগোল দু’জন। চারপাশে কংক্রিটের উঠান। প্রায় অন্ধ রানা দেখল, দূরে ইঁটের উঁচু দেয়ালের ওপর ধাতব বেড়া। জায়গাটা বোধহয় একসময় মিলিটারি বেস বা জেলখানা ছিল। এখন সবই পরিত্যক্ত। শহর থেকে বোধহয় দূরে। আশপাশে কোনও আওয়াজ নেই। তার মানেই, কোনও সাক্ষী থাকবে না।
‘এটা আমার হোটেল নয়,’ জানাল রানা। ওর মনে হলো না কথাটা শুনে মজা পেয়েছে লোকদু’জন। ওকে নিয়ে ধূসর এক দালানে ঢুকল তারা। স্টান গ্রেনেড বিস্ফোরণের কারণে এখনও টলছে রানা। হাঁটছে সরু এক করিডোর ধরে। ভাবছে, ও যেন আছে ঝোড়ো সাগরে কোনও জাহাজে। দূরে গেছে সংকীর্ণ করিডোর। কিছুক্ষণ পর একটা ঘরে ঢোকানো হলো রানাকে। ছোরা বের করে কেটে দেয়া হলো দুই কবজির কে টাই। খুলে নেয়া হলো জ্যাকেট। বাদ পড়ল না রানার বেল্ট, হাতঘড়ি ও বুট। ওকে পুরো উলঙ্গ করেনি এরা। আবারও ওকে নিয়ে রওনা হলো লোকদু’জন। রানা বুঝল, আকারে বিশাল এই দালান। নানান করিডোর ধরে এগোবার পর ওকে দাঁড় করানো হলো ধাতব এক দরজার সামনে। খোলা হলো তালা। জোরে ঠেলা দিতেই ভেতরের দিকে খুলে গেল কবাট। পেছন থেকে ঘরের ভেতর ঠেলে দেয়া হলো রানাকে। ছোট্ট ঘর। জানালা নেই। আসবাবপত্র বলতে কাঠের একটা বেঞ্চি। উল্টোদিকে ধাতব টয়লেট।
‘অনেক ধন্যবাদ,’ ঘুরে দাঁড়িয়ে বলল রানা। ‘এবার বলো, কাঁটায় ডিনার? খিদে লেগেছে।’
দাঁত-মুখ খিঁচিয়ে ওকে দেখল লোকদু’জন। দড়াম করে বন্ধ করল ধাতব দরজা। রানা দেখল, ভেতরের দিকে হ্যাণ্ডেল নেই। যন্ত্রপাতি থাকলেও খুলতে পারত না এই দরজা।
আপাতত কিছুই করার নেই। বেঞ্চিতে বসে চারপাশ দেখন। ছাতে সাদা নিয়ন বাতি। এরপর কী ঘটে সেজন্যে অপেক্ষা করতে হবে ওকে।
অপেক্ষা করল রানা। পেরোল বেশ কয়েক ঘণ্টা। স্বাভাবিক হয়েছে দৃষ্টিশক্তি। কানের ভেতর কমেছে ঝিঁঝিপোকার ডাক। ছোট্ট ঘরে পায়চারি করে রানা দেখল, ঠিকভাবেই ফিরেছে ভারসাম্য। এই ঘরে দৃশ্যমান কোনও ক্যামেরা নেই। তবে গোপনে হয়তো রাখা হয়েছে। হয়তো ওর ওপর চোখ রেখেছে লোকগুলো।
সময় কাটছে না বলে এক শ’বার বুকডন দিল রানা। বেঞ্চির নিচে পা বাধিয়ে সিট আপ করল এক শ’বার। পেটের পেশিতে টান পড়ায় বাদ দিল ব্যায়াম। মনের ঘড়িটা টিকটিক করে চলছে অবিরাম। মাঝে মাঝেই ভাবছে, আর কতক্ষণ আটকে রাখবে এরা?
আরও বহুক্ষণ পর দরজার বাইরে চাবির ঝনঝন শুনল রানা। বেঞ্চি ছেড়ে উঠে দাঁড়াল। ন্যাড়া-মাথা সেই দুই লোক ঢুকল ঘরে। চোখে স্পষ্ট রাগ। একজনের হাতে পিস্তল। ওটা চিনল রানা। এমপি-৪৪৩ গ্র্যাচ নাইন এমএম। আজকাল ওটা ব্যবহার করছে রাশান মিলিটারি। ভারী অস্ত্র। কার্বন ও স্টেইনলেস স্টিলের তৈরি। ম্যাগাযিনে আঠারোটা বুলেট। ভরসা করার মতই মেশিন পিস্তল। মাযলে পেঁচিয়ে আটকে নেয়া হয়েছে সাইলেন্সার। বদ্ধ জায়গায় এক গুলিতে ওর মগজ নানানদিকে ছিটিয়ে দিতে পারবে লোকটা। সেজন্যে কানে আওয়াজের চাপ নিতে হবে না।
দ্বিতীয় গার্ডের হাতে ব্যাগ। ওটা থেকে বেরোল রানার জ্যাকেট, বুট, বেল্ট ও হাতঘড়ি। রানা বুঝল, ওকে ছেড়ে দেবার জন্যে এখানে আসেনি এরা। পোশাক, বেল্ট ও বুট নিয়ে ধীর ভঙ্গিতে রেডি হতে লাগল ও। ভাবছে, কীভাবে কাবু করবে দুই ষণ্ডাকে। কয়েক সেকেণ্ড পর বুঝল, আসলে কোনও উপায় নেই। বুটের ফিতা দিয়ে শ্বাসরুদ্ধ করতে পারবে না এদের। চট করে হাতে আসবে না নাইন এমএম গ্র্যাচ। সুতরাং, আপাতত অপেক্ষা করতে হবে ওকে।
বুট পরার পর ওকে উঠে দাঁড়াতে ইশারা করল তারা। দূর থেকে ওর মাথার দিকে পিস্তলের মাযল তাক করেছে একজন। অন্যজন কোমরের কাছ থেকে হ্যাণ্ডকাফ নিয়ে এগিয়ে এল। তার দিকে বাধ্য ছেলের মত দু’হাত বাড়িয়ে দিল রানা। লোকটার ঘাড় ভেঙে দিলে নিজেই খুন হবে গুলি খেয়ে।
সেল থেকে বের করে একইরকম বেশ কয়েকটা করিডোর ধরে রানাকে নিয়ে চলল তারা। এসব করিডোরের মানচিত্র মনে মনে তৈরি করছে বিসিআই এজেন্ট। কিছুক্ষণ হাঁটার পর পৌঁছুল সাধারণ এক দরজার সামনে। কবাটে টোকা দেয়ার পর দরজা খুলল ডানদিকের গার্ড। কোমর থেকে নিল এক গোছা চাবি। ওখান থেকে একটা বেছে নিয়ে খুলল হ্যাণ্ডকাফের তালা। অন্য গার্ড সর্বক্ষণ মেশিন পিস্তলের মাযল তাক করে রাখল রানার মাথার দিকে। এবার ধাক্কা দিয়ে ওকে পাঠিয়ে দেয়া হলো ঘরের ভেতর।
হোঁচট খেয়ে এগোল রানা। ঢুকে পড়েছে বড় এক ঘরে। একসময় এ দালান বোধহয় ছিল মিলিটারির ফ্যাসিলিটি। এ ঘর ছিল মেস হল বা রিসেপশন লাউঞ্জ। জানালায় ঝুলছে পর্দা। সেগুলোর মাঝ দিয়ে রানা দেখল, ফুরিয়ে এসেছে দিনের আলো। ছাতের ফিটিং থেকে আসছে মোলায়েম বাতি। মেঝেতে বহুকালের পুরনো হলদেটে লিনোলিয়াম টাইল্স্। ঘরের ভেতর মুখোমুখি দুটো নীল সোফা। একপাশে নিচু টেবিল। আসবাবপত্র দেখে রানার মনে হলো, কেউ ব্যর্থ চেষ্টা করেছে কাউকে আপ্যায়ন করতে। খুব দ্রুত গুছিয়ে নেয়া হয়েছে এ ঘর। একদিকের দেয়ালে পুরনো একটি টেবিল। ওটার ওপরদিক ফরমাইকা দিয়ে তৈরি। টেবিলের ওপর একটা ট্রে। ওখানে ক্রিস্টালের দুটো গ্লাস ও একটা ডিক্যান্টার। ওই বোতলের ভেতরে উইস্কি বা ব্র্যাণ্ডি। এসব ঠিক মানাচ্ছে না যেন। বাতাসে সোঁদা গন্ধ। ওটা বলে দিচ্ছে, বহু দিন পর খোলা হয়েছে এ ঘর।
দরজার দিকে মুখ করে সোফায় বসে আছে একহারা এক লোক। পরনে নামকরা দরজির তৈরি হালকা ধূসর, দামি সুট। রানা ভেতরে পা রাখতেই উঠে দাঁড়িয়েছে লোকটা। বয়স হবে ষাট মত। চেহারায় আভিজাত্য। উঁচু দুই ভুরু থেকে দেড় ইঞ্চি ওপরে শুরু হয়েছে পাতলা, ধূসর চুল। টানটান হয়ে দাঁড়িয়ে আছে সে। যে কেউ বুঝবে, এই বয়সেও সম্পূর্ণ ফিট। পায়ে কালো চামড়ার জুতো আয়নার মত চকচক করছে, দেখে নেয়া যাবে নিজের মুখ। পলকে রানা বুঝল, এক সময় এই লোক ছিল আর্মি অফিসার।
‘আপনাকে দেখে খুশি হলাম,’ বাগানে কারও দেয়া পার্টিতে পরিচিত হচ্ছে, সেই সুরে পরিষ্কার ইংরেজিতে বলল লোকটা। ‘আজকের দিনটা ছিল দীর্ঘ এবং ক্লান্তিকর। প্লিয, এগিয়ে এসে সোফায় বসুন।’
‘আপনি ইংরেজ,’ বিস্ময় লুকাতে পারল না রানা। ভেবেছিল দেখবে রাশান ইন্টেলিজেন্সের অফিসার ভ্যানকিন কাপরিস্কিকে। তাকে ভীষণ ভয় নিকোলভের।
‘আপনাকে এতক্ষণ আটকে রাখা হয়েছে বলে সত্যিই দুঃখিত,’ বলল লোকটা। ‘তবে নিশ্চয়ই বুঝতে পারছেন, সময় স্বল্প বলে এই ঘরটাও গুছিয়ে নিতে পারেনি রাশানরা। এই দেশ তো আর ইংল্যাণ্ড নয়।’ চট্ করে হাতঘড়ি দেখল সে। হাতের ইশারায় দেখাল টেবিলে রাখা গ্লাস ও ডিক্যান্টার। ‘আশা করি ড্রিঙ্ক নেবেন, মেজর রানা? নাকি আপনাকে ডাকব বিসিআই-এর উজ্জ্বলতম এজেন্ট এম. আর. নাইন নামে? শুনেছি সব ধরনের মদের ভেতর স্কচই বেশি পছন্দ করেন।’
‘খালি পেটে ওসব খাই না,’ বলল রানা। ‘তা ছাড়া, অচেনা কারও সঙ্গে ড্রিঙ্কেও আপত্তি আছে আমার। মনে তো পড়ছে না যে নিজের পরিচয় দিয়েছেন আপনি।’
‘আমি শোফেল্ড। কর্নেল উইলিয়াম শোফেল্ড।
‘তো, এখন নিশ্চয়ই আশা করছেন আপনাকে স্যর বলে সম্বোধন করব?’
‘না, তা নয়। আমি অবসরপ্রাপ্ত। রাশানদের মত পুরনো র‍্যাঙ্ক নিয়ে বাড়াবাড়ি করি না। অবশ্য সম্মান দেখালে কারই বা খারাপ লাগে?’
‘আমার ধারণা, সম্মান পেতে হলে সেটা অর্জন করতে হয়।’
‘আমার পদবি যথেষ্ট নয়?’
‘সবসময় নয়।’
‘আপনি উজ্জ্বল মিলিটারি ক্যারিয়ার ছেড়ে বিসিআই-এ যোগ দেন। তারপর হয়ে ওঠেন দুনিয়ার সেরা কয়েকজন স্পাইয়ের একজন।
‘মনে হচ্ছে ডোশিয়েটা ভাল করেই ঘেঁটে দেখেছেন।’
মৃদু হাসল কর্নেল শোফেল্ড। ‘ধরে নিন কিছুই বাদ পড়েনি। নিজেকে যতটা চেনেন, আমি হয়তো তার চেয়ে বেশিই চিনি আপনাকে।’
‘তো এখানে কী করছেন আপনি?’
টেবিলের পাশে থামল প্রাক্তন কর্নেল। উইস্কির বোতল থেকে গ্লাসে ঢেলে নিল সোনালি তরল। সরাসরি তাকাল রানার চোখে। ‘অফিশিয়ালি আমি প্রাক্তন কেজিবি বা বর্তমান এফএসবির মিশন চিফ। বলতে পারেন গাল ভরা পদবি। তবে অফিশিয়ালি আমার অস্তিত্ব নেই এ দেশে। পরে এ বিষয়ে আপনাকে সব খুলে বলব। তার আগে জরুরি কিছু কথা বলে নিতে চাই।’ যে সোফায় বসে ছিল, তার উল্টোদিকের সোফা দেখাল। ‘আসুন, বসে আলাপ করি?’
‘গত কয়েক ঘণ্টা বসে থেকেছি, এখন আর বসতে চাই না,’ বলল রানা।
‘আপনি দাঁড়াতে চাইলে আমার আপত্তি নেই,’ নিজের সোফায় গিয়ে আরাম করে বসল শোফেল্ড। স্কচে হালকা চুমুক দিয়ে হেলান দিল সোফার পিঠে। ডান পা তুলে দিয়েছে অন্য পায়ের ওপর। ‘বহু দিন ধরেই ভাবছি, সত্যিই ভাল হতো আপনার সঙ্গে দেখা হলে। তবে আপনাকে খুঁজে পাওয়া খুব কঠিন কাজ।’
‘তা-ই?’
‘হ্যাঁ।’ মৃদু হাসল উইলিয়াম শোফেল্ড।
‘আমার কিন্তু ভাল লাগছে না শত্রুর সঙ্গে এসব গল্প করতে।’
হাসিটা চওড়া হলো শোফেল্ডের। ‘জানলে খুশি হবেন, আপনার কারণে বদলে নেয়া হয়েছে আমাদের প্ল্যান। ‘
‘আরেকটু হলে গুলি করে ঘাড় ছিঁড়ে নিত আপনাদের স্নাইপার। আমার বদলে মারা পড়েছে তাতভ বেযুখফ। খুশি হওয়ার মত কিছু দেখছি না।’
‘গুলির জন্যে দুঃখিত,’ মুচকি হাসল শোফেল্ড। ‘বোধহয় খিঁচ ধরেছিল স্নাইপারের আঙুলে। নিশ্চয়ই বোঝেন, এমন কী মিশন চিফও প্ল্যান অনুযায়ী সব করতে পারে না। সব কিছুতেই থাকে’ সৌভাগ্য বা দুর্ভাগ্য। তবে এখন অতীত ঘেঁটে লাভ নেই। আপনি আর আমি আছি নিরাপদে।’
‘এখানে ধরে এনেছেন, সেজন্যে বোধহয় খুশি হওয়া উচিত আমার?’ বলল রানা, ‘এবার ঝেড়ে কাশুন, বুঝিয়ে দিন আপনার উদ্দেশ্যটা কী।’
‘একদম সঠিক পয়েণ্টে পৌঁছে গেছেন।’
‘তবে আপনার বক্তব্য শোনার আগে আমি জানতে চাই, অ্যান্টোনিন নিকোলভ আর তার মেয়ে এখন কোথায়।’
‘ভাল আছে,’ বলল শোফেল্ড। ‘আমরা তো আর পশু নই। ওই বাচ্চার দায়িত্বে আছেন দক্ষ এক মহিলা ডাক্তার। নিকোলভের কাছ থেকে জরুরি কিছু তথ্য চাইছি। সেজন্যে তাকে নেয়া হয়েছে অন্য জায়গায়। যে বিষয় নিয়ে এত কিছু, সেটি কিন্তু লেখা হয়েছে ইতিহাসের পাতায়।
‘তাই শুনেছি।’
আরেক চুমুক উইস্কি গিলে মুখ দিয়ে চপ্ করে আওয়াজ তুলল প্রাক্তন কর্নেল। ‘অনেক কিছুই জেনেছেন। আপনাকে খুলে বলেছে অ্যান্টোনিন নিকোলভ আর তাতভ বেযুখফ। তবে আরও বহু কিছু একদম জানেন না। সেটা জানাব আমি।’
‘এটা জানি, রাশান ইন্টেলিজেন্সের হয়ে কাজ করত নিকোলভ,’ বলল রানা। ‘এ কারণেই কৌতূহল হচ্ছে: আপনার বলা আমরা আসলে কারা?’
পাত্তা না দেয়ার ভঙ্গিতে আস্তে করে হাত ঝাড়ল শোফেল্ড। ‘বলুন কারা নই? রাশান, ব্রিটিশ, আমেরিকান, চাইনিয, ফ্রেঞ্চ, ভারতীয়… কে নেই এই দলে? এ যুগে আমরা আর ওরা বলে দেশ ভাগ করতে পারবেন না। বহু দিন থেকেই হিংসা-প্রতিহিংসা ভুলে পরস্পরকে সহায়তা করছি আমরা। মহাশূন্য বিজয়, অস্ত্র ব্যবসার প্রতিযোগিতা সবই এখন অতীতের বিষয়। আমরা বহু আগেই জেনেছি প্রতিযোগিতা চললে বেশিদূর এগোতে পারব না। তাই বহু দিন ধরেই পরস্পরকে সাহায্য করছে শক্তিশালী প্রতিটি দেশ। উদ্দেশ্য মহৎ। উন্নয়নের জন্যে পৃথিবীর প্রতিটি অংশে বজায় রাখতে হবে ভারসাম্য। পুব ও পশ্চিমের শক্তিগুলো সেটাই চাইছে। যদিও সাধারণ মানুষের চোখে ধুলো দেয়ার জন্যে চলছে দুই পক্ষের পুতুল নাচ বৈরিতার খেলা। ফলে ব্যস্ত হয়ে পক্ষ বেছে নিচ্ছে দুর্বল মনের সাধারণ মানুষ। তাতে তারা যথেষ্ট খুশি। আমরাও ঘাঁটাচ্ছি না তাদেরকে।’
‘মানুষের জন্যে এতকিছু করছেন শুনে খুশি হলাম,’ বলল রানা। ‘আন্দাজ করছি, আপনি নিজেও পুতুল নাচের কয়েকটা সুতো হাতে রেখেছেন। …এত ক্ষমতাশালী একজনের সামনে হাজির হয়ে আমার বোধহয় গর্বিত হওয়া উচিত।’
মৃদু কাঁধ ঝাঁকাল শোফেল্ড। নীরবে যেন বুঝিয়ে দিল, কাউকে না কাউকে তো দায়িত্ব নিতেই হবে।
‘আপনি তো রাশানদের সঙ্গে মিলেমিশে কাজ করছেন,’ বলল রানা, ‘তো নিশ্চয়ই জানেন, তানিয়া আজোরভ নামে যে মেয়েকে পাঠানো হয়েছিল, সে নকল ডিটেকটিভ। আমি জানতে চাই, আসলে সে কে। কৌতূহল হচ্ছে সে এখন কেমন আছে।’
‘ওই মেয়ে এজেণ্ট বেলিনভ। শুনে খুশি হবেন, ভয়াবহ ট্রমা থেকে চমৎকারভাবে সুস্থ হয়ে উঠছে সে। যদিও মনে পড়বে না গত দেড় দিনের স্মৃতি। শত্রু এজেন্টের ব্যাপারে ভালমন্দ খোঁজ নিচ্ছেন বলে ভাল লাগছে। ভাবতে পারিনি আপনি এতটা ভাবপ্রবণ।’
‘পায়ের কড়ে আঙুল থেকে শুরু করে আমার মাথা জুড়ে বিশাল হৃদয়,’ বলল রানা। ‘দয়া করে বলতে পারেন মেয়েটার ডাক নাম কী?’
‘নিশ্চয়ই বলতে পারি। ওর ডাক নাম গালিনা। পদবি সহ তার নাম মেজর গালিনা বেলিনভ। বহু দিন ধরেই কাজ করছে আমাদের সঙ্গে।’
‘মেয়েটার মাথায় বিশেষ এক ডিভাইস ঢোকানো হয়েছে,’ বলল রানা। ‘ঠিকই বলেছিল বেয়ুখফ। বর্তমান ডিভাইসটা নিশ্চয়ই এস. এম. ৬১৪৩ ডিভাইসের উত্তরসুরি?’
‘ভুল নয়,’ সামান্য বিস্ময়ের সঙ্গে বলল প্রাক্তন কর্নেল, ‘ভাবতে পারিনি যে এতটা জেনে নিতে পারবেন।’
‘আরও কিছু বিষয় জেনেছি,’ বলল রানা, ‘যেমন ওই ডিভাইস দিয়ে মেয়েটাকে নিয়ন্ত্রণ করতে পারেন। একইসঙ্গে ওটা হোমিং ডিভাইসও। আর এজন্যেই এত সহজে আমাদের খুঁজে পেয়েছে আপনাদের গুণ্ডারা। সেই প্রথম থেকেই ট্র্যাক করছেন মেজর বেলিনভকে।’‘আধুনিক টেকনোলজি বলব না,’ বলল শোফেল্ড। ‘প্রতিটি স্মার্ট ফোনেই আছে এই চিপ। যে-কোনও ইন্টেলিজেন্স এজেন্সি চাইলেই ওটার মাধ্যমে যে-কাউকে ট্র্যাক করতে পারে। তবে ঠিকই বলেছেন, ভিআনুকোভা এয়ারপোর্টে এজেন্ট বেলিনভ যাওয়ার পর থেকেই জানতাম, কোথায় আছেন আপনি। যখন মস্কো থেকে পালিয়ে গ্রামাঞ্চলে গেলেন, তখনও চাইলে যে-কোনও সময়ে বাধা দিতে পারতাম। সর্বক্ষণ শুনেছি আপনার প্রতিটি কথা। এক পর্যায়ে মনে হলো, পরস্পরকে পছন্দ করছেন আপনারা। তবে প্রেমের সুযোগটা আর দিতে পারলাম না।’
‘আধুনিক টেকনোলজির খারাপ দিক,’ বলল রানা। ‘তবে ওই খামারে আমরা পৌঁছুলে যখন প্রমাণ হিসেবে ডিভাইসটা দেখাল নিকোলভ, তখন আপনাদের এজেণ্ট ওটা কেড়ে নিতে চাইল না কেন? তা হলে কি ধরে নেব তাকে প্রোগ্রামিং করা হয়নি? সেক্ষেত্রে আপনার কথাই ঠিক, এজেণ্ট বেলিনভ ছিল আপনার হাতের সামান্য পুতুল। ঠিক সময়ে মেশিনের মত অফ করে দেয়া হয়েছে তাকে। আমি কি ভুল বলেছি?’
‘প্রায় ঠিকই বলেছেন,’ মৃদু হাসল শোফেল্ড। ‘তার মিশন ছিল নিকোলভ আর এস. এম. ৬১৪৩ ডিভাইস খুঁজে বের করা। একইসঙ্গে তার মাধ্যমে আমরা জানলাম আপনি কী করছেন, কী শুনছেন বা কী বলছেন। বহু দূরে চলে গেছে নিকোলভ। তাকে খুঁজতে গেলেন। ফলে আপনাদেরকে ধরার জন্যে দরকারি সৈনিক জোগাড় করতে সময় লেগেছে। পরে অবশ্য খারাপ লেগেছে এতজনকে হারিয়ে। আগে সুযোগ ছিল না যে এজেণ্ট বেলিনভকে ব্যবহার করে কেড়ে নেব নিকোলভের কাছ থেকে এস. এম. ৬১৪৩ ডিভাইস।’
‘ব্যাপারটা অনেকটা মেশিনের সুইচ অন-অফের মত, তা-ই না?’ গম্ভীর হয়ে গেছে রানা। ভাবছে, সুযোগ পেলে ছিঁড়ে নেব হারামি বদমাশটার কলজে।
‘কমাণ্ড প্যারামিটার্স রিসেট করতে হয়। সেটা করতে হবে আমার কন্ট্রোল রুম থেকে। ভাবতেও পারবেন না মগজ নিয়ন্ত্রণে কতটা এগিয়ে গেছে আধুনিক টেকনোলজি। এস. এম. ৬১৪৩ ডিভাইস বহু আগেই পুরনো হয়ে গেছে। ওটা রাখা উচিত জাদুঘরে। কয়েক দশক ধরে এসেছে কমপিউটার নিয়ন্ত্রিত খেলনা। যদিও সাধারণ মানুষকে এসব জানাব না আমরা।’
কৌতূহলী চোখে রানাকে দেখল শোফেল্ড। ‘ওটা দেখেছে এমন মাত্র ক’জনের ভেতর আপনি একজন। আমি নিজেও দেখিনি ওটা। তাই মনে হচ্ছে, ওটা কোথায় আছে তা আপনি জানিয়ে দিলে নিজের চোখ সার্থক করতাম। আরও খুশি হব ওটার সঙ্গে মাইক্রোফিল্মটা ফেরত পেলে।’
‘যদি জানতাম কোথায় আছে, তা-ও জানাতাম না,’ স্পষ্ট বলল রানা।
‘আপনি যে এ কথা বলবেন, তা ভেবেছি,’ বলল শোফেল্ড, ‘তবে যে-কারও পেট থেকে তথ্য জোগাড় করতে আমরা এক্সপার্ট। আমাদের কাজে বাধা দিলে সামনে সময়টা ভাল কাটবে না আপনার।’
‘তা হয়তো ঠিক। এ-ও বুঝতে পারছি, এই মুহূর্তে নিকোলভের মুখ খোলাবার জন্যে নির্যাতন চালাচ্ছে আপনাদের একদল নিষ্ঠুর লোক। তবে সফল হচ্ছে না তারা। নইলে এ কথা আমাকে বলতেন না আপনি।’
গাল ভাঁজ করে জটিল হাসি হাসল উইলিয়াম শোফেল্ড। ‘ধরে নিন আপনার রাশান বন্ধু সহযোগিতা করবে আমাদেরকে। চিফ কাপরিস্কির লোক যে-কারও পেট থেকে কথা বের করার কাজে দক্ষ। শুনেছি জেদাজেদি করছে নিকোলভ, তবে বেশিক্ষণ মুখ বন্ধ রাখতে পারবে না। চাপের মুখে পড়লে একসময় হার মানতেই হয়।’
আত্মবিশ্বাসী ভঙ্গিতে কথা বলছে সে, তবে ভেতরে ভেতরে যে চিন্তিত, তা বুঝে গেল রানা। ‘এস. এম. ৬১৪৩ ডিভাইস হাতে না পেয়ে ঝামেলায় আছেন আপনারা, তাই না? একবার এই ষড়যন্ত্র প্রকাশ পেলে সর্বনাশ হবে আপনাদের মত কেঁচোর দলের।’
‘কীভাবে ক্ষতি কমানো যায়, তা দেখছি আমরা,’ বলল শোফেল্ড, ‘নকল তথ্য বা গুজব ছড়িয়ে কাদাপানি আরও ঘোলা করছি। প্রমাণ করে দিচ্ছি, আসলে মগজ ধোলাইয়ের মেশিন ভাঁওতাবাজি। নানাভাবে প্রমাণ করে দেয়া হবে এস. এম. ৬১৪৩ ডিভাইস তৈরি করা হয়েছিল, মৃগীরোগ, সাইকোসিস আর মেমোরি প্রবলেম সারাবার জন্যে। আমাদের কাজ যখন শেষ হবে, নানান দেশের সাধারণ মানুষ ভাবতেও পারবে না, ওই ডিভাইসের সঙ্গে মাইণ্ড কন্ট্রোলের সম্পর্ক থাকতে পারে।’
মৃদু মাথা দোলাল শোফেল্ড। ‘আসলে বর্তমানের ডিভাইসের সঙ্গে এস. এম. ৬১৪৩ ডিভাইসের এতই পার্থক্য, ওটা হাতে পেলেও বর্তমান পদ্ধতি সম্পর্কে কিছুই জানবে না কেউ। তফাৎ এতই বেশি, যেন অষ্টাদশ শতকের ফ্লিন্টলক মাস্কেটের সঙ্গে তুলনা করা হচ্ছে বর্তমানের লেযার গাইডেড মিসাইলের।’
‘আপনারা চারপাশে ধোঁয়াশা তৈরি করলেও সবাইকে বোকা বানাতে পারবেন না,’ বলল রানা। ‘অনেকেই প্রশ্ন তুলবে। আর প্রমাণ হিসেবে যদি দেখানো যায় এস. এম. ৬১৪৩ ডিভাইস, কর্তৃপক্ষের কাছে হাজারটা প্রশ্ন তুলবে সাধারণ মানুষ। ফলে আপনাদের মাথার ওপরে জমবে গাঢ় বিদ্যুৎঝড়ের কালো মেঘ।’
‘তা ঠিক। আর সেজন্যেই চাই না এস. এম. ৬১৪৩ ডিভাইসের খোঁজ জেনে যাক ফেসবুক বা ইউটিউবের মত মিডিয়া।’ কাঁধ ঝাঁকাল শোফেল্ড। ‘কাজেই বন্ধ করতে হবে কারও কারও মুখ। নইলে শুরু হবে হৈ-চৈ। আর এটা জানি বলেই খুঁজে বের করা হয়েছে অ্যান্টোনিন নিকোলভকে।’
কথাগুলো শুনে রানার মনে হচ্ছে, ভুল শুনছে কানে। কয়েক মুহূর্ত পর জানতে চাইল, ‘আমাকে এসব বলছেন কেন?’
স্মিত হাসল প্রাক্তন কর্নেল। ‘অবাক হচ্ছেন? হবেন না! জরুরি নির্দেশ আছে বলেই এত কিছু খুলে বলছি।’
চুপ করে থাকল রানা।
‘আপনি অস্বাভাবিক কিছু গুণের অধিকারী, রানা,’ আবারও শুরু করল শোফেল্ড। ‘আর সেজন্যেই আড়াল করছি না কিছুই।’
‘এটা বুঝেছি, মতলব হাসিল হলেও আমাকে ছেড়ে দেবেন না,’ বলল রানা।
‘তার উল্টোও তো হতে পারে?’ রানার চোখে তাকাল প্রাক্তন কর্নেল। ‘আপনাকে খুন করতে চাইলে অনেক আগেই সেটা করতে পারতাম।
অস্বস্তির ভেতর পড়েছে রানা। আঁচ করতে চাইছে, কী ধরনের প্রস্তাব দেবে লোকটা। শোফেল্ড চুপ করে চেয়ে আছে দেখে জানতে চাইল, ‘আগে বলুন কোথায় রেখেছেন ইউনা আর নিকোলভকে। সেক্ষেত্রে বুঝব, আপনার উদ্দেশ্য সৎ।’
‘খুশি মনে বলছি,’ বলল শোফেল্ড। ‘অ্যান্টোনিন নিকোলভ আছে দূরের এক ফ্যাসিলিটিতে। তার মুখ খোলাবার চেষ্টা চলছে। আর ছোট্ট মেয়েটা আছে এই দালানেই। এই করিডোর ধরে গেলে তাকে পেয়ে যাবেন।’ চাপা শ্বাস ফেলল সে। ‘আপনি তো খুব উদ্বিগ্ন ছিলেন এজেণ্ট গালিনা বেলিনভের বিষয়ে। দেখা যাক তাকে দেখার পর আপনার মনে কী অনুভূতি জন্মায়।’ দরজার দিকে হাত তুলে হাঁক ছাড়ল সে: ‘অ্যাই, নিয়ে এসো!’
দরজার দিকে তাকাল রানা, চমকে গেছে।
খুলে গেল কবাট। করিডোরে সেই ন্যাড়া-মাথা দুই ষণ্ডাকে দেখল রানা। স্পষ্ট বুঝল, সর্বক্ষণ তৈরি আছে তারা। এখন তাদের সঙ্গে আছে মেজর গালিনা বেলিনভ। তবে একেবারে বদলে গেছে তার হাবভাব।
মেয়েটা ঘরে ঢোকার পর ভেতরে ঢুকে দরজা বন্ধ করে কবাটের দু’দিকে দাঁড়াল দুই ন্যাড়া। দু’হাত ভাঁজ করে রেখেছে বুকের ওপর। তাদের ভেতর অলস ভঙ্গি লক্ষ করে রানা বুঝে গেল, বিপদের সম্ভাবনা দেখা দিলে মুহূর্তে এরা হবে আগ্রাসী।
ঘরে ঢুকে কয়েক পা হেঁটে থেমেছে মেজর বেলিনভ। রানার মনে হলো না হুঁশ আছে তার। মেয়েটার পরনে কালো জাম্পসুটের মত পোশাক। শ্যাম্পু করেছে বলে দাঁড়িয়ে আছে মাথার খাটো চুল। পরিষ্কার করা হয়েছে ঠোঁটের ক্ষত। কয়েক দিনে সেরে যাবে। তবে একদিকের গাল লালচে। ওখানে চড় দিয়েছিল রানা।
প্রথমে স্বাভাবিক লাগলেও মেয়েটার চোখ দেখে চমকে গেছে ও। ফাঁকা দৃষ্টি যেন বহু দূরে। বেযুখফের খামারে যেমন ছিল, তার চেয়েও গভীর কূপে তলিয়ে আছে। চোখের দুই পাপড়ি যেন মরা প্রজাপতির শুকনো ডানা। মুখের পেশি ঢিলে। মানসিক রোগীকে কড়া ড্রাগ দিলে তার এ অবস্থাই হয়। চকের মত সাদা অন্য গাল।
মেয়েটাকে স্বাগত জানাল না উইলিয়াম শোফেল্ড। সোফা ছেড়ে উঠেও দাঁড়াল না। হাতে উইস্কির গ্লাস। কড়া চোখে লোকটাকে দেখল রানা। ‘কী করেছেন এই মেয়ের?’
‘ফাঁকা করা হয়েছে ওর মগজ,’ স্বাভাবিক সুরে বলল প্রাক্তন কর্নেল। কাজটা যেন কিছুই নয়। ‘আগেই বলেছি, গত দু’এক দিনের স্মৃতি নেই ওর। আগেই সরিয়ে নেয়া হয়েছে সব।’
‘সরিয়ে নেয়া হয়েছে, মানেটা কী?’ চমকে গিয়ে জানতে চাইল রানা।
মৃদু হাত নেড়ে তাচ্ছিল্যের ভঙ্গিতে বলল শোফেল্ড, ‘ব্যাপারটা কমপিউটার থেকে ফাইল সরিয়ে নেয়ার মত। আপনিও তো ফাইল ফেলে দেন রিসাইকেল বিনে। কাজটা তেমনই। তবে সত্যি মুছে যায়নি। দরকারে যে-কোনও সময়ে আবার ফিরিয়ে আনা যাবে স্মৃতি। সত্যিকার অর্থে ক্ষতি হয়নি ওর। ইলেকট্রোম্যাগনেটিকালি বেড়া দিয়ে ঘিরে দেয়া হয়েছে জরুরি স্মৃতির অংশ। এই পর্যায়ে মেজর বেলিনভ জানে না আসলে সে কে। কোনও ইতিহাস নেই তার মগজে। বলতে পারেন পরিষ্কার স্লেটের মত। বাবা বা মা’র নামও বলতে পারবে না। তার মনে সচেতন কোনও চিন্তাই নেই।’
রানা টের পেল, শিরশির করছে ওর মেরুদণ্ড। এই মেয়ে ওর শত্রুদলের। মরণফাঁদ পেতে বেইমানি করেছে। নির্দেশ দেয়া হলে মুহূর্তে ঝাঁপিয়ে পড়ত ওর ওপর। এবং চেষ্টা করলে সফলও হতো, কারণ লড়াইয়ের জন্যে তৈরি ছিল না রানা। এসব বুঝতে পেরেও দ্বিধায় পড়ল ও। এমন এক শত্রুর ওপর রাগ করবে কীভাবে, যে বেচারি নিজেই চালিত অন্যের হুকুমে? গোটা ব্যাপারটার নিষ্ঠুরতার মাত্রা বুঝে চমকে গেছে রানা। শুকনো গলায় বলল, ‘আপনারা ওকে রোবটের মত ব্যবহার করছেন।’
‘ছিহ্, এসব বলে না,’ বাচ্চা সামলে নেয়ার সুরে বলল শোফেল্ড। ‘আমরা এত নিষ্ঠুর হতে পারি? আপনি ভুল ভারছেন। ওর মগজের একটা সেল-ও ক্ষতিগ্রস্ত হয়নি। কাজটাকে নিষ্ঠুরতা ভাববেন না। ধরে নিন আমরা ওকে মডিফাই করেছি। বাড়িয়ে দিয়েছি ক্ষমতা। মেজর বেলিনভের কপাল ভাল, অত্যাধুনিক সায়েন্টিফিক বায়োটেকনোলজির সহায়তা পেয়েছে। ওর তো খুশি হওয়া উচিত।’
কড়া চোখে লোকটাকে দেখল রানা। ‘আমি তাকে খুশি হতে দেখছি না।’ চোখের কোণে দেখল দরজার দু’পাশে সতর্ক হয়ে উঠেছে দুই ষণ্ডা। সামান্য খুলেছে জ্যাকেটের চেইন। দরকারে ঝট করে বের করবে মেশিন পিস্তল। ডানের লোকটার চেহারায় কোনও অনুভূতির ছাপ নেই। অন্যজন মৃদু বিস্ময় নিয়ে উপভোগ করছে পরিবেশ। প্রাক্তন কর্নেল নিজের নিরাপত্তার জন্যে লোক দু’জনকে ঘরে রেখে ভাল করেছে, নইলে ঝাঁপিয়ে পড়ে তার মেরুদণ্ড ভেঙে দিত রানা।
‘কী নাম আপনাদের এই গ্যাজেটের?’ জানতে চাইল ও। ‘অবজেক্ট থাউয্যাণ্ড-ওয়ান-থ্রি-নাইন? নাকি থাউয্যাণ্ড-ওয়ান- ওয়ান-ওয়ান?’
‘সত্যিকারের নাম ক্লাসিফায়েড,’ হাসল শোফেল্ড, ‘ওটা সেরিব্রাল ইমপ্ল্যান্টের ভেতর সত্যিকারের রোস্-রয়েস। ডেলগাডোর সেই আমল নেই। রিমোট কন্ট্রোল ব্যবহার করে থামাতে হবে না ষাঁড়। আপনি যদি বেযুখফকে বাধা না দিতেন, এজেন্ট বেলিনভের মাথায় অপারেশন করত সে। তাতে হয়তো কিছুই পেত না। এস. এম. ৬১৪৩ ডিভাইস ছিল সাত এমএম দৈর্ঘ্যের, চওড়ায় চার এমএম। ওটা ঠিকভাবে রাখার জন্যে কেটে নেয়া হতো কপালের ভেতর গর্ত। তবে উন্নয়নের ধারায় ক্রমেই ছোট হয়েছে ওই জিনিস। তিরিশ বছর আগে ডিভাইস ছিল চালের একটা দানার সমান। এরপর এল সিলিকন বা গ্যালিয়াম আর্সেনাইড ক্রিস্টালাইন সেমিকণ্ডাক্টর। ধাতুর জিনিস হারিয়ে গেল। এখন যে জেনারেশনের ডিভাইস তৈরি হচ্ছে, তাতে হাইপোডারমিক নিডল দিয়েই ওটা পাঠিয়ে দেয়া যায় মগজে। আজকাল যা ব্যবহার হচ্ছে, ওগুলো এস. এম. ৬১৪৩ ডিভাইসের চেয়ে কোটি গুণ জটিল ও সমপরিমাণ শক্তিশালী।’
‘জেনে সুখী হলাম, আপনারা করদাতাদের কষ্টের টাকা নিয়ে কী কাজে ব্যয় করছেন,’ টিটকারির সুরে বলল রানা।
‘যতই টিটকারি দিন, স্বীকার করতেই হবে, দুর্দান্ত উন্নতি করেছে মগজ নিয়ন্ত্রণ সেক্টর। ম্যাগনেটিক ফিল্ড দিয়ে বদলে দেয়া যাচ্ছে যে-কারও যে-কোনও নিউরন। নির্দেশ দিলে নিজেকে গুলি করতেও দ্বিধা করছে না কেউ। এই বিজয় এসেছে মাইক্রো-বায়োইঞ্জিনিয়ারিং-এর মাধ্যমে।’
সোফা ছেড়ে উঠে টেবিলে গ্লাস রাখল উইলিয়াম শোফেল্ড। পায়চারি শুরু করল সে। তার ভাব দেখে রানার মনে হলো, লোকটা নামকরা কোনও ইউনিভার্সিটির প্রফেসর। মনের ভেতর গুছিয়ে নিচ্ছে লেকচার। এরপর জ্ঞান দেবে আগ্রহী ছাত্র-ছাত্রীদেরকে।
‘রানা, হয়তো জানেন মানুষ বিদ্যুৎ দিয়ে চালিত। বৈদ্যুতিক প্রবাহের মাধ্যমে চলে দেহ। আর মগজ হচ্ছে জীবিত কমপিউটারের মত। আমরা কিছু দেখলে, শুনলে, বললে বা কিছু করলে মগজের ইলেকট্রোম্যাগনেটিক ফিল্ডে তৈরি হয় সামান্য কম্পন। সবার মগজে আছে আলাদা বায়োইলেকট্রিকাল ফ্রিকোয়েন্সির অনুরণন। যেমন আমাদের প্রত্যেকের আঙুলের ছাপ বা চোখের মণি আলাদা। বর্তমান কমপিউটার অনায়াসেই অ্যানালাইয করে এসব প্যাটার্ন। ফলে আমরা জানতে পারি মগজের সামান্যতম কম্পন। তাই এটাও বুঝতে পারি, মানুষটা কী ভাবছে বা কী করবে। গত কয়েক বছর আগে ইউনিভার্সিটি অভ বার্কলের রিসার্চে বেরিয়ে এসেছে বহু কিছু। ঘুমন্ত কারও সঙ্গে মনিটরিং ডিভাইস জুড়ে দিয়ে জানা গেছে, স্বপ্নে আসলে কী দেখছে সে। ওই স্বপ্ন আবার তুলে নেয়া যায় ভিডিয়ো ইমেজের মত। চাইলে বারবার দেখতে পাবেন। বেশি দিন নেই, নাস্তার টেবিলে গতরাতের স্বপ্ন নতুন করে দেখে নেবে সাধারণ মানুষ।’
‘আমি এখন কী স্বপ্ন দেখছি, সেটা জানেন, শোফেল্ড?’ বলল রানা। ‘ভাবতেও পারবেন না।’
মৃদু হাসল প্রাক্তন কর্নেল। ‘একই কাজ বারবার করানো যায় মগজকে দিয়ে। কমপিউটার থেকে ইলেকট্রোম্যাগনেটিক কম্পন মগজে পাঠালে, মানুষটার মনে হয় আগেও ওই অনুভূতি জেগেছে তার মনে। যে-কারও স্বপ্নও নিয়ন্ত্রণ করতে পারি আমরা। তাকে দেখাতে পারি স্বর্গ বা নরক। বা যে- কাউকে দেখানো যাবে এমন দৃশ্য, যা বাস্তবে নেই বা হয়নি। কানে শুনবে গায়েবি নির্দেশ। যা খুশি করিয়ে নেয়া যাবে তাকে দিয়ে। আমরা চাইলে আগের চেয়ে জোরে দৌড়াবে সে, বা দেখাবে অন্য প্রতিক্রিয়া। কারণ মগজটা আমাদের দখলে। তার রক্তে ছড়াতে পারব অ্যাড্রেনালিন বা এণ্ডোরফিন। বন্ধ করতে পারব ভয়ের অনুভূতি। বা মগজকে নির্দেশ দিলেই মানুষটা টের পাবে না কোনও ব্যথা। এসপিয়োনাজের ক্ষেত্রে বন্দি এজেন্টের কাছ থেকে কিছুই জানবে না শত্রুরা। নির্যাতন করা অর্থহীন। নিশ্চয়ই বুঝতে পারছেন, আমরা যা খুশি তাই করাতে পারব যে কাউকে দিয়ে।’
‘খুব ভাল। কাজের কাজ করেছেন আপনারা,’ তিক্ত সুরে বলল রানা।
‘ইলেকট্রোম্যাগনেটিক ইমপাস্ যাবে স্যাটেলাইটের মাধ্যমে। বা মানুষটার স্মার্ট ফোনটাকে ব্যবহার করা হবে। অথবা কয়েক শ’ গজ দূর থেকে টিভির ইলেকট্রোম্যাগনেটিক তরঙ্গের ‘ মাধ্যমেও চিন্তা বা নির্দেশ পাঠিয়ে দেয়া যায় মানুষটার মগজে। দরকারি এসব যন্ত্র কাজে লাগবে রিলে করার জন্যে।’
চুপ হয়ে গিয়ে কোটের পকেট থেকে সরু একটা কালো ডিভাইস বের করল উইলিয়াম শোফেল্ড। ওটা দেখতে সাধারণ টিভির রিমোট কন্ট্রোলের মত হলেও দৈর্ঘ্যে তার অর্ধেক। ওপরে মাত্র কয়েকটা বাটন। ডিভাইসটা উঁচু করে রানাকে দেখাল সে। মেনে নিচ্ছে ক্ষমতাশালী রাজনৈতিক দলের প্রতিটি কথা। …রানা, জানতে ইচ্ছে করে না, কেন এমন হচ্ছে? …তো শুনুন, প্রতিটি সমাজে কিছু মানুষ ঝামেলা করে, তবে তাদের মগজে চিপ বসিয়ে দিলে তার সঙ্গে সঙ্গে নীরব হয় আপামর জনতা। ভেড়ার মতই পাল ধরে চলে মানুষ। উঁচু মহল থেকে বড় নেতাকে সঠিক পথে পরিচালিত করা হলে টু শব্দ করে না পাবলিক। নেতা যুক্তি দিয়ে বুঝিয়ে দেবে, মানুষের ভালর জন্যেই কাজ করছে সে।’
‘অর্থাৎ, আপনারা বুদ্ধিমানদের মগজে চিপ বসাবেন, যাতে যোম্বি হয়ে যায় তারা?’ জানতে চাইল রানা।
‘আপনি শব্দ প্রয়োগে বড়ই অদক্ষ,’ বিরক্ত হলো প্রাক্তন কর্নেল, ‘যোম্বি, মগজ ধোলাই বা মাইণ্ড কন্ট্রোল শব্দগুলো আপত্তিকর। ভবিষ্যতে ওগুলোর বদলে মানুষ ব্যবহার করবে অন্য উপযুক্ত শব্দ। সঠিক সময়ে নেতাদের মগজে উপযুক্ত চিন্তা ঢুকিয়ে দেব আমরা। ভবিষ্যতে বিশাল স্কেলে নিয়ন্ত্রিত হবে সাধারণ মানুষ। এই প্ল্যান বাস্তবায়নে সময় লাগবে, তবে ধীরে ধীরে তৈরি হচ্ছি আমরা। লাখে লাখে মানুষের মগজে বসিয়ে দেয়া হবে চিপ। তারা চলবে প্রি-প্রোগ্রাম্‌ভ্ ইলেকট্রোম্যাগনেটিক ওয়েভের নির্দেশনায়। বিশেষ নেতা- নেত্রীদের জন্যে থাকবে আলাদা প্রোগ্রাম। তারাই তো চালাবে নানান দেশ।’
‘অর্থাৎ তাদের মগজেও চিপ বসিয়ে দেবেন,’ বলল রানা।
মাথা দোলাল উইলিয়াম শোফেল্ড। ‘ঠিকই ধরেছেন। আর সে কাজে আমাদের পাশে থাকবেন আপনি।’
‘আমি?’ ভুরু কুঁচকে লোকটাকে দেখল রানা।
‘আমরা আচরণ বিধি তৈরি করেছি,’ বলল উইলিয়াম শোফেল্ড। ‘সেগুলো সঠিক সময়ে প্রয়োগ করব নেতা- নেত্রীদের মগজে। রানা, ভাবতেও পারবেন না, এরই ভেতর কোন্ কোন্ দেশের সরকারের ওপরমহলে রয়েছে আমাদের চিপ বসিয়ে দেয়া নেতা ও নেত্রীরা।’
লোকটার কথা শুনে আরও শুকিয়ে গেল রানার গলা।
‘যাক সেসব, ওই ডিপার্টমেন্ট আমার নয়,’ বলল শোফেল্ড, ‘আমার দায়িত্ব দলে উপযুক্ত মানুষ জোগাড় করা। সেজন্যে ব্যয় করছি বিলিয়ন বিলিয়ন ডলার। টাকা জোগাড় করা সহজ। কিন্তু যোগ্য মানুষ পাওয়া কঠিন। নিজেকে মনে করি, মানব হৃদয়ের সত্যিকার একজন বিচারক হিসেবে। নানান দেশ থেকে উপযুক্ত লোক দলে নিচ্ছি। আর কী কপাল, কমরেড নিকোলভ পালিয়ে যাওয়ার কয়েক দিনের ভেতর আমার রেইডারে ধরা পড়লেন আপনি। তখনই আপনার ডোশিয়ে দেখে বুঝে গেলাম, কে হতে পারে আমার যোগ্য অ্যাসিস্ট্যান্ট। আর সেজন্যেই এই প্রস্তাব।’
‘আপনার প্রস্তাবে আমি রাজি নই,’ এককথায় বলল রানা।,
‘এখনও তো বলিইনি কী ধরনের কাজ করতে হবে আপনাকে।’
‘না বললেও চলবে। আমি রাজি নই।‘
‘আগে তো শুনুন, পরে সিদ্ধান্ত নেবেন।’
দুই গার্ডের পিস্তল দেখে নিল রানা। ‘ঠিক আছে, শুনিয়ে ছাড়বেন যখন… বলুন।’
‘আমরা দু’জনই একসময়ে যোদ্ধা ছিলাম,’ বলল শোফেল্ড, ‘এমন সব ঘটনার ভেতর দিয়ে গেছি, যেটা কল্পনা করবে না সাধারণ মানুষ। ফলে অন্যরকম হয়েছি আমরা। আমাদেরকে বুঝতে হয়েছে, অশুভ শক্তিকে বাগে আনতে গিয়ে কখনও কখনও বাধ্য হয়ে ছোট কিছু মন্দ কাজ করতে হয়। বিশাল ক্ষতি এড়াতে মেনে নিতে হয় সামান্য অন্যায়। আমার ডিপার্টমেন্টের কাজটাই এমন। যেমন ধরুন, আমাদের ছোট একটা কাজ হচ্ছে পৃথিবীর সব মানুষের কাছ থেকে অস্ত্র সরিয়ে নেয়া। আমেরিকায় শত শত নিরীহ মানুষ খুন হচ্ছে এসব অস্ত্রের কারণে। এটা বন্ধ হওয়া উচিত না?’
‘তার মানে সবার হাত থেকে অস্ত্র কেড়ে নেবেন, বলল রানা। ‘নিজেদেরকে আর রক্ষা করতে পারবে না তারা। ভাল পরিকল্পনাই করেছেন।’
‘আমরা দেব সার্বক্ষণিক নিরাপত্তা, কাজেই তাদের প্রয়োজন পড়বে না অস্ত্রের,’ বলল শোফেল্ড। ‘আসলে ভেদ করতে হবে অস্ত্রের এই দুষ্টচক্র। সেজন্যে আড়াল থেকে তৈরি করা হবে এমন পরিবেশ, সবাই যাতে চায় নিরস্ত্র হতে।’
কড়া চোখে শোফেল্ডকে দেখল রানা। ‘তার মানে, দুঃসহ পরিবেশ তৈরি করবেন আপনারা?’
‘প্রয়োজনে বহু কিছুই করতে হয়, সেটা আপনি জানেন, ‘ বলল শোফেল্ড। ‘যেমন আমেরিকা। ওই দেশ দুনিगान অন্যসব দেশের মাথার ওপর ছড়ি ঘোরালেও ওখানেই। বছর সশস্ত্র লোকের হাতে খুন হচ্ছে শত শত নিরীহ মানুষ। চমৎকার পরিবেশ বলতে পারেন। ওখান থেকেই আমরা শুরু করছি আমাদের আন্দোলন। ওটা জোরালো হলে নিজেরাই নিরস্ত্র হবে তারা।’
চুপ করে লোকটার দিকে চেয়ে রইল রানা।
‘টাকা বিষয় নয়,’ বলল শোফেল্ড। ‘মিডিয়াকে লেলিয়ে দেব। ভেবে দেখুন, প্রতি বছর আমেরিকায় হাজার হাজার মানুষ মরছে গাড়ি-দুর্ঘটনায়। সেজন্যে গাড়ি বাদ দিচ্ছে না কেউ। কিন্তু মাত্র কয়েকজন সশস্ত্র লোক দশ-বিশজন নিরীহ মানুষকে খুন করলেই হাউমাউ করে উঠবে সবাই। লবিস্টরা হোয়াইট হাউসে বা কংগ্রেসে গলা ফাটিয়ে আপত্তি তুলবে। আর তা তো করবেই, সহ্য করা যায় এত অন্যায়!’
‘মানুষ খুন হবে ভাবতে গিয়ে বুকটা ভেঙে যাচ্ছে আপনার,’ বলল রানা, ‘আগে এত পরহিতৈষী আর কাউকে দেখিনি!’
টিটকারিকে পাত্তা দিল না উইলিয়াম শোফেল্ড। ছোট চুমুক দিল সোনালি তরলে। ‘সমস্যাটা জানেন, রানা, আসলে সবকিছু ঘটছে খুব ধীরে। অস্ত্র ত্যাগ করতে মানুষের লাগবে অন্তত এক শ’ বছর। অথচ, মাত্র কয়েকজন রাইফেল হাতে রাস্তায় নেমে হাজার খানেক মানুষকে মেরে ফেললেই চুকে যাবে ওই সমস্যা। আইন পাশ করবে কংগ্রেস। তাতে লাভ হবে কাদের? আসলে আমেরিকার সমাজ হবে নিরাপদ। আমরা সেটাই চাইছি। বুঝতে পারছেন তো আমার দৃষ্টিকোণ?’
‘না-বোঝার কী আছে,’ বলল রানা। ‘মগজে চিপ আছে এমন অনেকে নেমে পড়বে রাস্তায়। গুলি করে মারবে নিরীহ মানুষকে। তা হলেই হয়ে গেল কেল্লা ফতে।’
‘ঠিকই ধরেছেন। তবে, আমরা আছি সমস্যায়। থুতনি চুলকে নিল প্রাক্তন কর্নেল। ‘জঙ্গী দলের সমস্যা হচ্ছে না লোক জোগাড় করতে। হাসতে হাসতে বুকে বোমা বেঁধে নিয়ে শিশু-নারী-বৃদ্ধ-বৃদ্ধা সবাইকে মেরে সাফ করছে একদল উন্মাদ। কিন্তু শিক্ষিত, সুস্থ মানসিকতার কারও গায়ে-মাথায়- পায়ে হাত বুলিয়েও আত্মহত্যা করতে রাজি করাতে পারবে না কেউ। আর এখানেই আমরা অসহায়। ধর্মগুলোর দোহাই দিয়ে যা খুশি করাতে পারব না আমরা কাউকে দিয়ে।’
‘বিরাট সমস্যা,’ বলল রানা।
‘কাজেই প্রবাদ বাক্যের মত বলতে হচ্ছে: পাহাড় মুসার কাছে না এলে, মুসাই যাবে পাহাড়ের কাছে। সুতরাং সঠিক লোক খুঁজতে হবে। তাদেরকে দিয়ে করিয়ে নিতে হবে দরকারি কাজ।’
‘তো আপনি চান আমি যেন মাথায় চিপ নিয়ে শতখানেক মানুষকে খুন করে আত্মহত্যা করি,’ বলল রানা।
মাথা নাড়ল উইলিয়াম শোফেল্ড। ‘তা নয়। আপনি বুদ্ধিমান এবং আর্মি থেকে প্রশিক্ষিত। চট্ করে জেনে নেবেন কাকে দিয়ে কাজ করিয়ে নেয়া যাবে, আর কাকে দিয়ে যাবে না। সবসময় মনে রাখবেন, মানব সভ্যতার জন্যে সামান্য অন্যায় করছেন বলে দুঃখিত হওয়ার কিছুই নেই। আর একটা কথা: জানবেন, এ প্রস্তাব মেনে না নিয়ে কোনও উপায় নেই আপনার।’
‘তা-ই তো দেখছি।’
‘অবসর নেবেন বিসিআই থেকে। সোজা যাবেন আমেরিকায়। সৈকতের কাছে কিনে নেবেন ভাল কোনও বাংলো। পাবেন বিলাসবহুল জীবন। তবে আপনার কাজ আমেরিকান মিলিটারি থেকে অবসর নেয়া লোক বেছে নেয়া। কাউকে পছন্দ হলে দেরি না করে সেটা জানাবেন। পরের কাজ আমাদের। গোপন কোথাও নেয়া হবে ওই লোককে। তারপর মগজে বসিয়ে দেয়া হবে চিপ। তাতে লাগে মাত্র এক মিনিটের মত। কীভাবে কী হলো, কিছুই মনে পড়বে না তার। তারপর অস্ত্র পেলেই কাজে নামবে সে।’ মেঝে দেখাল প্রাক্তন কর্নেল। ওখানে থকথক করছে গালিনা বেলিনভের রক্ত। ‘আপনি তো এরই ভেতর বুঝেছেন, কীভাবে কাজ করে চিপ।’ কাঁধ ঝাঁকাল শোফেল্ড। ‘প্রয়োজনে আত্মহত্যা করবে আমাদের রিক্রুট। ধরা পড়লে অফ করে দেয়া হবে তাকে। সুযোগ নেই যে জিজ্ঞাসাবাদ করে জেনে যাবে পুলিশ বা আর কেউ। পিটিয়ে মারলেও টু শব্দ করবে না রিক্রুট। জানবেই না কী ঘটছে।’
‘সবই ভেবে রেখেছেন, তা-ই না?’
‘চুপ করে বসে খেলা দেখব আমরা,’ বলল শোফেল্ড। ‘হৈ-চৈ করবে মিডিয়া। আততায়ীর প্রতিবেশীরা বলবে: আমরা জানতাম সে খুবই ভাল মানুষ। চমকে যাবে বন্ধু ও আত্মীয়রা। বরাবরের মতই ইন্টারনেটে ঝড় তৈরি করবে ষড়যন্ত্রের থিয়োরি প্রচারকরা। তবে তাতে কিছু যাবে-আসবে না। খেপে যাবে পাবলিক। কংগ্রেসের সদস্যরা থাকবে চাপের ভেতর। আর শেষপর্যন্ত নিষিদ্ধ হয়ে যাবে অস্ত্রবহন, বন্ধ হয়ে যাবে আগ্নেয়াস্ত্র বিক্রির দোকান ও তৈরির কারখানা। ভেবে দেখুন, রানা, বিশাল এক বাঁধ ভাঙতে কতদিন লাগে? দু’বছর, তিন বছর, পাঁচ বছর? এদিকে মর্গে জমছে নারী, শিশু ও পুরুষের লাশ। যত বড় বড় কথাই বলুক না কেন, একসময় বাধ্য হয়ে ব্যবস্থা নিতেই হবে মার্কিন আইন প্রণেতাদেরকে।’
‘একটা কথা, শোফেল্ড, এরই ভেতর চালু করেছেন ওই প্রোগ্রাম?’ জানতে চাইল রানা। ‘মগজে চিপ নিয়ে নিরীহ মানুষ খুন করছে আপনাদের লোক?’
মিষ্টি হাসল উইলিয়াম শোফেল্ড। ‘সব কথা ভেঙে চুরে না-ই-বা শুনলেন!’ চকচক করছে কর্নেলের দুই চোখ।
জবাব পেয়ে গেছে রানা। আস্তে করে মাথা নাড়ল ও। ‘আমার ধারণা ছিল পৃথিবীর সবচেয়ে নীচমনা পশু দেখে ফেলেছি। তবে আপনি আমার চোখ খুলে দিলেন।’
‘বোকামি না করে যারা জিতবে, সেই দলেই থাকুন,’ বলল শোফেল্ড। ‘আখেরে লাভ হবে। এখনও বলিনি আপনার বেতনের অঙ্ক। অনেকগুলো শূন্য থাকবে একের পেছনে। চাইলে কিনে নিতে পারবেন কোনও দ্বীপ বা বিশাল ন্যাশনাল-পার্ক।’
‘আমার নিজের কাজটাই বেশি ভাল লাগে,’ বলল রানা, ‘তাই, আপনার প্রস্তাবে আমি রাজি হতে পারছি না।’
‘আপনার কাজে কয়টা পয়সা পান, বলুন তো?’
‘আমার কাছে আমার সন্তুষ্টিই আসল কথা। ‘
‘আরেকবার ভেবে দেখুন, বাস করতে পারবেন রাজার হালে।’
‘অন্যের স্বাধীনতা কেড়ে নিয়ে রাজা হতে চাই না।’
‘অথচ, ওই স্বাধীনতার জন্যে বিগড়ে গেছে গোটা পৃথিবী।
‘মানলাম, মানুষের হাজার দোষ আছে,’ বলল রানা, ‘হয়তো অসুখী বা অখুশি। জন্মের পর থেকে মৃত্যু পর্যন্ত থাকে অনিশ্চয়তা। এভাবেই পেরোয় জীবন। তবে প্রতিটি পদক্ষেপে আর কারও নির্দেশে চলতে হলে সেই মানুষের জীবনের কোনও অর্থই থাকে না।’
‘লেকচার দেবেন না, আমি আপনার ক্যাপটিভ অডিয়েন্স নই,’ বলল শোফেল্ড। ‘দুঃখের কথা, আমার এই প্রস্তাব না মেনে নিলে খুব কষ্ট পেয়ে মরবেন। আমি হলে সুযোগটা ছাড়তাম না।’
কাঁধ ঝাঁকাল রানা। ‘আমার আর কিছু বলার নেই। ইচ্ছে হলে খুন করতে পারেন। নিজে খুন করার সাহস না পেলে নির্দেশ দিন ন্যাড়া-মাথা জানোয়ারগুলোকে।
‘আর্মি থেকে অবসর নেয়ার সময় সিনিয়র অফিসাররা কী বলেছিল আপনাকে, রানা?’
‘ভাল করে ভেবে দেখার জন্যে এক সপ্তাহ সময় দেন তাঁরা। অবশ্য সময়টা নষ্ট না করলেও পারতেন। আমার জানা আছে। কী করব আর কী করব না।’
‘সে সময় তো প্রাণ যাওয়ার সম্ভাবনা ছিল না। এবার কিন্তু ব্যাপারটা সম্পূর্ণ অন্যরকম।’
‘যতক্ষণ বাঁচব, ভোগ করব মানসিক স্বাধীনতা। তা কম নয়।’
কড়া চোখে ওকে দেখল শোফেল্ড। কী যেন ভাবছে। কয়েক মুহূর্ত পর বলল, ‘ঠিক আছে, আপনাকে পুরো একঘণ্টা সময় দিলাম। আশা করি মাথা ঠাণ্ডা রেখে ভাববেন। জরুরি কাজে যাচ্ছি। ষাট মিনিট পর ফিরব। তখনও রাজি না হলে একষট্টি মিনিটে খুন হবেন আপনি। ‘
লাউঞ্জ থেকে বেরিয়ে গেল প্রাক্তন কর্নেল উইলিয়াম শোফেল্ড। একটু থেমে নিচু স্বরে কিছু একটা বলল দুই গার্ডকে। একঘণ্টা পর খুন করতে পারবে, সেজন্যেই বোধহয় * লোক দু’জনকে খুব খুশি মনে হলো রানার।
আপাতত বন্দিকে বাঁচিয়ে রাখার নির্দেশ পেয়েছে তারা। আগের মতই দূর থেকে রানার মাথার দিকে গ্র্যাচ অটোমেটিক তাক করল দুই গার্ডের একজন। অন্যজন এসে ওর কবজিতে আটকে দিল হ্যাণ্ডকাফ। কাজটা শেষ হতেই কোট থেকে বের করল তার পিস্তল।
ইশারা পেয়ে করিডোরে বেরোল রানা। গোলকধাঁধার মত করিডোর পেরিয়ে চলেছে নিজের সেলের দিকে! সামনে হাঁটছে এক গার্ড। কয়েক ফুট পেছনে রানার পিঠে পিস্তল তাক করে রেখেছে দ্বিতীয়জন। খুব হুঁশিয়ার। চাইলেও চট্‌ করে তার ওপর হামলা করতে পারবে না বন্দি।
কোলের কাছে দু’হাত রেখে ধীর পায়ে হাঁটছে রানা। বুঝে নিল কতটা সামনে প্রথম গার্ড। করিডোর সরু। সিলিঙে জ্বলছে শীতল সাদা নিয়ন বাতি। মেঝেতে ধুলোবালি ভরা মসৃণ টাইল্স্। দেয়াল সাদা চুনকাম করা। হ্যাণ্ডকাফ যে ঠিকভাবেই কবজিতে আটকে দেয়া হয়েছে, সেটা বুঝতে টানাটানি করতে হয়নি রানাকে। হালকা ওজনের জিনিস। দুই কড়ার মাঝে টাইটেনিয়াম বা এয়ারক্রাফট গ্রেডের অ্যালুমিনিয়ামের চারটে লিঙ্ক। যন্ত্রপাতি না পেলে ছেঁড়া অসম্ভব। এমন কী বুলেট লাগলেও হয়তো ভাঙবে না জিনিসটা। তা ছাড়া, গুলি পিছলে ওর নিজের গায়েই বিঁধতে পারে।
রানাকে নিয়ে সেলের করিডোরে পৌঁছল দুই গার্ড। হাঁটার গতি সামান্য কমাল রানা। চোখের কোণে দেখল পেছনের গার্ডকে। আশা করেছিল অধৈর্য হয়ে এগোবে সে, বা গতি কমিয়ে দেবে সামনের লোকটা। কোনওটাই হলো না। বিশেষ করে পেছনের গার্ড অতিসতর্ক। গতি কমিয়ে চাপা গলায় নির্দেশ দিল, ‘ঠিকভাবে হাঁটো!’
সেলের দিকে চলল রানা। নির্দিষ্ট দরজার কাছে পৌঁছুতেই পেছন থেকে ঘেউ করে উঠল গার্ড, ‘থামো!’
নির্দেশ পালন করল রানা।
শোল্ডার হোলস্টারে পিস্তল ঢোকাল সামনের গার্ড। বেল্টের লুপ থেকে নিল চাবির রিং। কয়েক সেকেণ্ড ব্যয় করল সঠিক চাবি খুঁজতে, তারপর ঝুঁকে তালায় ভরল ওটা। তাতে খুলল না তালা। বিড়বিড় করে কাকে যেন গালি দিল সে। রানার পেছনের গার্ড জানতে চাইল, ‘কী হলো?’
মাথা নেড়ে নিচু গলায় বলল প্রথম গার্ড, ‘শালার কপাল!’ আবারও সঠিক চাবি খোঁজায় মন দিল সে।
কাছ থেকে তাকে দেখছে রানা। বুঝে গেছে, এখন অসতর্ক পেছনের লোকটাও। তবে সেটা মাত্র কয়েক সেকেণ্ডের জন্যে। রানার চাই বড়জোর এক সেকেণ্ড। আস্তে করে এক ইঞ্চি এগোল। খেয়াল করল, টের পায়নি ওরা।
তালা খুলল দ্বিতীয় চাবিটা। সরু করিডোরের বাইরের দিকে খোলে দরজা। জেলখানায় তাই থাকে। কবাট সরাতে গিয়ে এক পা পেছাল সামনের গার্ড। ওটা ছিল মস্তবড় ভুল। রানার আওতায় চলে এসেছে সে। মনে নেই জেলের প্রোটোকল।
বোঝার আগেই চোখের কাছে লোকটা দেখল রানার দুই কবজির মাঝের শেকল। পরক্ষণে গলায় চেপে বসল মরণ ফাঁস। পেছন থেকে হ্যাঁচকা টানে গার্ডকে ওপরে তুলল রানা! শ্বাস আটকে গেছে বলে দু’হাতে শেকল খামচে ধরল গার্ড। গলায় এঁটে বসেছে শেকল। পিছিয়ে ঊরু ও কোমরে ভর করে তাকে ঘুরিয়ে নিল রানা। সম্পূর্ণ হতভম্ব হয়েছে দ্বিতীয় গার্ড। তার উচিত ছিল সময় থাকতে গুলি করা।
প্রথম গার্ডকে নিয়ে বিদ্যুদ্বেগে দ্বিতীয় গার্ডের ওপর চড়াও হলো রানা। হঠাৎ ঠেলা খেয়ে পাশের দেয়ালে পিঠ দিয়ে পড়ল দ্বিতীয় গার্ড। কোমরের পেছনে চাপা পড়েছে কবজি সমেত পিস্তল। ওটা বের করে রানার বুকে তাক করতে চাইল সে। গলা থেকে শেকল না সরিয়ে দুই কনুইয়ের জোরে গার্ডকে সামনে ঠেলল রানা। লোকটার মাথার এক পাশ ঠাস করে লাগল দ্বিতীয় গার্ডের কপালে। খাঁজকাটা বুটের সোল দিয়ে দ্বিতীয় গার্ডের কবজি দেয়ালে চেপে ধরল রানা। ব্যথা পেয়ে অস্ফুট শব্দ করল লোকটা। হাত থেকে পড়ে গেছে পিস্তল। রানার লাথি খেয়ে ধুলোভরা মেঝেতে পিছলে সরে গেল ওটা। দেরি না করে গায়ের জোরে দুই গার্ডের মাথা ঠুকল রানা। হাড়ের সঙ্গে হাড়ের থ্যাটাস্ শব্দটা অস্বস্তিকর। প্রথম গার্ডের গলা থেকে শেকল সরাতেই পিছলে চিত হয়ে মেঝেতে পড়ল সে। আগেই তার জ্যাকেটের শোল্ডার হোলস্টার থেকে নাইন এমএম গ্র্যাচ বের করে নিয়েছে রানা। ঝট্ করে কয়েক ফুট পেছাল। দম আটকে যাওয়ায় প্রায়- ভাঙা কণ্ঠনালী দু’হাতে চেপে ধরে আছে প্রথম গার্ড। তবে হামলা করতে পারে দ্বিতীয় গার্ড। দেয়ালের কাছে দাঁড়িয়ে আছে সে। ভাঙা নাক থেকে দরদর করে রক্ত পড়ছে। তাকেই আগে গুরুত্ব দিল রানা।
ইঁটের দেয়ালের বদ্ধ করিডোরে সাইলেন্সড্ পিস্তল যে শব্দ করবে, তাতে হয়তো ছুটে আসবে আর কেউ। দ্বিতীয় গার্ডের মাথায় এক কেজি ওজনের কার্বন স্টিল ও পলিমারের পিস্তল নামাল রানা। অচেতন হওয়ার আগে এক সেকেণ্ড স্থির থাকল লোকটা, তারপর ধুপ্ করে পড়ল মেঝেতে। ওদিকে প্রথম গার্ডের মাথার ওপর পড়ল পিস্তলের দ্বিতীয় ঘা। নিশ্চিন্তে ঘুমিয়ে পড়ল সে-ও। কয়েক সেকেণ্ড কান পেতে করিডোরে দাঁড়িয়ে থাকল রানা।
কোথাও ছুটে আসার আওয়াজ নেই। থমথম করছে চারপাশ। শুধু ধুপ-ধাপ করছে রানার হৃৎপিণ্ড। দ্বিতীয় গ্র্যাচ সংগ্রহ করল ও। পরীক্ষা করল দুই পিস্তল, তারপর পুরনো আমলের জলদস্যুর স্টাইলে গুঁজল কোমরের বেল্টে। এক এক করে গোড়ালি ধরে টেনে দুই অচেতন গার্ডকে নিল সেলের ভেতর। মুখোমুখি করে রাখল দু’জনের দেহ। একজনের একপাটি জুতো নিয়ে গুঁজে দিল দরজা ও চৌকাঠের মাঝে। এবার বন্ধ হবে না কবাট। দুই অজ্ঞান গার্ডের পাশে দাঁড়িয়ে এরপর কী করবে ভেবে নিল রানা। লোকদুটোর করোটির জখম থেকে টপটপ করে পড়ছে রক্ত। জ্ঞান ফিরলে যে পরিমাণ ব্যথা পাবে, মনে হবে ছাত ফুঁড়ে নরকে পৌঁছে গেলে বাঁচত। বিচারে শাস্তিও হবে চরম। তাদের দোষেই পালিয়ে গেছে বন্দি। হয়তো মেরেই ফেলা হবে এই দুই বদমাশকে।
সেলের দরজার তালা থেকে চাবির গোছা নিয়ে হ্যাণ্ড- কাফের তালা খুলল রানা। কয়েক সেকেণ্ডে মুক্ত হলো হাত। দু’গার্ডের দুই কবজি আটকে দিল হ্যাণ্ডকাফে। ডানেরজনের জ্যাকেট ছিঁড়ে কয়েক ফালি করল। ওগুলো দিয়ে দুই গার্ডের অন্য দুটো হাত বাঁধল আচ্ছামত। গোল করে মুখে গুঁজে দিল ফোম। দুই গার্ডের জ্যাকেটের নিচে হালকা কেভলার ভেস্ট। রাইফেলের গুলি ঠেকাতে না পারলেও পিস্তলের বুলেট বা ছোরার হাত থেকে বাঁচাবে। এরা যে পেশায় আছে, ওটা না থাকলে চলে না। কারও কাছে আইডি বা ওয়ালেট পেল না রানা। লম্বা লোকটার বুলেটপ্রুফ ভেস্ট খুলে নিজের জ্যাকেটের নিচে পরল এবার। সেল থেকে বেরিয়ে ভাবল, প্রথম সুযোগে খুন করবে উইলিয়াম শোফেল্ডকে। কবাটের জুতোর গোঁজ সরিয়ে বন্ধ করল দরজা। তালা লাগিয়ে পকেটে রাখল চাবির গোছাটা। বেল্ট থেকে গ্র্যাচ হাতে নিয়ে ছুট দিল ফিরতি পথে। সামনে হয়তো থাকবে আরও গার্ড।
কিন্তু না, ফাঁকা করিডোর।
লাউঞ্জ রুমেও কাউকে পেল না রানা। মেঝে ও দেয়ালে গালিনা বেলিনভের রক্ত। এরই ভেতর শক্ত হচ্ছে বলে তামাটে রঙ ধরেছে। শোফেল্ডের ওপর আবারও প্রচণ্ড রাগ হলো। একবার তাকে সামনে পেলে দ্বিধা না করে তার কপাল ফুটো করবে ও।
এখন প্রথম কাজ ইউনাকে খুঁজে বের করা।
কাছেই কোথাও রেখেছে মেয়েটাকে।
আস্তে করে দরজা বন্ধ করে করিডোরে বেরোল রানা। হালকা পায়ে ছুটে চলল করিডোর ধরে। কেউ নেই কোথাও। কোনও আওয়াজ নেই পরিত্যক্ত এই দালানে।
কয়েকটা দরজা পেরোবার পর হঠাৎ থামল রানা। কান পাতল। হাতে পিস্তল তৈরি। শুনতে পেল না কোনও আওয়াজ। আস্তে করে মোচড় দিল দরজার হ্যাণ্ডেলে। সামান্য ফাঁক হলো কবাট। পরক্ষণে দরজা খুলে ফাঁকা ঘরে ঢুকল রানা। ভেতরে বাজে তামাকের বাসি দুর্গন্ধ। ঘর ছায়াময়। নীরব। শীতল। বহুক্ষণ আগে এখানে ছিল কেউ।
আবারও করিডোর ধরে এগোল রানা। পরের দরজা খুলে উঁকি দিল। ভেতরে কেউ নেই।
ক্রমেই অধৈর্য হয়ে উঠছে রানা।
সত্যিই যদি এই ফ্যাসিলিটিতে ইউনা না থাকে?
যদি সরিয়ে নেয়া হয় তাকে?
সেক্ষেত্রে মেয়েটাকে খুঁজে পাবে না ও।
কিন্তু পরের ঘরের দরজায় থেমে রানা বুঝল, পৌঁছে গেছে ঠিক জায়গায়। কিছুই শুনতে পায়নি। বরাবরের মতই নীরব চারপাশ। তবুও ওর মন বলল, দরজার ওদিকে আছে কেউ।
বেইমানি করছে না ওর নাক।
শক্ত হাতে পিস্তল ধরল রানা, তারপর বামহাতে হ্যাণ্ডেল মুচড়ে মনে মনে তিন গুনে আস্তে করে খুলল কবাট।
প্রকাণ্ড বাড়িটাতে বর্তমানে যারা আসে-যায়, প্রত্যেকেই ওটাকে চেনে পুরনো হাসপাতাল হিসেবে। আগে তা-ই ছিল এই বাড়ি। উনিশ ও বিংশ শতকে মানসিক রোগী বাচ্চা ছেলেমেয়েদেরকে আটকে রাখা হতো বিশাল এই ক্লিনিকে। তবে সব অত্যাচারের শেষ আছে। নৃশংস আচরণের কারণে উনিশ শ’ ছিয়াত্তর সালে বন্ধ করে দেয়া হলো হাসপাতাল। এরপর পেরিয়ে গেছে চল্লিশ বছরেরও বেশি সময়। সামনের রাস্তা থেকে দেখা যায় না ক্লিনিক। সামনে ও পেছনে লোহার গেট। চারদিকের উঠানে ঝোপঝাড়। কিছু দিন আগে ধসে গেছে বাড়ির ছাতের একটা দিক, মেরামত করেনি কেউ। নির্যাতিত নিষ্পাপ বাচ্চাদের দীর্ঘশ্বাস যেন নীরবে ঘুরে বেড়ায় চারপাশে।
পৃথিবী জুড়ে চলছে নানান নির্যাতনের ধারা। কয়েক বছর হলো পরিত্যক্ত মানসিক হাসপাতালটাকে ব্যবহার করছে এফএসবির স্টেশন চিফ ভ্যানকিন কাপরিস্কি। জায়গাটা শহরে তার হেডকোয়ার্টার থেকে দূরে নয়, অথচ একদম নির্জন এলাকায়। বাড়ির ভেতর গুমরে ওঠে অনেকের আর্তচিৎকার, তবে আশপাশে কেউ নেই যে শুনবে। পুরো দুই একর জমি নিয়ে মানসিক হাসপাতাল। পেছনে ঝোপঝাড়ে ভরা জায়গায় বাড়ছে কবরের সংখ্যা।
হাসপাতাল ভবনের চার তলায় রয়েছে সরু হলওয়ে। দু’পাশে প্লাস্টার করা স্যাঁতসেঁতে, ছাতাপড়া কালচে দেয়ালের একটু সামনেই একটা দরজা। ওদিকের ঘরের সব জানালা বন্ধ বোর্ড দিয়ে। একসময় ওই ঘরে থাকত সবচেয়ে খ্যাপাটে বাচ্চারা। অনেকেই হাসপাতালে আসার আগে ছিল প্রায় সুস্থ। পরে ভয়ানক নির্যাতনে হয়েছে চরম অসুস্থ। ঘরে আজ আর লোহার খাটিয়া না থাকলেও রয়েছে মেঝে ও দেয়ালে গেঁথে রাখা হাতকড়া ও পায়ের বেড়ি। ওখানে হাত-পা আটকে দিনের পর দিন শায়েস্তা করা হতো বাচ্চাদেরকে। এখন ওগুলো ছাড়া ঘরে রয়েছে আধুনিক কিছু যন্ত্রপাতি।
এই মুহূর্তে কাঠের একটা টুলে বসে সিগার টানছে ভ্যানকিন কাপরিস্কি। দু’পাশে বিশ্বস্ত দুই সহচর স্টেপুরিন ও অরলভ। বছরের পর বছর কাপরিস্কির হয়ে টর্চারের কাজ করছে তারা। চেচেনদের বিপ্লবের সময় বন্দিদের এনে টেবিলে জিভ গেঁথে দিত। বাধ্য করা হতো দাঁত দিয়ে কাঠের পাটাতন চিবুতে। শেষে দাঁতের গোড়া ছাড়া কিছুই থাকত না। এ ছাড়া ছিল তথ্য সংগ্রহের জন্যে ভয়ানক সব পদ্ধতি। একসময়ে চেচেন যোদ্ধারা বারবার অনুরোধ করত, যেন মেরে ফেলা হয় তাদেরকে।
এখনও সে পর্যায়ে পৌঁছায়নি অ্যান্টোনিন নিকোলভ। অবশ্য রাত ফুরিয়ে যাওয়ার আগেই স্রেফ নরক থেকে ঘুরে আসবে সে। ধাতব চেয়ারে বসিয়ে হাতকড়া দিয়ে আটকে দেয়া হয়েছে দুই কবজি, পায়ার সঙ্গে শক্ত করে বাঁধা হয়েছে ওর দুই পায়ের গোড়ালি। চেয়ারের টিউবের মত ফ্রেমে যুক্ত করা হয়েছে কিছু বৈদ্যুতিক তারের কানেক্টর। ওগুলোর তার গেছে গাড়ির বারো ভোল্টের ব্যাটারিতে। একপাশে ভোল্টেজ কন্ট্রোল বক্স। ওটা থেকে যে হাই পাওয়ারের বিদ্যুৎ সঞ্চালিত হচ্ছে নিকোলভের দেহে, তাতে প্রচণ্ড কষ্ট পাচ্ছে সে। ভিজে গেলে শক বাড়বে বলে পুরু রাবারের গ্লাভ্স্ ও বুট পরে পাশেই দাঁড়িয়ে আছে পানিভরা বালতি হাতে এক লোক। কয়েক মিনিট পর পর ভিজিয়ে দিচ্ছে অ্যান্টোনিনকে।
‘আবার চালু করো,’ সিগার ফুঁকতে ফুঁকতে শান্ত স্বরে বলল কাপরিস্কি।
শুয়োরের মত কুঁতকুঁতে চোখে কন্ট্রোল বক্সের লাল রোটারি ডায়াল দেখল স্টেপুরিন। সামান্য বাড়িয়ে দিল বিদ্যুৎ প্রবাহ। জোরে গুঙিয়ে উঠল নিকোলভ। ছটফট করছে চেয়ারে। ভেজা ধাতব অংশের জন্যে যন্ত্রণা বাড়ছে বহু গুণ। পুরো পাঁচ সেকেণ্ড অসহ্য কষ্ট দেয়ার পর স্টেপুরিনের দিকে তাকাল কাপরিস্কি। তার ইশারায় ডায়াল ঘুরিয়ে কমিয়ে দেয়া হলো বৈদ্যুতিক প্রবাহ। চেয়ারে কুঁজো হয়ে বসে আছে নিকোলভ। হাঁফিয়ে চলেছে বিশ মাইল দৌড়ে আসা ম্যারাথন দৌড়বিদের মত। টকটকে লাল দুই চোখ। মুখ ভূতের মত ফ্যাকাসে।
‘ভাল লাগছে না, তাই না, অ্যান্টোনিন?’ মৃদু হেসে বলল কাপরিস্কি, ‘সহ্য করবে আরও? তুমি চাইলে দিতে আমার আপত্তি নেই। তবে স্বস্তি চাইলে প্রশ্নের জবাবটা দিয়ে দাও।’
তীব্র ঘৃণা নিয়ে কাপরিস্কিকে দেখল নিকোলভ। ‘এরই ভেতর বহুবার বলেছি, ওটা আমার কাছে নেই।’ শেষ কথাগুলো বলতে গিয়ে গলা ভেঙে গেল তার।
‘তা হলে বলো কোথায় রেখেছ,’ ক্লান্ত সুরে বলল ভ্যানকিন। ‘নইলে… স্টেপুরিনের দিকে তাকাল সে। ‘আবার চালু করো।’
হাসিমুখে নির্দেশ পালন করল নিষ্ঠুর লোকটা। ডায়াল ঘুরিয়ে আরও বাড়িয়ে দিয়েছে বিদ্যুতের প্রবাহ।
নিকোলভের করুণ আর্তনাদে ভরে গেল ঘর।
‘চাইলেই কষ্ট থেকে বাঁচতে পারো,’ এবারের বিদ্যুৎ কমিয়ে দেয়ার পর বলল কাপরিস্কি। ‘মাত্র দু’চার কথায় রক্ষা পাবে।’
‘ওটা আছে জঙ্গলে,’ হার মেনে নিল নিকোলভ। ‘কোন্ জঙ্গল?’
‘তাতভ বেযুখফের খামারের কাছে। আপনি চাইলে ওখানে নিয়ে যাব।’
‘আবারও সময় নষ্ট করছ, নিকোলভ? ভেবে দেখো, এতে কোনও লাভ হচ্ছে?’ সিগার দিয়ে একদিকের দেয়ালের কাছে রাখা বড় প্যাকিং কেস দেখাল ভ্যানকিন। ‘দেখছ ওই ক্রেট? ওটার ভেতর আছে স্টেপুরিন আর অরলভের খেলার সরঞ্জাম। ওগুলো মুখ খুলিয়ে ছাড়বে তোমার। দরকার হলে হাত আর পায়ের আঙুল কাটতেও দ্বিধা করব না। আরও খারাপ কিছুও করতে পারি। তবে চাই না অত কষ্ট দিতে। ভুল কোরো না, নিকোলভ। নিজের প্রতি একটু মায়া দেখাও। যা চাইছি, সেটা না দেয়া পর্যন্ত এখান থেকে কোথাও যেতে পারবে না। দরকার হলে দিনের পর দিন চলবে আমার এই জিজ্ঞাসাবাদ।’
ডাহা মিথ্যা বলছে সে। বাইরে ঘনিয়ে এসেছে সন্ধ্যার আঁধার। একটু পর যেতে হবে থিয়েটার বলশোইতে। সেখানে এখন চলছে প্রোকোফিয়েভ-এর অবরেচেনিয়া ভি মোনাস্তি রে। ভ্যানকিনের কমবয়সী, সুন্দরী মিসেস অপেরার গুণমুগ্ধ ভক্ত। ঠিকসময়ে তাকে অপেরাতে না নিলে খবর আছে। ক্ষমতাশালী রাজনৈতিক পরিবারের মেয়ে। দেরি করে বাড়ি ফিরলে এক কথায় তালাক দেবে তাকে।
চট্ করে স্টেপুরিন আর অরলভের দিকে তাকাল ভ্যানকিন। জবাবে কাঁধ ঝাঁকাল তারা। বহুক্ষণ ধরেই বৈদ্যুতিক নির্যাতন চলছে, আগেই ভেঙে পড়ার কথা নিকোলভের, অথচ তার পেট থেকে দরকারি কিছুই বের করা যায়নি। এখন বাকি রয়েছে দৈহিক নির্যাতন। তবে সেটাতে রয়েছে মারাত্মক ঝুঁকি। তাতভ বেযুখফ তো এক গুলিতে শেষ। নিকোলভকে রক্তারক্তি করার এক পর্যায়ে তার হার্ট অ্যাটাক হলে সর্বনাশ হবে কাপরিস্কির। ওপরমহল থেকে বলে দেয়া হয়েছে, যেভাবে হোক আদায় করো এস. এম. ৬১৪৩ ডিভাইস। এ মুহূর্তে ওটা পাওয়ার জন্যে অন্য উপায় খুঁজছে কাপরিস্কি।
‘আমার মেয়েটাকে ছেড়ে দিন,’ কাতর সুরে বলল নিকোলভ, ‘পৌঁছে দিন ফ্রান্সে। কথা দিচ্ছি, জানিয়ে দেব কোথায় আছে এস. এম. ৬১৪৩ ডিভাইস। তারপর আপনারা চাইলে আমাকে খুন করবেন। আমার আর বাঁচার ইচ্ছে নেই।’
সিগার মেঝেতে ফেলে বুট দিয়ে পিষল ভ্যানকিন। পকেট থেকে নিল মোবাইল ফোন। নিকোলভের কথা থেকে ভাল একটা আইডিয়া এসেছে মনে।
‘কাকে ফোন করছেন, চিফ?’ জানতে চাইল অরলভ। হতাশ। ভেবেছিল দৈহিক নির্যাতনের সুযোগ পাবে।
‘কথা বলব ডক্টর নেবেসার সঙ্গে। মেয়েটাকে আনতে হবে এখানে। মনে হচ্ছে, ক’জন মিলে তার কাপড় খুললে ভড়-ভড় করে সব বলবে নিকোলভ। … তুমি কি বলো, নিকোলভ? পাখির মত কিচিরমিচির করবে, তাই না?’
রেগে গিয়ে চেয়ার ছাড়তে চাইল এক্স এজেন্ট। চিৎকার করে গালি দিল ভ্যানকিন কাপরিস্কিকে। কিন্তু তখনই নতুন করে বিদ্যুতের সংযোগ দিল ওর প্রাক্তন বস।
ভীষণ গুঙিয়ে উঠছে নিকোলভ। ঠিকভাবে নির্দেশ দিতে এবং ওদিকের কথা শুনতে টুল ছেড়ে ঘরের অন্যদিকে চলল কাপরিস্কি। দরজা খুলে বেরিয়ে এল সরু বারান্দায়। মোবাইল ফোনে ডায়াল করে অধৈর্য হয়ে অপেক্ষা করল। বেশ কয়েকবার রিং হওয়ার পর ওদিক থেকে রিসিভ করা হলো কল।
চুপ করে আছে ডক্টর নেবেসা।
‘কাপরিস্কি বলছি,’ বিরক্ত সুরে বলল স্টেশন চিফ। ‘কথা শুনতে পাচ্ছ, অ্যাঞ্জেল নেবেসা?’
নীরবে পেরোল কয়েক মুহূর্ত, তারপর জবাব দিল অতিরিক্ত ধূমপানে ভারী, কর্কশ এক কণ্ঠ: ‘হ্যাঁ, বলুন। আমি শুনছি।’
‘হারামজাদিটাকে এখানে দরকার,’ বলল ভ্যানকিন। ‘লোক পাঠাচ্ছি।’
ধন্যবাদ
অসংখ্য ধন্যবাদ
করিডোরে এই দরজার কাছে থেমেই টের পেয়েছে রানা, বাজে তামাক পোড়া ওই বদগন্ধ ছড়াচ্ছে ডাক্তার অ্যাঞ্জেল নেবেসা। লাউঞ্জে মহিলা যাওয়ার পর ওই একই কুবাস ছিল তার পোশাকে।
রানা জেনে গেছে, এ ঘরেই রাখা হয়েছে ইউনাকে। তবে এখন হয়তো কেউ নেই। আবার থাকতে পারে বারোজন সশস্ত্র লোক। এ-ও হতে পারে, বহু আগেই জিম্মিকে নিয়ে ফ্যাসিলিটি ছেড়ে চলে গেছে ডাক্তার নেবেসা।
ইউনা আর ওই মহিলা আছে কি না, তা জানতে হলে খুলতে হবে সামনের এই দরজা।
বড় করে শ্বাস নিয়ে খুব সাবধানে দরজার কবাট সামান্য ফাঁক করল রানা। ওদিকে হলদেটে আলো। ভেতরে কেউ আছে। আগের চেয়ে বেড়ে গেছে তামাক পোড়া কটুগন্ধ। দরজা আরেকটু খুলতেই সাদা ল্যাব কোট পরা ঝাঁটার কাঠি ডাক্তার নেবেসার ওপর চোখ পড়ল ওর। দরজার দিকে পিঠ রেখে জানালা দিয়ে দূরে চেয়ে আছে সে। ঘনিয়ে এসেছে সন্ধ্যার আঁধার। মহিলার একহাত কোমরে। অপর হাতের সরু আঙুলের ফাঁকে জ্বলছে সিগারেট। সরু রেখায় কাঁপতে কাঁপতে ছাতের দিকে উঠতে গিয়েও জানালার ভাঙা কাঁচ দিয়ে আসা বাতাসে ছত্রভঙ্গ হয়ে যাচ্ছে ধোঁয়া। ডাক্তার নামের কলঙ্কটার ল্যাব কোট থেকে সামান্য বেরিয়ে আছে নীরব এক ওয়াকি-টকি। কী এক গভীর চিন্তায় যেন হারিয়ে গেছে মহিলা। টের পায়নি খোলা হয়েছে দরজা।
ডাক্তার অ্যাঞ্জেল নেবেসা ঘরে একা নয়। জানালা থেকে কয়েক ফুট দূরে একটা চেয়ারে বসে আছে ইউনা, হাত-পা দড়ি দিয়ে বাঁধা। উদাস ভঙ্গিতে জঘন্য গন্ধের সিগারেটের পেছনে ঠোঁট লাগল মহিলা। ইউনাকে ভীষণ ক্লান্ত ও হতাশ লাগল রানার। সরু দড়ি দিয়ে চেয়ারের সঙ্গে টানটান করে বাঁধা হয়েছে বেচারিকে
নিঃশব্দে ঘরে ঢুকল রানা।
ঘুরেও চাইল না ডাক্তার নেবেসা। মৃদু আওয়াজে খড়-খড় করল তার রেডিয়ো। শব্দটা পাত্তা দিল না মহিলা।
তার দিকে এক পা এগোল রানা। লাল দুই ফোলা চোখে বিস্ময় নিয়ে ওকে দেখছে ইউনা। ঠোঁটের ওপর আঙুল রাখল রানা। আওয়াজ কোরো না, বাছা!
আরেক পা এগোল রানা।
তখনই ঘরে কারও উপস্থিতি টের পেল ডাক্তার নেবেসা। ঝট্ করে ঘুরে দাঁড়াল সে। বিরাট এক হাঁ করল চিলচিৎকার দেয়ার জন্যে। কিন্তু একলাফে তার সামনে পৌঁছে গেল রানা। পরক্ষণে ওর পিস্তলের নল সাঁই করে নামল মহিলার মাথার ওপর। ঠকাস্ শব্দের সঙ্গে সঙ্গে সাদা অংশ দেখিয়ে উল্টে গেল নেবেসার দুই চোখ। ধুপ্ করে মেঝেতে পড়ল মহিলা, অজ্ঞান। কড়াৎ করে কোমরের হাড় ফুটল।
দেরি না করে ইউনার হাত-পায়ের বাঁধন খুলতে লাগল রানা। অবাক চোখে ওকে দেখছে মেয়েটা। বারকয়েক চোখ পিটপিট করে নিয়ে তাকাল মেঝেতে শয্যাশায়ী নেবেসার দিকে। ফ্রেঞ্চ ভাষায় নিচু গলায় জানতে চাইল, ‘মেরেই ফেলেছেন?’
‘শয়তানরা অত সহজে মরে না,’ ইউনাকে আষ্টেপৃষ্ঠে বেঁধে রাখা সরু দড়ি খুলল রানা। ‘ধরে নাও, ঘুমের ভেতর স্বর্গ থেকে ইন্সট্রাকশন আনতে গেছে।’
‘নরক থেকে,’ মুখ বাঁকাল ইউনা। ‘বেটি মরলেই খুশি হতাম! অবশ করে দিয়েছে দুই হাত।’
‘হাত নাড়াচাড়া করো, রক্ত চলাচল চালু হলে ঠিক হয়ে যাবে। কেউ তোমাকে ব্যথা দেয়নি তো, ইউনা?’
মাথা নাড়ল মেয়েটা।
‘এবার মন দিয়ে আমার কথা শোনো,’ বলল রানা, ‘আগে জানতে হবে কোথায় আছে গার্ডরা। একজন আমার সমান লম্বা, অন্যজন বড় হনুমানের সাইয।’
‘একটু আগেও ছিল। খানিক পর পর এক চক্কর ঘুরে যায়। তবে এখন কোথায় আছে বলতে পারি না।’
সার্চ করার জন্যে ডাক্তার নেবেসার পাশে বসল রানা। ইনঅ্যাকটিভ হয়েছে মহিলার ওয়াকি-টকি। ওটা অন করে রেখে দেহটা তল্লাসী করল ও। সাদা ল্যাব কোটের পকেটে পেল মোবাইল ফোন ও ছোট চেইন দেয়া পাউচ। পাউচ খুলতেই দেখল ভেতরে দুটো সিরিঞ্জ আর দুটো ছোট ভায়াল ভরা তরল। লেবেলে লেখা: টেণ্টোবারবিটাল ও পটাসিয়াম ক্লোরাইড। প্রথমটা লাগে মানুষের মুখ খোলাতে। দ্বিতীয়টা ব্যবহার করা হয় দ্রুত হার্ট থামিয়ে দিতে। পাউচ ও মোবাইল ফোন নিজের কাছেই রাখল রানা।
‘ওটার ভেতর কী?’ ভুরু কুঁচকে পাউচ দেখাল ইউনা। ‘তেমন কিছু না,’ বলল রানা। ‘তোমার কাজে আসবে না।’
সত্যিকারের ডাকিনী এই ডাক্তার নেবেসা। ইউনার প্রয়োজনীয়তা ফুরিয়ে গেলেই মেরে ফেলত।
মহিলার মগজে শোফেল্ডের চিপ আছে কি না কে জানে, ভাবল রানা। হয়তো নিজে থেকেই বেটি হয়েছে ভয়ঙ্কর পিশাচী। চিকন ঝাড়র কাঠির মত শরীরটা টেনে চেয়ারের কাছে নিল রানা। গদিতে তুলে শক্ত করে বাঁধল দড়ি দিয়ে। কাজ শেষে ঘরের চারপাশ দেখে নিল। একদিকে আকারে ছোট একটা দরজা। ওদিকে বোধহয় গুদাম।
‘আমরা এবার কোথায় যাব?’ জানতে চাইল ইউনা।
‘একমিনিট পর বলছি।’
এই জায়গাটা বিশ্রী। ভয়ঙ্কর সব ঘটনা ঘটে এখানে।’
আমারও ভাল লাগছে না,’ বলল রানা। ‘তবে ভেবো না, আজই ফিরব ফ্রান্সে।’
‘আমার সঙ্গে বাবাকে নেবেন না, রানা?’
‘আগে জানতে হবে তাকে কোথায় নিয়েছে,’ বলল রানা। এজন্যেই কথা বলব ডাক্তারের সঙ্গে। হয়তো জানে অনেক কিছুই। তার সঙ্গে কথা বলার সময় পাশের ছোট ঘরে থাকবে, ঠিক আছে?’
‘কিন্তু আমি ওখানে একা থাকতে চাই না।’
‘ইউনা, বড়দের কথা শুনতে হয়,’ বলল রানা।
‘আমি তো আপনাকে সাহায্য করতে পারি?’
‘আপাতত, পারবে না…
রানা আর কিছু বলার আগেই বেজে উঠল ডাক্তার নেবেসার মোবাইল ফোন। ‘পাশের ঘরে যাও,’ মেয়েটাকে একটু কড়া সুরেই বলল ও।
‘কিন্তু যেতে হবে কেন?’
‘আমি বলেছি, তা-ই।’ বাচ্চাদের কাণ্ড! এখন কাঁদতে শুরু করলে অবাক হওয়ার কিছু নেই।
এদিকে জ্ঞান ফিরছে নেবেসার। তার গালে হালকা কয়েকটা চড় দিল রানা। পিটপিট করে ওকে দেখেই মহিলার চোখে ফুটল ভয়। কাছ থেকে দেখতে সে আরও রুক্ষ। কপালে, চোখের কোণে, গালে গভীর ভাঁজ। রাজমিস্ত্রি যেমন দেয়ালের গর্ত সিমেণ্ট দিয়ে বুজে দেয়, প্রচুর স্নো-পাউডার দিয়ে ভাঁজ-খাঁজ সব ঢেকে দেয়ার চেষ্টা করেছে মহিলা।
‘এখন শুধু আপনি আর আমি রয়ে গেলাম, ডাক্তার,’ কণ্ঠস্বরে মধু ঢেলে বলল রানা। ‘ঝপট্ বলে ফেলুন দেখি, নিকোলভ কোথায় আছে।’
‘জানি না,’ মাথা নাড়ল মহিলা। ‘তাকে কখনও দেখিনি।’ বছরের পর বছর অতি কমদামি সিগারেট ফুঁকে বিশ্রী কর্কশ হয়েছে তার কণ্ঠস্বর। সেই সঙ্গে অসহ্য দুর্গন্ধ! মুখ খুলতেই ‘ভক্’ করে এসে নক্-আউট পাঞ্চ মেরেছে রানার নাকে।
মনে মনে নিজের কান মলল রানা। খবরদার! আর কোনওদিন যদি তামাকের ধারে কাছে গেছিস…!
‘আমারও মনে হচ্ছিল ঠিক এ-কথাই বলবেন আপনি,’ নরম সুরে মহিলাকে বলল ও। ‘না জানলে আর বলবেন কী করে! তাই না? এবার ভাবুন দেখি কেমন লাগবে আপনার ওষুধ আপনারই শরীরে যদি পুশ করি?’ পাউচ তুলে দেখাল। ওটা থেকে নিল হাইপোডার্মিক সিরিঞ্জ আর পটাসিয়াম ক্লোরাইড। নিডল থেকে সরাল ক্যাপ। ভায়ালের রুপালি ফয়েলে সিরিঞ্জ ঢুকিয়ে টেনে নিল সাদাটে তরল। ওর কাজ দেখতে দেখতে পিং-পং বলের মত বড় হয়ে উঠল ডাক্তারের দুই চোখ।
‘আপনি তো জানেন না কোথায় নিয়েছে আমার বন্ধুকে, তাই না?’ মিষ্টি সুরে জানতে চাইল রানা।
হাঁ করে ঝড়ের বেগে মাথা নাড়তে লাগল বদমাশ ডাক্তার।
তার গা ঘেঁষে এল রানা। ‘নিডল শরীরে ঢুকলে কেমন লাগবে বলুন তো, ডাক্তার? আমি ভাল মানুষ। বাধ্য না হলে খারাপ কিছু করি না। কিন্তু ভাল মানুষও হঠাৎ করে রেগে যায়, যা খুশি করে বসে। তাই না? আমার এখন ওই হাল!’
‘সত্যিই, কসম, আমি জানি না!’
‘বাজে মেয়েলোকটার পেছনে খামোকা সময় নষ্ট করছেন,’ রানার পেছন থেকে এল চিকন কণ্ঠস্বর।
ঘুরে বসল রানা। ‘ইউনা, তোমাকে না বলেছি গুদামে অপেক্ষা করতে?’
‘ভেতরে খারাপ গন্ধ।’
‘কিছুক্ষণের জন্যে ওখানেই থাকো।’
‘কিন্তু সত্যিই যদি কিছু না জানে এ?’ বলল ইউনা। আঙুল তুলে দেখাল বুড়ি ডাক্তারনীকে। ‘ওই ডাইনীর কাছে ভয়ঙ্কর সব বিষ। চলুন, আমরা চলে যাই।’
বাচ্চা সামলে রাখা তোর কাজ নয়, মনে মনে নিজেকে বলল রানা। বিরক্ত হয়ে বলল, ‘তুমি ভাবছ শিখিয়ে দেবে আমাকে কখন কী করতে হবে?’
‘না, তা ভাবছি না,’ কাঁধ ঝাঁকাল ইউনা। ‘তবে আমি যা বলতে চাইছি, তা তো শুনছেন না আপনি…’
‘কী বলতে চাও?’ কঠোর হলো রানার কণ্ঠ।
‘আমি জানি বাবা কোথায় আছে।’
‘অ্যা? কী বললে?’ চমকে গেল রানা।
‘গার্ডদের কথা শুনেছি। ওরা রাশান ভাষায় কথা বলে। জানে না যে আমি ওই ভাষা শিখে নিয়েছি।’
রানার মনে পড়ল, ইউনার নানার দুর্গে মেয়েটার ঘরে রাশান সাহিত্যের প্রচুর বই দেখেছে। মেয়েটার মা বলেছিল, গোপনে রাশান ভাষা শিখছে বাবার জন্মদিনে তাকে চমকে দেয়ার জন্যে। উইলিয়াম শোফেল্ড আর তার দলের লোক জানে মেয়েটা ডাচ ভাষায় কথা বলে। কখনও ফ্রেঞ্চ বা ইংরেজি। তবে ভাবতেও পারেনি কান পেতে ওদের সব কথা শুনছে এবং বুঝতেও পারছে ইউনা।
‘খুলে বলো ঠিক কী বলেছে গার্ডরা,’ তাড়া দিল রানা।
‘পুরনো হাসপাতালে নিয়ে গেছে বাবাকে।’
‘পুরনো হাসপাতাল?’
‘হ্যাঁ। এটাই বলেছে।’ এবার ঝড়ের বেগে বলল ইউনা, ‘নিশ্চয়ই শহরের কোথাও আছে ওই হাসপাতাল। গার্ডরা আলাপ করছিল, ওখানে নিয়ে বাবাকে মারধর করবে। ওখানেই আছে ভ্যানকিন কাপরিস্কি নামের ভয়ঙ্কর এক লোক। তার কথা আগেও শুনেছি বেযুখফ আঙ্কেলের খামারে। বাবা আর উনি আলাপ করছিলেন। ভ্যানকিন কাপরিস্কির হয়ে আগে কাজ করত বাবা। পরে চাকরি ছেড়ে দেয়। আর সেজন্যেই এখন বাবার ক্ষতি করতে চাইছে লোকটা।’ মনে চাপ পড়েছে বলে গাল কুঁচকে গেল ইউনার। ‘আমার বাবাকে মারছে ওরা! বাবাকে বাঁচাতে হবে! রানা, আপনি পারবেন না বারাকে বাঁচাতে?’
রানা কিছু বলার আগেই ঘর ভরে গেল ক্ষ্যাপা বলদের বিকট এক কর্কশ, দীর্ঘ নিনাদে। কানের কাছে এমন ভয়ানক আওয়াজ শুনে আত্মা কেঁপে গেল রানার। বুঝে ফেলল, এই আওয়াজ পৌঁছে গেছে মস্তবড় দালানের প্রতিটা কোণে। ডাক্তারের মুখে প্রচণ্ড এক ঘুষি মেরে মাঝপথে তাকে থামিয়ে দিল রানা। আবার চেয়ারে এলিয়ে পড়ল অ্যাঞ্জেল নেবেসা। আবারও হারিয়েছে জ্ঞান। কুকুরের মত মুখের পাশে ঝুলছে লম্বা, সাদাটে প্ল্যাক-পড়া জিভ।
‘এবার কি সত্যিই মরেছে, ‘রানা?’ বেশ আগ্রহ নিয়ে জানতে চাইল ইউনা। বড় বড় চোখে দেখছে মহিলাকে।
কীসে যে বাচ্চারা কৌতূহলী হবে, তার হিসাব রাখবে কে!
‘আজকে বহু কিছু দেখেছ, আর না দেখলেও চলবে,’ বলল রানা। উঠে দু’হাত রাখল ইউনার দু’কাঁধে। নরম সুরে বলল, ‘পুরনো হাসপাতালের কথা বলো। জানতে হবে ওটা কোথায়। গার্ডদের কথাগুলো মনে করার চেষ্টা করো। তা হলে তোমার বাবাকে ওখান থেকে সরিয়ে নেয়া সহজ হবে।’
অশ্রুতে ভরল ইউনার দুই চোখ। আস্তে করে মাথা নাড়ল। ‘আর কিছু মনে নেই। কিন্তু আপনি নিশ্চয়ই ওটা চিনে নিতে পারবেন? আপনিই তো খুঁজে নিয়েছেন আমাকে।’
ইউনার কথা শুনে আশার দীপ জ্বেলেছিল রানা। আস্তে আস্তে নিভে গেল ওই আলো। ‘ইউনা, তোমার বাবা তো মস্কোর যে-কোনও জায়গায় থাকতে পারে।’
‘কিন্তু আপনি চাইলে খুঁজে নিতে পারবেন! নইলে তো বাবাকে মেরে ফেলবে শয়তানগুলো! রানা, আপনি…’ গলা বুজে আসছে ইউনার। হঠাৎ করেই ওর মুখে হাত চাপা দিল রানা। আবছাভাবে শুনতে পেয়েছে কিছু। বোধহয় কারও কথা বা ছুটন্ত পদশব্দ। দ্রুত আসছে এদিকে। এমন সময় জেগে উঠল ডাক্তার নৈবেসার রেডিয়ো। সম্ভবত গার্ড। ডাক্তার মহিলা চিৎকার করে সতর্ক করে দিয়েছে ওদের। যে- কোনও সময়ে হাজির হবে তারা।
ওয়াকি-টকি অফ করল রানা। নরম সুরে ইউনাকে বলল, ‘দরজার দিকে পিঠ রাখো। চোখ বুজে রাখবে। দুই হাতে চেপে ধরো দুই কান। দেরি কোরো না!’
রানার কণ্ঠে জরুরি সুর বুঝে ভয় পেয়েছে ইউনা। নীরবে মেনে নিল নির্দেশ। দরজার দিকে পিঠ ফিরিয়ে দাঁড়াল।
পরক্ষণে একই সঙ্গে ঘটল দুটো ঘটনা।
প্রথমে দরজা খুলে ঝড়ের বেগে ঢুকল কালো পোশাক পরা দুই খুনে গার্ড। আর তখনই রানার পকেটে বাজল ডাক্তার নেবেসার কাছ থেকে নেয়া মোবাইল ফোন।
ডাক্তার অ্যাঞ্জেল নেবেসা আর ইউনার সঙ্গে লাউঞ্জে গিয়েছিল যে দুই গার্ড, হাজির হয়েছে তারাই। বড়জন দৈর্ঘ্যে রানার সমান, অন্যজন নীচ চেহারার হনুমানের মত।
দড়াম করে দরজা খুলেই ব্রেক কষে থেমে গেছে তারা। চোখ পড়েছে চেয়ারে বাঁধা ডাক্তারের ওপর। আগে ওই চেয়ারে ছিল বাচ্চা মেয়েটা। ঝট্ করে রানার দিকে ঘুরল তারা, চোখে বিস্ময়। ভাবতেও পারেনি মুক্ত হয়ে ফ্যাসিলিটির যেখানে-সেখানে ঘুরে বেড়াচ্ছে মাসুদ রানা। তাদের শোল্ডার হোলস্টারে রয়ে গেছে পিস্তল। ফলে সামান্য বাড়তি সুবিধা পাবে রানা। ওর দুই গ্র্যাচ পিস্তল ঝুলছে বেল্টে। ক্রস ড্র করতে পারবে ঝড়ের বেগে।
এক সেকেণ্ডের তিন ভাগের এক ভাগ সময়ে বিস্ময় কাটিয়ে উঠল দুই গার্ড। কুঁজো হয়ে জ্যাকেটের ভেতর হাত গুঁজল পিস্তলের জন্যে। দেরি করে ফেলেছে তারা। হোলস্টার পর্যন্ত হাত পৌছুবার আগেই বেল্ট থেকে হ্যাঁচকা টানে দুই গ্র্যাচ তুলে নিল রানা। বিন্দুমাত্র দ্বিধা ছাড়াই দুই মাযল তাক করল দুই গার্ডের কপালে। পরক্ষণে টিপে দিল দুই ট্রিগার। লোকদু’জনের কপালে দেখা দিল একটা করে বড় লাল টিপ। খুলি ভেদ করেছে নাইন এমএম বুলেট। দরজার দু’দিকের দেয়ালে ছিটকে লাগল মগজ ও রক্ত। হাঁটু ভেঙে মেঝেতে পড়ল দুই লাশ। তখনও হোলস্টার থেকে বের হয়নি পিস্তল। কান থেকে হাত সরিয়ে ঘুরে দুই লাশ দেখল ইউনা।
‘ওদিকে দেখতে হয় না,’ নরম সুরে বলল রানা।
মনে হলো না ওর কথাটা মাথায় ঢুকেছে ইউনার।
ডাক্তার নেবেসার মোবাইল ফোন বাজছে প্যান্টের পকেটে, সামান্য দ্বিধা করে ওটা বের করে রিপ্লাই বাটন টিপল রানা। কানের কাছে শুনল নুড়িপাথরের মত কড়কড়ে রাশান কণ্ঠ: ‘কাপরিস্কি বলছি। কথা শুনতে পাচ্ছ, অ্যাঞ্জেল নেবেসা?’
এখনও হাঁ করে দুই গার্ডের লাশ দেখছে ইউনা। শুনতে পেয়েছে নীরব ঘরে লোকটার কথা। ওর চোখের সামনে তুড়ি বাজাল রানা। পরক্ষণে মেয়েটার কানে ধরল মোবাইল ফোন।
ভয়ে ফ্যাকাসে হয়েছে ইউনা। ফিসফিস করল, ‘ভ্যানকিন কাপরিস্কি। কথা বলতে চায় নেবেসার সঙ্গে!’
বিদ্যুদ্বেগে ভাবছে রানা। মনে পড়ল, মিস্টার ব্রেযনেভ বলেছিলেন ইউনা ভাল অভিনয় পারে।
‘ওর সঙ্গে কথা বলো,’ ফিসফিস করল রানা। ‘মনে করো তুমিই ডাক্তার নেবেসা।’
চোখ বিস্ফারিত হলো ইউনার। ‘কী বলব?’
‘সাধারণ কথা!’
একমুহূর্ত পর বড় করে শ্বাস নিয়ে এক হাতে ফোনের মাউথপিস ঢাকল ইউনা, তারপর ঠিক ডাক্তার নেবেসার অতিরিক্ত ধূমপানে ভারী, কর্কশ কণ্ঠে বলল: ‘হ্যাঁ, বলুন। আমি শুনছি।’
বুড়ির নিখুঁত, নকল গলা শুনে মৃদু হেসে ফেলল রানা।
‘হারামজাদিটাকে এখানে দরকার,’ বলল ভ্যানকিন। ‘লোক পাঠাচ্ছি।’
রানার দিকে চেয়ে চোখ নাচাল ইউনা।
ফিসফিস করল রানা, ‘ওকে বলো, যে-কোনও সময়ে শয়তান মেয়েটাকে নিয়ে যেতে পারেন।’
রাশান ভাষায় চাপা স্বরে বলল ইউনা, ‘যে-কোনও সময়ে শয়তান মেয়েটাকে নিয়ে যেতে পারেন।’
বিন্দুমাত্র সন্দেহ করল না ভ্যানকিন কাপরিস্কি। ক্লিক করে কেটে দিল লাইন।
আরও শুকিয়ে গেছে ইউনার চোখ-মুখ। ‘ভীষণ ভয় লাগছে!’
ওই লোক দলের কয়েকজন গুণ্ডাকে পাঠাবে,’ সহজ সুরে বলল রানা। ‘তবে ভয়ের কিছু নেই। তুমি না বড় হয়ে গেছ?’
‘আমাকে কেন ওখানে নিয়ে যেতে চায়?’
‘গেলেই দেখবে,’ বলল রানা। ‘আমিও যাব তোমার সঙ্গে।’ রানার বক্তব্যের গূঢ় অংশ বুঝে গেল মেয়েটা। পকেটে মোবাইল ফোন রাখল রানা। দু’হাতে ধরল ইউনার ছোট্ট দুটো মুঠো। ওগুলো ঠাণ্ডা হয়ে গেছে। খুব নরম সুরে বলল রানা, ‘জানি তুমি খুব ভয় পেয়েছ। তবে এসবের ভাল দিকও আছে। ওরা না এলে কী করে জানব কোথায় তোমার বাবা। এবার সরাসরি নেবে আমাদের পুরনো হাসপাতালে। আর এটাও বোঝা যাচ্ছে, ক্ষতি হয়নি তোমার বাবার।’
আস্তে করে মাথা দোলাল ইউনা। চোখ থেকে বিদায় নিল ভয়ের রেশ। ‘সত্যিই বোঝা যাচ্ছে?’
‘এরা খারাপ লোক, ইউনা। খুনি। কিন্তু তোমার বাবার কাছে আছে জরুরি কিছু তথ্য। সেটা চাই ওদের। তাই চাইলেও তার বড় কোনও ক্ষতি করতে পারবে না। এখন তোমাকে নিয়ে যেতে চাইছে, যাতে তার ওপর চাপ তৈরি করতে পারে।’
চুপচাপ দাঁড়িয়ে যুক্তি দিয়ে রানার কথা বিচার করছে ইউনা। বুঝে গেল, কত বড় বিপদে পড়তে পারে। কয়েক মুহূর্ত পর নীরবতা ভেঙে জানতে চাইল, ‘আমাকে মেরে ফেলবে ওরা?’
শক্ত হাতে মেয়েটার হাত ধরল রানা, চোখ রাখল চোখে। আস্তে করে মাথা নেড়ে বলল, ‘না, ইউনা। আমি তোমাকে কথা দিচ্ছি, তোমার কোনও ক্ষতি করতে পারবে না ওরা। বিপদ দেখলে তোমাকে আড়াল দেব। তবে খেয়াল রেখো: আমার কাছ থেকে দূরে সরবে না। মেনে নেবে প্রতিটা কথা। ঠিক আছে? তা হলে আর ভয় নেই।
নাক টানল ইউনা। পিটপিট করে দূর করল চোখের পানি। ‘ঠিক আছে। এখন কী হবে, রানা?’
ইউনার হাত ছেড়ে দিল রানা। পকেট থেকে নিল অ্যাঞ্জেল নেবেসার মোবাইল ফোন। ‘প্রথমে একজনকে ফোন দেব।’
‘তারপর?’
‘তারপর তুমি আর আমি শয়তান লোকগুলোর হাত থেকে উদ্ধার করব বাবাকে।’
‘সেটা কী করে করব?’ জানতে চাইল ইউনা।
‘তোমার নানা আমাকে বলেছেন তুমি নাকি ভাল অভিনয় জান। নিজেই দেখলাম, একটু আগে বোকা বানিয়ে দিলে ভ্যানকিন কাপরিস্কিকে। এক দিন হয়তো সিনেমার বড় নায়িকা হবে।’
‘হয়তো,’ লজ্জা পেয়ে লাল হলো ইউনার দুই গাল।
‘অন্তত আমার চেয়ে অনেক ভাল অভিনয় জানো তুমি। এবার আরেকবার সুযোগ পাবে অভিনয় করার। …আপত্তি নেই তো?’
কাঁধ ঝাঁকাল ইউনা। ‘না, নেই। তারপর?’
‘তারপর সোজা বাড়ি,’ বলল রানা, ‘তারপর থেকে চিরকাল সুখে শান্তিতে জীবন কাটবে তোমার।’
‘বাবারও? বাবাও সুখী হবে?’ জানতে চাইল ইউনা।
আদর করে বাচ্চা মেয়েটার মাথার চুল এলোমেলো করে দিল রানা। খুশি হয়ে হাসল ইউনা। বেচারির জন্যে বুকটা ভালবাসায় কানায় কানায় ভরে গেল রানার। মৃদু মাথা দুলিয়ে বলল, ‘হ্যাঁ, ইউনা, বাবাও।’
ইউনার ভূমিকা ওকে বুঝিয়ে দিল রানা। সামনে কঠিন সময়, যে-কোনও মুহূর্তে হয়তো মরবে ওরা, তবুও রানার ভাবতে ভাল লাগল, অ্যান্টোনিন নিকোলভ ও ইউনাকে নিরাপদে ফ্রান্সে পৌঁছে দিয়েছে ও। মনে মনে বলল, অন্তরে আশার দীপ জ্বেলেই তো বাঁচে মানুষ!
বিলিয়নেয়ার লুকা ব্রেযনেভের কাছে ফোন দিতেই ওদিক থেকে কল রিসিভ করলেন ভদ্রলোক। ইউনা কাছেই আছে জানলে কথা বলতে চাইবেন, তবে তাঁকে প্রশ্ন তোলার কোনও সুযোগই দিল না রানা। নানা-নাতনির কথা হয়তো মধুর হবে, কিন্তু এই মুহূর্তে ওর নিজের হাতে বাড়তি সময় নেই। পিঠ দিয়ে রেখেছে ইউনার দিকে। নিচু গলায় বলল, ‘রানা বলছি। বিমান পাঠান। বাড়ি ফিরছি।’
‘ইউনা ঠিক আছে তো?’ জানতে চাইলেন ব্রেযনেভ।
‘হ্যাঁ, ঠিক আছে। একটা ব্যাপারে সাহায্য লাগবে।’
‘বলো।’
‘আমাদের পাসপোর্ট হারিয়ে গেছে। বিমানে করে আরও একজন ফ্রান্সে যাবে। আমাদের তিনজনকে এয়ারপোর্টে ঢোকার সুযোগ করে দিতে হবে। পারবেন না?’
‘অনায়াসে,’ বললেন ব্রেযনেভ। ‘রাশান এভিয়েশন মন্ত্রীকে দিয়ে বলিয়ে দেব। তোমরা এয়ারপোর্টে পৌঁছে গেলে প্লেনে উঠতে কেউ বাধা দেবে না।’
‘তা হলে পরে কথা হবে,’ বলে কল কেটে দিল রানা। বিপদের সময় ব্রেযনেভ নাতনির কুশল জানতে চাইলে মনোযোগ নষ্ট হবে, তাই অফ করে দিল মোবাইল ফোন।
‘এবার তৈরি হতে হবে,’ ইউনাকে বলল রানা।
মাত্র কিছুক্ষণ পর ওরা শুনল পরিত্যক্ত ফ্যাসিলিটির উঠানে ঢুকছে একটা গাড়ি। জানালা দিয়ে দেখল প্রায়ান্ধকারে এগিয়ে আসছে দুটো হেডলাইট।
ইউনাকে বুড়ো আঙুল দেখাল রানা। ‘তৈরি তো?’
নার্ভাস সুরে বলল মেয়েটা, ‘হ্যাঁ, রেডি।’ বসে পড়েছে আগের সেই চেয়ারে।
আপাতত আর কিছু করার নেই।
মামির মত করে ডাক্তার নেবেসাকে বেঁধে ছোট্ট গুদামে ফেলে এসেছে রানা। মহিলার মুখের ভেতর টেনিস বলের সমান কাপড়ের বল, টু শব্দের উপায় নেই। তার পাশেই রেখেছে দুই গার্ডের লাশ। বেঁটেজনের শার্ট খুলে ওটা দিয়ে ভালভাবে মুছেছে মেঝের রক্ত। চট্ করে চোখে পড়বে না কারও। নিজের ডেনিম শার্ট ও জ্যাকেট খুলে পরেছে লম্বা গার্ডের কালো পোলো-নেক সোয়েটার ও কালো নাইলনের জ্যাকেট। ইউনার জ্যাকেটের নিচে পরিয়ে দিয়েছে মৃত হনুমানের বুলেটপ্রুফ ভেস্ট। গলা পর্যন্ত চেইন টেনে দেয়ায় কেউ বুঝবে না ভেতরে ওই জিনিস আছে। প্রথমে আপত্তি তুলেছিল ইউনা, তবে রানা যখন বলল ওটা ওকে নিরাপদে রাখবে, তখন রাজি হয়েছে।
রানার মনে হচ্ছে, বুকে আশা নিয়ে প্রবল ঝড়ে ভাঙা নৌকা বাইছে ও উত্তাল সাগরে। হয়তো মস্তবড় ভুল করছে মেয়েটাকে বিপদের ভেতর নিয়ে। কিন্তু এ ছাড়া উপায় ও নেই। নিকোলভকে ফেলে যাওয়া অসম্ভব। সেক্ষেত্রে তাকে ভয়ানক কষ্ট দিয়ে খুন করবে কাপরিস্কির লোক। রানা জানে, উচিত ছিল মেয়েটাকে নিয়ে প্রথম সুযোগে রাশা থেকে বেরিয়ে যাওয়া। কিন্তু সেক্ষেত্রে বাকি জীবন ওকে দোষ দিত ইউনা। নিজেও রানা ক্ষমা করতে পারত না নিজেকে। ইউনাও ভাবত সুযোগ থাকলেও ওর বাবাকে বাঁচাতে চেষ্টা করেনি ও।
তার চেয়ে এটাই অনেক ভাল, প্রাণের ঝুঁকি নেবে ওরা।
দূরে দরজা খোলার আওয়াজ শুনল ওরা। এগিয়ে আসছে পদশব্দ। ইউনার কাঁধ চাপড়ে দিল রানা। নিচু গলায় বলল, ‘মনে আছে তো কী বলেছি? আমার কাছ থেকে সরবে না। ভঙ্গি করবে ভীষণ ভয় পাচ্ছ। ওদেরকে বিশ্বাস করাতে হবে আমিও তাদের দলের লোক।
‘অভিনয় লাগবে না,’ ঢোক গিলল ইউনা, ‘এমনিতেই…’
‘ঠিক আছে তা হলে।’
‘আপনাকে অন্তর থেকে বিশ্বাস করি, রানা। ভাল-মন্দ যা-ই ঘটুক, মেনে নেব। আর… আর… আপনাকে ধন্যবাদ!’
কথাটা শুনেই শিরশির করে উঠল রানার বুকের ভেতরটা। নতুন করে বুঝল, ভীষণ কঠিন দায়িত্ব চেপে বসেছে ওর কাঁধে। আরও শুকিয়ে গেল গলা। ইউনার দিকে চেয়ে ভরসা দেয়ার জন্যে হাসল। নিচু গলায় বলল, ‘সব ঠিক থাকবে, দেখো।’ ওই একই কথা কপচাল মনে মনে। ভাল করেই জানে, যে-মুহূর্তে আত্মবিশ্বাস হারাবে, শুরু হবে ওর পতন।
কাছে পৌঁছে গেছে পদশব্দ। কয়েক সেকেণ্ড পর খুলল কবাট। শ্বাস আটকে রেখেছে রানা। ধরে নিয়েছে বেযুখফের খামারে হামলাকারীরা ছিল কাপরিস্কির অন্য টিমের। এই নতুন দলের এরা কেউ চেনে না ওকে।
এবার দেখা যাবে হাতে নাতে!
ঘরে অপরিচিত তিনটা মুখ দেখল রানা। যা ভেবেছে, সে ধরনের লোকই-জ্যাকেট পরা লালচে তিন গরিলা। তাদের একজন দলনেতা। ভুরু কুঁচকে ঘরের চারপাশে চোখ বোলাল সে। নিশ্চয়ই ভেবেছে এখানে থাকবে ডাক্তার অ্যাঞ্জেল নেবেসা। এটাও ভাবতে পারে, মাত্র একজন গার্ড পাহারা দিচ্ছে কেন!
ঘোঁৎ করে উঠল লোকটা, ‘ডাক্তার কই? অন্যরা?’ কাঁধ ঝাঁকাল রানা। ‘আমি কী জানি! নিজের কাজ করছি।’
পরস্পরকে দেখল তিন ষণ্ডা। মেয়েটাকে নিয়ে যাওয়ার নির্দেশ দেয়া হয়েছে তাদেরকে। ইউনার সামনে গিয়ে থামল দলনেতা। খপ্ করে ধরল চিকন বাহু। কিন্তু লোকটাকে ঠেলে সরিয়ে মাথা নাড়ল রানা। হাতে উঠে এসেছে নাইন এমএম গ্র্যাচ পিস্তল। পাথুরে চেহারা ওর। ইউনার ঘাড়ে ঠেকিয়ে দিল মাযল। মনে মনে বলল, ভয় পেয়ো না, ইউনা। সরি, এ ছাড়া উপায় নেই!
কাপরিস্কির লোকগুলোকে নীরবেই স্পষ্ট জানিয়ে দিয়েছে বিসিআই এজেন্ট: এই মেয়েটা আছে আমার দায়িত্বে!
তাতে খুশি হলো তারা। খামোকা ঝামেলায় পড়বে না বাচ্চা সামলাতে গিয়ে। হাতের ইশারায় দরজা দেখাল দলনেতা। ‘তা হলে চলো।’
সবার আগে ইউনাকে নিয়ে করিডোরে বেরোল রানা। পিস্তল তাক করেছে মেয়েটার মাথার দিকে। পাঁচ মিনিট পেরোবার আগেই দালান থেকে বেরিয়ে কালো এক মিনিভ্যানের কাছে পৌঁছুল সবাই। মৃদু আওয়াজে চলছে গাড়ির ইঞ্জিন। সন্ধ্যার বাতাস শীতল ও ভেজা-ভেজা। ঘন কুয়াশার আড়াল থেকে মাঝে মাঝে উঁকি দিচ্ছে সাদাটে, ম্লান চাঁদ।
গত পাঁচ মিনিটে বারকয়েক হাতঘড়ি দেখেছে রানা। একঘণ্টার জন্যে বাইরে গেছে শোফেল্ড। তার ফেরার সময় হয়ে এসেছে। লোকটা হঠাৎ হাজির হলে সর্বনাশ হবে ওর প্ল্যানের। ভ্যানের কাছে পৌঁছে যাওয়ার পর মনে মনে হাঁফ ছাড়ল। এখন পর্যন্ত ভালই চলছে সব। তবে যে-কোনও সময়ে ঘুরে যেতে পারে ভাগ্যের চাকা। ভ্যানের ভেতর থাকতে পারে চেনা কেউ
মিনিভ্যানটা গ্যায সোবল। মস্কো শহরে জনপ্রিয়। তৈরি হয় গোর্কি অটোমোবাইল প্ল্যান্টে। এই মিনিভ্যানের ভেতরে রয়েছে তিন সারির সিট। অনেকটা মিনিবাসের মত। একদিকে স্লাইডিং ডোর। ইউনাকে নিয়ে পেছনের সিটে চাপল রানা, হাতে পিস্তল। ভালভাবেই নিজের অভিনয় চালিয়ে যাচ্ছে ইউনা। মাঝে মাঝে ভয়ে ভয়ে দেখছে রানাকে। গাড়িতে উঠল কাপরিস্কির তিন গুণ্ডা। ধুম শব্দে বন্ধ হলো স্লাইডিং ডোর। একটা কথাও বলল না কেউ। গেট পেরিয়ে রাস্তায় পড়ল ড্রাইভার। চালু করল ওয়াইপার। হাজার হাজার শিশিরকণা ছিটকে গেল উইণ্ডশিল্ড থেকে। মুহূর্তের জন্যে ঘোলাটে হলো হেডলাইটের আলো।
বোধহয় সংক্ষিপ্ত যাত্রা।
গাড়ি পৌছে গেল শহরের কিনারায়। বাঁকা পথে চলল মস্কো শহরের বুক চিরে। পেছনে পড়ছে একের পর এক গোলকধাধার মত রাস্তা ও মোড়। কোথায় চলেছে জানার উপায় নেই রানার। আরও কিছুক্ষণ পর পরিত্যক্ত এক পল্লীতে ঢুকল মিনিভ্যান। আশপাশে গাড়িঘোড়া নেই। একটু পর জং ধরা উঁচু এক গেটের সামনে থামল মিনিভ্যান। চেইন সরিয়ে গেট খুলল ভেতরের দুই গার্ড। তাদের কাঁধে ঝুলছে সাবমেশিন গান। আবারও রওনা হলো মিনিভ্যান। পেছনে আটকে দেয়া হলো গেট। মিনিভ্যানের হেডলাইটের আলো পড়ল ঝোপঝাড়ে ভরা উঠানে। বিশাল সব গাছের মাঝ দিয়ে রানা দেখল শত বছর আগের পুরনো এক ম্যানশন।
কয়েক সারি গাছের মাঝ দিয়ে গিয়ে পথ থেমেছে গাড়ি বারান্দায়। একসময় বিশাল ম্যানশন ছিল রাজকীয়। এখন দাঁত বের করা ইঁটের দেয়াল থেকে খসে পড়ছে চুন-সুরকি। রানা আন্দাজ করল, একসময় এই ম্যানশন ছিল ব্যক্তিগত কোনও ক্লিনিক, স্যানাটোরিয়াম বা রেস্ট হোম। মনে হয় বহু বছর ধরেই বাড়িটা অব্যবহৃত। অন্ধকারে হাঁ করে আছে ভাঙা জানালা। তবে চতুর্থতলার বোর্ড মেরে আটকে দেয়া জানালার ফাঁক দিয়ে আসছে হলদে আলো।
কেউ না কেউ ব্যবহার করছে পুরনো ম্যানশন। এখানে যাকে খুশি ধরে এনে নির্যাতন করতে পারে কাপরিস্কি
বাড়ির দরজায় অস্ত্র হাতে আরও দুই লোক। সামনের গেটে দু’জন। তিনজন মিনিভ্যানের ভেতর। এ ছাড়া রয়েছে ড্রাইভার। বাড়ির ভেতরে হয়তো আছে আরও অনেকে। ক্রমেই বাড়ছে শত্রু-সংখ্যা। ভ্যান থেকে নেমে পড়ল তিন ষণ্ডা। সিট ছাড়ল ড্রাইভার। ইগনিশন থেকে চাবি নিয়ে ব্লিপার ব্যবহার করে বন্ধ করল লক। চাবিটা রাখল জিন্সের প্যান্টের পকেটে। তাকে দোষ দিতে পারল না রানা। চারপাশে রয়েছে একদল খুনে বদমাশ।
ইউনার বাহু শক্ত হাতে ধরে দলের পেছনে চলল রানা। দু’একবার ঠেলা দিল মেয়েটার পিঠে। সবাইকে বোঝাচ্ছে, সে-ও তাদের দলের। দরজা ছেড়ে এগিয়ে এল দুই গার্ডের একজন। কড়া সুরে বলল, ‘এতক্ষণ লাগে পিচ্চি এক মেয়েকে ধরে আনতে!’ ইউনার হাত ধরতে গেল সে।
কিন্তু ভয়ানক কঠোর চোখে তাকে দেখল রানা। আস্তে করে মাথা নাড়ল। ‘এই মেয়ে আছে আমার দায়িত্বে আছে।’ পিস্তলের মাযল ঠেকিয়ে দিল ইউনার ঘাড়ে।
‘এই ব্যাটা বেশি সতর্ক,’ রানাকে দেখিয়ে বলল ড্রাইভার।
খলখল করে হাসতে শুরু করেছে কয়েকজন।
চোখে নরকের আগুন নিয়ে তাদেরকে দেখল রানা।
যখন তখন হাতাহাতি বা গোলাগুলি হতে পারে বুঝে নিজেদের সামলে নিল লোকগুলো। চোখ ফেরাল অন্যদিকে।
কাঁধ ঝাঁকাল দরজার কাছের গার্ড। ‘তুমি যা ভাল বোঝো!’
নার্ভাস চোখে রানাকে দেখল ইউনা। পাথুরে চেহারায় ওকে দেখছে রানা। তবে সবার চোখ এড়িয়ে মুহূর্তের জন্যে চোখ টিপল। সাহস দিতে গিয়ে এর বেশি কিছু করা সম্ভব নয় এখন। একটু পর হয়তো শুরু হবে গোলাগুলি, রক্তারক্তি ও খুনের ঘটনা। ইউনাকে এখানে এনে মনোকষ্টে আছে রানা। অবশ্য আপাতত কিছু করারও নেই ওর। পিছিয়ে যাওয়ারও উপায় নেই। ইউনার কাঁধে হাত রেখেছে রানা। পরিত্যক্ত বাড়িতে ঢুকেছে চারজন সশস্ত্র গুণ্ডা, পেছনে ওরা। ভেতরে বিষণ্ন, মরাটে পরিবেশ। নাকে লাগছে ছাতা পড়া, জোরালো বাসি গন্ধ। দূরে দূরে একটা-দুটো ন্যাংটো বাল্‌ থেকে ছড়িয়ে পড়ছে হলদে আলো। মেঝেতে ও দেয়ালে পুরু ধুলো ও মরা পোকামাকড়। কাঠের পুরনো সিঁড়ি বেয়ে উঠতে গিয়ে আবারও ইউনার কাঁধে হাত রাখল রানা। ক্যাঁচকোঁচ আওয়াজ তুলছে প্রতিটি ধাপ। সামনে চার ষণ্ডা। রানা বুঝে গেল, একটু আগে দেখা আলোকিত ঘরের দিকে চলেছে ওরা। ওটা চারতলায়। দেড়তলা ওঠার পর কয়েকবার মিটমিট করে উঠল বার্। ওপর থেকে এল কারও ব্যথাতুর চাপা আর্তনাদ।
ওই করুণ কণ্ঠ অ্যান্টোনিন নিকোলভের।
খিঁক-খিঁক করে হাসল কয়েকজন রাশান গুণ্ডা।
রানা টের পেল, আড়ষ্ট হয়েছে ইউনার দেহ। হোঁচট খেল বেচারি। মানসিক কষ্টে গলা থেকে বেরোল মৃদু কাতর ধ্বনি। মেয়েটাকে ঠেলে নিয়ে চলল রানা। ভয় পাচ্ছে, যে-কোনও সময়ে ওকে কিছু বলে বসবে ইউনা। সেক্ষেত্রে কী করবে ভেবে রেখেছে রানা। দেরি না করে খুন করবে সামনের চারজনকে। তারপর ফাঁকা কোনও ঘরে ইউনাকে রেখে একা যাবে নিকোলভকে মুক্ত করার জন্যে। জানা নেই ওপরে তারা ক’জন, বা সশস্ত্র কি না, তবে ও হাল ছাড়বে না। ফলে হয়তো বেঘোরে মরবে নিকোলভ, ইউনা আর ও নিজে।
এক এক করে সিঁড়ির ধাপ বেয়ে উঠতে গিয়ে ক্রমেই বাড়ছে রানার উত্তেজনা। মনে পড়ল না আগে কাউকে উদ্ধার করতে গিয়ে এ ধরনের কঠিন অবস্থায় পড়েছে!
দেয়ালে ছাতা পড়েছে। সরু বারান্দায় বন্ধ এক দরজার তলা দিয়ে আসছে হলদেটে আলো। ওদিকেই চলেছে ওরা সবাই। হঠাৎ করেই দরজা খুলে বেরোল মোটা এক লোক। বয়স হবে পঁয়ষট্টির কাছাকাছি। মাথায় ছোট ছোট চুল। রুক্ষ, কুৎসিত চেহারা। কুঁতকুঁত করছে দুটো চোখ। একদিকের গালে ভেসে উঠেছে নীল রগ। যে কেউ বুঝবে, ভীষণ রেগেছে সে। চট্ করে দেখল হাতঘড়ি। রাশান ভাষায় ঘড়ঘড়ে কণ্ঠে বলল, ‘শুয়োরের বাচ্চারা, এতক্ষণ লাগে?’ নুড়িপাথর ঘষা খেলে এমন আওয়াজ হয়।
তাকে চিনল রানা। এ-ই ভ্যানকিন কাপরিস্কি। সে-ই আটকে রেখে নির্যাতন করছে অ্যান্টোনিন নিকোলভকে। মর্দা হাতির মতই মারকুটে ভাবভঙ্গি।
তাকে দেখে ভয়ে জমে গেছে ইউনা। সাধারণ পার্সেল এলে যে চোখে ওটাকে দেখে কেউ, সেই দৃষ্টিতে বেচারিকে দেখল কাপরিস্কি। পরক্ষণে আপাদমস্তক দেখল রানাকে। কয়েক মুহূর্ত কুঁতকুঁতে চোখে বুঝতে চাইল, কে এই লোক। মনে পড়ল না কিছু। এদিকে হৃৎপিণ্ডের কয়েকটা স্পন্দন মিস করেছে রানা। যে-কোনও সময়ে কাপরিস্কি বুঝবে, ও নকল লোক। এখুনি কেউ ওকে চিনতে পেরে চেঁচিয়ে উঠবে, কিংবা ভ্যানকিন নিজেই হয়তো চিনে নেবে ওকে!
অবশ্য, কয়েক সেকেণ্ডেই কেটে গেল বিপদ। রানার চেহারা মনে করার চেয়ে জরুরি কাজ পড়ে আছে লোকটার। রানা ও অন্যদেরকে অধৈর্য হাতে ইশারা করল: ভেতরে এসো!
ঘরে ঢুকে রানা বুঝল, প্রবেশ করেছে ছোটখাটো এক নরকে। আগেও এ ধরনের টর্চার চেম্বার দেখেছে। প্রতিবার মনে হয়েছে, কখনও যেন আর এমন জায়গায় পা রাখতে না হয়। পরিবেশ এমনই, আগে না এলেও ওর মনে হলো বহু মানুষকে ভয়ঙ্কর যন্ত্রণা দিয়ে তিলে তিলে খুন করা হয়েছে এখানে। রক্ত ও ঘামের পুরনো গন্ধ চারপাশে। দেয়াল ও মেঝেতে এখানে ওখানে লোহার কড়া। একসময় নিরীহ মানুষগুলোকে আটকে রেখে কষ্ট দিয়ে খুন করা হতো। তার আগে জেনে নেয়া হতো পেটের কথা। রানার মনে পড়ল একটা বইয়ের লাইন: পৃথিবীর সবচেয়ে পুরনো পেশা পতিতা বৃত্তি। দ্বিতীয় সারিতে আছে: চুরি-ডাকাতি থেকে শুরু করে এসপিওনাজ ও নির্যাতনকারীর কাজ।
কাপরিস্কিকে নিয়ে ঘরে আটজন লোক। চেয়ারে বন্দি নিকোলভ। রানার পেছনে দরজায় মিনিভ্যানের চারজন। তাদেরকে না ডিঙিয়ে বেরোতে পারবে না কেউ। শক্তহাতে ইউনার কাঁধ ধরেছে রানা। ঘরের মাঝে চেয়ারে হাত-পা বাঁধা নিকোলভকে দেখে ঝরঝর করে কেঁদে ফেলল মেয়েটা। ফুঁপিয়ে উঠছে বারবার। বুকের কাছে ঝুলে গেছে বন্দির মাথা। একপাশ থেকে দেখা যাচ্ছে ফ্যাকাসে মুখ। বন্ধ করে রেখেছে দুই চোখ। চোখের নিচে কালির মত ঘন কালো দাগ। ভেজা পোশাক ও মাথা থেকে টপটপ করে পড়ছে পানি।
একপলকে চারপাশ দেখা হয়ে গেল রানার।
চেয়ারের ক্রোকোডাইল ক্লিপ থেকে কেব্‌ল্ গেছে মেঝের এক স্পিন্টার বক্সে। ওটার তার আবার গেছে দেয়ালের সকেটে। পাশে কন্ট্রোল ইউনিট হাতে দাঁড়িয়ে আছে ভ্যানকিনের এক লোক। চেহারাটা ক্ষুধার্ত শেয়ালের মত। রানার মনে হলো প্রতিটা মুহূর্ত উপভোগ করছে সে। একটু দূরে দাঁড়িয়ে আছে আরেকজন। সামনেই কাঠের বড় বাক্সের ডালা খোলা। ভেতরে নানান ধরনের নির্যাতনের যন্ত্রপাতি। বোল্ট ক্রপার, ব্লো-টর্চ, আইস পিক ইত্যাদি। নিকোলভের পেছনে আছে স্যাডিস্টের মত চেহারার মোটা এক লোক, চেহারায় ফুর্তির ঝিলিক। রাবারের গ্লাভ্স্ পরা হাতে ধরে আছে এক বালতি পানি। একটু পর পর বন্দির গা ভিজিয়ে দিচ্ছে সে। রানা ধারণা করল, ওই পানিতে রয়েছে প্রচুর লবণ। চেয়ারের ধাতব অংশ থেকে বিদ্যুৎ ছড়িয়ে পড়ছে ভেজা শার্ট ও প্যান্টে।
ঘরের অন্যরা নীরব দর্শক। ক’জন প্রায় ঘিরে রেখেছে তাদের চিফকে। দেয়ালের কাছে দাঁড়িয়ে অলস চোখে শো দেখছে দু’জন। হাতে সিগারেট। হাতের কাছেই রেখেছে অস্ত্র। হয়তো ভাবছে ঘণ্টার পর ঘণ্টা বৈদ্যুতিক শকে আধমরা নিকোলভ লাফিয়ে চেয়ার ছেড়ে ঝাঁপিয়ে পড়বে তাদের ওপর। দেয়ালের পাশে ঠেস দিয়ে রাখা কয়েকটা ব্যারেল কাটা শটগান ও সাবমেশিন গান। চেয়ারের কাঁধে ঝুলছে দুটো আগ্নেয়াস্ত্র। একমাত্র বালবের চারপাশে ধীর ভঙ্গিতে নেচে চলেছে সিগারেটের ধোঁয়ার দৈত্য। রানা বুঝে গেল, অনেকক্ষণ হলো চলছে নিকোলভের ওপর নির্যাতন। বিরক্ত হয়ে গেছে সবাই।
এ কথা মাথায় রেখেই খোলা হয়েছে টর্চারের যন্ত্রপাতি ভরা ক্রেট। যন্ত্রপাতি নিয়ে কাজও শুরু করেছে তারা। তবে বেশি বাড়াবাড়ি করার সাহস পাচ্ছে না। খুব শক্ত লোক নয় নিকোলভ। আর ভয় সেখানেই। বেশি নির্যাতন করলে হয়তো মুখ খোলার আগেই টিকেট কাটবে ওপারের।
অবশ্য এখন পাল্টে গেছে পাশার দান।
ইউনাকে হাতে পাওয়ায় অনায়াসেই নিকোলভের ওপর চাপ তৈরি করতে পারবে ভ্যানকিন কাপরিস্কি। নিকোলভ একজন বাবা। তার চোখের সামনে একের পর এক পাষণ্ড ইউনাকে ধর্ষণ করলে সহ্য করতে পারবে না সে। কাজেই এবার বাধ্য হবে মুখ খুলতে। অবশ্য, এসব হওয়ার আগে অন্যকিছু ঘটবে। ইউনার ক্ষতি হওয়ার আগেই কাজে নামবে রানা। ওর কানে স্পষ্ট ভেসে এল বাচ্চা মেয়েটার বলা কথাগুলো: ‘আমাকে মেরে ফেলবে না?’
‘না, ইউনা,’ বলেছিল রানা। ‘কথা দিতে পারি, তোমার কোনও ক্ষতি হবে না। বিপদ দেখলে তোমাকে সরিয়ে নেব। আমার কাছ থেকে দূরে সরবে না। মেনে নেবে প্রতিটা কথা। তা হলে আর ভয় নেই।’
আরও মনে পড়ল নিকোলভের বলা কথা: ‘বন্ধু, এমন শপথ কোরো না, যেটা রাখতে পারবে না।’
অতীতের কথাগুলো চাবুকের মত লাগল রানার গায়ে। চেষ্টা করবে ঠিকই, কিন্তু সত্যিই কি কথা রাখতে পারবে ও? মন থেকে মুহূর্তে হারিয়ে গেল সমস্ত দ্বিধা ও দুশ্চিন্তা। মগজের ভেতর নিঃশব্দে যেন চালু হয়ে গেছে অত্যাধুনিক রেসিং স্টপওয়াচ। একেকটা সেকেণ্ড ভাগ হচ্ছে অন্তত দশটা ভাগে। ধীর হয়েছে হৃৎপিণ্ড। যুদ্ধ আসন্ন হলে এমনই হয় ওর। তৈরি হয়ে যায় ওর গোটা অস্তিত্ব।
রানার হাত থেকে ছুটে বাবার কাছে যেতে চাইল ইউনা। কিন্তু কঠোর হাতে ওকে আটকে রাখল রানা। ওর কবজির ওপর টপটপ করে পড়ছে মেয়েটার চোখের জল। বেচারির অসহায় অবস্থা দেখে হো-হো করে হেসে ফেলল কাপরিস্কির ক’জন স্যাঙাৎ। আশা করছে ইউনার ওপর ভীষণ রেগে গিয়ে মারধর করবে রানা। তাতে বাড়বে মজা।
আস্তে করে চোখ মেলল নিকোলভ। ইউনাকে দেখেই মাথাটা নামল আবার বুকের কাছে। এত যন্ত্রণা সহ্য করেও হাল ছাড়েনি। তবে এবার বুক ভেঙে গেছে তার। কয়েক মুহূর্ত পর হঠাৎ করেই ধাতব চেয়ার ছেড়ে উঠে দাঁড়াতে গিয়ে ঝটকা দিল সে। বেসুরো কণ্ঠে ডাকল, ‘ইউনা!’ ঝট্ করে তাকাল কাপরিস্কির দিকে। গলা ভেঙে গেল: ‘কাপরিস্কি! প্লিয! না! ওর ক্ষতি কোরো না! ওর তো কোনও দোষ নেই!’
‘উপায় রাখোনি, নিকোলভ,’ শান্ত স্বরে বলল কাপরিস্কি ‘অনেক দেরি করে ফেলেছ।’
রাগ-দুঃখ-ভয়-অপমানে বাচ্চার মত হাউমাউ করে কেঁদে উঠল নিকোলভ। কালি পড়া চোখে তাকাল রানার দিকে। অদ্ভুত চাহনি ফুটল চোখে। কালো পোশাক পরা যুবককে ভাল করেই চেনে সে। ইউনার ঘাড়ে পিস্তল ঠেসে ধরেছে রানা। ভুল দেখছে ধরে নিয়ে চোখ পিটপিট করল নিকোলভ। হাঁ করেও আবার বন্ধ করে ফেলল মুখ।
নিকোলভের অভিব্যক্তির পরিবর্তন দেখল না কাপরিস্কির দলের কেউ। কারণ সবার চোখ ইউনার ওপর। ভোল্টেজ কন্ট্রোল বক্স হাতে শেয়ালের মত চেহারার লোকটার দিকে চেয়ে নির্দেশ দিল কাপরিস্কি: ‘এবার মেয়েটার ওপর কাজ করতে হবে!’
খুশিতে বত্রিশটা দাঁত বেরোল স্টেপুরিনের। বসের নির্দেশ অবশ্য পালনীয়! কন্ট্রোল বক্স রেখে রানার কাছে এসে খপ্ করে ধরতে চাইল ইউনার বাহু।
ক্রেটের পাশে দাঁড়ানো লোকটাকে নির্দেশ দিল কাপরিস্কি: ‘অরলভ! এবার মেয়েটাকে নিয়ে একটা খেলা দেখাও দেখি!’
ক্রেট থেকে কাঁচির মত মালির ব্যবহৃত ঝোপ ছাঁটার যন্ত্র নিল অরলভ। ওটার হ্যাণ্ডেল নরম রাবারের তৈরি। ভাল করে ধরতে হয়, নইলে রক্তে ভিজে পিচ্ছিল হয়ে যায় ও-দুটো। ক’বার কাঁচির মত ফলা খুলল আর বন্ধ করল সে। সরাসরি চেয়ে আছে ইউনার বুকের দিকে। চকচক করছে চোখ। জিভ দিয়ে একবার চেটে নিল দুই ঠোঁট।
রানার বুকের ভেতর স্টপওয়াচটা এখন জ্বলন্ত ফিউয। হিসহিস করে ছিটকে পড়ছে আগুনের ফুলকি। যে-কোনও সময়ে পৌঁছুবে ডিনামাইটের কাছে। তখনই উড়ে যাবে আগ্নেয়গিরির জ্বালামুখ। ঘনিয়ে এসেছে বিস্ফোরণের সময়!
ইউনার বাহু ধরে হ্যাঁচকা টানে ওকে নিজের দিকে নিল স্টেপুরিন। বুকে জড়িয়ে ধরে নিয়ে চলল ঘরের মাঝে। কাঁদছে বাচ্চা মেয়েটা। সরে যেতে চাইছে হাত-পা ছুঁড়ে। এখন আর অভিনয় করছে না। এতই ভয় পেয়েছে যে ওকে দেখে মন খারাপ হয়ে গেল রানার। ধাতব চেয়ার ছেঁচড়ে এগোতে চাইল বন্দি নিকোলভ। কিন্তু ওটার চার পায়া গাঁথা রয়েছে মেঝেতে। ইউনাকে নিয়ে নিকোলভের কাছে পৌঁছে গেল স্টেপুরিন। কাঁচির মত ফলা বারবার খুলছে ও বন্ধ করছে অরলভ।
ক্র্যাচাক-ক্র্যাচাক-ক্র্যাচাক!
ইউনার খুব কাছে পৌঁছে গেল লোকটা। উত্তেজনায় বেরিয়ে এল দু’পাটি দাঁত। দারুণ মজা লাগবে মেয়েটার স্তনের বৃন্ত কেটে নিতে।
ওটাই ছিল অরলভের শেষ সচেতন চিন্তা। এবার কী করে দেখতে লোকটার দিকে সবার মনোযোগ। কেউ দেখল না বেল্ট থেকে দ্বিতীয় গ্র্যাচ পিস্তলটা নিয়েছে রানা। ওর হিসাব ঠিক হলে দুই পিস্তলের ম্যাগাযিনে রয়েছে চৌত্রিশটা বুলেট। চেম্বারে দুটো। রানা পলকের জন্যে ভাবল: তৃতীয় বিশ্বযুদ্ধ জয় করা যাবে না, কিন্তু শুরু তো করা যাবে!
ডানহাতের পিস্তলের প্রথম গুলিতে উড়ে গেল অরলভের মাথার পেছনের বড় একটা অংশ। বামহাতের পিস্তলের বুলেট চুরমার করল স্টেপুরিনের কপাল।
পরমুহূর্তে চারপাশে নেমে এল সত্যিকারের নরক!
সন্ধ্যার আগে প্রাক্তন ব্রিটিশ আর্মি কর্নেল শোফেল্ড রানাকে বলেছে, জরুরি কাজে একঘণ্টার জন্যে ফ্যাসিলিটি ছেড়ে যাচ্ছে। আসলে নামকরা এক রেস্তোরাঁয় চট করে ডিনারটা সেরে নেয়াই তার উদ্দেশ্য। পরিত্যক্ত মিলিটারি বেস থেকে বেরিয়ে তাকে শহরের কিনারায় তভারকয় বুলেভার্ডে ক্যাফে পুশকিনে এনেছে ড্রাইভার। ব্যস্ততা সত্ত্বেও সময়টা ভাল কেটেছে প্রাক্তন কর্নেলের। খাবার হিসেবে নিয়েছে ফেনেল ও লেবু দেয়া গ্রিল করা ট্রাউট ও হালকা সালাদ। পানীয় হিসেবে এক গ্লাস সাদা ওয়াইন সৌভিনন ব্ল্যাঙ্ক।
তাড়াহুড়ো করে পেটে কিছু দিয়েই আবার গাড়িতে চেপেছে সে। দুলছে মন। রাজি হবে তো মাসুদ রানা? নাকি হাসতে হাসতে মরতে চাইবে?
ঘটনা যা-ই হোক, মেনে নেবে শোফেল্ড। তবে রানার মত উপযুক্ত লোক হারালে রীতিমত মন খারাপ হবে তার। ওদিকে একবার এস. এম. ৬১৪৩ ডিভাইস আর মাইক্রোফিল্ম হাতে পেলে বাঁচিয়ে রাখবে না অ্যান্টোনিন নিকোলভ আর তার মেয়েকে। শেষ হয়েছে পৃথিবীতে তাদের প্রয়োজন।
যা করার করবে কাপরিস্কি। উজ্জ্বল ভবিষ্যৎ আছে এমন এক বুদ্ধিমতী বাচ্চা মেয়েকে মরতে হবে বলে একটু খারাপই লাগছে শোফেন্ডের। তবে কী-ই বা করা! আগেও অনেককে সরিয়ে দিতে হয়েছে নিজের পথ থেকে।
মাসুদ রানা প্রস্তাবে রাজি না হলে তার ঘাড়ে চাপিয়ে দেয়া হবে অ্যান্টোনিন নিকোলভ, তাতভ বেযুখফ আর ইউনার খুনের দায়। অভাব হবে না প্রমাণের। পুলিশ সাইকোলজিস্ট বলবে, পোস্ট ট্রমার কারণে মাথা নষ্ট হয়ে যায় লোকটার। প্রত্যন্ত এলাকায় খামারে তিনজনকে পেয়ে ব্ল্যাকমেইল করতে চেয়েছিল। পরে খুন করেছে নির্মমভাবে। সব প্রমাণ নিশ্চিহ্ন করতে গিয়ে পুড়িয়ে দিয়েছে খামারবাড়ি। এরপর রাশা ছেড়ে পালিয়ে যাওয়ার সময় পুলিশের সঙ্গে গোলাগুলিতে মরেছে মাসুদ রানা। অথচ, সে ফ্লেয়ার অপারেশনে যোগ দিলে হতে পারত দলের বড় একটা সম্পদ। দেখা যাক রাজি হয় কি না।
ফ্যাসিলিটির কাছে পৌঁছে গেল শোফেল্ডের গাড়ি। ফুরফুর করছে তার মন। কোথাও কোনও ছেঁড়া সুতো নেই।
কিন্তু মাত্র কয়েক মিনিট পর প্রাক্তন কর্নেলের মন থেকে হারিয়ে গেল সব ফুর্তি। দালানে ঢোকার কিছুক্ষণের মধ্যেই ওর মনে হলো, কোথায় যেন কী গোলমাল হয়ে গেছে।
কোথায় গেল ওরা- কুত্তার বাচ্চা গার্ডগুলো বা অন্যরা? হৃৎপিণ্ড লাফ দিচ্ছে বলে ধক-ধক করছে শোফেল্ডের বুক। দৌড়ে গিয়ে ঢুকল ডক্টর অ্যাঞ্জেল নেবেসার ঘরে। মহিলা বা ওই মেয়ে ভেতরে নেই! খালি পড়ে আছে চেয়ার!
দ্রুত পায়ে গুদামে ঢুকে সে দেখল মেঝেতে দুই গার্ডের লাশ। মাঝখানে শুইয়ে রাখা হয়েছে হাত-পা-মুখ বাঁধা ডাক্তার নেবেসাকে। ভীষণ ভয় পেল শোফেল্ড। ঘর থেকে বেরিয়ে দৌড়ে পৌঁছে গেল বন্দি রানার সেলের সামনে। দরজা খুলতেই দেখল, ভেতরে মেঝেতে পড়ে আছে অজ্ঞান দুই গার্ড। তাদের একজনের কাছ থেকে কেড়ে নেয়া হয়েছে বুলেটপ্রুফ ভেস্ট। সব দুঃস্বপ্নের মত লাগল তার। গলা থেকে পেট পর্যন্ত শুকিয়ে গেল। চুনের মত হয়েছে মুখ। অ্যাসিডিটির কারণে শুরু হলো পেটে আলসারের ব্যথা। ওপরওয়ালার কাছে কী জবাব দেবে ভাবতে গিয়ে গলা ছেড়ে কাঁদতে ইচ্ছে হলো। কোটের পকেট থেকে বোতল নিয়ে মুখে ফেলল নয়টা অ্যান্টাসিড ট্যাবলেট। চিবাতে চিবাতে বের করল মোবাইল ফোন। বুঝে গেছে, এবার সর্বোচ্চ নেতাকে জানাতে হবে, ব্যর্থ হয়েছে সে। মনে মনে ঈশ্বরের কাছে প্রার্থনা করল, যাতে তাকে খুন করার নির্দেশ না দেন চেয়ারম্যান।
খুব কম মানুষ সরাসরি ফোনে কথা বলতে পারে চেয়ারম্যানের সঙ্গে, তবে যারা পারে তাদেরই একজন উইলিয়াম শোফেল্ড। তাকে বলে দেয়া হয়েছে, প্রয়োজন ছাড়া যেন বিরক্ত করা না হয়। এ বিষয়টা অত্যন্ত জরুরি। কাঁপা হাতে মোবাইল ফোনের বাটন টিপে কল করল শোফেল্ড। ওদিক থেকে রিসিভ হতেই বলল, ‘স্যর, এত রাতে বিরক্ত করছি বলে দুঃখিত। তবে সামান্য পাল্টে নিতে হবে আমাদের প্ল্যান। আসলে… স্যর…’ ভড়ভড় করে সব খুলে বলতে লাগল শোফেল্ড।
তার কথা শেষে থমথমে কণ্ঠে বলল চেয়ারম্যান, ‘বলেছিলে ওদিকের পরিস্থিতি সম্পূর্ণ নিয়ন্ত্রণে আছে, কর্নেল শোফেল্ড।’
‘স্যর, যা ভেবেছি, তার চেয়ে অনেক বিপজ্জনক লোক ওই মাসুদ রানা,’ শোফেল্ডের মনে হলো নিজের মৃত্যুদণ্ড জারি করছে সে। মনের চোখে দেখল ইংলিশ কান্ট্রি হোমে বসে আছেন তার বস।
লং-ডিস্ট্যান্ট কল। ঝিরঝির আওয়াজ। ওদিক থেকে এল চেয়ারম্যানের মাপা বক্তব্য: ‘তা হলে যা ভেবেছ, তার চেয়েও যোগ্য ওই বাঙালি এজেন্ট। তোমার কাছ থেকে আরও সতর্কতা আশা করেছিলাম।’
‘এখনও তাকে ঠেকাতে পারব, স্যর,’ মরিয়া হয়ে বলল শোফেল্ড। ‘তবে সেজন্যে, আরও লোক চাই।’ চেয়ারম্যানের কাছে সাহায্য চেয়ে ভীষণ ভয় লাগছে তার। হয়তো এককথায় উনি বলে দেবেন, তুমি অযোগ্য। দায়িত্ব দিচ্ছি অন্য কাউকে। তার মানেই কোথাও পালিয়ে বাঁচতে পারবে না সে। খুন হবে যে-কোনও সময়ে।
‘আমার ভুল না হলে, কর্নেল, আমাদের সমস্ত স্থানীয় অ্যাসেট ব্যবহার করেছ তুমি। তাতেই তো কাজ হওয়ার কথা।’
‘না, স্যর, রিজার্ভে রয়েছে আরও কয়েকজন, প্রায় কাঁদো-কাঁদো কণ্ঠে জানাল শোফেল্ড। ‘আমি কি তাদেরকে কাজে লাগাতে পারি?’
দীর্ঘশ্বাস ফেলল চেয়ারম্যান। ক’মুহূর্ত পর বলল, ‘ঝামেলায় ফেললে, শোফেল্ড। তোমার ব্যাপারে আমি খুব হতাশ। কমিটির অন্যরাও বিরক্ত হবে।’
ভুড়ভুড় শব্দ করল শোফেল্ডের পেট। অ্যাসিড পোড়াচ্ছে স্টমাক ওয়াল। নিচু গলায় বলল সে, ‘আরেকটা সুযোগ, স্যর… সব সামলে নেব।’
‘তো বাজে কথা না বলে নিজের কাজটা করে দেখাও,’ কড়া সুরে কথাটা বলে কল কেটে দিল চেয়ারম্যান।অ্যান্টোনিন নিকোলভ ও তার মেয়ে উধাও হওয়ার পর পেরিয়ে গেছে কয়েকটা দিন।
ফ্রান্সের নরম্যাণ্ডিতে রানা ইনভেস্টিগেশন এজেন্সির নতুন শাখা খুলেছে মাসুদ রানা। এখনও সব গুছিয়ে উঠতে পারেনি। সামনের বড় ঘরে মাঝারি চারটে ডেস্ক ও আরামদায়ক বারোটা চেয়ার। এখনও বিসিআই থেকে হাজির হয়নি জুনিয়র চার এজেন্ট। প্রবেশ পথের পাশে রিসেপশনিস্টের চকচকে কালো কাউন্টার। ববকাট চুলের হাসিখুশি মেয়ে নীলা দত্ত বসেছে ওদিকের চেয়ারে। ভেতরের মাঝারি একটা ঘরে নিজের ডেস্কের পেছনে বসে আছে রানা। একটু আগে ওর সামনে কড়া কালো কফির মগ রেখে আবারও নিজের কাউন্টারে ফিরেছে নীলা। তার আগে বলে গেছে, ফোন করেছিলেন বয়স্ক এক ভদ্রলোক। তিনিই হয়তো হবেন ওদের প্রথম ক্লায়েন্ট। একটু পর পৌঁছেও যাবেন বলেছেন।
এ কথা শোনার পর কফিতে চুমুক দিয়ে গুনগুন করে হেমন্ত মুখোপাধ্যায়ের জনপ্রিয় একটা গানের কলি ভাঁজল রানা দু’লাইন। বলা বাহুল্য, সুরটা ওর নিজস্ব- আর-কেউ টের পাবে না কী-গান গাইতে চেষ্টা করছে। ফুরফুর করছে মন। ভুল করেনি এ শহরে শাখা খুলে। তবে একটু পর মৃদু কুঁচকে গেল ওর ভুরু। এইমাত্র মাথার ওপর দিয়ে গিয়ে রাস্তার ওপাশে সবুজ ঘাসের বিশাল মাঠে নেমেছে এক হেলিকপ্টার। ওটাতে করেই এল নাকি ক্লায়েন্ট? তা হলে ধরে নিতে হবে পয়সাওয়ালা লোক। নিজের পরিচয় দেয়নি ক্লায়েন্ট। দিলে তার নাম ওকে বলত নীলা
তৈরি হয়ে নিল রানা। মনে মনে বলল, এবার দেখাও, বাছা, তুমি কতটা ব্যস্ত। পাশ থেকে কালো কার্ডবোর্ডের ফোল্ডার নিয়ে সামনে রাখল রানা। ওপরের ঢাকনা খুলে গম্ভীর চেহারায় তাকাল ভেতরে। আগেই ওখানে রেখেছে পুরনো কয়েকটা বাংলা খবরের কাগজ।
ধৈর্যের সঙ্গে পার করল পুরো পাঁচ মিনিট, তারপর বলে উঠল রানা, ‘আরে ধূর! একটু উঁকি দিয়ে দেখো তো, নীলা, হেলিকপ্টারওয়ালা বোধহয় আর কোথাও এসেছে অন্য কাজে!’
তখনই দরজার ওপাশ থেকে বলল নীলা, ‘মাসুদ ভাই, এক ভদ্রলোক আর এক ভদ্রমহিলা এসেছেন আপনার সঙ্গে দেখা করতে। আমি কি তাঁদেরকে ভেতরে পাঠিয়ে দেব?’
ভারী কণ্ঠে বলল রানা, ‘ঠিক আছে, পাঠিয়ে দাও।’
একমিনিট পর দরজা পেরিয়ে ভেতরে ঢুকল কেউ। ইচ্ছে করেই একটু দেরিতে ফোল্ডার থেকে চোখ তুলল রানা। তখনই টের পেল, মাঠে মারা গেছে ওর সমস্ত অভিনয়। বৃদ্ধকে ভাল করেই চেনে ও। বিসিআই চিফ মেজর জেনারেল (অব.) রাহাত খানের দূর সম্পর্কের বন্ধু তিনি। পাশেই পঁয়ত্রিশ-ছত্রিশ বছর বয়সী এক মহিলা। চোখের জলে ভেসে গেছে গালের মেকআপ। বোঝা গেল সমস্যাটা কার।
পশ্চিম ইউরোপের অর্থনৈতিক কর্মকাণ্ডের কেন্দ্রীয়-শক্তি বলা হয় এই বৃদ্ধকে। নাম লুকা ব্রেনেভ। জাতে রাশান। বিলিয়নেয়ার। জন্মেছিলেন জার্মানির রটওয়েইল শহরে। দ্বিতীয় বিশ্বযুদ্ধের পর চলে আসেন ফ্রান্সে। নব্বুইয়ের দশকে হয়ে ওঠেন পৃথিবীর দশজন বড়লোকের একজন। রানার সঙ্গে তাঁর পরিচয় হয়েছিল লণ্ডনে বিসিআই চিফের দেয়া এক পার্টিতে। কয়েক বছর পর ব্যবসায়িক এক প্রতিযোগী তাঁকে খুন করাতে চাইলে, তাকে পুলিশে ধরিয়ে দেয়ার জন্যে রানা এজেন্সির সাহায্য নিয়েছিলেন তিনি।
বিসিআই চিফ রাহাত খানের মতই টনটনে রয়েছেন বৃদ্ধ, যেন নিয়মিত শর্ষের তেল মাখানো পাকা বেত। রানা খবরের কাগজে পড়েছে, ফোর্বস লিস্টে তিনি আপাতত আছেন দুনিয়ার চতুর্থ ধনী হিসেবে। বুড়োর পাশের মহিলার চুল ওভাবে চুড়ো করে বাঁধতে গিয়ে অন্তত আট ঘণ্টা নিয়েছে নামকরা বিউটিশিয়ান। মহিলাকে আগে কখনও দেখেনি রানা। মনে মনে বলল, ‘কই, শুনিনি তো আবারও বিয়ে করেছেন ব্রেযনেভ!’
চেয়ার ছেড়ে উঠে দাঁড়িয়ে সামনের দুই চেয়ার হাতের ইশারায় দেখাল ও। ‘আসুন, প্লিয, বসুন।’
বরাবরের মত হ্যাণ্ডশেক করলেন না বিলিয়নেয়ার। ধপ্ করে বসলেন আরামদায়ক চেয়ারে। পাশেই বসল মহিলা। ছোট্ট ব্যাগ থেকে ফেইশাল টিশু নিয়ে মুছল দু’চোখের কোণ। রানা নিজে বসতেই লুকা ব্রেনেভ বললেন, ‘আগেই ফোন করিনি বলে ক্ষমা চাই, রানা। কল করতাম, কিন্তু…’
‘কোনও সমস্যা নেই,’ সহজ সুরে বলল রানা। ‘খুশি হয়েছি আপনি নিজে এসেছেন।’ সরাসরি কাজের কথায় গেল ও, ‘বোধহয় বড় ধরনের কোনও সমস্যা?’
রুক্ষ কংক্রিটের মত কঠোর হলো বৃদ্ধের চেহারা। ‘হ্যাঁ, রানা, খুব বাজে ধরনের সমস্যা।’
ডেস্কের নিচে মেঝেতে আছে ছোট সুইচ, সেটা পা দিয়ে টিপে দিল রানা। মুখে বলল, ‘একটু খুলে বলুন।’ অবাক হয়েছে। সোনালি চুলের মহিলার সঙ্গে পরিচয় করিয়ে দেননি বিলিয়নেয়ার। এ ধরনের অভদ্রতা কখনও করেন না তিনি।
‘রানা, ও আমার ভাইঝি তামারা,’ বললেন বৃদ্ধ, ‘বছর দুয়েক আগে এসেছে ফ্রান্সে। ইংরেজি, জার্মান, ডাচ আর রাশান ভাষায় কথা বলতে পারে। তবে মাত্র শিখতে শুরু করেছে ফ্রেঞ্চ। আমি চাই আমাদের আলাপে যোগ দিক। তাই ভাল হয় ইংরেজিতে কথা বললে।’
‘বেশ,’ ইংরেজিতে বলল রানা।
আড়ষ্ট হয়ে বসে আছে মহিলা। তার সঙ্গে রানার পরিচয় করিয়ে দিলেন লুকা ব্রেনেভ। ম্লান হাসি দিয়ে চুপ করে থাকল মহিলা।
‘হঠাৎ এসে বিরক্ত করছি বলে আবারও ক্ষমা চেয়ে নিচ্ছি, রানা,’ বললেন ব্রেনেভ। ‘না এসে উপায় ছিল না। আমি… আমরা… আসলে… পড়েছি মস্তবড় বিপদে। তাই এসেছি সাহায্য পাওয়ার আশায়। ব্যাপারটা এতই জটিল, নিজেই ছুটে না এসে পারিনি।’
রানার মনে পড়ল সর্বক্ষণ আতঙ্কে থাকেন বৃদ্ধ। প্রতিদিন গুবরে পোকা আর হ্যাকিঙের ভয়ে পরীক্ষা করান তাঁর বিশাল বাড়ির প্রতিটি টেলিফোন ও ইন্টারনেট কানেকশন। লে ম্যান্স এলাকায় ওই বাড়িটাকে বলা চলে সত্যিকারের বিশাল দুর্গ। জীবনের ওপর হামলা হওয়ার পর থেকেই বেশিরভাগ মানুষের নাগালের বাইরে চলে গেছেন ভদ্রলোক। আজ খুব জরুরি প্রয়োজন না হলে নিজের দুর্গ ছেড়ে বেরোতেন না।
রানা তাঁর কাছে কিছু জানতে চাওয়ার আগেই ট্রে হাতে ঘরে ঢুকল নীলা। দক্ষতার সঙ্গে দুই অতিথির সামনে নামিয়ে দিল এক প্লেট দামি সল্টেড বিস্কুট ও দুই কাপ কফি। নীলা চলে যেতেই বলল রানা, ‘মনে হচ্ছে সমস্যাটা ম্যাডাম তামারার?’
মৃদু মাথা দোলালেন বিলিয়নেয়ার। ‘ও আমার ভাই ওলেগের একমাত্র সন্তান। ভাই মারা গেছে কয়েক বছর আগে। তবে আমার নিজের মেয়ে থাকলে তাকে ওর চেয়ে বেশি ভালবাসতাম না।’ চুপ হয়ে গেলেন বৃদ্ধ।
‘স্বাভাবিক,’ বলল রানা।
ঘোলা চোখে নীরবে ডেস্কের কাঁচের দিকে চেয়ে আছে মহিলা। কয়েক মুহূর্ত পর আবার শুরু করলেন ব্রেযনেভ, ‘ওর পুরো নাম তামারা নিকোলভ। তবে তামারা ব্রেনে ভ নামটাই বেশি পছন্দ করি। অন্য কোনও জাতির পদবি নিলেও আপত্তি তুলতাম না। কিন্তু দুঃখের কথা, মস্ত ভুল করে তামারা বিয়ে করেছিল এক রাশানকে।’ শেষ বাক্যটা যেন তিক্ততা থেকেই বললেন। ‘ওর কপাল ভাল, মাত্র দশ বছর বৈবাহিক জীবন কাটিয়েই নিজের ভুল বুঝতে পেরেছে। খুব বাজেভাবে তালাক হয়ে যায়। ওই বিষয়ে বাড়তি কথা বলে তোমাকে বিরক্ত করতে চাই না।’
‘আপনার পরিবারের সমস্যার কথা শুনে খারাপ লাগছে,’ ভদ্রতার সঙ্গে জানাল রানা। বুঝতে পারছে না কোন্ দিকে বইছে আলাপের স্রোত।
মাথা নাড়লেন ব্রেযনেভ। ‘আমারও খুব খারাপ লেগেছে। প্রথম থেকেই বলে এসেছি, ওই লোককে বিয়ে করে ভুল করছে তামারা। অ্যান্টোনিন নিকোলভ সবসময়েই ছিল খুব নিচু মনের একটা পশু। ওর চেয়ে খারাপ কাউকে আমি আজ পর্যন্ত দেখিনি।’
চুপ করে থাকল রানা।
‘আমার লক্ষ্মী ভাতিজির স্বামী হওয়ার কোনও যোগ্যতাই ছিল না তার,’ বললেন ব্রেনেভ, ‘বা তামারার সন্তান… বা আমার নাতনির বাবা হওয়ার। ওর চেয়ে নীচ, স্বার্থপর, নোংরা পশু এ পৃথিবীতে আগেও ছিল না। মহা হারামি লোক সে।’ রেগে গেছেন বলে বৃদ্ধের ঠোঁটের কোণে জমেছে খানিকটা ফেনা। হাতের চেটো দিয়ে মুখ মুছলেন তিনি। ‘উত্তেজিত হয়ে গিয়েছি, মাফ কোরো, রানা। তালাক হওয়ার দু’বছর পরেও আমাদের জীবনটা দুর্বিষহ করে রেখেছে লোকটা। দশ বছর আমস্টারড্যামে আটকে রেখে অকথ্য মানসিক নির্যাতন করেছে তামারাকে। জানোয়ারটা আমাদেরকে বলেছিল ওখানে চাকরি করে সে। যদিও কোনওদিন জানতে পারিনি কী কাজ করে। আমার তো মনে হতো লোকটা…’ থেমে গেলেন ব্রেযনেভ।
এবার আলাপে যোগ দেয়ার সুযোগ নেবে মহিলা, ভাবল রানা। কিন্তু ওর ধারণা ভুল। নতুন করে শুরু করলেন বিলিয়নেয়ার, ‘বিরাট এক ভুল করল তামারা। ওই নরপশুর সঙ্গে বাস করতে গিয়ে মা হলো। আমি আগেই বলেছিলাম, এত বড় ভুল করতে যাস্ নে। পরে আফসোস করবি। কিন্তু শুনল না ও।’ তিক্ত চেহারা করে ভাতিজিকে দেখলেন তিনি। ‘আমি বলছি না যে বাচ্চা মেয়েটার কোনও মানসিক সমস্যা আছে। হাসিখুশি, লক্ষ্মী মেয়ে। নিজের জীবনের চেয়েও বেশি ভালবাসি ওকে। ওর জন্যে মরতেও রাজি হয়ে যাব। আর সেজন্যেই আজ এসেছি তোমার কাছে সাহায্য চাইতে। …যাই হোক, আমার কথা শুনল না তামারা। আর তাই ওই নিরেট গাধাটা পেয়ে বসল ওকে। বছরে অন্তত দু’বার যেন বাচ্চা মেয়েটাকে পাঠানো হয় তার কাছে। আরও খারাপ কথা, খচ্চরটা থাকে মস্কো শহরে।’ ভুরু কুঁচকে ফেললেন ব্রেযনেভ।
এখন পর্যন্ত টু শব্দ করেনি মহিলা। এবার মুখ খুলবে, তেমন সম্ভাবনাও দেখছে না রানা। কাজেই বিলিয়নেয়ারের কাছেই জানতে চাইল, ‘মেয়েটার নাম কী?’
‘ইউনা। ওর বয়স এখন বারো।’ দীর্ঘশ্বাস ফেললেন ব্রেনেভ। ‘ওর বাবার একপয়সাও দাম নেই আমার কাছে। কিন্তু ইউনার জন্যে নিজের সবকিছু বিসর্জন দিতেও রাজি আছি। ওর খারাপ কিছু হয়ে গেলে…’
বিলিয়নেয়ারের কণ্ঠে অসহায়ত্ব টের পেল রানা। বুঝে গেল, মূল বিষয়ের দিকে যাচ্ছেন তিনি। ‘কোনও ধরনের বিপদ হয়েছে ইউনার?’
ফাঁকা চোখে ডেস্কের কাঁচ দেখছে মহিলা।
আস্তে করে মাথা দোলালেন বিলিয়নেয়ার। ছলছল করছে দুই চোখ। মরিয়া হয়ে উঠেছেন সাহায্য পাওয়ার জন্যে। ‘হ্যাঁ। ভয়ানক বিপদ! হঠাৎ করেই ইউনাকে নিয়ে মস্কো থেকে উধাও হয়ে গেছে ওর বাবা। আমরা ভাল করেই জানি, কেন এমন করেছে সে। টাকার জন্যে নিজের মেয়েকে কিডন্যাপ করেছে কুত্তাটা।’
বেশ ক’বছর ধরে গোটা পৃথিবীতেই বেড়ে গেছে নিরীহ, নিরপরাধ, অসহায় শিশু ও কিশোরদের কিডন্যাপিং। এটা করছে একদল মানবরূপী জঘন্য জানোয়ার। নিষ্ঠুরতার চূড়ান্ত করে এরা। গত তিন বছরে এ ধরনের কয়েকটি কেস হাতে নিয়েছে রানা এজেন্সি। দেশে-বিদেশে পুলিশবাহিনীর এক্স এজেণ্ট চেয়ে অনেক বেশি সাফল্য পেয়েছে বাঙালি ছেলেরা। রানার নির্দেশে প্রয়োজনে কিডন্যাপারদের প্রতি অত্যন্ত কঠোর হয়েছে ওরা। প্রত্যেকেই জানে, কত ধরনের নির্যাতনের শিকার হয় বাচ্চারা। একবার কিডন্যাপ হলে বাকি জীবন দেখতে হয় দুঃসহ দুঃস্বপ্ন। লুকা ব্রেযনেভের কথা শুনে গম্ভীর হয়ে গেছে রানা। এমন কেসের কথাও ও জানে, যেখানে প্রাক্তন স্বামী বা স্ত্রী একে অপরের ওপর প্রতিশোধ নিতে গিয়ে কিডন্যাপারদের দিয়ে নির্যাতন করিয়েছে নিজ সন্তানকে। অনেক সময় আইনের জাল গুটিয়ে আনলে সন্তানকে ভয়ানক ঝুঁকির ভেতর ফেলে অভিভাবক। রানার চোখে চোখ রেখে ব্রেনেভ বললেন, ‘ভুলে যাইনি কী বিপদ থেকে বাঁচিয়েছিলে তুমি আমাকে। তাই আবারও সাহায্য চাইছি তোমার কাছে, রানা। আমার ব্যক্তিগত স্যাটেলাইট ব্যবহার করে কল দিয়েছিলাম রাহাতকে। কিন্তু সব শুনে বলল, ও নিশ্চিত নয় আমার এই কাজটা তুমি নেবে কি না। এক্ষেত্রে কোনও নির্দেশ দেয়ার অধিকারও ওর নেই।’
‘পুলিশে যোগাযোগ করেছেন?’ জানতে চাইল রানা।
মাথা নাড়লেন ব্রেনেভ। ‘অনেকে বলবে পুলিশের কাছে যাওয়া উচিত। কিন্তু তার ফলে বিরাট কোনও ক্ষতি হতে পারে ইউনার। জানি, অনেক সময়ে পুলিশের ভুলে মারা পড়ে জিম্মি। আর এটা ভেবেই এখনও আইনের সাহায্য চাইনি। আমি যে এখনও বেঁচে আছি, সেজন্যে চিরঋণী তোমার কাছে। মনে করি তুমি আমার রক্তের আত্মীয়র মত। তাই ছুটে এসেছি তোমার কাছে।’
চুপ করে আছে রানা।
‘তুমি যদি ইউনাকে ফিরিয়ে আনার কাজটা নাও, আমি নিশ্চিন্তে ঘুমাতে পারব।’ চেয়ারে ঝুঁকে বসলেন বিধ্বস্ত বিলিয়নেয়ার। ‘প্লিয, বিপদ থেকে সরিয়ে আনো মেয়েটাকে। ওর তো কোনও দোষ নেই। ও কেন এভাবে ভুগবে?’ গলা শুকিয়ে গেছে বৃদ্ধের। কাপ তুলে কফিতে চুমুক দিলেন। ‘প্রতিবার ইউনা মস্কো যাওয়ার সময় বা ফেরার সময় ব্যবহার করে আমার ব্যক্তিগত গাস্ট্রিম জেট। প্রাইভেট টার্মিনাল থেকে ওর বাবা ওকে নিয়ে যায় নিজের অ্যাপার্টমেন্টে। ওটা খুব বাজে এলাকায়। সাধারণত পাঁচ দিন ওখানে থাকে ইউনা। তারপর ফিরে আসে আমাদের কাছে। বেচারি যেন হয়ে গেছে শারাপোভা- সেরেনার টেনিস বলের মত। এতদিন মানসিক কষ্ট পেলেও লোকটার আইনী অধিকারের কথা ভেবে কোনও আপত্তি তুলিনি আমরা।
‘কিন্তু চার দিন আগে ফিরে আসার কথা ইউনার। আমার পাইলট এয়ারপোর্ট থেকে ফোনে জানাল, বিমানে তুলে দেয়ার জন্যে ইউনাকে পৌঁছে দেয়নি নিকোলভ। পরে বাধ্য হয়ে খালি বিমান ফিরিয়ে আনি লে ম্যান্সে। তারপর থেকে পাগলের মত যোগাযোগ করতে চাইছি জানোয়ারটার সঙ্গে।’
‘হয়তো সে ভেবেছে আরও ক’টা দিন ঘুরে যাক ইউনা,’ বলল রানা।
‘আমার তা মনে হয় না,’ নাক দিয়ে ঘোঁৎ আওয়াজ তুললেন ব্রেযনেভ। ‘সে তেমন ধরনের লোকই নয়।’
বাড়তি চার দিন খুব বেশি নয়, মনে মনে বলল রানা। আবার ভয়ানক বাজে কিছু ঘটতে দশ মিনিটও লাগে না।
‘আমি নিজে আয়েশ করে বসে নেই,’ বললেন বিলিয়নেয়ার। ‘খালি বিমান ফেরার পর নতুন করে ভরা হয়েছে ফিউয়েল। তারপর আমার সেরা গার্ডদেরকে ওটাতে করে পাঠিয়ে দিয়েছি মস্কোয়। তাদের একজন ভাল রাশান জানে। দলের সবাইকে নিয়ে চোখ রেখেছে সে নিকোলভের অ্যাপার্টমেন্টের ওপর। ইউনার জন্যে চারপাশে খোঁজও নিচ্ছে।’
‘অ্যাপার্টমেন্টে বোধহয় কেউ ছিল না?’
‘তা তো ছিলই না! প্রতিবেশীদের সঙ্গে আলাপ করে জানা গেছে, কয়েক দিন হলো নিকোলভ আর ইউনা আর ফেরেনি ওখানে। এয়ারপোর্টেও যায়নি ওরা। আর সেজন্যেই মনে হচ্ছে টাকার জন্যে নিজের মেয়েকে জিম্মি করেছে নিকোলভ।
প্রথমবারের মত মুখ খুলল তামারা। ইংরেজি উচ্চারণে জার্মান টান। ‘আরও কিছু কথা চাচা বলেননি। ইউনা হারিয়ে যাওয়ার আগে ওর খামখেয়ালির জন্যে আইনী ব্যবস্থা নেব বলে নিকোলভকে ই-মেইল করেছিলাম।’
‘আপনি কি অপমান করেছিলেন নিকোলভকে?’ জিজ্ঞেস না করে পারল না রানা।
‘না, তেমন কিছু করিনি,’ ফ্যাকাসে হয়ে গেছে মহিলার মুখ। ‘ওর গাফিলতিতে তিন-তিনবার দেখা না করেই ইউনাকে ফিরে আসতে হয়েছিল বলে ওকথা বলেছিলাম। মেয়েকে নিতে আসেনি সে এয়ারপোর্টে।’
‘কে জানে এখন কী করছে জানোয়ারটা,’ দীর্ঘশ্বাস ফেললেন ব্রেযনেভ। কড়া চোখে দেখলেন ভাতিজিকে। ‘মন খারাপ করে ফিরেছে ইউনা। সেজন্যে দুঃখ প্রকাশও করেনি কুকুরটা। ফলে আমার ভাতিজি রেগে যায়।
মহিলার দিকে তাকাল রানা। ‘আপনি তাকে হুমকি দেন?’
‘তার আগে আলাপ করেছি উকিলের সঙ্গে, বলল তামারা। চোখে অসহায় দৃষ্টি। ‘তারা যখন বলল বাচ্চার প্রতি অবহেলা করেছে বলে নিকোলভের বিরুদ্ধে মামলা করলে আর কখনও আমার মেয়েকে রাশায় পাঠাতে হবে না, তখন তাদের কাছ থেকেই লিখিয়ে নিয়েছি চিঠিটা।’ কাঁদো- কাঁদো হয়ে গেছে সে। চোখের কোণে টলমল করছে অশ্রু। আঙুল দিয়ে ডলতেই কাদাটে মত হয়ে গেল মাসকারা। ‘খুব রেগে গিয়েছিলাম। বুঝতে পারিনি কী করছি। এখন বুঝতে পারছি, সব দোষ আসলে আমার।’
‘তোর কোনও ভুল হয়নি,’ বললেন ব্রেযনেভ, ‘বছরের পর বছর মিথ্যার পর মিথ্যা বলেছে ওই হারামি। একদম ঠিক কাজই করেছিস। তোর মনে নেই, কতবার আমাকে বলেছিস, ওই লোকটার ওপর ভরসা রাখা যায় না? দায়িত্ব পালন করতে শেখেনি সে। দিনের পর দিন ভোদকা গিলে বাড়ি ফিরেছে। সামান্যতম সময় দেয়নি নিজের স্ত্রী আর সন্তানকে। কাজেই নিজের ওপর দোষ চাপিয়ে দিস্ নে।’
আস্তে করে মাথা দোলাল তামারা। ‘হ্যাঁ, এটা ঠিক। শেষ কয়েক বছর বেশিরভাগ সময় মাতাল হয়ে বাড়ি ফিরত। বারবার বোঝাতে চেয়েছি ইউনাকে। কিন্তু নিজের বাবার দোষ কিছুতেই দেখতে পেত না মেয়ে। তবে সত্যি হচ্ছে, মানসিকভাবে স্থির ছিল না নিকোলভ। তালাক হয়ে যাওয়ার পর আরও অধঃপতন হয়েছে তার।’
‘অসম্ভব মিথ্যুক,’ রাগী গলায় বললেন ব্রেযনেভ। ‘তোরা যখন আমস্টারড্যামে থাকতি, কী কাজ যে করত স্রেফ স্রষ্টাই জানেন। তবে আমার বহুবার মনে হয়েছে, আসলে কোথাও কোনও চাকরি করে না সে। এখনও যে খারাপ কিছুর সঙ্গে জড়িত, সেটাও লিখে দিতে পারি। শুধু যে মিথ্যুক তা নয়, সে আসলে প্রায় দেউলিয়া এক ড্রাগ অ্যাডিক্ট। আমস্টারড্যাম শহরটাই তো ওদের মত পশুতে ভরা।’
ওর কী হলো তা নিয়ে ভাবছি না,’ তিক্ত সুরে বলল তামারা। ‘যা খুশি করে বেড়াক। আমি শুধু ফেরত চাই আমার মেয়েকে।’ রানার চোখে তাকাল সে। ‘আপনি তো বুঝতে পেরেছেন, আমি যদি হুমকি না দিতাম, নিজের মেয়েকে কিডন্যাপ করত না সে। আমার চিঠি পেয়ে ঘাবড়ে যায়। তাই পুরো দোষ আসলে আমার। আর এখন এরপর কী হবে ঈশ্বর জানেন! হয়তো আর কোনও দিন দেখতে পাব না আমার বুকের ধনকে। নতুন করে অশ্রু নামল তার গাল বেয়ে।
ডিভোর্সি স্বামী ও স্ত্রীর ঝগড়ার ভেতর পড়ে কিডন্যাপ হয়েছে বাচ্চা একটা মেয়ে, এখন এমনই মনে হচ্ছে রানার। মুখে বলল না কিছু। ওর মনে হচ্ছে না নিজের মেয়ের ক্ষতি করবে নিকোলভ— বিশেষ করে মেয়ের যখন পূর্ণ আস্থা ও ভালবাসা আছে বাবার প্রতি।
‘প্লিয, রানা,’ কাতর সুরে বললেন ব্রেনেভ, ‘তুমি কি সাহায্য করবে আমাদেরকে?’
চিন্তায় পড়েছে রানা। ফুরিয়ে এল ওর ছুটি। ক’দিন পর দেশে ফিরে যোগ দিতে হবে অফিসে। ওর পক্ষে সম্ভব হবে না রাশায় গিয়ে মেয়েটাকে খুঁজে বের করা। ভেবে বের করতে চাইল, উপযুক্ত কারও কাছে কেসটা দেয়া যায় কি না। চট্ করে মনে পড়ল না কাউকে। কিছুক্ষণ চুপ করে থাকার পর জানতে চাইল ও, ‘এখনও কি আপনার লোক ওই অ্যাপার্টমেন্টের ওপর চোখ রাখছে?’
মাথা দোলালেন ব্রেযনেভ। ‘হ্যাঁ। নিকোলভ ওখানে ফিরলে সঙ্গে সঙ্গে জানব। রাশান সরকারের ওপরমহলে হাত আছে আমার। কুকুরটা ওই দেশ থেকে বেরোতে চাইলে ঠেকিয়ে দেবে তারা। তাদের ধারণা, এখনও রাশার ভেতরেই আছে সে।’
‘রাশা বিশাল দেশ,’ বলল রানা। ‘নিকোলভ কোথায় আছে, সে বিষয়ে কোনও পরিষ্কার ধারণা আছে আপনাদের?’
‘না, নেই,’ মাথা নাড়লেন বিলিয়নেয়ার। ‘হয়তো আছে চলার পথে।
‘তা হলে তো বিপদ,’ বলল রানা, ‘শুধু মস্কো শহরেই হাজারো খারাপ জায়গা আছে, যেখানে লুকিয়ে থাকতে পারবে ইউনাকে নিয়ে। আর রাশা তো ষাট লাখ স্কয়্যার মাইলের দেশ। পৃথিবীর সবচেয়ে বড়। ওখানে আছে ডযনখানেক বড় শহর। এ ছাড়া আছে বিশাল জায়গা জুড়ে পাহাড়ি এলাকা। আছে এমন জঙ্গল, যেগুলোর একেকটার আকার ইংল্যাণ্ডের চেয়েও বেশি। পৃথিবীর সবচেয়ে দীর্ঘ নদী ওখানে। একদিকে
একদিকে প্রশান্ত মহাসাগর, আরেক দিকে আর্কটিক সাগর। মাসের পর মাস খুঁজেও এভাবে পাবেন না ইউনাকে। তবে রাশান কর্তৃপক্ষের আছে লাখ লাখ পুলিশ ও সেনাবাহিনী। তারা চাইলে কয়েক দিনে খুঁজে বের করতে পারবে অ্যান্টোনিন নিকোলভকে। আমার একার পক্ষে কিছু করা সম্ভব বলে মনে হচ্ছে না।
‘টাকার অভাব হবে না। তুমি চাইলে…’
‘টাকা দিয়ে সবসময় সবকিছু পাওয়া যায় না, মিস্টার ব্রেনেভ,’ বলল রানা।
‘আমি খরচ করতে পারব কয়েক বিলিয়ন ডলার।’
‘তা জানি।’
‘দয়া করে আমাদেরকে সাহায্য করো, রানা,’ মুখ নিচু করে বললেন বিলিয়নেয়ার। ‘রাশায় গিয়ে খুঁজে আনো ইউনাকে। আর কাউকে এই দায়িত্ব দিয়ে স্বস্তি পাব না। আমার লোক তোমার তুলনায় একদম আনাড়ি। প্লিয, রানা!’
কাতর চোখে ওর দিকে চেয়ে আছে অসহায় দু’জন মানুষ, কী বলবে ভেবে পেল না রানা। মন বলছে, কিছুই করার নেই ওর। তবুও ইতিবাচক কিছু বলতে হবে। চেয়ারে হেলান দিল রানা। নরম সুরে বলল, ‘পরে আপনাদেরকে জানাব কাজটা নিতে পারব কি না।’
দীর্ঘশ্বাস ফেললেন লুকা ব্রেযনেভ। বিড়বিড় করলেন, ‘ঠিক আছে, রানা। আমরা তোমার সিদ্ধান্তের জন্যে অপেক্ষা করব। এবার ফিরব লে ম্যান্সে।’ দামি বিস্কিট যেমন ছিল তেমনি ফেলে ভাতিজির হাত ধরে চেয়ার ছাড়লেন তিনি। রানার মনে হলো মানসিকভাবে ধসে গেছেন দু’জনই। নীরবে ওর অফিস ছেড়ে বেরিয়ে গেলেন চাচা-ভাতিজি।
থম্ ধরে বসে থাকল রানা। খচ্-খচ্ করছে মনের ভেতর। বেশ কিছুক্ষণ ধরেই মনে হচ্ছিল, আগেও কোথাও দেখেছে তামারাকে। এবার চট্ করে মনে পড়ল সুন্দরী স্টেনো টাইপিস্ট নাসরীন রেহানার কথা। আলাভোলা, সরল মনের লক্ষ্মী মেয়ে। ওকে খুন করেছিল চরম নিষ্ঠুর এক নরপশু। রেহানার কথা মনে পড়েছে বলেই হঠাৎ নরম হয়ে গেল রানার অন্তরটা। মনে হলো, ওর উচিত তামারাকে সাধ্যমত সাহায্য করা। একটু পর শুনল কপ্টারের টারবাইন ও রোটরের গর্জন। আনমনে ভাবল, অফিস থেকে ছুটি পেলে চেষ্টা করে দেখত ইউনাকে উদ্ধার করতে পারে কি না।
ল্যাণ্ড ফোনের দিকে হাত বাড়াল রানা। তখনই টিং করে মৃদু শব্দ করল মোবাইল ফোন। বাটন টিপে মেসেজ ফোল্ডারে গিয়ে নতুন মেসেজ খুলতেই দেখল, বাংলায় লিখেছেন বিসিআই চিফ: রানা, এখানে খুব জরুরি কাজ নেই, তাই আরও পনেরো দিন বাড়িয়ে দেয়া হলো তোমার ছুটি।
মৃদু হাসল রানা। বুড়োবাঘ মরলেও অনুরোধ করবেন না, তবে বুঝিয়ে দিয়েছেন, খুশি হবেন তাঁর বন্ধুকে সাহায্য করলে।
ঠাণ্ডা কফি রেখে গোটা চারেক বিস্কিট মুখে পুরে চেয়ার ছাড়ল রানা। ঠিক করেছে, বিকেলেই পৌঁছে যাবে লে ম্যান্সে লুকা ব্রেযনেভের দুর্গে।
লে ম্যান্সে বিশাল এলাকা জুড়ে বিলিয়নেয়ার লুকা ব্রেযনেভের এস্টেট। প্রকাণ্ড দুর্গটা সতেরো শতকের। আগে ওটার মালিক ছিল রথচাইল্ড পরিবার। এ এলাকায় প্রবেশ করা পেন্টাগনের মতই দুর্গম। তবে রওনা হয়ে ব্রেযনেভের পিএকে ফোন করেছে রানা, জানিয়ে দিয়েছে আসছে দেখা করতে। নইলে পেরোতে পারত না সুরক্ষিত গেট। ভেতরে দু’পাশে বাগান। মাঝের পিচঢালা পথে পুরো বিশ মিনিট এগোবার পর দুর্গের কাছে পৌঁছুল রানা। দু’দিকে ও পেছনে ঢেউ খেলানো সবুজ মাঠে চরছে দেখার মত অপূর্ব সব আরবি ঘোড়া। মাঝে বিশাল জায়গা নিয়ে আঙুরের খেত। একপাশে কাঁচের মত মসৃণ নীল জলের লেক। জেটিতে বিকেলের মৃদু হাওয়ায় দুলছে একটা ঝকঝকে সেইল ক্রুযার।
চারপাশ যেন ছবির মতই সুন্দর।
পার্কিং লটে দামি সব সুপার কারের পাশে নিজের গাড়ি রাখল রানা। নেমে পড়ে দেখল বারোক স্থাপত্যের দুর্গটা। পুরু কলাম ও টারেট উঠেছে বহু ওপরে। বিশাল ফোয়ারার মাঝে শিকারের দেবী ডায়ানার ব্রোঞ্জ মূর্তি। চারপাশে ছড়িয়ে পড়ছে কোটি জলবিন্দুর তৈরি রামধনু। পার্কিং লট থেকে দুর্গের দিকে গেছে নুড়িপাথরের পথ। দুর্গের কাছে তুবড়ে যাওয়া পুরনো এক রেনও ফোর গাড়ি। রানা ভাল করেই জানে, ওটা নিজে ব্যবহার করেন লুকা ব্রেযনেভ। কোনটা উচিত আর কোটা অনুচিত, তা নিয়ে তাঁর আছে অদ্ভুত ভাবনা। শোনা যায় খরচ কমাতে প্রিয় স্ত্রীর কবরে বছরে একবার কমদামি প্লাস্টিকের ফুল রাখেন তিনি।
রানা সিঁড়ির কাছে যেতেই হঠাৎ কোথা থেকে হাজির হলো সাদা পোশাকের দু’জন সিকিউরিটি গার্ড। সতর্ক তাদের চোখ। আগে ছিল মিলিটারিতে। ঝামেলা দেখলেই জ্যাকেট থেকে বের করবে অটোমেটিক পিস্তল। দক্ষ, কারণ রানা নিজেই চাকরি দেয়ার আগে বিশেষ ট্রেইনিং দিয়েছে তাদেরকে।
‘আমার আসার কথা ছিল,’ বলল রানা।
ওকে চিনতে পেরে মৃদু হাসল দুই গার্ড। কয়েক সেকেণ্ডে গায়েব হলো দুটো কলামের আড়ালে। সিঁড়ি বেয়ে উঠতেই রানা দেখল সদর দরজা খোলা। ওখানে দাঁড়িয়ে আছে এক বাটলার। পরনে কালো ওয়েস্ট কোট, হাতে সাদা গ্লাভ্স্‌। চুলগুলো তেলতেলে। হাতের ইশারায় রানাকে পথ দেখাল সে। সামনেই পড়ল মার্বেলের তৈরি বিশাল হলওয়ে। দু’জনের পদশব্দের প্রতিধ্বনি ফিরছে ছাতের গম্বুজ থেকে। দু’দিকের দেয়ালে সারি সারি গ্রিক মূর্তি, সব আসল। দাম লক্ষ লক্ষ ডলার। বিশাল এক দরজার সামনে থামল বাটলার। ওই কবাট দিয়ে অনায়াসে ঢুকতে পারবে কিংকং। দু’বার টোকা দেয়ার পর দরজা খুলে নীরবে রানাকে ভেতরে যেতে ইশারা করল বাটলার।
প্রশস্ত জানালার সামনে পায়চারি করছেন ব্রেযনেভ। জানালার ওদিকে ফুলের ঢেউখেলানো অপূর্ব সুন্দর রঙিন বাগান। ব্রেযনেভের চেহারা দেখে রানার মনে হলো, কয়েক ঘণ্টায় অন্তত বিশ বছর বেড়ে গেছে বয়স। কপাল ও গালে চিন্তার ভাঁজ। ওকে দেখে ছুটে এলেন তিনি। খপ্ করে হাতটা ধরে হ্যাণ্ডশেক করলেন। খুবই খুশি যে দায়িত্ব নেবে রানা। নাতনি কী বিপদে আছে ভাবতে গিয়ে দুই চোখে চলে এসেছে অশ্রু।
‘ভেবেছিলাম হয়তো আসবে না,’ বললেন ব্রেযনেভ, এসেছ, সেজন্যে তোমাকে অনেক ধন্যবাদ, রানা। ‘
‘নতুন কিছু ঘটেছে?’ সরাসরি কাজের কথায় এল রানা।
গম্ভীর চেহারায় মাথা নাড়লেন বিলিয়নেয়ার। ‘না। সব আগের মতই। কোনও খোঁজ পাইনি ইউনার। প্রতি মুহূর্তে হয়তো দূর থেকে দূরে চলে যাচ্ছে জানোয়ারটা ওকে নিয়ে।
ঝটকা দিয়ে খুলে গেছে প্রকাণ্ড ঘরের দরজা। ভেতরে ঢুকল তামারা। এখন পরনে নতুন পোশাক। কাঁধে একই রঙের ছোট্ট হ্যাণ্ডব্যাগ। একটু আগেও কাঁদছিল মহিলা। চাচার সঙ্গে ঘরে কে দেখে প্রায় ছুটে এল। খুশিতে জড়িয়ে ধরল রানাকে। আরেকটু হলে তার কপালের গুঁতো খেয়ে খাড়া নাকটা যেত রানার। তামারা যেভাবে অ্যানাকোণ্ডার মত জড়িয়ে ধরেছে, তাতে হাঁফ লেগে গেল ওর। ‘বাটলার বলল অতিথি এসেছেন। তবে আপনি সত্যিই আসবেন তা বিশ্বাস করতে পারিনি। ধন্যবাদ, অনেক অনেক ধন্যবাদ আপনি এসেছেন বলে।’
মহিলার শক্ত আঙুলগুলো ভেঙে নিজেকে রক্ষা করবে কি না ভাবতে ভাবতে বলল রানা, ‘জী, এসেছি।’ নিজেকে ছাড়িয়ে নিল কঠিন মৃত্যু-আলিঙ্গন থেকে।
‘এবার আর চিন্তা নেই, তামারা,’ বললেন লুকা ব্রেনেভ। ‘তবে প্রথম কথা টাকা। রানা, তোমার ফি দিয়েই শুরু করা যাক আলোচনা।’
‘গতবার আমাকে কত দিয়েছিলেন মনে আছে?’
‘তুমি তো কিছুই নাওনি!’
এবারও নেব না। আমাকে চারআনা পয়সাও দিতে হবে না,’ পরিষ্কার জানিয়ে দিল রানা। ‘আমি এসেছি আমার বসের সম্মান রক্ষার জন্যে।’
‘তা ঠিক, আমি জানি সোনার টুকরো ক’টা ছেলে পেয়েছে রাহাত,’ বললেন ব্রেযনেভ। ‘তবে টাকা সবসময়ই কাজে আসে। ওটা তেলের মত। সঙ্গে থাকলে ঠিকভাবে চলে মেশিন। যদি ইউনাকে উদ্ধার করতে গিয়ে কয়েক কোটি টাকাও লাগে, আমার কোনও দ্বিধা নেই তা খরচ করতে। যে-কোনও পরিমাণের টাকা তুমি ব্যয় করতে পারো।’ জ্যাকেটের পকেট থেকে পুরনো কোঁচকানো ওয়ালেট বের করলেন ব্রেনেভ। ওটা থেকে নিলেন নতুন একটা ক্রেডিট কার্ড। ওটার ওপর ব্রেযনেভ কর্পোরেশনের লোগো।
‘খরচ মেটাবে এটা থেকে। দুনিয়ার যে-কোনও দেশের যে-কোনও ধরনের টাকা তুলতে পারবে। লিমিট সেট করা আছে সপ্তাহে পাঁচ মিলিয়ন ইউরো। তবে দরকার হলে জাস্ট একবার শুধু ফোন দেবে আমাকে। দ্বিগুণ করে দেব এক্সপেন্স অ্যাকাউন্ট। খরচ করতে দ্বিধা করবে না। এ ছাড়া, রাশায় যাওয়ার সময় খরচের জন্যে সঙ্গে নেবে বাড়তি কিছু রুবল।’
কার্ডটা নিল রানা। ওটার গুণে ব্যয় করতে পারবে প্রতি সপ্তাহে পাঁচ মিলিয়ন ইউরো। একটু অবাকই লাগল ওর।
‘আরেকটা ব্যাপার। তুমি আপত্তি না তুললে তোমাকে রাশায় সাহায্য করবে ওখানকার একজন দক্ষ গোয়েন্দা। তোমার প্রতিটি কথা মেনে চলবে সে।’
‘আপনার কর্পোরেশনের কোনও গোয়েন্দা?’ জানতে চাইল রানা।
মাথা নাড়লেন ব্রেযনেভ। ‘তা নয়। তবে শুনেছি খুব দক্ষ সে। মস্কো শহরের সবই চেনে। ওই শহরের সেরা ডিটেকটিভ এজেন্সি থেকে ভাড়া করেছি।’ ধূসর দাঁতগুলো বের করে শুকনো হাসলেন বৃদ্ধ। চট্ করে দেখলেন হাতঘড়ি। ওটা ক্যাসিও কোম্পানির সবচেয়ে সস্তা ডিজিটাল মডেল। ‘যেহেতু টাকার ব্যবস্থা হয়েছে, আমাদের বোধহয় দেরি করা ঠিক নয়। রানা, কখন রওনা হতে চাও মস্কোর দিকে?’
‘ট্র্যাভেল ভিসাটা পেলেই,’ বলল রানা।
ডানহাত নাড়লেন ব্রেযনেভ। মনে হলো : মাছি তাড়াচ্ছেন। ‘ওসব নিয়ে ভাবতে হবে না। আগেই সব করে রাখা হয়েছে।’
‘সেক্ষেত্রে এখনই রওনা হতে চাই,’ বলল রানা।
‘তৈরি আছে বিমান,’ বললেন ব্রেযনেভ, ‘ম্যান্স-অনাজ এয়ারপোর্টে আছে। তুমি চেনো ফ্লাইট ক্রুদেরকে। বরাবরের মতই বিমান চালাবে ক্যাপ্টেন রবার্ট স্টিফান আর কো- পাইলট এদোমন্দ মার্কাস। মস্কোতে পৌঁছুতে লাগবে তিন ঘণ্টা এগারো মিনিট। ওখানে তখন প্রায় সন্ধ্যা। তোমার সঙ্গে যাবে আমার শেফ। তাকে বললে যে-কোনও খাবার তৈরি করে দেবে। বিমান নামবে শহর থেকে আটাশ কিলোমিটার দূরে ভিআনুকোভা ইন্টারন্যাশনাল এয়ারপোর্টে। ওখানে অপেক্ষা করবে তোমার অ্যাসিন্ট্যান্ট। গাড়ি করে পৌছে দেবে হোটেলে। আশা করি তোমার খারাপ লাগবে না ওদের দেয়া কামরা।’
‘বিলাসবহুল কোনও কামরা চাইছি না,’ বলল রানা।
‘বিশেষ ভাল নয় ওই হোটেল, তবে আশা করি ওখানে নিজেকে মানিয়ে নিতে পারবে।’
‘রওনা হওয়ার আগে টুকটাক আরও কয়েকটা বিষয় আছে,’ বলল রানা। ‘প্রথমেই লাগবে ইউনার একটা ফোটো।’
ছোট্ট হাতব্যাগ থেকে চকচকে একটা ছবি বের করে রানার হাতে দিল তামারা। ‘কয়েক দিন আগে তোলা।’
গাঢ় চুলের হাসিখুশি এক মেয়ের ছবি দেখল রানা। চিকচিক করছে বাদামি চোখ। ছবিটা তোলা হয়েছে লেকের পাড়ে। তামারা বলল, ‘ওর ঘরে আরও ছবি আছে। দেখতে চান?’
মাথা দোলাল রানা।
চাচা ও রানাকে পেছনে নিয়ে ঘর ছেড়ে বেরোল তামারা। চারপাশের মেঝের মার্বেল ঢেকে রেখেছে অমূল্য সব কার্পেট। আসবাবপত্র রাজকীয়। চওড়া এক সিঁড়ি বেয়ে উঠে দ্বিতীয়তলায় বিশাল এক বেডরুমে ঢুকল ওরা। দামি যে-কোনও পেন্টহাউসের চেয়েও আধুনিক ও সুন্দর ঘর। একপাশে বাথরুম, ড্রেসিংরুম ও ওঅক-ইন ওয়ার্ডোব। প্রতিটি দেয়াল হালকা গোলাপি রঙের। ঘরের একদিকে ক্যাডিলাক গাড়ির চেয়েও বড় ফোর-পোস্টার বেড। ওটার ওপর বালিশের পাশে টেডি বিয়ার। ছড়িয়ে ছিটিয়ে আছে অসংখ্য বই। বেডের একদিকের গোলাপি কেবিনেটে দস্তোয়েভস্কির দ্য ব্রাদার কারাম্যাযোভ উপন্যাস ও লেখকের ছোট গল্পের কালেকশন। আরও আছে অ্যালেক্যাণ্ডার পুশকিনের ইউজিন অনগান, পাশে মিখাইল লারমোনটভের কাব্য। ওই পিচ্চি মেয়ে এসব ভারী ভারী রাশান ক্লাসিক সাহিত্য পড়ছে ভেবে অবাক হলো রানা। বইগুলোর দিকে চেয়ে আছে দেখে ওকে বলল তামারা, ‘বই পড়তে খুব পছন্দ করে। তা ছাড়া, ও চেয়েছিল বাবার সঙ্গে দেখা হওয়ার আগেই ভালভাবে রাশান ভাষা শিখে নিতে। কিছু দিন পর ওর বাবার চল্লিশ বছর হবে, তখন চমকে দিতে চেয়েছে।’ দীর্ঘশ্বাস ফেলল তামারা। চোখ বুজে শিউরে উঠল। তারপর রেগে গিয়ে মাথা নাড়ল। ‘আর ওর বাবা কী করল? কী চরম অন্যায়!’
‘বুঝতে পারছি ইউনা বুদ্ধিমতী মেয়ে,’ মন্তব্য করল রানা।
‘ছোট হলেও সত্যিই জিনিয়াস আমার নাতনি,’ ভারী কণ্ঠে বললেন ব্রেযনেভ, ‘এরই ভেতর শিখেছে ডাচ, জার্মান আর ইংরেজি। এখানে আসার পর শিখেছে চলনসই ফ্রেঞ্চ। এ ছাড়া পারে কঠিন সব অঙ্ক। বিজ্ঞান ওর প্রিয় বিষয়। লেখাপড়ায় ভাল বলে যে-কোনও সাবজেক্টে পড়াশোনা করতে পারবে। অভিনয়েও অসম্ভব পারদর্শী। যে-কোনও মানুষের আচরণ নকল করতে পারে।’
‘তবে সবচেয়ে বেশি ভালবাসে বোবা জন্তু-জানোয়ার,’ বলল তামারা। ‘আর তাই ঠিক করেছে, বড় হয়ে পশু চিকিৎসক হবে।’
এজন্যেই দেয়ালে দেয়ালে এত পশুর ছবি, ভাবল রানা। সেগুলোর ভেতর রয়েছে নানান জাতের কুকুর, ঘোড়া ও বিড়াল। অশ্রু সামলে রেখেছেন লুকা ব্রেনেভ। চাপা স্বরে বললেন, তাঁর নাতনি এত কমবয়সেও পাকা ফটোগ্রাফার। যেখানে যায়, ছবি তোলে জন্তু-জানোয়ারের। নানান ছবিতে দেখা যাচ্ছে ইউনাকে, জড়িয়ে ধরেছে বাচ্চা কুকুর, বিড়াল ও ঘোড়া। মুখে মিষ্টি হাসি।
ছবিগুলোর দিকে চেয়ে আবারও কেঁদে ফেলল তামারা। চোখ মুছে চলে গেল একটা চেয়ারের পাশে। ওটার পিঠ থেকে নিল গোলাপি একটা জ্যাকেট। বুকে জড়িয়ে ধরল জিনিসটা। ফুঁপিয়ে উঠে বলল, ‘এমনই আরেকটা পরে মস্কো শহরে গেছে। একইরকম দুটো তৈরি করে দিয়েছিল দর্জি। হালকা গোলাপি রঙ ওর খুব প্রিয়।’
‘তথ্যগুলো হয়তো কাজে লাগবে,’ বলল রানা। ‘আর সেজন্যেই জানতে চাইছি ওর বাবার সম্পর্কে।’
ঠোঁট বাঁকা করে ফেললেন ব্রেযনেভ। ভাতিজি যেন বুঝতে না পারে, সেজন্যে ফ্রেঞ্চ ভাষায় বললেন, ‘ওকে মাফ করো, রানা। ইউনার বাবা সত্যিকারের পশু। আমি জানি না কী করে এত বুদ্ধিমতী হলো মেয়েটা।’
তামারার দিকে তাকাল রানা। নরম সুরে বলল, ‘আমি আসলে জানতে চাই, ইউনার বাবার ছবি আছে কি না আপনাদের কাছে।’
মাথা নাড়ল তামারা। পরক্ষণে মাথা দোলাল। ‘আমার কাছে নেই। তবে ইউনার কাছে থাকতে পারে।’ গিয়ে বেডসাইড ড্রয়ার খুলল সে। বারো বছর বয়সী ব্রিলিয়ান্ট মেয়েরা যত ধরনের অদ্ভুত জিনিস সংগ্রহ করে, সবই আছে ড্রয়ারের ভেতর। সুঁই থেকে শুরু করে পবিত্র বাইবেল ও আল কোরআনও বাদ পড়েনি।
‘আপনার প্রাক্তন স্বামী সম্পর্কে একটা ধারণা দিতে পারেন?’ জানতে চাইল রানা।
ভুরু কুঁচকে ওকে দেখল মহিলা। ‘কী বিষয়ে জানতে চান?’
‘যেমন তার বন্ধু কারা, কোথায় যায়, কী ধরনের হবি, বা কী ধরনের কাজ করতে পছন্দ করে- এসব। বুঝতে পারছি আপনার জানার কথা নয় কে এখন তার গার্লফ্রেণ্ড। তবে তার সম্পর্কে যত জানব, ততই সহজ হবে তাকে খুঁজে বের করা।’
নিচের ঠোঁট কামড়ে ধরল তামারা। কয়েক মুহূর্ত পর মাথা নাড়ল। ‘না, সরি, এ ব্যাপারে সাহায্য করতে পারব না। মস্কো শহরে ফিরে যাওয়ার আগে তাকে কখনও দেখিনি কোনও বন্ধুর সঙ্গে মিশতে। কোনও বিষয়ে কোনও আগ্রহ বা হবি ছিল না। নিয়মিত অফিসে যেত। ফিরত মাতাল হয়ে। তবে ভক্তি ছিল ধর্মের প্রতি। ক্যাথোলিক বলে ক’দিন পর পর যেত গির্জায়।’
‘এটা জরুরি তথ্য,’ বলল রানা। তবে বুঝে গেছে, রাশার শত শত ক্যাথোলিক গির্জায় ঢু দিয়ে নিকোলভ সম্পর্কে কিছু জেনে নেয়া প্রায় অসম্ভব। সে সময়ও নেই ওর হাতে। এবার জানতে চাইল, ‘আপনার কাছে তার মোবাইল ফোনের নম্বর আছে? ওটা কাজে লাগবে।’
‘বহু দিন হলো তার সঙ্গে কথা হয়নি,’ বলল তামারা। এখনও ঘাঁটছে বেডের পাশের ড্রয়ার। ‘চাইও না কথা বলতে। কে চাইবে তর্কে জড়িয়ে যেতে? তবে তার ই-মেইল অ্যাড্রেস আছে। ইউনার কাছে শুনেছি, বারো-চোদ্দবার বদলে নিয়েছে ফোনের নম্বর। …এই যে, পেয়েছি।’ ড্রয়ার থেকে কী যেন বের করে রানার দিকে বাড়িয়ে দিল মহিলা।
ছবিটা নিয়ে চোখ বোলাল রানা। বেশ পুরনো ছবি। তখনও ভেঙে যায়নি পরিবারটা। হাসছে অ্যান্টোনিন ও তামারা। দু’জনের মাঝে পিচ্চি ইউনা। মাত্র পড়েছে সামনের দুটো দাঁত। হেয়ার স্টাইল অন্যরকম ছিল তামারার। লালচে ঠোঁটের কোণে খুশির হাসি। অ্যান্টোনিনের মাথাভরা ঝাঁকড়া চুল। চওড়া চেহারা সুদর্শন না হলেও কদর্য নয়। চোয়াল একটু উঁচু। কালো চোখে বুদ্ধির ঝিলিক। মিস্টার ব্রেনেভের বর্ণনার সঙ্গে তাকে মেলাতে পারল না রানা।
‘শুনেছি এখন মোটা হয়েছে,’ বলল তামারা, ‘ইউনা বলেছে, লম্বা চুল রাখে সে। দাড়িও আছে।’
‘সত্যিকারের পশু,’ পেছন থেকে বিড়বিড় করলেন ব্রেযনেভ।
‘ছবিটা নিতে পারি?’ জানতে চাইল রানা।
একবার শিউরে উঠল তামারা। ‘নিন। সরিয়ে ফেলুন আমার চোখের সামনে থেকে। জীবনেও আর দেখতে চাই না ওই চেহারা।’
ফ্রেঞ্চ পুলিশের বড় কর্মকর্তার সঙ্গে বোধহয় যোগাযোগ করেছেন বিলিয়নেয়ার লুকা ব্রেনেভ। ট্রাফিক সব আইন ভেঙে তুমুল বেগে গাড়ি চালিয়ে এক রেসিং ড্রাইভার রানাকে পৌঁছে দিল ম্যান্স-অনাজ এয়ারপোর্টে। তাতে লাগল বড়জোর দশ মিনিট। সাধারণ মানুষের নিরাপত্তার দিকে খেয়াল ছিল না লোকটার। মার্সিডিয এস ক্লাসের গাড়ি টার্মিনালে পৌঁছুতেই রানা দেখল, প্রাইভেট টার্মিনালের বাইরে ব্রেযনেভ কৰ্পো লেখা বিশাল হ্যাঙার থেকে বেরিয়ে ট্যাক্সি করছে জি৬৫০ গাল্‌ফ্‌স্ট্রিম জেট বিমান। রানওয়ের দিকে গেল ওটা। আগেই পেটে ভরে দেয়া হয়েছে ফিউয়েল। যে-কোনও সময়ে টেকঅফ-এর জন্যে তৈরি এখন। সন্ধ্যার আলোয় টিপটিপ করে জ্বলছে বিমানের বাইরের ক’টা রঙিন বাতি।
কয়েক মিনিট পর টারমাকে পাইলট ও কো-পাইলট রবার্ট স্টিফান ও এদোমন্দ মার্কাসের সঙ্গে দেখা হলো রানার।
‘কী দুঃখজনক যে লক্ষ্মী মেয়ে ইউনার জীবনে এসব ঘটছে,’ মন্তব্য করল পাইলট স্টিফান। ‘আমরা সবাই ওকে ভালবাসি। কী হাসিখুশি, কী মিষ্টি আচরণ সবার সঙ্গে।’
‘অ্যান্টোনিন নিকোলভের সঙ্গে আপনার পরিচয় আছে?’ বলল রানা। পাইলট মাথা ঝাঁকাতে জিজ্ঞেস করল, ‘মানুষ হিসেবে সে কেমন? যে-কোনও তথ্য কাজে আসবে আমার।’
রাগ চেপে মাথা নাড়ল ক্যাপ্টেন, কুকুরটাকে বেশিরভাগ সময় দেখতাম না। তবে ইউনাকে নিয়ে যাওয়ার পর তিনবার দেখেছি সে মেয়েকে নিতে আসেনি। সত্যি বলতে, একবার মুখোমুখি হলে ঘুষিয়েই ফেলে দেব তার দাঁতগুলো।’
যা বোঝার বোঝা শেষ রানার। নিজের কাজে গেল পাইলট ও কো-পাইলট। তাদের সঙ্গে বিমানে উঠল রানা। ভেতরে উনিশটা চামড়ামোড়া প্যাসেঞ্জার আর্মচেয়ার। সামনে মার্বেল-টপ টেবিল। একটা আর্মচেয়ারের পাশে ডিযাইনার ট্র্যাভেল ব্যাগ রাখা। ওটার ভেতর রয়েছে রানার ভিসার কাগজপত্র এবং হাতখরচের জন্যে পাঁচ মিলিয়ন রুবল। অর্থাৎ ছয় লাখ ইউরো! কোনওদিক বাদ দেননি ব্রেযনেভ। নিজের পুরনো হ্যাভারস্যাকে ক্যাশ টাকা রেখে জানালার পাশে বসল রানা।
পাঁচ মিনিট পর উড়াল দিল আধুনিক জেট বিমান। গ্যালি থেকে বেরিয়ে কোমর দোলাতে দোলাতে রানার সামনে এসে থামল ইউনিফর্ম পরা চকচকে কালো চুলের এক জাপানি সুন্দরী, ফ্লাইট অ্যাটেণ্ড্যান্ট। নিউ ইয়র্কবাসীর উচ্চারণে জানতে চাইল, কী ধরনের ডিনার পছন্দ রানার। ‘আপনার জন্যে রয়েছে ফুল আ লে কার্ট মেন্যু। বললে দেব বাটার পোড় লবস্টার। আজই ধরা পড়েছে। ওটা খুব পছন্দ করেন মিস্টার ব্রেযনেভ।’
‘যা চাই, তা-ই পাব?’ জানতে চাইল রানা।
মিষ্টি হাসল মেয়েটা। ‘যে-কোনও খাবার বা পানীয়, স্যর। নির্দেশ দিলেই হাজির করা হবে সব।
‘তা হলে একটা বিফ স্যাণ্ডউইচ দিন। ওটার ভেতর হালকা করে দেবেন মাখন। সঙ্গে যথেষ্ট পরিমাণে মাস্টার্ড।
অর্ডার শুনে ফ্যাকাসে হলো সুন্দরী। দীর্ঘশ্বাস ফেলে বলল, ‘সঙ্গে কি, স্যর, এক গ্লাস শ্যাম্পেইন দেব? আমাদের কাছে আছে দুনিয়ার সেরা ক্রুগ প্রাইভেট কিউভেই।’
‘তার বদলে নেব তিন পেগ সিংগল মল্ট স্কচ। তাতে বরফ বা পানি দেবেন না।’ দু’দিন আগে ধূমপান ছেড়ে দিলেও একটা সিগারেটের জন্যে কেমন যেন লাগছে রানার। তাই যোগ করল, ‘আশা করি আপনাদের বিমানে সিগারেট আছে?’
শখের বেড়ালকে কেউ ইচ্ছে করে মাড়িয়ে দিলে যে দৃষ্টিতে মালিক তাকায়, সেভাবে ওকে দেখল মেয়েটা। ‘না, স্যর, বিমানে ধূমপানের অনুমতি নেই।’
‘তার মানে, যা চাই তা পাব না,’ উদাস ভঙ্গি করে জানালা দিয়ে নিচে তাকাল রানা।
গটগট করে গ্যালির দিকে গেল অ্যাটেণ্ড্যান্ট। নির্ঘাত শেফকে বলবে, একদম ফালতু লোক উঠেছে বিমানে। সাত মিনিট পর স্যাণ্ডউইচ ও স্কচ দিয়ে গেল সে। .
নিজের পণ্ডিতি ফলাতে স্যাণ্ডউইচে ভেষজ দিয়েছে শেফ। তাতে খারাপ লাগল না খেতে। একটু পর ওমেগা ডাইভার্স ঘড়িতে ফ্রান্স ও রাশার মাঝের সময়ের তফাৎ ঠিক করে নিল রানা। চুমুক দিল স্কচে। ওটা শেষ করে গ্লাস টেবিলে রেখে চোখ বুজল। রাতের কালো আকাশ চিরে চলেছে বিমান। ভেতরে ধরতে গেলে কোনও আওয়াজই নেই।
পুরো দু’ঘণ্টা পর চোখ মেলল রানা, দেখল নিচে বিশাল এলাকা নিয়ে আলোকিত মস্কো শহর। গাফ্স্ট্রিম জেট বিমান চলেছে ভিআনুকোভা ইণ্টারন্যাশনাল এয়ারপোর্টের উদ্দেশে। ঝলমলে শহরের দিকে চেয়ে ভাবল ও, হয়তো খুব কঠিন হবে না ইউনা আর ওর বাবাকে খুঁজে বের করা!
একদম ঠিক কথা বলেছেন বিলিয়নেয়ার ব্রেযনেভ। টেকঅফের তিনঘণ্টা এগারো মিনিট পর রানওয়েতে নামল বিমান। পাঁচ মিনিট পর ট্যাক্সি করে বিযনেস এভিয়েশন টার্মিনালের সামনে থামল ওটা। গ্যালি থেকে ফিরল জাপানি সুন্দরী। নকল মিষ্টি হেসে বলল, এবার নেমে পড়তে পারে ও।
মিনিটখানেক পর গ্যাংওয়ে বেয়ে নেমে এল রানা গ্রীষ্মের মৃদু উষ্ণ রাতে। ওর কাঁধে ঝুলছে ব্যাগ। ঘুরে তাকাল চারপাশে। ব্রেনেভ বলেছেন, এয়ারপোর্টে ওর জন্যে অপেক্ষা করবে ডিটেকটিভ এজেন্সির গোয়েন্দা। টারমাকে জ্বলজ্বল করছে ফ্লাডলাইট। ওই ধবধবে আলো উঁকি দিয়েছে ছায়াময় প্রাইভেট এয়ারক্রাফট হ্যাঙারগুলোর ভেতর। এইমাত্র জোরালো ক্রিচ্ আওয়াজে রানওয়েতে নেমেছে এক জাম্বো জেট। কানে তালা লেগে গেল রানার। একটু পর ওই আওয়াজ মিলিয়ে যেতেই শুনল পেছন থেকে আসছে একটা গাড়ি। ঘুরে দাঁড়াল রানা। চোখ কুঁচকে গেল হেডলাইটের উজ্জ্বল আলোয়।
ওর পাশে চাকার মৃদু হিস্ শব্দে থামল গাড়িটা। লে ম্যান্স-অনাজের সেই গাড়ির মতই এটাও মার্সিডিয এস- ক্লাস, কালো রঙের। জানালা টিণ্টেড। বাইরের কেউ দেখবে না ভেতরে কে আছে। খুলে গেল পেছনের দরজা। রানা দেখল, কালো হাইহিল দুটো জুতো। দুই সেকেণ্ড পর গাড়ির পাশে সোজা হয়ে দাঁড়াল হালকা-পাতলা শরীরের এক যুবতী। পরনে ছাই রঙের বিযনেস সুট। রানার অচেনা হলেও ওকে যে সে চিনেছে, তাতে ভুল নেই।
‘মেজর রানা?’ রাশান উচ্চারণে জানতে চাইল মেয়েটা।
‘শুধু মাসুদ রানা, এখন আর মেজর নই,’ বলল রানা।
মার্সিডিয থেকে সরে রানার সামনে থামল মেয়েটা হাইহিলের কল্যাণে দৈর্ঘ্যে সে বিসিআই এজেন্টের সমান। সুঠাম দেহটা সুপার মডেলদেরকে হার মানালেও চওড়া কাঁধ পেশাদার সাঁতারুর মত। চোখদুটো গভীর সাগর-নীল। মাথার সোনালি চুলগুলো যেন এক ইঞ্চি দৈর্ঘ্যের তারকাঁটা। দেখতে রীতিমত ভাল হলেও চেহারায় কঠোরতা ও দৃঢ়তা। রানা বুঝে গেল, একবার কোনও কাজে হাত দিলে সেটা শেষ না করে থামে না এই মহিলা।
‘আমি তানিয়া আজোরভ,’ বলল মেয়েটা। ‘আপনার সুবিধা হবে বলে আমাকে পাঠানো হয়েছে ডিটেকটিভ এজেন্সি থেকে।’
হাত মিলিয়ে রানা টের পেল, পাথরের মত শক্ত তার আঙুল ও হাতের তালু। ‘আমাকে তা-ই বলা হয়েছে। তবে একাই কাজ করতে স্বচ্ছন্দ বোধ করি। তাই আমাকে হোটেলে পৌঁছে দিয়েই ছুটি নিতে পারেন। পরে মিস্টার ব্রেযনেভের সঙ্গে কথা বলে নেব। সেক্ষেত্রে দু’পক্ষের ভেতর ভুল বোঝাবুঝির সম্ভাবনা থাকবে না।’
‘এ ধরনের সিদ্ধান্ত নেয়ার অধিকার আমার নেই,’ বরফের মত ঠাণ্ডা হাসল তানিয়া আজোরভ। ‘অফিসের নির্দেশ, তাই সরে যাব না নিজের দায়িত্ব থেকে।’
মৃদু মাথা দোলাল রানা। ‘সেক্ষেত্রে আপাতত আমরা পাশাপাশি কাজ করছি। বেশ।’
খুলে গেল ড্রাইভারের দরজা। গাড়ি থেকে নামল পাহাড়ের সমান এক লোক। মার্সিডিয যথেষ্ট বড় গাড়ি হলেও সাত ফুটি দানবের জন্যে চাই হামভি জিপগাড়ি। ফ্রান্সে লুকা ব্রেযনেভ দিয়েছিলেন রেসিং ড্রাইভার, আর এই লোক অতীতে বোধহয় ছিল আল্ট্রা-হেভিওয়েট বক্সার। নাক ভেঙেছে কয়েকবার। ন্যাড়া মাথা। কানদুটো ফুলকপির মত। খপ্ করে রানার ব্যাগ তুলে নিয়ে রেখে দিল গাড়ির বুটে।
‘আপনার আর কোনও ব্যাগেজ নেই?’ চোখে বিতৃষ্ণা নিয়ে রানার পুরনো হ্যাভারস্যাকটা দেখে নিয়েছে তানিয়া আজোরভ।
হাসল রানা। ‘এবার আর গল্ফ ক্লাবগুলো আনিনি।’
দুই ভুরু কুঁচকে ওকে দেখল মেয়েটা। ‘আমার মনে হয় না আমরা কোনও ধরনের খেলার সময় পাব। কাজের তো আর শেষ নেই।’
একেবারেই রসকষহীন মেয়ে, বুঝে গেল রানা।
গাড়ির পেছনের সিট দেখাল তানিয়া আজোরভ। ‘দয়া করে উঠে পড়ুন।’
রানা ওঠার পর সামনের সিটে বসল মেয়েটা। স্টিয়ারিং হুইলের পেছনে চাপল দানব। নীরবে রওনা হলো গাড়িটা। আটাশ কিলোমিটার পেরোবার পর ঢুকে পড়ল ওরা মস্কো শহরতলীতে।
সন্ধ্যা হয়েছে আগেই। সারি সারি গাড়ির মাঝ দিয়ে দক্ষতার সঙ্গে মার্সিডিয নিয়ে চলেছে দানব। জানালা দিয়ে দূরে চেয়ে আছে তানিয়া আজোরভ। এরা যেন ইচ্ছে করেই উপেক্ষা করছে রানাকে। মাঝে মাঝে নিচু গলায় আলাপ করছে নিজেদের ভেতর।
শহরে ঢোকার ‘বিশ মিনিট পর রানার উদ্দেশে বলল তানিয়া, ‘আমরা পৌঁছে গেছি।’
শহরের বুকে নেগলিনায়া স্ট্রিটে আরারাত পার্ক হায়াত হোটেলের সামনে থেমেছে মার্সিডিয। আগেও এদিকে এসেছে রানা। লুকা ব্রেযনেভ বলেছিলেন, সাধারণ হোটেলে ওর জন্যে কামরা ভাড়া করেছেন, অথচ ইউরোপের বিখ্যাত কয়েকটি হোটেলের ভেতর এটা অন্যতম। বিলিয়নেয়ার একবার ক্যাম্পিং এক্সপিডিশনে গেলে কী ভাববেন, সেটা জানার আগ্রহ হলো রানার মনে।
‘আপনার জন্যে বুক করা হয়েছে উইন্টার গার্ডেন সুইট, ‘ রানাকে বলল তানিয়া আজোরভ।
গাড়ির বুট থেকে নিয়ে রানার ব্যাগ হোটেলের ভ্যালের হাতে দিল ড্রাইভার। অদ্ভুত সব অতিধনী মানুষ ওঠেন এ হোটেলে, তাই ফ্যাড়ক্যাড়া কাপড়ের পুরনো ব্যাগ দেখে বিরক্ত হলেও তা প্রকাশ পেল না ভ্যালের চেহারায়। তার পিছু নিয়ে ক্যাথেড্রালের মত বিশাল এইট্রিয়ামে পা রাখল রানা ও তানিয়া। চারপাশে বহু মানুষের ব্যস্ততা। স্টিল ও কাঁচের আল্ট্রামডার্ন আর্কিটেকচার। তবে মাত্র একটা সুইটের জন্যে প্রতি দিন ওর পকেট থেকে হাজার হাজার রুবল দিতে হলে বেঁকে বসত রানা।
পাসপোর্ট না দেখিয়ে, সই না করে নিজের সুইটে পৌঁছে গেল ও। দরজার কাছ থেকে তানিয়া বলল, ‘আশা করি তিরিশ মিনিট পর আপনার সঙ্গে নিচের লাউঞ্জে দেখা হবে।’
উইন্টার গার্ডেন সুইটের ওদিকে দেখার মত সুন্দর বলশোই থিয়েটার ও রেড স্কয়্যার। রাতের আকাশে দেখা যাচ্ছে অপূর্ব ক্রেমলিন টাওয়ারগুলো। আরেক দিকে খাবার টেবিলে কারুকাজ করা বিশাল এক ডোর্টের মত ঝলমল করছে রঙিন আলোয় ভরা সেন্ট ব্যাসিল্স্ ক্যাথেড্রালের গম্বুজ। সুইটের ভেতর চোখ বুলিয়ে রানা বুঝল, মাত্র একজনের জন্যে অনেক বেশি আসবাবপত্র এখানে। রয়েছে এমন আর্ট কালেকশন, যেটা পেলে বর্তে যেত ছোট কোনও গ্যালারি। বাথরুমে মার্বেল দিয়ে তৈরি বাথটাবটা আরেকটু বড় হলে সাঁতরে বেড়াতে পারত। এই বাথরুমে বিরক্তি এলে রয়েছে গেস্ট বাথরুম। অতিথির জন্যে যে কামরা, সেটা ব্রেযনেভের দুর্গে ইউনার গোলাপি সুইটের চেয়েও বড়। জানালায় রয়েছে রিমোট কন্ট্রোল্ড ব্লাইণ্ড। প্রথমবারের মত ওই জিনিস দেখল রানা। আজকাল খড়খড়িও টেনে নিতে হয় না কাউকে। এ ছাড়া, সুইটে অন্যান্য সুযোগ সুবিধার সঙ্গে রয়েছে একটি অত্যাধুনিক কফি মেশিন।
চারপাশ চটপট দেখা শেষে বাথরুমে ঢুকল রানা। শাওয়ার সেরে কয়েক মিনিট পর বেরিয়ে এল নতুন জিন্স ও ডেনিম শার্ট পরে। একবার জানালায় দাঁড়িয়ে দেখল নেগলিনায়া স্ট্রিট ধরে সাঁই-সাঁই চলেছে সারি সারি গাড়ি। কয়েক মুহূর্ত ওদিকে চেয়ে থেকে সুইট থেকে বেরিয়ে নিচতলায় নেমে এল রানা। ওর জন্যে অপেক্ষায় আছে মহিলা গোয়েন্দা।
তানিয়া আজোরভকে রানা পেল বার-এ। মেয়েটার সামনের কাউন্টারে ছাতিওয়ালা দীর্ঘ গ্লাসে ভোদকা ককটেল। মাঝে মাঝে চুমুক দিচ্ছে স্বচ্ছ তরলে। ওর পাশে থেমে ডাবল স্কচের জন্যে বারটেণ্ডারকে অর্ডার দিল রানা। অবাক হয়েছে লোকটার অবিশ্বাস্য সিংগল
সিংগল মল্টের কালেকশন দেখে। পাশাপাশি দুই বার-স্টুলে বসেছে রানা ও তানিয়া। এরই ভেতর বিদায় নিয়েছে অন্যান্য কাস্টোমার। সব পরিষ্কার করা এবং গুছিয়ে নেয়ার কাজে নেমেছে স্টাফরা। একটু পর আজকের মত বন্ধ হবে বার। তবে এ হোটেলের মত নামীদামি জায়গায় কখনও কোনও খদ্দেরকে বিদায় নিতে বলা হয় না।
‘আমাকে বলা হয়েছে, আপনি সাধারণ মেজর নন,’ ককটেল স্টিক দিয়ে গ্লাসের ভেতর নাড়ল তানিয়া। রানা খেয়াল করল, নীল চোখের মত একই রঙের চকচকে মেয়েটার নেলপলিশ। ‘আপনি ছিলেন স্পেশাল ফোর্সের কমাণ্ডো লিডার। জিআরইউ স্পেনেজ ফোর্সের টিম লিডারের মত।’
মেয়েটার দৃষ্টিতে কী যেন, ওটা পড়তে পারল না রানা। ভাবল, ওর প্রশংসা করতে গিয়ে বেশি বলে ফেলেছেন ব্রেযনেভ। সরাসরি কাজের কথায় এল ও, ‘ভেবেছিলাম আপনি বলবেন আগামীকাল কোথা থেকে কাজ শুরু করব আমরা।
‘তা বলব, তবে তার আগে জেনে নিতে চাই কার সঙ্গে কাজ করছি। …আমি কি মিথ্যা শুনেছি, মেজর রানা?’
এই মেয়ে নাছোড়বান্দা, বুঝে গেল রানা। ‘বহু দিন হলো আর্মি থেকে অবসর নিয়েছি। তার আগে, হ্যাঁ, মেজর ছিলাম। তবে এখন আর মেজর বলে ডাকে না কেউ। আমি কি তোমাকে সন্তুষ্ট করতে পেরেছি?’
‘তা হলে বলতে চান আমি যেন মেজর বলে না ডাকি?’
‘আমাকে রানা বলে ডাকলেই চলবে।’
‘আনুষ্ঠানিক পদবিতে আমি অভ্যস্ত,’ রানার চোখে কী যেন খুঁজছে তানিয়া। কয়েক মুহূর্ত পর বলল, ‘আপনি অবসর নেয়ার তুলনায় অনেক কমবয়সী।’
‘বেকার বসে আছি, তা কিন্তু নয়।’
‘শুনেছি আপনার একটা ডিটেকটিভ এজেন্সি আছে।’
‘হ্যাঁ, আছে।’
হাসল তানিয়া আজোরভ। ‘পেশাদার আর্মি অফিসার এত কমবয়সে অবসর নিয়ে গোয়েন্দা এজেন্সি খুলেছেন, ‘অবাক লাগছে।’
‘অবাক হওয়ার কিছু নেই।’
গভীর চোখে রানাকে দেখল তানিয়া। ‘যতটা মনে হয়, তার চেয়েও বেশি আপনার অভিজ্ঞতা।’ গ্লাসে চুমুক দিল মেয়েটা। চোখ সরল না রানার চোখ থেকে। নরম সুরে বলল, ‘আপনার জন্যে অপেক্ষা করছেন না মিসেস রানা?’
রানার চোখের তারায় খেলে গেল প্রিয় কয়েকটি মুখ। কখনও বাধ্য হয়ে নিজেই সরে গেছে ও, আবার কখনও মেয়েটি মারা গেছে বা অভিমান করে বিদায় নিয়েছে- সেজন্যে শেষপর্যন্ত কারও বাঁধনে জড়িয়ে পড়া হয়ে ওঠেনি ওর।
চুপ করে থাকল রানা।
‘অর্থাৎ স্ত্রী নেই। বিয়ে না করে হয়তো ভালই করেছেন, নইলে দেয়ালঘড়ির মত লটকে যেতেন। দিনে-রাতে দু’বার করে বারোটা বাজত আপনার।’ মৃদু টিটকারির হাসি ফুটল তানিয়ার ঠোঁটে। ‘তাই বলে কোনও বান্ধবীও নেই? আপনি কি তা হলে গোলুবই? ইংরেজিতে বোধহয় তাদেরকে বলে গে।’
‘না, তা নই,’ আত্মরক্ষা করল রানা।
গ্লাসে চুমুক দিয়ে স্বস্তির শ্বাস ফেলল তানিয়া।
‘তা হলে এবার কাজের কথায় আসা যাক, কেমন?’ বলল রানা।
‘নিশ্চয়ই।’
‘তো খুলে বলো কী ধরনের মানুষ অ্যান্টোনিন নিকোলভ।’
‘প্রায় তেমন কিছুই জানি না,’ স্বীকার করল তানিয়া। তার ডিটেকটিভ এজেন্সির বেশ সমস্যা হয়েছে নিকোলভের ঠিকানা খুঁজতে গিয়ে। পুলিশের কাছেও গেছে তারা। কোনও ক্রিমিনাল রেকর্ড নেই ওই লোকের নামে।
‘কী কাজ করে সে?’ জানতে চাইল রানা।
মাথা নাড়ল তানিয়া। ‘যে কাজই করুক, সেটার জন্যে নগদ টাকা নেয় সে। ব্যাঙ্ক অ্যাকাউন্টে প্রায় কোনও টাকাই নেই। গত এক বছরে একবারও লেনদেন করেনি।’
লুকা ব্রেনেভের কথা মনে পড়ল রানার। প্রায় ফতুর লোক ওই নিকোলভ। হয়তো ছোটখাটো অপরাধের সঙ্গে জড়িত। এখনও ধরা পড়েনি। ‘প্রথমে ঘুরে দেখতে চাই তার অ্যাপার্টমেণ্ট,’ বলল রানা।
‘এখন ওখানে নেই সে,’ বলল তানিয়া, ‘আমি তো ভেবেছিলাম আপনাকে সেটা জানানো হয়েছে।’
‘তোমরা ওখানে কী পেয়েছ?’
লুকা ব্রেযনেভ যেসব তথ্য দিয়েছেন, সেগুলো আবারও বলতে গিয়ে বিরক্তির ছাপ পড়ল তানিয়ার কণ্ঠে, ‘সবই আমার রিপোর্টে আছে। আমরা যাই ওই ঠিকানায়। দরজা তালা দেয়া। অ্যাপার্টমেন্টের ভেতরে কেউ ছিল না।’
‘ভেতরে ঢুকেছিলে তোমরা?’
‘বেআইনীভাবে ঢুকতে চাইনি।’
‘অ্যাপার্টমেন্ট ব্লক হলে ওখানে কেয়ারটেকার বা কনসিয়ার্জ থাকবে। তার কাছ থেকে চাবি নেয়া যাবে।’
‘ওটা ব্যক্তিগত সম্পত্তি। একমাত্র পুলিশ পারবে ওখানে সার্চ করতে।’
‘বুঝলাম,’ বলল রানা, ‘তার মানে ভেতরে যাওনি তোমরা। তা হলে নিশ্চিত হলে কী করে যে অ্যাপার্টমেন্ট ফাঁকা?’
‘অ্যান্টোনিন নিকোলভকে চলে যেতে দেখা গেছে। এরপর আর ফেরেনি সে। আমি কথা বলেছি প্রতিবেশীদের সঙ্গে। তারা বলেছে গত কয়েক দিন হলো আর আসেনি সে।’
‘ঠিক আছে,’ বলল রানা, ‘তবে নিজে ওখানে গিয়ে দেখতে চাই। কাজটা করব আগামীকাল সকালে। ঠিক সময়ে হাজির হবে আটটায়।’
আপত্তি তুলল না মেয়েটা। স্বাভাবিক সুরে জানতে চাইল, ‘এ ছাড়া আর কোনও নির্দেশ?’
মাথা নাড়ল রানা। ‘সাধারণত একা কাজ করি। আশা করি আমার সঙ্গে তাল মেলাতে পারবে। …মনে হয় না নিজের মেয়ের ক্ষতি করবে ওই লোক। তবে প্রথম সুযোগে তার কাছ থেকে মেয়েটাকে সরিয়ে নেব। যা করার করব দ্রুত। কাজেই তুমি পিছিয়ে পড়লে ফেলে যাব তোমাকে। কথাটা বুঝতে পেরেছ?’
‘আমি পেশাদার,’ ঠাণ্ডা গলায় বলল তানিয়া। ‘আমাকে নিয়ে আপনার ভাবতে হবে না।’
‘শুনে খুশি হলাম। এবার আসি ট্র্যান্সপোর্টের ব্যাপারে। তোমার গাড়ি আছে? নাকি ব্যবহার করতে হবে মিস্টার ব্রেযনেভের গাড়ি? এ কথা জানতে চাইছি, কারণ দৈত্যের মত ড্রাইভারকে লেজে নিয়ে ঘুরতে চাই না।’
‘এ শহরে গাড়ি ব্যবহার করা মস্তবড় ভুল, হাঁফ লেগে গেছে, এমন ভঙ্গি করল তানিয়া। ‘সকাল থেকে শুরু করে সন্ধ্যা পর্যন্ত থাকে মস্কো শহরে জ্যাম। ওটা লস অ্যাঞ্জেলেসের চেয়েও বেশি। তবে মস্কোর পাবলিক ট্র্যান্সপোর্ট দুনিয়ার সেরা। সেটাই ব্যবহার করব আমরা।’ গাম্ভীর্যের বরফ গলতে শুরু করেছে মেয়েটার মুখ থেকে। ‘আমি মস্কোর মেয়ে। ভাববেন না, মেজর রানা। ডুবিয়ে দেব না আপনাকে।’
বরাবরের মতই ভোরে ঘুম ভাঙল রানার। এইমাত্র লাল রোদ এসে পড়েছে রেড স্কয়্যার পেরিয়ে ওর ব্যালকনিতে বিছানা ছেড়ে পঁচিশটা করে চার দফায় এক শ’টা বুকডন দিল রানা। এরপর শুরু হলো এক শ’বারের সিট-আপ। আজ বেশি সময় পাবে না বলে বাদ দিল দশ মাইলের দৌড়। মুখ-হাত ধুয়ে এসে কফি মেশিনে তৈরি করল এসপ্রেসো কফি। মগ হাতে ব্যালকনিতে গিয়ে দাঁড়াল। নিচের রাস্তায় শুরু হয়েছে গাড়িঘোড়ার আনাগোনা।
কফি শেষ করে মার্বেলের বিশাল শাওয়ার রুমে ঢুকে সেরে নিল স্নান। তানিয়ার সঙ্গে দেখা করতে নিচে নামল আটটা বাজার ঠিক তিন মিনিট আগে। হাঁটতে হবে বলে মেয়েটার পায়ে আজ ফ্ল্যাট সোলের জুতো। দৈর্ঘ্যে পুরো তিন ইঞ্চি কমে গেছে সে। আগের সেই ছাই রঙা সুটের বদলে পরনে ভারী অ্যাপলেট সহ ডাবল ব্রেস্টেড নেভি কোট। ওটা দেখে রাশান মিলিটারি ইউনিফর্মের কথা মনে পড়ল রানার।
‘গুড মর্নিং, কমরেড মেজর রানা,’ চট্ করে বলল মেয়েটা।
‘গুড মর্নিং, মিস আজোরভ,’ জবাবে বলল রানা। মেয়েটার পিছু নিয়ে হোটেলের ব্যস্ত লবি পার হয়ে নেমে পড়ল নেগলিনায়া স্ট্রিটে। আট মাস আগেও ওটা ছিল বরফে ঢাকা। তবে আজ গ্রীষ্মের রোদে তপ্ত হয়ে উঠেছে চারপাশ। গম্ভীর চেহারায় যে যার কাজে চলেছে মানুষ।
এবার কোন্ দিকে?’ জানতে চাইল রানা। ‘বাসে উঠব, নাকি ট্রাম?’
‘কোনওটাই না,’ বলল তানিয়া। ‘মস্কোর মেট্রো সিস্টেম দুনিয়া-সেরা। নিজে গেছি নিউ ইয়র্ক, লণ্ডন আর প্যারিসে। তাদের ব্যবস্থাপনা রাশানদের কাছে একদম শিশু।’ পশ্চিমারা এ বিষয়ে ব্যর্থ, সেটা বোঝাতে গিয়ে মাথা নাড়ল মেয়েটা। ‘এ দেশে পরের ট্রেনের জন্যে আপনাকে অপেক্ষা করতে হবে বড়জোর
হবে বড়জোর এক মিনিট আর স্টেশনগুলোও যে-কোনও দেশের স্টেশনের তুলনায় অনেক সুন্দর। যে-কোনও জায়গায় পাবেন ফ্রি ওয়াই-ফাই। তা ছাড়া, স্টেশনের আর্কিটেকচার দেখলে হাঁ হয়ে যাবেন।’
মস্কোয় বেশ ক’বার এসেছে বলে রানা ভাল করেই জানে মেট্রো স্টেশনগুলো দেখতে সত্যিই দারুণ। মুখে বলল, ‘তুমি দেখছি চমৎকার গাইড। পথ দেখাও।’
আগের চেয়ে বেড়েছে মস্কোর জ্যাম। গাড়ি করে কোথাও যেতে হলে লাগবে ঘণ্টার পর ঘণ্টা। ধোঁয়া ও গ্যাস ভরা রাস্তা ধরে হেঁটে চলল ওরা। চারপাশে পুরনো ইউএসএসআর-এর কোনও আলামত নেই। একসময় দুনিয়ার মানুষকে ভয় দেখাতে যেসব রাস্তা দিয়ে সদর্পে চলেছে স্ট্যালিনের ট্যাঙ্ক ব্যাটেলিয়ান, এখন সেসব আধুনিক ব্যস্ত সড়ক। রানা দেখল দু’পাশে পশ্চিমা শহরের মতই স্টারবাক বা লে পেইন কুয়োটিডিয়েনের দোকান। আর কোনও শহরে এত বেশি ফুলের দোকান দেখেনি বলে জানতে চাইল, ‘এত ফুলের দোকান কেন?’
‘কারণ রাশান পুরুষ হচ্ছে পৃথিবীর সবচেয়ে রোমান্টিক,’ জবাবে বলল তানিয়া। ‘সবসময় চায় প্রেয়সীকে খুশি রাখতে।’
লুকা ব্রেযনেভের নাতনির কথা মনে পড়ল রানার। মনে মনে বলল, তা হলে ধরে নিতে হবে অ্যান্টোনিন নিকোলভ সাধারণ রাশানদের মত নয়। কপাল মন্দ পিচ্চি ইউনার।
হোটেল থেকে পাঁচ মিনিট হেঁটে ওরা পৌঁছুল লুবিয়াঙ্কা মেট্রোর সামনে। একই নামে ইতিহাসে রয়ে গেছে কুখ্যাত একটি বিশাল দালান, মনে পড়ল রানার। একটু দূরে চোখে পড়ল ওই দালান। লুবিয়াঙ্কা জেলখানা। আগে ওখানেই ছিল সেভিয়েত আমলে সিক্রেট পুলিশ চেকা’র হেডকোয়ার্টার। পরে ওটার মালিক হয় কেজিবি। তাদের নিষ্ঠুরতা নিয়ে পশ্চিমা দেশে রয়েছে সত্যমিথ্যা নানান রটনা। উনিশ শ’ ত্রিশ সালে বিরোধীদেরকে নির্মূল করতে সর্বশক্তি প্রয়োগ করেন স্ট্যালিন। ওটা ছিল ইউএসএসআর- এর সত্যিকারের কালো একটি অধ্যায়। নির্যাতন করে খুন করা হয় শত শত মানুষকে। অফিশিয়ালি কোথাও নেই তাদের নাম।
দু’হাজার দশ সালে বোমা হামলা হয় লুবিয়াঙ্কা স্টেশনে। দোষ পড়ে ইসলামিক টেরোরিস্টদের ওপর। যদিও অনেকে ধারণা করেন, রাশান রাজনৈতিক জটিলতা এড়াতে গিয়ে ওই কুকীর্তিটা নিজেরাই করে রাশান সিকিউরিটি ফোর্স। ওই ভয়াবহ হামলার যে বর্ণনা দিয়েছে কর্তৃপক্ষ, সেটা নাকি বহুল অংশে অসত্য।
খিলান করা স্টেশনের এন্ট্রান্স পেরিয়ে হাজারো যাত্রীর ভিড়ে মিশে গেল রানা ও তানিয়া। আগেই দুটো প্রিপেইড কন্ট্যাক্টলেস ট্রোইকা কার্ড জোগাড় করেছে মেয়েটা। ওগুলোর কারণে অনায়াসেই মস্কোর যে-কোনও দিকে মেট্রো রেলে করে যেতে পারবে ওরা। নিচে ট্রেনের প্ল্যাটফর্মের দিকে রওনা হয়েও থমকে গেল রানা। বসে পড়ে বাঁধতে লাগল ডান জুতোর ফিতা। ওকে দু’দিক দিয়ে পাশ কাটিয়ে চলেছে যাত্রীরা। কারও খেয়াল নেই এদিকে। অবশ্য অধৈর্য চোখে রানাকে দেখছে তানিয়া। তপ্ত সুরে বলল, ‘এখন দেখছি আমি নই, আপনিই দেরি করিয়ে দিচ্ছেন!’
বুটের ফিতা বাঁধতে একটু দেরি হলো বলে প্রথম ট্রেনটা মিস করল রানা ও তানিয়া। ওরা মাত্র প্ল্যাটফর্মে পা রেখেছে, এমন সময় হুইশ্ শব্দে রওনা হলো ট্রেন। পরেরটার জন্যে অপেক্ষার সময় চারপাশ দেখে নিল রানা।
‘ভাবছেন এটা সাধারণ স্টেশন, তাই না?’ বলল তানিয়া। ‘এরপরের স্টেশনে দেখবেন সোভিয়েত আমলের কীর্তি।’
একমিনিট পেরোবার আগেই এল আরেকটা ট্রেন। ভিড় করে ওটাতে উঠল একগাদা মানুষ। তাদের সঙ্গে উঠেছে রানা। গায়ে গা ঘেঁষে দাঁড়াতে হলো বগির ভেতর। শহরের তলা দিয়ে তুমুল বেগে চলল মেট্রো রেল। একটু পর পর পড়ছে স্টেশন, সবই দেখার মত সুন্দর। বিশাল ছাত অনেক ওপরে। সেখান থেকে ঝুলছে ঝাড়বাতি। এদিকে ওদিকে অপূর্ব সব মুরাল, ছাতে কারুকাজ। নানাদিকে অস্বচ্ছ কাঁচ ও সোনালি রঙের ঝিলিক। চারপাশে রয়েছে মার্বেলের খিলান করা কলাম ও সমাজতন্ত্রের নামকরা মানুষগুলোর ব্রোঞ্জের নিখুঁত মূর্তি। স্পষ্ট অনুভব করা যায় সেসময়ের পরিবেশ।
ট্রেনের চাপা খট-খট ও গুরুগম্ভীর আওয়াজের ওপর দিয়ে বলল তানিয়া, ‘কমিউনিস্ট আমলের বিজয় বোঝাতে এভাবে মেট্রো স্টেশন তৈরি করতে বলেন স্ট্যালিন। তবে পরে সেই আমলে এত খরচের জন্যে সমালোচনা করেন ক্রুশ্চেভ ও অন্যান্য নেতারা। ফলে উনিশ শ’ ষাট বা সত্তর দশকের স্টেশন তৈরি করা হয় অনেক সাদামাটাভাবে।
তানিয়ার কাছ থেকে সোভিয়েত আমলের গল্প শুনছে রানা চুপচাপ। চোখ-কান খোলা। হোটেল থেকে বেরোবার একটু পর কাউন্টার সার্ভেইলেন্স ট্রেনিঙের কারণে টের পেয়েছে, অনুসরণ করা হচ্ছে ওদেরকে। নানান দোকানের কাঁচে চোখ রেখে বুঝেছে, সংখ্যায় তারা দু’জন। যথেষ্ট দক্ষ। পরনে সাধারণ পোশাক। লম্বা নয়, আবার বেঁটেও নয়। প্রায় ছায়ার মত। সাধারণ কেউ দ্বিতীয়বার তাকাবে না তাদের দিকে।
ঘুরে না চেয়ে দু’জনের ওপর চোখ রেখেছে রানা। পিছু নিয়ে এসেছে তারা লুবিয়াঙ্কা স্টেশনে। তখন বুটের ফিতা বাঁধার ভঙ্গি করে তাদেরকে মেপে নিয়েছে বিসিআই এজেণ্ট। তাদের একজনের হাতে ছিল মোবাইল ফোন। সরে গেছে প্ল্যাটফর্মের অন্যদিকে। আরেকজন ছিল সিঁড়িতে- হাতে পত্রিকা। রানা ও তানিয়া ট্রেনে চাপতেই চট করে এই বগিতে উঠেছে দু’জন। এখন আছে পেছনের দিকে। মাঝে মাঝে চোখ তুলে দেখছে ওদের। এখনও বুঝতে পারেনি ধরা পড়ে গেছে রানার চোখে।
রাশার অতীত ঐতিহ্য নিয়ে বলে চলেছে মেয়েটা। তার কানের কাছে মুখ নিল রানা। নাকে এল সোনালি চুলে আপেলের গন্ধ। ‘কারও দিকে তাকাবে না। আমাদের পিছু নিয়েছে দু’জন।’
কথাটা শুনে কুঁচকে গেল তানিয়ার নাক। সরু হয়েছে নীল দুই চোখ। ফিসফিস করল, ‘কারা? আমাদের পেছনে কেন?’
‘চলো, জিজ্ঞেস করি গিয়ে?’ বলল রানা। ‘তোমার কী ধারণা? এরা কারা হতে পারে?’
‘আপনি বোধহয় ভুল ভাবছেন,’ জানাল তানিয়া। ‘মনে হচ্ছে, আপনার জটিল একটা রোগ আছে। প্যারানোইয়া।’
‘থাকতে পারে,’ বলল রানা। ‘তবে ঘুরে দেখবে না পেছনে। ওরা এখনও জানে না আমি জেনে গেছি।’
‘এবার কী করবেন ভাবছেন?’
‘আগে ফোন করব।’
‘তারপর?’
‘এরপর হয়তো মুখোমুখি হব। গুলি করে মেরে লাশ ফেলে দেব বাইরে।’ ভীষণ গম্ভীর চেহারা করেছে রানা। ‘তোমার কাছে পিস্তল আছে?’
ভুরু কুঁচকে ফেলল তানিয়া। ‘আপনি কি ঠাট্টা করছেন?’
নিজের মোবাইল ফোনের স্পিড ডায়ালে লুকা ব্রেযনেভের নম্বর রেখেছে রানা। কয়েকটা বাটন টিপতেই মস্কোর সুড়ঙ্গের ভেতর পনেরো শ’ মাইল দূর থেকেও শুনল কড়কড়ে কণ্ঠ। ‘হ্যাঁ, রানা? পেলে ইউনাকে?
জবাবে নিচু গলায় ফ্রেঞ্চ ভাষায় বলল রানা, ‘মিস্টার ব্রেযনেভ, আপনি বলেছিলেন এই কাজ থেকে সরিয়ে নিয়েছেন নিজের লোকদেরকে।’
‘মিথ্যা বলিনি, ‘ একটু থমকে গিয়ে গিয়ে বললেন বিলিয়নেয়ার।
‘তা হলে তো মুশকিল। পিছু নিয়েছে দু’জন।’
‘তোমাকে বলছি, কাউকে পাঠাইনি। তুমি শিয়োর যে…’
‘শিয়োর। ঠিক আছে, পরে যোগাযোগ করব।’ কল কেটে দিল রানা। পলকের জন্যে ভাবল, বাড়তি লোক রেখে থাকতে পারেন ব্রেযনেভ। তবে পরক্ষণে চিন্তাটা উড়িয়ে দিল। মিথ্যার আশ্রয় নেবেন না স্পষ্টভাষী মানুষটা।
ভুরু উঁচু করে রানাকে দেখছে তানিয়া। ‘তো এবার কী করব আমরা?’
চট্ করে রানা ভাবল মেট্রো সিস্টেমের কোথায় ফাঁদে ফেলতে পারবে লোকদু’জনকে। পুরুষ-টয়লেট আদর্শ জায়গা হতে পারে। মারধর করলে কি জেনে নেয়া যাবে কার হয়ে কাজ করছে এরা? সম্ভাবনা খুবই কম। তা ছাড়া এরা অন্য কারও হয়ে পিছু নিলে, জোর খাটালে সেটা হয়তো হবে বোলতার চাকে ঢিল দেয়ার মত। আপাতত এমন কিছু করা উচিত হবে না ওর। রানা ঠিক করল, পরে জেনে নেবে আসলে এরা কারা। এখন জরুরি কাজ এদেরকে লেজ থেকে খসিয়ে দিয়ে নিজের কাজে মন দেয়া।
‘পরের স্টেশনে নামব,’ তানিয়াকে বলল রানা।
‘কিন্তু আমরা তো অর্ধেক পথও আসিনি।’
‘প্যারানোইয়া দম আটকে দিয়েছে। তাজা বাতাস চাই।’
পরের স্টেশন আরও রাজকীয়। রানা ট্রেন থেকে নামতেই বিরক্ত চেহারায় পিছু নিল তানিয়া। ভিড় করে নামছে যাত্রীরা। তাদের মাঝ দিয়ে পথ করে অনুসরণ করল লোকদু’জন। দ্রুত হাঁটছে রানা। ওর সঙ্গে তাল মেলাতে গিয়ে প্রায় ছুটতে হচ্ছে মেয়েটাকে। দূরত্ব বজায় রেখেছে পেছনের লোকদুটো। তবে হাঁটাচলার ভেতর আগের চেয়ে বেশি তাড়া। দলে আরও লোক আছে কি না, তা বুঝতে হলে এখনই পরখ করতে হবে।
রাস্তায় উঠে রানা দেখল, এখনও ওরা রয়েছে শহরের মাঝে। ভারী ট্রাফিকের জন্যে চারপাশে জ্যাম। ফুটপাথে গিজগিজ করছে পথযাত্রী। খদ্দের পাওয়ার জন্যে কাছের ট্যাক্সি স্ট্যাণ্ডে অপেক্ষা করছে হলদে সব ল্যাডা। ওগুলোর সামনের গাড়িটা হাতের ইশারায় ডাকল রানা। একমিনিটের ভেতর উঠে পড়ল পেছনের সিটে। পাশেই বসল তানিয়া।
‘রওনা হও, তাড়া আছে,’ দুই সিটের মাঝের ফাঁক দিয়ে বেশ কিছু রুবল বাড়িয়ে দিল রানা।
সাঁৎ করে গায়েব হয়ে গেল ওগুলো।
‘বিশ বছর ধরে আশা করেছি, কেউ এ কথা বলবে, চওড়া হাসি দিয়ে অ্যাক্সেলারেটর দাবাল ড্রাইভার। গাড়ির সারির ভেতর সামিল হলো ছোট্ট ল্যাডা। জানালা দিয়ে পেছনে তাকাল রানা। এইমাত্র সাবওয়ে স্টেশন থেকে বেরিয়ে এসেছে লোকদু’জন। দেখছে এদিক ওদিক; চোখে- মুখে ভয়। কয়েক সেকেণ্ড পর পেছনের ভিড়ে হারিয়ে গেল তারা।পুরনো হাসপাতালের চতুর্থতলায় শুরু হয়েছে গোলাগুলি। রানার দুই গুলিতে মেঝেতে লুটিয়ে পড়েছে স্টেপুরিন ও অরলভ। পরক্ষণে নিকোলভের পাশে গ্লাভ্স্ পরা বালতি হাতে হাতিটা মরল দু’চোখের মাঝে বুলেট খেয়ে। যেভাবে রক্ষা করবে বলেছিল, সেভাবেই ইউনার সামনে পৌঁছে ওকে আড়াল করল রানা। কথামত ওর পিঠের কাছে বানরের বাচ্চার মত সেঁটে থাকল ইউনা। ওকে খুন করতে হলে গুলি করতে হবে রানাকে। এই মুহূর্তে নিকোলভের গায়ে লক্ষ্যহীন বুলেট লাগবে বলে ভাবছে না বিসিআই এজেন্ট। সে আছে ক্রসফায়ারের আওতার বাইরে।
প্রথম দুই গুলির পর হুঁশ ফিরতে কয়েক সেকেণ্ড নিয়েছে কাপরিস্কির লোক। হুঁশ ফিরে পেয়ে ঝট্ করে হাত বাড়াল যে যার অস্ত্রের দিকে। দেয়ালে ঠেস দিয়ে রাখা ব্যারেল কাটা শটগান ও সাবমেশিন গান হাতে তুলে নিচ্ছে ক’জন। দু’জন ছোঁ দিল চেয়ারের পেছনে অস্ত্রের দিকে। ঘরের সবাই অস্ত্র হাতে নেয়ার আগেই রানার গুলিতে মরল তাদের দুই গুণ্ডা। একটু দেরিতে ব্যস্ত হয়ে পিস্তল বের করল দরজা আটকে রাখা ভ্যানের চার প্রহরী। রানার দুটো মগজ; চারটে চোখ ও আট হাতে পিস্তল থাকলেও এতজনকে সামলাতে পারত না। তবে রানিং টার্গেট লক্ষ্যভেদে বিশেষ ট্রেনিং নেয়া আছে ওর। দু’হাত চালাচ্ছে ও, এক সেকেণ্ড পর পর গর্জে উঠছে দুই পিস্তল। ওগুলো একনাগাড়ে কাজ করছে সাবমেশিন গানের মত।
চোখে অবিশ্বাস নিয়ে চারপাশের কাণ্ড দেখছে এফএসবির স্টেশন চিফ কাপরিস্কি। কয়েক মুহূর্তের জন্যে জমে গেছে বরফের মূর্তির মত। চটকা ভাঙতেই গোলাগুলি থেকে সরতে ব্যাক গিয়ার দেয়া ট্রাকের মত পিছিয়ে গেল সে। তাড়াহুড়ো করে জ্যাকেট সরিয়ে হোলস্টার থেকে নিল নিকেল-প্লেটেড পিস্তল। সিনিয়র হওয়ার বিপদ হচ্ছে কাজের চাপে সময় হয় না রেঞ্জে গিয়ে কমব্যাট স্কিল ঝালিয়ে নেয়ার। তা ছাড়া, বয়সও হয়েছে মোটা ভ্যানকিন কাপরিস্কির। উচিত ছিল না এসবে জড়িয়ে যাওয়া। তার দিকে ঘুরল রানার ডানহাতের পিস্তলের মাযল। বামহাতের পিস্তলের নল তাক হলো কাপরিস্কির পাশের এক লোকের কপালে। ওই লোক এইমাত্র হাতে নিয়েছে পাম্প-অ্যাকশন বারো গেজের শটগান। কিন্তু একইসময়ে দুই পিস্তলের ট্রিগার চাপল রানা। হঠাৎ করেই হারিয়ে গেল লোকটার ডান চোখ। সেখানে এখন শুধু একটা রক্তাক্ত গর্ত। ধুপ করে পড়ল লাশ।
রানার গুলি লেগেছে কাপরিস্কির চোয়ালের পাশে। বিকট এক আর্তনাদ ছেড়ে পিস্তল ফেলে ক্ষতটা চেপে ধরল সে। তাকে আবারও গুলি করবে রানা, এমন সময় ওর বুকে লাগল প্রচণ্ড ধাক্কা। ওটা যেন মদ্দা ঘোড়ার জোড়া-পা লাথি। টলমল করে পিছিয়ে গেল রানা। ওদিকে একটা ক্রেট উল্টে ওটাকে কাভার হিসেবে ব্যবহার করছে কাপরিস্কির এক স্যাঙাৎ। তার হাতে আবারও গর্জে উঠল কালো রঙের বিরাট পিস্তল। .৪৫ ক্যালিবারের বুলেট বুকে লাগতে রানার মনে হলো ওকে ঘুষি মেরেছে পৃথিবীর বর্তমান হেভিওয়েট চ্যাম্পিয়ন মুষ্টিযোদ্ধা ডিয়ন্টে ওয়াইল্ডার।
প্রচণ্ড ব্যথায় শ্বাস আটকে গেল ওর। ফাটল ধরেছে পাঁজরের দুটো হাড়ে। অবশ্য তাও খুন হওয়ার চেয়ে ঢের ভাল! দাঁতে দাঁত চেপে নিজেকে সামলে নিল রানা। টের পেল, ভীষণ ভয় পেয়ে ওর পিঠের কাছে আঠার মত সেঁটে থরথর করে কাঁপছে ইউনা। ক্রেটের পেছনের লোকটাকে গুলি করতে চাইল রানা। কিন্তু লুকিয়ে পড়েছে সে ক্রেটের ওদিকে। পয়েন্ট অভ এইম বারো ইঞ্চি নামিয়ে পলকা কাঠের বাক্সের দিকে পর পর তিনটে গুলি পাঠাল রানা।
বুম! বুম! বুম!.
ক্রেটের ভেতরে শক্ত কিছু আছে। বাধা পেল দুটো বুলেট। কিন্তু কাঠ ফাটিয়ে লক্ষ্যভেদ করল তৃতীয় গুলি। করুণ আর্তনাদ ছেড়ে হাত-পা ছড়িয়ে মেঝেতে পড়ল লোকটা। পরক্ষণে উঠে বসে দু’হাতে চেপে ধরল ডান ঊরু। ফেমোরা আর্টারি ছিঁড়ে যাওয়ায় পিচকারির মত বেরোচ্ছে রক্ত। বাজে জখম, তবে রানার পরের গুলিতে ফুটো হলো লোকটার কপাল।
ঘরের নানাদিক থেকে রানাকে লক্ষ্য করে এল গুলি। নাকের সামনে দিয়ে তপ্ত হাওয়া তুলে পেছনের দেয়ালে লাগল একটা বুলেট। কাতরে উঠল ইউনা। রানা বুঝে গেল, সিমেন্ট ও ইঁটের টুকরো লাগলেও আহত হয়নি মেয়েটা। হৃৎপিণ্ডের কাছে রানার পেকটোরাল মাসলের ওপরে কেভলার ভেস্টে বিধল আরেকটা গুলি। দাঁতে দাঁত চিবিয়ে তীব্র ব্যথা সহ্য করল ও। জেদ চেপেছে মাথায়। পাথরের মূর্তির মত স্থির হয়ে পিস্তল ঘুরিয়ে গুলি করছে একের পর এক টার্গেটে। হারিয়ে গেছে সচেতন মন। গুলি খেয়ে মেঝেতে পড়ল কাপরিস্কির এক লোক। তারপর আরেকজন। কয়েক সেকেণ্ড পর ঘরে সুস্থ মানুষ বলতে দাঁড়িয়ে রইল শুধু রানা ও ইউনা। এখন আর গুলি করছে না কেউ।
ধোঁয়া ওঠা তপ্ত পিস্তলের নল নিচু করল রানা। বামহাতের অস্ত্র খালি হওয়ায় লক হয়েছে। পিস্তলটা মেঝেতে ফেলল ও। বড়জোর তিনটে বুলেট আছে ডানহাতের পিস্তলে। পরিত্যক্ত, ছাতাপড়া ঘরে হঠাৎ করেই নেমেছে অদ্ভুত নীরবতা। মেঝেতে ছড়িয়ে ছিটিয়ে পড়ে আছে কিছু রক্তাক্ত লাশ। হতবাক হয়ে বিহ্বল চোখে রানাকে দেখছে নিকোলভ। শক্ত করে রানার কোমর জড়িয়ে ধরেছে ইউনা। নাক গুঁজে দিয়েছে পিঠে। কোমর থেকে ওর হাত সরাল রানা। আলতো করে হাত বুলিয়ে দিল মেয়েটার গালে। নরম সুরে বলল, ‘খুব সাহসের কাজ করেছ, ইউনা। দারুণ মেয়ে তুমি!’
‘সব শেষ তো?’ আস্তে করে জিজ্ঞেস করল ইউনা।
রানা জানে, সব শেষ হওয়ার নয়। সিঁড়ি বেয়ে ঝড়ের বেগে ধুপ-ধাপ আওয়াজ তুলে উঠছে কয়েকজন। কাত হয়ে পড়া একটা চেয়ার নিয়ে দরজায় ঠেকা দিল রানা। ব্যারিকেড হিসেবে জিনিসটা বেশি হালকা। লাশ এড়িয়ে নির্যাতন করার ক্রেটের পাশে থামল ও। ভেতর থেকে নিল বোল্ট ক্রপার। ওটা দিয়ে কাটা হয় মানুষের আঙুল। এবার সত্যিকারের কাজে লাগবে। ধাতব চেয়ারের সামনে পৌঁছে কট-কট শব্দে নিকোলভকে আটকে রাখা শেকল কাটল রানা। রাশান এক্স এজেন্টের মনে জেগেছে অনেক প্রশ্ন। বিড়বিড় করে বলল, ‘নিজ চোখে দেখেও বিশ্বাস করতে পারছি না! অদ্ভুত কাণ্ড, রানা!’
‘ভেবেছিলে প্রাক্তন বসের হাতে তোমাকে রেখে যাব?’
হাঁটু গেড়ে মেঝেতে বসে পড়ল নিকোলভ। গায়ের জোরে জড়িয়ে ধরল মেয়েকে। দু’চোখ থেকে দরদর করে নামল অশ্রু। তবে পারিবারিক মহামিলনের সময় নয় এখন। ধুপ-ধাপ আওয়াজে চতুর্থতলায় উঠেছে কয়েকজন লোক। তারা যে সশস্ত্র, তাতে সন্দেহ নেই। ধুম-ধাম আওয়াজে ঘুষি পড়ল দরজার ওপর। কয়েক সেকেণ্ড পর কাঠ ভেদ করে এদিকে এল একরাশ গুলি। তালার লক বা বোল্ট ভেঙে কবাট খুলতে চাইছে কাপরিস্কির লোক। একটা লাশের পাশ থেকে পাম্প অ্যাকশন শটগান নিল রানা। দরজার দিকে তাক করে ট্রিগার টিপতেই ঘর ভরে গেল কানফাটা আওয়াজে। দরজার তক্তা ফুটো করে ওদিকে থাকা লোকটার গায়ে বিঁধল সোয়া এক আউন্স বাকশট।
প্রাণের ভয়ে সতর্ক হয়ে উঠবে অন্যরা।
এতে সামান্য বাড়তি সময় পাবে রানারা।
নিকোলভের আহত পায়ের দিকে আঙুল তাক করল রানা, ‘হাঁটতে পারবে?’
‘মনে হয় না, বন্ধু, খুব বেশি ব্যথা। তবে চেষ্টা করব।’
কালো জ্যাকেট খুলে বুলেটপ্রুফ ভেস্ট দেখল রানা।
কয়েকটা গুলি লেগেছে ওটার ওপর। জায়গায় জায়গায় ছড়ে গেছে ওর ত্বক। কষ্ট হচ্ছে শ্বাস নিতে। ফাটল ধরেছে পাঁজরের দুটো হাড়ে। তবে আপাতত এসব নিয়ে ভাবার সময় নেই। একটানে মেঝেতে শোয়া এক লাশের ইউনিফর্ম ছিঁড়ল রানা।
নিকোলভ বলল, ‘কী করছ, রানা?’
‘তোমার জন্যে ভেস্ট দরকার,’ দৃঢ় কণ্ঠে বলল রানা। ‘এটা পরে নাও, নিকোলভ।’
‘আমার তো আগেই আছে,’ বলল ইউনা। জ্যাকেটের চেইন খুলে বাবাকে ভেস্ট দেখাল।
তবে একটা বিষয় খেয়াল করেনি রানা।
বেঁচে আছে স্টেশন চিফ ভ্যানকিন কাপরিস্কি!
জ্ঞান ফিরতেই গুঙিয়ে উঠে লাশগুলোর মাঝে হাঁটু গেড়ে বসল সে। আবছা আলোয় গোটা মুখ ও ঘাড়ে চিকচিক করছে রক্ত। ঘাড় ঘুরিয়ে চারপাশ দেখল সে, চোখে অবিশ্বাস। পরক্ষণে ডান কনুইয়ের ওপর ভর করে পড়ে গেল মেঝেতে। চাপা স্বরে গোঙাতে শুরু করেছে। বিশাল মাকড়সার মত রক্তে মাখা পাঞ্জাটা স্মিথ অ্যাণ্ড ওয়েসন পিস্তলের এক ইঞ্চি দূরে।
গাল কুঁচকে গেল নিকোলভের। কাপরিস্কি’ সাগরকলার মত মোটা আঙুলে অস্ত্রটা ধরার আগেই ওটা তুলে নিল এক্স এজেন্ট। সরাসরি মাযল তাক করল প্রাক্তন বসের মাথায়। ক্রোধে ও ঘৃণায় বেরিয়ে এল দু’পাটি দাঁত। চাপা স্বরে বলল নিকোলভ, ‘আমার মেয়ের ক্ষতি করতে চেয়েছিস, কুকুরের বাচ্চা! এবার ফিরে যা নরকে!’
নিকোলভ ট্রিগার টিপে দেয়ার আগেই ওর হাত থেকে মুচড়ে পিস্তলটা নিয়ে মেঝেতে ফেলল রানা। রাগ ও ক্ষোভ নিয়ে ওকে দেখল নিকোলভ। চোখ বলে দিল, বন্ধু হয়েও এত বড় বেইমানি করলে, রানা? ব্যথার ঢেউ শুরু হতেই কুঁচকে গেল তার কপাল ও গাল। টলমল করছে উঠতে গিয়ে। শক্ত হাতে তার বাহু ধরল রানা। নরম সুরে বলল, ‘কুকুর মেরে বাকি জীবন দোষী হয়ে লাভ কী, নিকোলভ?’
‘যা করেছে, সেজন্যে প্রতিশোধ নিতে চাই,’ বলল নিকোলভ।
‘এমনিতেই শোধ হচ্ছে,’ বলল রানা। ‘বেশিক্ষণ বাঁচবে না।’
ওর চোখে তাকাল নিকোলভ। কিছু বলতে গিয়েও থমকে গেল। এইমাত্র খুব কাছে গর্জে উঠেছে পিস্তল। কানে তালা লাগল রানা ও নিকোলভের।
শেষবারের মত ‘হুঁক্!’ শব্দ করে মেঝেতে স্থির হয়ে গেল কাপরিস্কি।
এক পা পিছিয়ে এল ইউনা। ছোট্ট দু’হাতে বিশাল দেখাচ্ছে নিকেল করা অটোমেটিক পিস্তল। ওটা মেঝেতে ফেলল মেয়েটা। চোখ ভরে গেল অশ্রুতে। ওই জল দুঃখের নয়, গর্ব ও প্রতিশোধের। কচি কণ্ঠে বলল, ‘কারও অধিকার নেই যে আমার বাবাকে কষ্ট দেবে!’
অবাক চোখে ইউনাকে দেখল রানা ও নিকোলভ। বোবা হয়ে গেছে ওরা।
আর তখনই বাজতে লাগল কাপরিস্কির মোবাইল ফোন।
কাপরিস্কির মোবাইল ফোনের রিংটোন সোভিয়েত ইউনিয়নের জাতীয় সঙ্গীত রেড আর্মির কোরাস। এ থেকে সহজেই রানা বুঝে গেল, কাদের প্রতি আনুগত্য ছিল তার। লাশের পকেট থেকে ফোন নিল রানা। একবার ভাবছে ফোন ধরবে, পরক্ষণে মন বলছে: ধরিস না। কল রিসিভ করলে হয়তো পাবে জরুরি তথ্য, যেটা কাজে আসবে ওদের। এক সেকেণ্ড পর স্পিকার চালু করে রিপ্লাই বাটন টিপল রানা। এবার সব শুনতে পাবে নিকোলভ ও ইউনা।
সতর্ক করার সুরে কথা বলতে লাগল প্রাক্তন কর্নেল উইলিয়াম শোফেল্ড। তার কণ্ঠ চিনতে দেরি হলো না রামার।
‘কাপরিস্কি, সাবধান! ফ্যাসিলিটি থেকে বেরিয়ে গেছে মাসুদ রানা! ঝামেলার জন্যে তৈরি থাকো!’
‘কে এই লোক?’ ফিসফিস করে জানতে চাইল নিকোলভ।
জবাব না দিয়ে মোবাইল ফোন মেঝেতে ফেলে বুট দিয়ে চুরমার করল রানা। শোফেল্ড বুঝে নেবে, দেরিতে সতর্ক করেছে সে। এবার লোক জোগাড় করে ছুটে আসবে পুরনো হাসপাতালে। পরিত্যক্ত মিলিটারি ফ্যাসিলিটি এই জায়গা থেকে বেশি দূরে নয়।
‘হাতে সময় নেই, বেরিয়ে যেতে হবে,’ তাড়া দিল রানা।
‘এবার বাড়ি ফিরতে পারব?’ জানতে চাইল ইউনা।
‘বাধ্য না হলে কোথাও থামব না,’ বলল রানা। কুড়িয়ে নিয়ে কাপরিস্কির .৪৫ ক্যালিবারের অস্ত্রটা বেল্টে গুঁজল। প্রায় ভরা এক শটগান তুলে ঝুলিয়ে নিল কাঁধে। সত্যিই ওদেরকে খুন করতে এলে প্রাক্তন কর্নেলকে তৈরি থাকতে হবে পাল্টা গুলির জন্যে।
‘এখান থেকে বেরোব কী করে?’ জানতে চাইল নিকোলভ।
‘পঙ্খিরাজে,’ বলল রানা। কয়েকটা লাশ সরিয়ে পেল ভ্যানের ড্রাইভারকে। তার পকেট থেকে নিল ইগনিশন কি। শোফেল্ডের লোক আসার আগেই মিনিভ্যানে চেপে বেরিয়ে গেলে হয়তো নিরাপদে পৌঁছুতে পারবে এয়ারপোর্টে।
‘কীসের পঙ্খিরাজ?’ জানতে চাইল ইউনা।
‘গেলেই দেখবে,’ বলল রানা।
একহাতে রানার ঘাড় পেঁচিয়ে ধরে দরজার দিকে চলল নিকোলভ। পেছনে হাঁটছে ইউনা। সাবধানে দরজা খুলতেই ওরা দেখল বারান্দার মেঝেতে পড়ে আছে একটা লাশ। শটগানের গুলিতে ছিঁড়েখুঁড়ে গেছে বুক। মেঝেতে একটাকার কয়েনের সমান রক্তের ফোঁটা ফেলে ছায়াময় সিঁড়ির দিকে গেছে কেউ। দরজার কাছেই গুলি খেয়েছে কাপরিস্কির ওই লোক। কতটা জখম বোঝার উপায় নেই। যে-কোনও সময়ে আড়াল থেকে হামলা করতে পারে সে।
কে যেন নিভিয়ে দিয়েছে নিচতলার সব বাতি। অন্ধকারে সিঁড়ি বেয়ে নামতে লাগল রানা, নিকোলভ ও ইউনা। থমথম করছে চারপাশ। যে-কোনও মুহূর্তে আঁধার থেকে গর্জে উঠবে আগ্নেয়াস্ত্র। একা থাকলে অসংখ্য করিডোরের গোলকধাঁধা ঘুরে অন্য কোনও উপায়ে নিচতলায় নামতে পারত রানা, তবে আহত নিকোলভ আর বাচ্চা মেয়েটাকে নিয়ে নানাদিকে না গিয়ে সরাসরি সিঁড়ি বেয়েই নামছে। হাতে রেখেছে কাপরিস্কির শখের পিস্তল। ট্রিগারে তর্জনী। আশপাশে সামান্য আওয়াজ হলে বা নড়াচড়া দেখলে গুলি পাঠাবে ওদিকে। এক ধাপ এক ধাপ করে নেমে চলেছে ওরা, সতর্ক। গুঙিয়ে উঠছে পুরনো তক্তার ধাপ। তৃতীয়তলায় নেমে এল ওরা। চারপাশে ঘুটঘুটে অন্ধকার। নাইট ভিশন গগল্স্ পেলে ভাল হতো, ভাবল রানা। আশা করছে, গোলাগুলি হলে ওর নিজের রিফ্লেক্স হবে কাপরিস্কির লোকদের চেয়ে ভাল। চারপাশে নীরবতা। কেন যেন ওর মনে হলো, বিপদ বুঝে পালিয়েছে গুণ্ডাগুলো।
পা টিপে টিপে একতলায় নেমে বেরোবার দরজার কাছে পৌছে গেল ওরা। বাধা দেয়ার মত কেউ নেই। অন্ধকার থেকে এল না গুলি। ফয়েতে চকচক করছে রক্তের ফোঁটা। চতুর্থতলায় গুলি খেয়ে এখন নিচতলার দরজার সামনে এসে মরেছে একলোক।
আশপাশে নেই তার দলের কেউ।
‘কাপুরুষ,’ বিরক্ত হয়ে বলল নিকোলভ। ‘নেতা মরতেই লেজ তুলে পালিয়ে গেছে ইঁদুরের পাল!’
গাড়ি-বারান্দায় আছে কালো মিনিভ্যান। কাউকে দেখা গেল না চারপাশে। মনে মনে খুশি হয়ে উঠল রানা। ব্লিপার ব্যবহার করে খুলল গাড়ির দরজা। নিকোলভকে ঠেস দিয়ে দাঁড় করিয়ে সরসর আওয়াজে খুলল স্লাইডিং ডোর। চট্ করে দেখে নিল ভেতরে। লুকিয়ে নেই কেউ। ভাল করেই রানা জানে, কেটে যায়নি বিপদের সম্ভাবনা। আগে নিরাপদে রাখতে হবে ইউনাকে। ওটা ওর প্রথম দায়িত্ব। আজকাল সাধারণ মানুষের জন্যে যেসব গাড়ি তৈরি করে নির্মাতারা, সেগুলোর বডি প্রায় কোকের ক্যানের মতই মোলায়েম। গুলির তো কথাই নেই, গিলটি মিয়ার গুলতি মেরেও ট্যাপ ফেলে দেয়া যায় বড়িতে। এই ভ্যানও সেই একই জিনিস নিরাপত্তা দেবে না কাউকে। রানা খেয়াল করল, বল্টু মেরে মেঝে থেকে ওপরে তোলা হয়েছে পেছনের সিট। বাল্‌কহেডটা পোক্ত বলেই মনে হলো ওর। পেছনে স্টিলের পাত। ‘আঙুলের কড়া দিয়ে টোকা মেরে দেখল রানা। চট্‌ করে ভাঙবে না পাতটা। আপাতত এর বেশি নিরাপত্তা দেয়ার উপায় নেই। সহজ সুরে বলল রানা, ‘ইউনা, পেছনের সিটের সামনে শোবে। মাথা নিচু করে রাখবে। একদম নড়বে না। …ঠিক আছে?’
অতিবাধ্য মেয়ের মত মাথা দোলাল ইউনা। ‘হ্যাঁ, রানা।’
‘আজ আর কাউকে গুলি করার দরকার নেই,’ বলল রানা। ‘বাচ্চা মেয়েদের এসব করতে হয় না।’
‘আমি বাচ্চা মেয়ে নই,’ জোর দিয়ে বলল ইউনা। কড়া চোখে রানাকে দেখে নিয়ে উঠে পড়ল গাড়িতে।
নিকোলভকে সামনের প্যাসেঞ্জার সিটে উঠতে সাহায্য করল রানা। পাশের সিটের পেছনে রাখল শটগান। নিজে উঠল ড্রাইভিং সিটে। ইঞ্জিন চালু করে জ্বেলে নিল হেডলাইট। জিপিএস-এ দিল গন্তব্য: ভিআনুকোভা ইন্টারন্যাশনাল এয়ারপোর্ট। এখান থেকে ওটা মাত্র ষোলো কিলোমিটার। খুব কাছে, আবার বহু দূরে। কপাল ভাল হলে ওরা যাওয়ার আগেই এয়ারপোর্টে পৌছুবে লুকা ব্রেযনেভের জেট বিমান।
‘সবাই তৈরি তো বাড়ি ফেরার জন্যে?’ জানতে চাইল রানা।
‘আমিও খুশি হতাম বাড়ি থাকলে,’ মন খারাপ করে বলল নিকোলভ।
‘নতুন একটা খুঁজে নেবে,’ বলল রানা। ক্লাচ চেপে প্রথম গিয়ার ফেলল। চেপে ধরেছে অ্যাক্সেলারেটর। গর্জে উঠে রাস্তা সংলগ্ন গেটের দিকে ছুটল মিনিভ্যান। মাথায় লোহার বর্শাওয়ালা গেটে ঝুলছে তালা ও চেইন। এসব খুলতে সময় লাগবে, তাই বাঁদরের মত টপকে গেছে কাপরিস্কির লোক।
‘আটকা পড়ে গেলাম!’ গুঙিয়ে উঠল নিকোলভ।
‘মোটেও না,’ জানাল রানা, ‘সিটবেল্ট বাঁধো, অ্যান্টোনিন। শক্ত হয়ে শুয়ে থাকো, ইউনা।’
অ্যাক্সেলারেটর দাবিয়ে ইঞ্জিনের কাছ থেকে আরও গতি চাইল রানা। গাড়ির নাক তাক করেছে গেটের দুই কবাটের মাঝখানে। ওটাই সবচেয়ে দুর্বল অংশ। খট্ শব্দে সিটবেল্ট লাগিয়ে দু’হাতে মুখ ঢাকল নিকোলভ। ভাবছে, এবার করুণভাবে মরবে সে।
গেটে প্রচণ্ড গুঁতো মেরে ভীষণ ঝাঁকুনি খেল গাড়ি। রানাদের মনে হলো চুরচুর হলো সর্বাঙ্গের হাড়। একপাশের পাল্লা ভেঙে মাটিতে ফেলে ওটার ওপর দিয়ে স্কিড করে গাড়ি বেরিয়ে এল রাস্তায়। পেছনে ছিটকে উঠেছে কমলা ফুলকি। অ্যাক্সেলারেটর মেঝেতে দাবিয়ে দিল রানা। কানা হয়েছে একটা হেডলাইট। কয়েক টুকরো হয়ে ঝুলছে বাম্পার। বিশ্রী শব্দে ঘষা লাগছে পিচ-ঢালা পথে। এ অবস্থাতেই যেতে হবে বেশ কয়েক মাইল দূরের এয়ারপোর্টে। প্রয়োজনে চাকা ছাড়াই ন্যাড়া রিমে ভর করে ড্রাইভ করব; ভাবল রানা।
‘আমরা বেঁচে গেছি!’ খুশিতে হেসে উঠল নিকোলভ।
তবে উচিত হয়নি এত জলদি খুশি হওয়া। কড়াৎ করে একটা আওয়াজ পেল ওরা। পেছনের জানালা ভেঙেছে একটা বুলেট। ওটা বিঁধল প্লাস্টিকের ড্যাশবোর্ডে। চট্ করে রিয়ারভিউ মিররে দেখল রানা। পেছন থেকে দ্রুত ছুটে আসছে উজ্জ্বল সাদা আলো।
পৌঁছে গেছে কর্নেল উইলিয়াম শোফেল্ডের লোক!
‘কারা এরা?’ চোখ কুঁচকে আয়না দেখল নিকোলভ।
‘জানলে অখুশি হবে।’ মেঝের সঙ্গে অ্যাক্সেলারেটর মিশিয়ে দিল রানা। চাপের মুখে হুঁই-হুঁই আওয়াজ ছাড়ছে কমজোরি ডিযেল মোটর। পেছনে ঝলমলে সাদা আলো। মিনিভ্যানের দুর্বল খ্যাস-খ্যাস কাঁদুনি ছাপিয়ে শক্তিশালী ইঞ্জিনের চাপা গর্জন শুনল রানা। গ্যায সোবল ভ্যানের চেয়ে অনেক পুরুষালী শোফেল্ডের লোকদের বাহন। আরও খারাপ দিক, হাই-পারফর্মিং সেলুন গাড়ির চেয়ে ঢের বিপজ্জনক খেলনা তাদের হাতে। সামনের গাড়ির জানালা দিয়ে অর্ধেক বেরিয়ে এসেছে এক লোক। পরনে কালো পোশাক। দু’হাতে কী যেন। পরক্ষণে রানা দেখল, কড়াৎ কড়াৎ আওয়াজে অস্ত্রটার মাযল থেকে ছিটকে বেরোচ্ছে হলদে-সাদা রশ্মির হলকা। গুলির আঘাতে ভেঙে পড়ল পেছনের জানালার পুরো কাঁচ। রানা শুনতে পেল, ভয়ে ফুঁপিয়ে উঠেছে ইউনা। বেচারি আছে পেছন সিটের সামনের মেঝেতে। গলা ছাড়ল রানা, ‘চুপচাপ শুয়ে থাকো, ইউনা!’ নতুন করে মেঝেতে অ্যাক্সেলারেটর দাবিয়ে দিল। লাফিয়ে বাড়ল রেভ কাউন্টারের কাঁটা। ভ্যানের ভেতর নানা আওয়াজ, তবে সে তুলনায় বাড়ছে না ওদের গতি।
ওদিকে ঝড়ের বেগে আসছে শোফেল্ডের সশস্ত্র লোকদের দামি গাড়ি। পাশাপাশি ছুটে ভ্যানের কাছে পৌঁছুল কালো দুই মার্সিডিয। এতই কাছে, রেডিয়েটর গ্রিলের ওপর মার্সিডিয বেন্য ব্যাজ দেখল রানা। হঠাৎ করেই জেট বিমানের মত সরে গিয়ে ভ্যানের দু’দিকে হাজির হলো ওগুলো। এবার চেপে আসবে। তবে প্রাণপণে লড়াই না করে হার মানতে রাজি নয় বেপরোয়া রানা।
পথরুদ্ধ করতে চাইল দুই গাড়ির ড্রাইভার। তিনটে গাড়ি হয়ে গেল ইংরেজি ভি-র মত। অ্যাক্সেলারেটর থেকে পা সরাল না রানা। স্পর্শ করল না ব্রেক প্যাডেল। সামনের গাড়ির পেছনে গুঁতো দেবে বুঝে আঁৎকে উঠল নিকোলভ।
ধাতব কর্কশ আওয়াজ তুলে সামনের দুই গাড়ির মাঝে নাক গুঁজল মিনিভ্যান। চারদিকে ছিটকে গেল ধাতু ও প্লাস্টিকের টুকরো। ফটাস্ করে ভাঙল একটা কাঁচ। বাধ্য হয়ে সরে গেল দুই মার্সিডিয বেনয্। জেদি ভঙ্গিতে মেঝের সঙ্গে অ্যাক্সেলারেটর দাবিয়ে রেখেছে রানা। গতির জন্যে তাগাদা দিচ্ছে বলে গুঙিয়ে উঠছে দুর্বল ইঞ্জিন। একমাত্র হেডলাইট এখন ট্যাড়া হয়ে দেখছে কালো আকাশ। খস্ খস্ আওয়াজে কী যেন কেটে দিচ্ছে চাকার রাবার। গুঁতো মেরে গতি কমেছে ভ্যানের। রানা বুঝে গেল, গতি না বাড়লে একটু পর ওদেরকে বাগে পাবে লোকগুলো।
রিয়ারভিউ মিররে চোখ রেখে দেখল, নতুন করে তেড়ে আসছে দুই মার্সিডিয বেনয্। আগে ছিল চারটে হেডলাইট, এখন জ্বলছে তিনটে। ক্রমেই বড় হয়ে উঠছে ওগুলো।
ভীষণ অস্বস্তি জেগে উঠল রানার মনে।
রাতের আঁধারে গর্জে উঠল অটোমেটিক আগ্নেয়াস্ত্র। ঠকাস্ ঠকাস্ শব্দে পাতলা দেহ ভেদ করে ভ্যানের নানানদিকে লাগল বুলেট। রানা বুঝল, এই ফাঁদ থেকে বেরোতে না পারলে ওদের মৃত্যু হবে এই কফিনেই। কাপরিস্কির মত নিকোলভকে বাঁচিয়ে রাখবে না শোফেল্ডের লোক। এয়ারপোর্টে যাওয়ার চেষ্টা আপাতত বাদ দিল রানা। আগে পেছন থেকে খসাতে হবে দুই গাড়ি।
বহু পেছনে পড়েছে গাছে ভরা পুরনো হাসপাতালের আঙিনা! সামনে একের পর এক সরু অ্যাভিন্যু, দু’পাশে সাদা পাথরের বাড়ি। সর্বোচ্চ গতি তুলছে রানা। যাতে গুলি না লাগে, এঁকেবেঁকে এগিয়ে যাচ্ছে। পেছন থেকে গুলি করছে শোফেল্ডের লোক। বুলেট বিঁধছে আশপাশের পার্ক করা গাড়িগুলোর গায়ে, নানান দালানে ও রাস্তায়। গুলিতে ঝাঁঝরা হচ্ছে পাতলা টিন দিয়ে তৈরি ভ্যান। চট করে নিকোলভের দিকে তাকাল রানা। সোবলে লাগা গুলির আওয়াজের ওপর দিয়ে কী যেন বলছে এক্স এজেন্ট। হঠাৎ নেতিয়ে পড়ল সিটে। রানা ভাবল, গুলি খেয়েছে। তবে পেঁচার মত ড্যাবডেবে চোখে ওকে দেখল নিকোলভ। ‘ঠিক আছি, গুলিটাকে ঠেকিয়ে দিয়েছে বুলেটপ্রুফ ভেস্ট!’
চিরকাল ভাগ্যের সহায়তা পাবে না ওরা। বাঁচতে চাইলে পাল্টাতে হবে এই পরিস্থিতি। কিন্তু সেটা কীভাবে, ভেবে পেল না রানা। মেঝেতে চেপে রেখেছে অ্যাক্সেলারেটর। শক্ত হাতে ধরেছে স্টিয়ারিং হুইল। বারবার রাস্তায় পিছলে যাচ্ছে চার চাকা। ঠিকভাবে কাজ করছে না ব্রেক। চিৎকার করে জানতে চাইল রানা, ‘তুমি ঠিক আছ তো, ইউনা?’
‘আমার ভীষণ ভয় লাগছে,’ পেছন থেকে ধরা কণ্ঠে বলল ইউনা।
‘একটু ধৈর্য ধরো, সোনাপাখি,’ সিটে ঘুরে বসে বলল নিকোলভ। দুলতে দুলতে তুমুল বেগে চলেছে ভ্যান।
পেছনের সিটের সামনে সরু মেঝেতে শুয়ে আছে ইউনা। ভাবছে রানা, আশা করি গুলি লাগলেও ভাঙবে না স্টিলের বাল্কহেড।
আবারও ভ্যানের পেছনে লাগল একরাশ গুলি। হোঁচট খেল চেসিস। হুইলবেস থেকে ফস্কে গেল বামদিকের চাকা, ফটাস্ ফটাস্ আওয়াজে রাবার বাড়ি মারছে হুইল আর্চের ভেতর। স্কিড ঠেকাতে গিয়ে শক্ত করে স্টিয়ারিং হুইল ধরেছে রানা। কিন্তু ফিযিক্সের নিয়ম মেনে চরকির মত এক পাক ঘুরল ভ্যান। উইণ্ডস্ক্রিনে ঝিকিয়ে উঠল রঙিন আলোর ক্যালাইডোস্কোপ। ঠাস্ করে ড্রাইভারের জানালার ওপর পড়ল রানার কাঁধ ও মাথা। পার্ক করা কয়েকটা গাড়ির একদিক ছেঁচে কাত হয়ে সামনের মোড়ের ফুটপাথে উঠল ভ্যান। প্রচণ্ড আওয়াজে রানার মনে হলো খসে গেছে গাড়ির তলি। দ্রুত এগিয়ে আসছে একসারি বাড়ি। স্টিয়ারিং হুইল নিয়ে ধস্তাধস্তি শুরু করল রানা। নাকের সামনে থেকে সাঁই করে সরে গেল একটা বাড়ির সদর দরজা।
তারপর হঠাৎ করেই থামল ভ্যান। ভীষণ দুলছে সাসপেনশনে ভর করে। একটা চাকার ভেতর বাতাস নেই, তাই একপাশে কাত। ওরা কোথায় আছে বুঝতে এক সেকেণ্ড লাগল রানার। পুরো তিন শ’ ষাট ডিগ্রি ঘুরে একইদিকে নাক তাক করেছে ভ্যান। আয়না থেকে প্রতিফলিত হয়ে উজ্জ্বল আলো পড়ল ওর চোখে। আসছে শোফেল্ডের খুনিরা। নতুন উদ্যমে মেঝেতে অ্যাক্সেলারেটর চেপে ধরল রানা। পার্ক করা এক মোটর সাইকেল পিষে তুবড়ে যাওয়া এক ল্যাডা গাড়িতে গুঁতো মেরে আবারও রাস্তায় নেমে পড়ল ভ্যান।
সামনে সরু রাস্তা। কঠিন হলো স্টিয়ারিং হুইল নিয়ন্ত্রণ করা। বামে পার্ক করা গাড়িগুলোর রঙ ও বডি আঁচড়ে নাচতে নাচতে ছুটে চলেছে ওরা। আগের মতই অ্যাক্সেলারেটর দাবিয়ে রেখেছে রানা। একবার পেছনে তাকাল। তুবড়ে যাওয়া গাড়ি এড়িয়ে এগিয়ে আসছে দুই কালো মার্সিডিয।
সামনের দৃশ্য দেখে রাশান ভাষায় ঝড়ের বেগে কপালকে গালি দিতে লাগল নিকোলভ। একটু দূরেই টি-জাঙ্কশন। এই সরু রাস্তা গিয়ে পড়েছে রাতের ব্যস্ত প্রধান সড়কে। হেডলাইট জ্বেলে সাঁই-সাঁই ছুটছে গাড়ি, মোটর সাইকেল ও ভারী সব ট্রাক- কেউ মানছে না স্পিড লিমিট। দ্রুতগামী আলোর মিছিলে ভ্যান নাক গুঁজলে ভয়ানক দুর্ঘটনা হবে। ফলাফল ওদের মৃত্যু। অথচ, ওদিকে না গিয়ে উপায়ও নেই। তেড়ে আসছে শৌফেল্ডের লোক। একবার বাগে পেলে খুন করবে ওদেরকে।
প্রধান সড়কের পঞ্চাশ গজ আগে হঠাৎ ডানে সরু একটা গলি দেখল রানা। শেষসময়ে ব্রেক কষে ঢুকে পড়ল ওটার ভেতর। আরেকটু হলে ওরা আছড়ে পড়ত পাশের বাড়ির দেয়ালে। গাড়ি সোজা করে রানা দেখল ছোট সাইনবোর্ড:
এ রাস্তা শুধুমাত্র পথচারীদের জন্য।
কয়েক সেকেণ্ড পর রানা বুঝল নিজের ভুল। মাত্র ত্রিশ ফুট দূরেই সমতল রাস্তা থেমেছে গভীর খাদে। আপাতত কাজ বন্ধ নগর পৌরসভার ইঞ্জিনিয়ারদের। ভ্যান খাদ পড়বে দেখে আঁৎকে উঠল নিকোলভ। রানা বুঝল কেন এ পথে চলে না গাড়ি। উঁচু পাথুরে সিঁড়ির ধাপ নেমেছে পাহাড়ি পুরনো লাল ইঁটের সব বাড়ির দিকে। ‘সাবধান!’ রানা বলতে না বলতেই খাড়া সব ধাপ বেয়ে লাফিয়ে, দুলতে দুলতে নামতে লাগল ভ্যান। ধুম-ধুম শব্দে গাড়ির তলিতে লাগছে পাথুরে সিঁড়ি। ডানে বা বামে কোনওদিকেই সরতে পারল না রানা। ব্রেক কোনও কাজ করছে না। স্টিয়ারিং হুইল ধরে বসে থাকা ছাড়া কিছুই করার নেই। যে-কোনও সময়ে ডিগবাজি দেবে ভ্যান, বা কাত হয়ে পড়বে নিচে। তাতেও করুণ মৃত্যু ঘটবে ওদের।
শোফেল্ডের লোক নিশ্চয়ই পাগল নয়, ভাবল রানা। চট্ করে রিয়ারভিউ মিরর দেখে চমকে গেল। পিছু নিয়ে আসছে প্রথম মার্সিডিয। গর্জন ছাড়তে ছাড়তে পড়ল খাড়া সিঁড়ির ধাপে। ভুম্ শব্দে জোর একটা আওয়াজ হলো। গাড়ির সামনের চাকা নেমে যেতেই রাস্তার শেষ কিনারায় বাড়ি মেরেছে সাসপেনশন। পাথুরে ধাপ গাড়ির আণ্ডারক্যারিজে গুঁতো দিতেই ছিটকে উঠল রঙিন ফুলকি। ধুম-ধাম আওয়াজে বারবার কাত হয়ে সিঁড়ি বেয়ে নেমে চলেছে দুই গাড়ি। মার্সিডিযের সামনের সিট থেকে অর্ধেক শরীর বের করল এক লোক। হাতে ছোট মেশিন পিস্তল। ভ্যানের দিকে পাঠাল একরাশ গুলি। তবে করে ফেলেছে মস্তবড় ভুল। কাত হয়ে একটা বাড়ির দেয়ালের কাছে চলে গেল তার গাড়ি। কিছু বোঝার আগেই দেয়াল ও গাড়ির মাঝে পিষে গেল লোকটার কোমর থেকে মাথা পর্যন্ত। ভ্যান নামার ধুম-ধাম আওয়াজের ওপর দিয়েও সংক্ষিপ্ত আর্তনাদ শুনেছে রানা। রিয়ারভিউ মিররে দেখল ইঁটের দেয়াল থেকে সরে গেল মার্সিডিয। খুলে গেছে প্যাসেঞ্জার দরজা। গাড়ি থেকে ধুপ করে পড়ল ভাঙা শরীরের মৃতদেহ। ওটাকে ভেজা গমের মত করে পিষে দিল দ্বিতীয় গাড়িটা।
দুই মার্সিডিযের চেয়ে পনেরো গজ আগে রানার ভ্যান। ফুরিয়ে এল ধাপ, তারপর সামনের রাস্তায় নামার আগে পেভমেন্ট। ওখানে দাঁড়িয়ে হাতে হাত রেখে আলাপ করছে দুই কপোত-কপোতী। ওপর থেকে আস্ত এক ভ্যান ঘাড়ের ওপর নেমে আসছে দেখে তিন লাফে সরে গেল তারা। ‘ভুম’ আওয়াজে রাস্তায় পড়ল ভ্যান। চারপাশে ছিটকে উঠল একরাশ ফুলকি। ঝাঁকি খেয়ে ভ্যানের ছাতে গিয়ে পড়ল ভাঙা বাম্পার। বামে বা ডানে যেতে পারবে ওরা। বামেই রওনা হলো রানা। তীক্ষ্ণ হুঁই-হুঁই আওয়াজে এগোল ভ্যান। তবে গতি বাড়ছে খুব ধীরে।
আরেকটা ভুল করে ফেলেছে রানা।
‘রানা, এটা ওয়ানওয়ে রোড!’ চেঁচিয়ে উঠল নিকোলভ।
‘আমি জানব কী করে?’ মনে মনে বলল রানা। সামনে থেকে ওদের দিকে ছুটে আসছে একের পর এক গাড়ি। হর্নের আওয়াজে ভরে গেল চারপাশ। বারবার টিপ করছে হেডলাইট। গলা ছাড়ল রানা, ‘ইউনা, ঠিক আছ তো?’
‘পারলে থামুন, রানা!’ পেছন সিটের কাছ থেকে এল ওর কাঁপা গলা।
‘সে চেষ্টাই করছি,’ বলল রানা। প্রথম মোড় পেয়েই বাঁক নিল ডানে। রাস্তা থেকে উঠে গেল বামদিকের দুই চাকা। কাত হয়ে ছুটছে ভ্যান। কয়েক সেকেণ্ড পর সিধে হলো চার চাকায় ভর করে। নানান ধাতব আওয়াজ মার খাওয়া গাড়ির ভেতর। ছুটে চলেছে ভ্যান রাতের আঁধারে। ভাঙা জানালা দিয়ে ঢুকছে হু-হু হাওয়া। আততায়ীদেরকে এড়াতে ড্রাইভিঙে পুরো মনোযোগ দিয়েছে রানা। দেখার সময় নেই স্যাটেলাইট ন্যাভিগেশন। জানা নেই কোথায় আছে ওরা। চারপাশে গত শতাব্দীর বিশাল সব বাড়ি। পেছনে পড়ছে একের পর এক রাস্তার সাইনবোর্ড। একটা বুলেভার্ডে ঢুকতেই দেখল, দু’দিক দিয়েই চলছে গাড়িঘোড়া। পিছিয়ে গেলেও দূরত্ব বজায় রেখে আসছে দুই মার্সিডিয। কারণটা জানা নেই, তবে খেয়াল করল রানা, আগের চেয়ে গতি কম তাদের। রানা ভাবল, সিঁড়ি বেয়ে নামতে গিয়ে হয়তো ক্ষতি হয়েছে ওই দুই গাড়ির।
‘পেছনে পড়ছে,’ হাঁফ ছাড়ল নিকোলভ। ‘হয়তো নিরাপদে পৌঁছে যাব এয়ারপোর্টে।
সত্যিই কি কপাল খুলবে?-ভাবল রানা।
বহু পেছনে শোফেল্ডের দুই গাড়ি। বেশ এগিয়ে আছে রানার ভ্যান। ওরা সুযোগ পেয়েছে পালিয়ে যাওয়ার। কিন্তু ঠিক তখনই জাঙ্কশনে হাজির হলো তুবড়ে যাওয়া হলদে এক ট্যাক্সিক্যাব। সরাসরি ওটা চলে এল সামনে। অনেক দেরিতে ভ্যানটাকে দেখেছে ড্রাইভার। ব্রেক প্যাডেলে দাঁড়িয়ে গেল সে। থরথর করে কাঁপতে কাঁপতে মাঝ রাস্তায় থামল তার ট্যাক্সিক্যাব।
হঠাৎ করে থামতে পারবে না রানা। অতিরিক্ত জোরে চলছে ভ্যান। মুখোমুখি সংঘর্ষ এড়াতে গিয়ে বনবন করে স্টিয়ারিং হুইল ঘোরাল রানা। ঠিকভাবে কাজ করছে না ওটা। তার ওপর ফেটে গেল পেছনের একটা চাকা। ফলে পুরোপুরি নিয়ন্ত্রণ হারাল রানা। মুহূর্তের জন্যে শুনল নিকোলভের আর্তনাদ। পরক্ষণে ভয়ঙ্করভাবে শুরু হলো স্কিড। সামনের এক গাড়ির পাশে গুঁতো মেরে পৌছে গেল রাস্তার পাশে। একই জায়গায় লাটিমের মত একপাক ঘুরেই ভ্যান গিয়ে ভাঙল একটা সাইন বোর্ড। ওখানে না থেমে ঢু দিতে গেল একটা বাসের নাকে। তবে একেবারে শেষ সময়ে যন্ত্রদানবের পাশ দিয়ে ঘুরতে ঘুরতে গিয়ে পড়ল ব্যস্ত মাল্টি- ওয়ে ইণ্টারসেকশন-এ। চারদিক থেকে আলো এসে চোখ ধাঁধিয়ে দিল রানার। প্যাঁ-পোঁ-ভ্যাঁপ-ভোঁ আওয়াজে বাজছে অসংখ্য গাড়ির হর্ন। রানা নিজেও জানে না কীভাবে নিয়ন্ত্রণে নিল, তবে চরকির মত না ঘুরে ভ্যান ঢুকে পড়ল দ্রুতগামী গাড়ির সারির ভেতর। সামনেই জ্বলজ্বলে আলোকিত এক আণ্ডারপাসের দিকে চলেছে সবাই।
বারবার হর্ন দিয়ে বিপজ্জনকভাবে সারি সারি গাড়ির মাঝ দিয়ে ভ্যানের কাছে পৌঁছে গেছে দুই মার্সিডিয। রিয়ারভিউ মিরর দেখছে রানা। গুলিতে ক্ষত-বিক্ষত ভ্যানের পেছনে ঢুশ দিতে এল সামনের গাড়িটা। সুযোগ পেলেই ওভারটেক করবে। বিপদটা বুঝে ব্রেক কষে বা বাঁক নিয়ে সরছে আশপাশের গাড়ির ড্রাইভাররা। যে-কোনও সময়ে সচেতন নাগরিকরা ফোন দেবে পোলিতসিয়া স্টেশনে। ফলে শুরু হবে নতুন আরেক গাড়ি প্রতিযোগিতা।
ফটাস্ ফটাস্ আওয়াজে পেছনের হুইল আর্চে লাগছে ফাটা চাকা। অতিরিক্ত দ্রুত ছুটছে রানা। যে-কোনও সময়ে প্যাসেঞ্জার কমপার্টমেন্ট ফাটিয়ে ভেতরে ঢুকবে পুরু রাবার। নানাদিকে ঘুরতে চাইছে স্টিয়ারিং হুইল। ওটা ধরে রাখতে গিয়ে ব্যথা শুরু হয়েছে রানার হাতে। নষ্ট হচ্ছে ড্রাইভ করার মনোযোগ। তবে হুইল রিম থেকে শেষ ফাটা রাবার খসে যেতেই রানা দেখল পেছনের এক গাড়ির উইণ্ডশিল্ডে গিয়ে পড়ল ওটা। খুব কঠিন ছিল সোজা পথে ভ্যান রাখা, তবে চাকা নেই বলে আগের চেয়ে ভালভাবে সাড়া দিল ইঞ্জিন। আবারও দ্রুত ওপরে উঠছে স্পিডোমিটার।
তখনই রানা দেখল, বাম থেকে ওভারটেক করতে শুরু করেছে কালো একটা মার্সিডিয। কিছু করার আগেই ওর পাশে পৌঁছে গেল গাড়িটার নাক। খুলে গেছে পেছনের জানালার কাঁচ। রানার চোখে পড়ল তিক্ত চেহারার এক লোক ও কুচকুচে কালো অস্ত্রের ব্যারেল। ভ্যানের পাতলা বডি ঠেকাবে না বুলেট!
হুইল ঘুরিয়ে পাশ থেকে মার্সিডিয়ের ওপর চড়াও হলো রানা। ধুম্ শব্দের সঙ্গে সঙ্গে দু’দিকে সরল দুই গাড়ি। আবারও নিয়ন্ত্রণ হারাবে সে-ভয় ছিল, কিন্তু সামলে নিল ভ্যানটা। পিছিয়ে গেছে মার্সিডিয়। ওটা দ্বিতীয়বার সুযোগ নেয়ার আগেই ডানে-বামে সরে পথরুদ্ধ করল রানা।
আণ্ডারপাসের মুখে নিচে গেছে রাস্তা। তুমুল বেগে চলেছে তিন গাড়ির কনভয়। সামনে দু’দিকে যাওয়ার দুই লেনের রাস্তা। মাঝে ব্যারিয়ার ও পুরু কংক্রিটের পিলার পেছনের গাড়ি ভ্যানের এতই কাছে, রানা পরিষ্কার দেখল সামনের সিটের লোকটাকে। ভাল করেই বুঝল, গতি তুলে পেছনে ফেলতে পারবে না মার্সিডিযকে। ওর চাই অন্য কোনও কৌশল। হাত পেছনে নিয়ে একটু হাতড়াতেই পেয়ে গেল শীতল স্টিলের পাম্প-অ্যাকশন শটগানের ব্যারেল। খাটো অস্ত্রটা নিকোলভের কোলে ফেলল রানা। ‘গুলি করো ওদেরকে!’
‘জীবনেও গুলি করিনি!’ আপত্তির সুরে বলল নিকোলভ।
‘কোড ব্রেক করার চেয়ে গুলি করা অনেক সহজ, অ্যান্টোনিন। পাম্প করবে, নল ঠিক দিকে তাক করবে, টিপে দেবে ট্রিগার।’
আলতো করে বন্দুক স্পর্শ করল নিকোলভ। ভাব দেখে রানার মনে হলো, মানুষটা ভাবছে তার হাতে ধরিয়ে দেয়া হয়েছে টাইম বোমা। তবে কয়েক সেকেণ্ড পর সেফটি বেল্ট আনক্লিপ করে সিটে ঘুরে বসল নিকোলভ। জখমের ব্যথায় কুঁচকে গেছে মুখ। ভাঙা জানালা দিয়ে দেখল পেছনে। নাকের কাছে উজ্জ্বল সাদা আলো নিয়ে ধেয়ে আসছে একটা মার্সিডিয। সামনের দুই সিটের মাঝ দিয়ে নল তাক করল নিকোলভ। অনভ্যস্ত হাতে পাম্প করল বন্দুক, তারপর ভীত কণ্ঠে গাড়ির আওয়াজের ওপর দিয়ে চিৎকার করল, ‘পারব না! ইউনার গায়ে গুলি লাগবে!’
‘তা হলে জানালা দিয়ে শরীর বের করে গুলি করো, ‘ কঠোর সুরে বলল রানা।
গুঁতো খেয়ে আর গুলি লেগে ফেটে গেছে প্যাসেঞ্জার জানালা। বন্দুকের নল দিয়ে বাড়ি মেরে ওটার কাঁচ ঝরাল নিকোলভ। কাত হয়ে বুক বের করল বাইরে। সাঁই-সাঁই করে বইছে দমকা হাওয়া। বন্দুক ধরে চোখ বুজল কোড ব্রেকার। পরক্ষণে টিপে দিল ট্রিগার।
বুম!
প্রবল হাওয়া ও ইঞ্জিনের
ও ইঞ্জিনের গর্জনে হারিয়ে গেল আওয়াজটা। যে ঝাঁকি দিল বন্দুক, আরেকটু হলে নিকোলভের হাত থেকে রাস্তায় পড়ত।
ঠিকভাবে বন্দুক তাক না করলেও কাজ হলো ভালভাবেই। কড়া ব্রেক কষে দ্রুত পেছাল মার্সিডিয়। বাকশটের আঘাতে ফুটো হয়েছে বনেট। উইণ্ডশিল্ডের নিচের অংশে এখন হাজারখানেক মাকড়সার জাল। ডানে-বামে সরছে গাড়ি। হঠাৎ সামনের চাকা নেমে গেল রাস্তা থেকে। আড়াআড়ি হয়েই পরক্ষণে চরকির মত ঘুরল গাড়ি। ভারসাম্য হারিয়ে চিত হয়ে শুরু করল ডিগবাজি। মাঝের পুরু এক পিলারে গিয়ে লাগল মার্সিডিয। নানাদিকে ছিটকে গেল অসংখ্য ভাঙা ধাতব টুকরো। পিলার বেয়ে উঠতে গিয়েও বিস্ফোরিত হলো মার্সিডিয। চারদিকে ছড়াল আগুনের বিশাল কমলা-হলুদ গোলা। আরেকটু হলে চেটে দিত ভ্যানের পেছনদিক।
দূর থেকেও ঘাড়ের রোমে গরম হলকা টের পেল রানা।
জানালা দিয়ে অর্ধেক দেহ বের করেছে নিকোলভ। ভয় ও জয় মিশ্রিত চিৎকার ছাড়ল। গাড়ির ভেতরে ফিরে চোখ রাখল রানার চোখে। অবাক কণ্ঠে বলল, ‘আমি করেছি ওটা?’
রানা জবাব দেয়ার আগেই ভ্যানের কাছে পৌঁছুল আগুনের লকলকে জিভ। অ্যানাকোণ্ডা সাপের মত গড়িয়ে আসছে জ্বলন্ত মার্সিডিয! দুই টনি গাড়ির নিচে চাপা পড়লে চ্যাপ্টা হবে ওরা!
ছুটন্ত ভ্যানের পেছনে গুঁতো দিল বিধ্বস্ত মার্সিডিযের একটা অংশ। রানার গাড়ির পিছনদিক লাফিয়ে উঠল আকাশে। আরেকটু হলে সামনের পিলারে গুঁতো মেরে মরত ওরা। মার্সিডিযের গুঁতোটা এতই জোরাল, জানালা গলে রাস্তায় পড়তে গেল নিকোলভ। কিন্তু ঝট্ করে হাত বাড়িয়ে তার প্যান্টের বেল্ট আঁকড়ে ধরল রানা। একইসময়ে দুম শব্দে রাস্তায় নামল ভ্যানের পেছনের চাকা। টলমল করে আরেক দিকে চলল গাড়ি। কর্কশ আওয়াজে পিচঢালা পথ কামড়ে ধরতে চাইছে তিন চাকা। গাড়ি সোজা করতে চাইছে রানা। নিজেও জানে না কীভাবে যেন পেছনে পড়ল আণ্ডারপাস। বেরিয়ে এসেছে ওরা রাতের আকাশের নিচে। সিটে আধশোয়া হয়ে হাঁফাতে লাগল নিকোলভ। বিড়বিড় করল, ‘রানা, অস্ত্রটা হারিয়ে ফেলেছি!’
‘আফসোস করে লাভ কী,’ জানাল রানা। ওর মনে হলো না আবারও অস্ত্র লাগবে। রিয়ারভিউ মিররে দেখছে আণ্ডারপাস থেকে ভলকে বেরোচ্ছে কমলা আগুন ও কালো ধোঁয়া। পাতাল রাস্তায় দুর্ঘটনা হওয়ার আগেই থেমেছে একসারিতে অনেকগুলো গাড়ি। প্রথম মার্সিডিযের মাত্র কয়েক ফুট পেছনেই ছিল দ্বিতীয় মার্সিডিয। আগুনে পুড়ে যাওয়ার কথা ওটার।
বোধহয় আর কোনও বিপদ হবে না, ভাবল রানা। কিন্তু তখনই দেখল আগুন থেকে ছিটকে বেরোল দ্বিতীয় মার্সিডিয। পুড়ে গেছে রঙ। তুবড়ে গেছে বডি। কিন্তু আসছে ঝড়ের বেগে!
‘হায় রে, ঈশ্বর!’ নিচু গলায় বলল নিকোলভ।
উল্টোদিক থেকে আসছে বেশ কিছু গাড়ি। কিন্তু রানার ভ্যানের পেছনে রয়েছে মাত্র একটা- শোফেল্ডের লোকের তুবড়ে যাওয়া কালো মার্সিডিয়।
ওটাকে পেছনে ফেলার সাধ্য এই ভ্যানের নেই।
ওপরে উঠছে পাহাড়ি রাস্তা। দু’পাশে নতুন হাই-রাইয অ্যাপার্টমেন্ট ভবন, হাউসিংগুলোর জমি ও বাড়ি। নতুন করে গড়ে তোলা হচ্ছে এদিকের এলাকা। বাড়িঘরের মাঝ দিয়ে দেখা গেল বহু দূরে নানাদিকে ছড়িয়ে পড়েছে আলোকিত মস্কো। রানা বুঝে গেল, এটা শহরতলী। তবে জানা নেই জায়গাটা কোথায়। এটাও রানা জানে না, আর কতক্ষণ চলবে মার খাওয়া মিনিভ্যান। পোড়া গন্ধ আসছে অতি তপ্ত ইঞ্জিন থেকে। তাপমাত্রার গেজের কাঁটা পৌঁছে গেছে গাঢ় লাল অংশে। বারবার সতর্ক করছে ড্যাশবোর্ডের ছোট্ট আলো। তবে ওটাকে পাত্তা দেয়ার উপায় রানার নেই।
এগোতে থাক্, বাপ, বিড়বিড় করল রানা। কিন্তু ওর কথা শুনেই বোধহয় গতি কমাল ভ্যান। বাজে কিছু হয়েছে ইঞ্জিনের। বোধহয় গুলি লেগেছে মেকানিকাল কোনও অংশে। আবারও আসছে
আসছে মার্সিডিয। ভেতরে বেশ কয়েকজন। সুযোগ পেলে খুন করবে রানা, নিকোলভ ও ইউনাকে। কয়েকটা গুলি পাঠাবার পর থেমে গেল তারা। কাছে না এসে নষ্ট করবে না বুলেট।
‘একটু পর এগিয়ে এসে ঘাড়ে শ্বাস ফেলবে,’ একবার পেছনে দেখে নিয়ে বলল নিকোলভ। ‘আমরা এবার কী করব, রানা?’
‘মুখোমুখি হব,’ বলল রানা। ‘গোলাগুলিতে যা হওয়ার হবে। এটা তো জানি, আর কিছু করার ছিল না। মানুষ বড়জোর পারে চেষ্টা করতে। তাই না?’
বিস্ফারিত চোখে কয়েক মুহূর্ত দার্শনিক রানাকে দেখল নিকোলভ। আবেগে কাঁপছে রাশান মানুষটার দু’গাল। হঠাৎ ব্যস্ত হয়ে খুলতে লাগল বুলেটপ্রুফ ভেস্ট। আগে ওটা রক্ষা করেছে তাকে। সিট টপকে ইউনার কাছে পৌঁছে গেল নিকোলভ। ভাল করে ঢেকে দিল মেয়ের দেহ। রানা শুনতে পেল ফুঁপিয়ে কাঁদছে ইউনা। ডাচ ভাষায় ওকে সান্ত্বনা দিচ্ছে নিকোলভ।
হাউসিং এলাকা পেরোতেই সামনে পড়ল মস্কোর বাইরের দিকের ইণ্ডাস্ট্রিয়াল এলাকা। চারপাশে পুরনো ফ্যাক্টরি ও ওয়্যারহাউস। নানাদিকে আকাশছোঁয়া ক্রেন ও ডেরিক। অনেক দূরে উজ্জ্বল সাদা বাতি। ওটা সেতু। আলো বিলিয়ে চলেছে মস্কোর ওপর। দূরে হেলিকপ্টারের আওয়াজ শুনল রানা। দেরিতে হলেও মাঠে নেমেছে রাশান পোলিতসিয়া। তিক্ত হাসল ও। যাদেরকে এড়াতে চেয়েছে, এখন তারাই একমাত্র দল, যাদের সাহায্য পেলে প্রাণে বাঁচবে ওরা। অবশ্য শেষ লড়াইয়ের আগে পৌঁছুতে পারবে না পুলিশবাহিনী। সুতরাং যা করার করতে হবে রানাকেই।
আবারও ভ্যানের পেছনে পৌঁছে গেছে প্রাক্তন কর্নেল শোফেল্ডের কালো মার্সিডিয। নামিয়ে নেয়া হয়েছে জানালার কাঁচ। দু’দিক থেকে মাথা ও কাঁধ বের করেছে দুই লোক। রাগে সরু হয়েছে চার চোখ। মাথার চুল ও পোশাকে খামচি দিচ্ছে দমকা হাওয়া। কঠিন হাতে ধরেছে অটোমেটিক মেশিন পিস্তল। কয়েক মুহূর্ত পর নতুন করে ভ্যানের ওপর গুলিবর্ষণ করল তারা। থরথর করে কাঁপছে গাড়ির বডি। দ্বিতীয় সারির সিটের পেছনে মেয়েকে নিজের শরীর দিয়ে ঢেকে রেখেছে নিকোলভ। তৃতীয় সিটের লোহার বাল্‌কহেডে ঠকাঠক্ লাগছে বুলেট। একটা বুলেট ছিলে নিল রানার কাঁধের মাংস। ব্যথাটা যেন পেয়েও পেল না রানা। আরেকটা বুলেট বিঁধল ডান কানের পেছনে হেডরেস্টে। স্টিয়ারিং হুইলে রাখা বাম বুড়ো আঙুলের এক ইঞ্চি দূরে লাগল আরেকটা, পিছলে গিয়ে চুরচুর করল উইণ্ডশিল্ডটাকে। সামনের দিক হলো মাকড়সার জালের মত। বেল্ট থেকে কাপরিস্কির পিস্তল নিয়ে নলের বাড়িতে ফাটল ভরা উইণ্ডশিল্ড ভাঙল রানা। হু-হু করে ভেতরে ঢুকল শীতল একরাশ হাওয়া। মুহূর্তে শুকিয়ে গেল ওর ঠোঁট। চোখে টলমল করছে পানি। বুঝে গেল, ভ্যানের সাধ্য নেই যে আর বেশিদূর চলবে। বনেটের তলা থেকে বেরোচ্ছে কালচে ধোঁয়া। যে-কোনও সময়ে বন্ধ হবে ইঞ্জিন। ভ্যানের গতি আর একটু কমতেই পাশে পৌছে গেল মার্সিডিয। কয়েকটা গুলিতে চুরমার হলো ড্রাইভিং জানালার কাঁচ। আগেই ফুটওয়েলে বসে পড়েছে রানা। জানালা দিয়ে বের করল পিস্তল সহ ডানহাত, পরক্ষণে এক এক করে ছয়টা গুলি করল মার্সিডিয লক্ষ্য করে। কড়া ব্রেক কষে ক্র্যাচ-ক্র্যাচ আওয়াজ তুলল মার্সিডিয। মুহূর্তে কয়েক গজ পেছনে সরে গেল ওটা। কারও গায়ে গুলি লেগেছে কি না জানে না রানা। তবে ওদের কাছে যে অস্ত্র আছে, তা বুঝিয়ে দেয়া গেছে।
বেশ কয়েক মুহূর্ত অন্ধের মত ড্রাইভিং করেছে ও। সিটে বসে দেখল, ওরা ছুটে চলেছে সরু এক সেতু লক্ষ্য করে। ওদিকে জঞ্জালে ভরা অনুর্বর জমিতে পরিত্যক্ত ফ্যাক্টরি ও ওয়্যারহাউস। সেতুটা পুরু লোহার তৈরি। একসময়ে শ্রমিক আসা যাওয়ার জন্যে এবং মালামাল আনা নেয়ার কাজে লাগত। সেতুর এবড়োখেবড়ো অ্যাসফল্টের দু’পাশে রেলিঙের বদলে রয়েছে পাতলা লোহার জাল। চল্লিশ ফুট গভীর খাদে কংক্রিটের চাপড়া থেকে ওপরে উঠেছে লালচে জঙে ভরা গার্ডার। খাদের তলে পড়ে আছে সোভিয়েত আমলের পুরনো ড্রাম ও ভাঙাচোরা গাড়ি।
লোহার সেতুর প্রথম আর্চওয়ে পেরোল ভ্যান। মার্সিডিযের এগিয়ে আসা ঠেকাতে বারবার এদিক ওদিক সরছে রানা। যদিও বুঝল, এসবে কাজ হবে না। ক্রমেই হ্রাস পাচ্ছে ভ্যানের গতি। বনেটের তলা থেকে ভক-ভক করে বেরোচ্ছে কালো ধোঁয়া। যে-কোনও সময়ে সিয করবে ইঞ্জিন। তাপমাত্রার গজ পেরোতে চাইছে শেষ লাল এলাকা।
ভ্যানের কাছে পৌঁছে গেছে দ্রুতগামী মার্সিডিয। ভেতরের লোকগুলো এখন বোধহয় খুশি। একটু পরেই শেষ হবে খেলা।
অবশ্য সব শেষ না-ও হতে পারে। চিরকাল রানা দেখেছে, যখন ফুরিয়ে যায় এগোবার পথ, তখনই সামনে হাজির হয় অন্য কোনও উপায় বা পথ। কাঁধের ওপর দিয়ে হাঁক ছাড়ল রানা, ‘শক্ত হয়ে বসো!’ ভ্যানের উদ্দেশে বিড়বিড় করল, ‘শেষবারের মত দেখিয়ে দে কী পারিস! আর কষ্ট দেব না, এই শেষবার!’ মেঝের সঙ্গে অ্যাক্সেলারেটর দাবিয়ে দিল ও। ভীষণ কেশে উঠল ইঞ্জিন। হোঁচট খেল ভ্যান, তারপর হঠাৎই বাড়তে লাগল গতি। মাত্র কয়েক সেকেণ্ডে কয়েক ফুট পেছনে পড়ল মার্সিডিয।
এ-ই চেয়েছে রানা। নীরবে ধন্যবাদ দিল ভ্যানটাকে। অ্যাক্সেলারেটর থেকে পা তুলেই গায়ের জোরে চাপ দিল ব্রেক প্যাডেলে। ওর শরীর ছিটকে এগোতে চাইলেও সিটবেল্ট আঁকড়ে ধরল ওর কাঁধ। বুলেটের জখমের ব্যথাটা হয়ে উঠল অসহ্য। বুট দিয়ে বারবার প্যাডেল চাপ দেয়ায় কড়া ব্রেক কষল অ্যান্টি-লক ব্রেকিং সিস্টেম। সেতুর অ্যাসফল্টের ওপর ক্রিচ-ক্রিচ আওয়াজ তুলল তিন চাকা। ভুস ভুস শব্দে বেরোল পোড়া রাবারের ধোঁয়া।
আঘাতের জন্যে তৈরি রানা।
তখনই, গতি কমাতে না পেরে ভ্যানের পেছনে প্রচণ্ড জোরে গুঁতো দিল মার্সিডিয। মুচড়ে গেল দুই গাড়ির ধাতব দেহ। নানাদিকে ছিটকাল প্লাস্টিকের টুকরো। চরকির মত ঘুরতে শুরু করেছে দুই গাড়ি। ভ্যানের চেয়ে ভারী এবং পোক্তভাবে তৈরি মার্সিডিয। সোবলের পেছনের বাকি চাকা, সাসপেনশন ও চেসিস ক্রস মেম্বারের অংশ ছিঁড়ল ওটা। প্রচণ্ড ধাক্কা লেগেছে বলে কামানের গোলার মত একদিকে সরল গাড়িটা। নিচু চাকাগুলো কামড়ে ধরল রাস্তা। একই কারণে কমে গেল পিছলে যাওয়ার গতি। কিন্তু এত ওজন ও গতি কোথাও না কোথাও ব্যয় করতে হবে। রানার মনে হলো, ও দেখছে স্লো মোশন সিনেমা। দুই চাকায় ভর করে কাত হলো ভারী মার্সিডিয। স্বাভাবিকভাবেই কাজ করল নিউটনের ল অভ ডাইনামিক্স। দুই গড়ান দিয়ে মার্সিডিযটা গিয়ে পড়ল সেতুর প্যারাপেটে। পরক্ষণে পেনাল্টি কিক খাওয়া ফুটবলের মত জড়িয়ে গেল জঙ-ধরা লোহার জালে। খটাং আওয়াজে ছিঁড়ল পলকা জাল। ওটাকে নিয়ে ডিগবাজি দিয়ে খাদের দিকে রওনা হলো মার্সিডিয। মাত্র তিন সেকেণ্ড পর নিচ থেকে এল পতনের কর্কশ, জোরালো আওয়াজ।
এতক্ষণ নানান আওয়াজের পর হঠাৎ করেই চারপাশে নামল ভুতুড়ে নীরবতা।
কয়েক মুহূর্ত পর চোখ মেলতেই রানা জেনে গেল, ও শুয়ে আছে ড্রাইভারের দরজার ওপর। গাল বেয়ে দরদর করে পড়ছে রক্ত। দুই গাড়ির ধাক্কা লাগতেই জানালায় আছড়ে পড়ে কেটে গেছে মাথার তালুর চামড়া। কাত হয়ে পড়ে আছে ভ্যান। ইঞ্জিন বন্ধ। সেতুর গার্ডারের মাঝ দিয়ে মৃদু হিসহিস আওয়াজে বইছে হাওয়া। ভ্যানের পেছনে কাশির আওয়াজ পেল রানা। জোরে শ্বাস নিল কেউ। কনুইয়ে ভর করে উঠে বসতে চাইল রানা। কথা বলতে চাইলেও ওর গলা দিয়ে বেরোল কোলা ব্যাঙের ডাকের মত বিশ্রী আওয়াজ।
‘ইউনা? নিকোলভ?’
‘আমরা ঠিক আছি,’ পেছন থেকে এল নিকোলভের দুর্বল কণ্ঠ। ‘মরিনি। মনে হয়!’
‘এবার বাড়ি ফিরতে পারব, রানা?’ জানতে চাইল ইউনা।
মেয়েটার কণ্ঠ শুনে স্বস্তির ঢেউ বয়ে গেল রানার বুকে। নরম স্বরে বলল, ‘হ্যাঁ, এবার পারব। তবে সেজন্যে আরেকটা গাড়ি লাগবে।’
সিটবেল্ট খুলে হামাগুড়ি দিয়ে বাপ-বেটির পাশে পৌঁছুল রানা। সোবলের তুবড়ে যাওয়া স্লাইডিং ডোর খুলতে গিয়ে গায়ের সমস্ত জোর খাটাতে হলো রানা ও’ নিকোলভকে। প্রথমে গাড়ি থেকে বেরোল রানা, তারপর দু’হাতে ভেতর থেকে তুলে নিল ইউনাকে। শেষে কাত হয়ে পড়ে থাকা গাড়ি থেকে বেরোল নিকোলভ। হতভম্ভ চেহারা হয়েছে তার, ভাবছে এইমাত্র জেগে উঠেছে দুঃস্বপ্ন থেকে।
রানারও মনে হচ্ছে ওটা ছিল বাজে এক স্বপ্ন। তবে রয়ে গেছে সামান্য কাজ। সেটা শেষ করতে হবে। প্যারাপেট থেকে খাদের ভেতর বিধ্বস্ত মার্সিডিযটা দেখল রানা। নাকের ওপর ভর দিয়ে পড়েছে গাড়ি। তারপর স্থির হয়েছে ছাতে ভর দিয়ে। একটা দরজা খোলা। গাড়ি বা খাদের ভেতর নড়ছে না কেউ।
রানা প্যারাপেট থেকে খাদে নামছে দেখে জানতে চাইল নিকোলভ, ‘কই যাও?’
জবাব না দিয়ে ঢালু জমি বেয়ে নেমে চলেছে রানা। চারপাশে আবর্জনা ও জঞ্জাল। খাদের ভেতর কাঁচা মাটির গন্ধ পেল। পতনের সময় মাটি থেকে ঘাস ও ঝোপঝাড় উপড়ে নিয়েছে ভারী গাড়ি। আঁধার খাদে পাথরের খণ্ড ভরা মেঝেতে নামতে পুরো একমিনিট লাগল ওর। ওকে সাহায্য করল ডাক্তার অ্যাঞ্জেল নেবেসার ফোনের টর্চ। বেল্ট থেকে নিয়ে ডানহাতে পিস্তল রেখেছে রানা। তবে ওর মনে হচ্ছে, দরকার পড়বে না ওটার।
বিধ্বস্ত গাড়ির একটা চাকা এখনও ঘুরছে ধীরে। ডেবে গেছে মার্সিডিযের ছাত। ভ্যানে গুঁতো মেরে মুচড়ে গেছে সামনের উইং ও গ্রিল। চল্লিশ ফুট ওপর থেকে পড়ে সঙ্গে সঙ্গে মারা গেছে ড্রাইভার। ফাটা উইণ্ডস্ক্রিন ভেদ করেছে রক্তাক্ত ঊর্ধ্বাঙ্গ। দরজাটা খুলে যাওয়ার সময় দূরে গিয়ে পড়েছে একলোক। পাথরে গুঁতো খেয়ে চুরমার হয়েছে মাথা।
গাড়ির ভেতর টর্চের আলো ফেলল রানা।
ভেঙে গেছে জানালা-দরজা। ফেটে যাওয়া ফিউয়েল ট্যাঙ্ক থেকে আসছে অকটেনের কড়া গন্ধ। গাড়ির ভেতরে রয়েছে তিনজন লোক। তাদের মধ্যে এখনও বেঁচে আছে শুধু একজন— উইলিয়াম শোফেল্ড।রানা টান দিয়ে ভাঙা দরজাটা খুলতেই দেখল লোকটার দেহ ভেসে যাচ্ছে তাজা রক্তে। ‘ফুর্তি করবে না, কর্নেল?’ শোফেল্ডের মুখে আলো ফেলল ও।
‘আমার পা,’ গুঙিয়ে উঠল লোকটা। ‘দুটো পা-ই ভেঙে গেছে।’
‘পা দিয়ে কী করবে?’ বলল রানা। ‘যেখানে, যাচ্ছ, ওখানে ওগুলো লাগবে না।’
কাঁপা হাত তুলে ককিয়ে উঠল শোফেল্ড, ‘সাহায্য করো।’
‘মানুষ তো মানুষেরই জন্যে- এ ধরনের কিছু বাণী শোনাতে চাও?’
আরও বাড়ছে অকটেনের গন্ধ। গাড়ির ভেতর পুড়ছে তারের প্লাস্টিক আবরণ। কিছুক্ষণ পর অকটেনের কাছে পৌঁছুবে আগুনের ফুলকি। দাউদাউ শিখার সময় লাগবে না গাড়িটা গিলে নিতে। এটা বুঝতে পেরেছে বলেই নরম হয়েছে শোফেল্ড।
‘আমাকে বের করো, প্লিয,’ বলল সে, ‘এটা যে-কোনও মানুষের কর্তব্য।’
‘কর্তব্য?’ তিক্ত হাসল রানা।
‘এটা এক যোদ্ধার কাছে আরেক যোদ্ধার দাবি,’ করুণ সুরে বলল শোফেল্ড। থরথর করে কাঁপছে হাতের পাঁচ আঙুল। চোখে আলো পড়ছে বলে চোখ বুজল। ‘আমি হলেও আগুনের হাত থেকে তোমাকে বাঁচাতাম।’
‘আগে কখনও বুঝিনি তুমি এত দয়ালু,’ বলল রানা।
তীব্র ব্যথায় ফুঁপিয়ে উঠল শোফেল্ড। কুঁচকে গেল চেহারা। কয়েক মুহূর্ত পর বলল, ‘ঈশ্বরের দোহাই, রানা! আমাকে যা বলা হয়েছে, শুধু তা-ই করেছি! আমার কিছু করার ছিল না!’
‘বুঝলাম,’ বলল রানা। ‘তবে এখানে নেমেছি তোমার প্রস্তাবের ব্যাপারে আমার জবাবটা জানাতে, তোমাকে সাহায্য করতে নয়।’
‘জানি, মানা করে দেবে তুমি,’ হাসতে চাইল শোফেল্ড। প্রচণ্ড ব্যথা সহ্য করতে গিয়ে হাসিটা হলো ভেঙচির মত।
‘মানুষের, জীবনে আসে নানান প্রস্তাব,’ বলল রানা, ‘আমারও একটা প্রস্তাব আছে। সেটা শুনতে চাও?’
মাথা দোলাল শোফেল্ড।
‘কথা বলতে চাই ফ্লেয়ার অপারেশনের চেয়ারম্যানের সঙ্গে।’
ধীরে ধীরে মাথা নাড়ল প্রাক্তন কর্নেল। ‘সে উপায় নেই।’
গাড়ির পাশে উঠে দাঁড়াল রানা। ‘ঠিক আছে, তা হলে বিদায়।’
‘একমিনিট!’
‘কিছু বলবে?’
হিসহিস করে বলল শোফেল্ড, ‘কী চাও?’ গাড়ির বনেট থেকে উল্টে যাওয়া কেবিনে ঢুকছে বিশ্রী গন্ধের ধোঁয়া।
‘তোমার মোবাইল ফোনটা দাও,’ বলল রানা। ‘যেটা দিয়ে বসের সঙ্গে কথা বলো। তারপর দেবে তার নাম্বার।’
‘তারপর কী করবে?’
‘তখন ভাবব তোমাকে সাহায্য করা যায় কি না।’
কয়েক মুহূর্ত কী যেন ভাবল লোকটা, তারপর পকেট থেকে বের করল মোবাইল ফোন। বুড়ো আঙুল দিয়ে অ্যাকটিভ করল স্ক্রিন। স্ক্রল করল নাম্বারের মেন্যু। সঠিক নাম্বার পাওয়ার পর রানার দিকে বাড়িয়ে দিল মোবাইল ফোন। ‘নাও! এবার আমাকে বের করো এখান থেকে!’
‘একটু পরেই তোমাকে বের করে ওপরে নিয়ে যাওয়া হবে, কর্নেল,’ শোফেল্ডের ফোনটা নিয়ে ডাক্তার নেবেসার ফোন পকেটে পুরল রানা। উঠে দাঁড়িয়ে প্যান্ট থেকে ঝেড়ে নিল ধুলো।
অন্ধকারে মার্সিডিযের ভেতর ভীষণ ভয় লাগছে শোফেল্ডের। আতঙ্ক ভরা কণ্ঠে বলল, ‘আমাকে ফেলে কোথায় যাচ্ছ, রানা?’
‘একটা কল করতে,’ বলল রানা।
ধোঁয়ায় ভরে উঠছে গাড়ির ভেতর। চোখ জ্বলছে। বুঝতে পেরেছে, মৃত্যু আর দূরে নেই। ব্যর্থতা ও তীব্র ব্যথায় ফুঁপিয়ে ফুঁপিয়ে কাঁদতে লাগল প্রাক্তন কর্নেল।
খাদের ঢালু অংশের দিকে চলেছে রানা। দূর থেকে এল ফায়ার ব্রিগেডের গাড়ির সাইরেন। সাহসী মানুষগুলো চলেছে আণ্ডারপাসের দিকে। পুলিশ খুঁজছে অপরাধীদেরকে। বহু দূরে রাতের আকাশ চিরে দিচ্ছে কপ্টারের উজ্জ্বল আলো।
মার্সিডিয়ের ভেতর হাউমাউ করে উঠল শোফেল্ড, ‘রানা! ভাই আমার! আমাকে বের করো! বাঁচাও!’
বড়জোর তিন মিনিট, তারপর আগুনে পুড়বে গাড়ি। রানা আশা করছে, তার আগেই শেষ হবে চেয়ারম্যানের সঙ্গে ওর আলাপ। কল-রেকর্ডিং চালু করে বোতামে চাপ দিল ও। কয়েক মুহূর্ত পর ফোনে শুনল ভারী পুরুষ কণ্ঠ: ‘হ্যালো।’
‘আমি কি চেয়ারম্যানের সঙ্গে কথা বলতে পারি?’ জানতে চাইল রানা।
‘আপনি কে?’ জানতে চাইল লোকটা। কণ্ঠ গুরুগম্ভীর।
‘আমার নাম মাসুদ রানা,’ বলল বিসিআই এজেন্ট। ‘আপনি ভাল করেই জানেন আমি কে। আর আমিও জানি আপনি কে। সুতরাং সরাসরি আসছি কাজের কথায়।’
‘বলুন,’ বলল লোকটা।
‘আপনাদের এস. এম. ৬১৪৩ ডিভাইসের কারণে জানতে পেরেছি ফ্লেয়ার অপারেশন সম্পর্কে। আমি মুখ খুললে ভাল ধরনের ঝামেলায় পড়বেন আপনারা।’
‘বলুন, আমি শুনছি।’
এবার শুনুন আমার দুটো প্রস্তাব,’ বলল গম্ভীর রানা। ‘সহজ শর্ত। ভবিষ্যতে ফুলের টোকাও দেবেন না অ্যান্টোনিন নিকোলভ এবং তার মেয়ে ইউনার গায়ে। যদি তেমন কিছু করেন, ধরে নেবেন আপনি হাত ভরে দিয়েছেন চুলোর আগুনে। রক্ষা পাবে না দলের কেউ।’
‘বুঝলাম,’ বলল চেয়ারম্যান, ‘তার মানে এককথায়: ওদের দু’জনকে বিরক্ত করব না আমরা। সেক্ষেত্রে আমাদেরকেও বিরক্ত করবেন না আপনি।’ মৃদু হাসল বয়স্ক লোকটা। ‘কিন্তু কেন ভাবছেন আপনার কথা আমরা মেনে নেব? আপনি তো মাত্র একজন লোক।’
‘আপনিও একজনই। কাজ মাত্র শুরু করেছি আমি,’ বলল রানা। ‘এবার আমার দ্বিতীয় প্রস্তাব: এই মুহূর্তে বন্ধ করবেন এ সংক্রান্ত আপনাদের সমস্ত কর্মকাণ্ড। নইলে এক এক করে কাটা পড়বে আপনাদের সংগঠনের বড় বড় মাথাগুলো। শুরু হবে আপনাকে দিয়ে।’
‘হুমকি দিচ্ছেন?’
‘তা তো দেবই। আমাদের প্রতিটা কথা রেকর্ড হচ্ছে আমার মোবাইলে। প্রয়োজনে ব্যবহার করব আমি এটা। যদি সামান্য একটু এদিক ওদিক দেখি, আপনার লেজে আমি আগুন লাগিয়ে দেব। দুনিয়ার প্রতিটা পত্রিকায় বিস্তারিত ছাপা হবে সব।’
ওদিকে নীরবতা। পেরোল একমিনিট। রানা ভাবতে শুরু করল, ডেড হয়ে গেছে লাইন। কিন্তু তখনই শান্ত স্বরে বলল চেয়ারম্যান, ‘আপনি সরাসরি কথা বলতে অভ্যস্ত, রানা। আমিও পছন্দ করি এ ধরনের লোক।’
‘তা হলে সরাসরি জবাব দিন। হ্যাঁ কি না।
আবারও নীরব হলো চেয়ারম্যান। ভাবছে। একটু পর বলল, ‘আর তো কোনও উপায় দেখছি না, মেজর। ক্ষতি হয়েছে অনেক। আপনার প্রস্তাবে রাজি না হলে আরও বাড়বে ক্ষতি।’
‘তা হলে কি ধরে নেব আপনি রাজি?’
‘এই প্রস্তাবে কর্নেল শোফেল্ডের ভূমিকা কী?’
‘আর কোনও ভূমিকা নেই,’ বলল রানা। ‘একটু পরেই দুনিয়া থেকে বিদায় নেবে সে।
রানা শুনল, নাইট ক্যাপের জন্যে ক্রিস্টাল গ্লাসে ড্রিঙ্ক ঢালছে লোকটা। এক ঢোক তরল গিলেই সিদ্ধান্ত নিয়ে ফেলল চেয়ারম্যান। ‘ঠিক আছে। আমি রাজি। অপারেশন বন্ধ করে দিচ্ছি। নিকোলভ আর তার মেয়েকে বিরক্ত করব না আমরা। আপনিও আর আমাকে বিরক্ত করবেন না। আপনার সঙ্গে কথা বলে ভাল লাগল। আশা করি আর কখনও আমাকে ফোন দেবেন না। ‘
ডেড হয়ে গেল লাইন।
উইলিয়াম শোফেল্ডের মার্সিডিয়ের দিকে পা বাড়াল রানা। ভাবছে, প্রস্তাব দিয়েছি। নিজে রাজি হইনি কোনও শর্তে। পকেটে পুরে রাখল মোবাইল ফোন। থাকুক এটা আমার কাছে। ভবিষ্যতে অপারেশন ফ্লেয়ারের কর্মকাণ্ডের আভাস পাওয়া মাত্র যা বলেছি ঠিক তা-ই করব। তারপর রেকর্ডিং সহ মোবাইল ফোনটা পাঠিয়ে দেব ব্রিটিশ ইন্টেলিজেন্স চিফ মিস্টার লংফেলোর কাছে।
নিশ্চয়ই ব্যথাতুর চেহারায় গাড়ির ভেতর পড়ে আছে উইলিয়াম শোফেল্ড। মুখে থাকবে বিন্দু-বিন্দু ঘাম। গাড়ির দিকে পা বাড়িয়ে রানা ভাবল, ওকে দেখেই বলবে প্রাক্তন কর্নেল, ‘ভেবেছি ফেলে চলে গেছ! আগুন ধরে যাওয়ার আগেই এখান থেকে আমাকে বের করো!’ হাত বাড়িয়ে তাগাদা দেবে সে, ‘রানা, জলদি!’
শোফেল্ডের হাতটা ধরবে না রানা। কাপরিস্কির স্মিথ অ্যাণ্ড ওয়েসন পিস্তলটা বের করে অফ করবে সেফটি ক্যাচ। আলো পড়ে ঝিকিয়ে উঠবে নিকেল প্লেট। ওটার দিকে চেয়ে শিউরে উঠবে শোফেল্ড। কাঁদতে গিয়েও থেয়ে গিয়ে বলবে, ‘ক্-কী করছ?’
‘সঠিক কাজ,’ বলবে রানা।
করুণ সুরে বলবে লোকটা, ‘ত্… তুমি তো কথা দিয়েছ!’
‘সবসময় কথা রক্ষা করি,’ বলবে রানা।
‘রানা, তুমি কি পাগল হলে?’ কেঁপে উঠবে শোফেল্ডের কণ্ঠ।
হাঁটতে হাঁটতে পিস্তলটার ওজন মেপে নিল রানা। ভাবছে: গাড়ির খোলা দরজার পাশে থেমে বলবে, ‘আরো কিছু মগজে ভরে দেয়া যায়, তবে ওটার কথা তুমি একবারও বলোনি, শোফেল্ড। ওটা খুব হাইটেক নয়। দামও পড়ে মাত্র কয়েক পাউণ্ড। তবে কাজ করে সবসময়। ওই ডিভাইস তৈরি সীসা দিয়ে। পেছনে থাকে তামার জ্যাকেট। মগজে ঢোকে তীব্র বেগে। সেজন্যে ব্যবহার করতে হয় বিশেষ যন্ত্র। এই মুহূর্তে আমার হাতে অমনই একটা জিনিস।’ শোফেল্ডের মাথার দিকে পিস্তলের নল তাক করবে রানা। শীতল সুরে বলবে, ‘এই ডিভাইসটা পাচ্ছ গালিনা বেলিনভ ও তাতভ বেযুখফের তরফ থেকে।’
‘না-না!’ আর্তচিৎকার করে উঠবে শোফেল্ড। ‘মাফ করো, রানা। ভুল হয়ে গেছে! কসম! আর কখনও…’
কড়াৎ শব্দে গর্জে উঠবে রানার স্মিথ অ্যাণ্ড ওয়েসন। পিস্তলটা গাড়ির ভেতর ফেলে ফিরতি পথ ধরবে রানা। কাউকে খুন করলে ছোট হয়ে যায় মন। ভারী হবে ওর বুকটাও। করুণ মৃত্যু সবসময় ঘৃণ্য, সেটা ইঁদুরের হলেও।
মার্সিডিয থেকে বেশ দূরে সরে গিয়েছিল রানা। হঠাৎ করেই দেখল গাড়ির ভেতর উজ্জ্বল সাদা আলো। বৈদ্যুতিক ফুলকি খুঁজে পেয়েছে অকটেনের পুকুর। করুণ এক আর্তনাদ শুনল ও। ফাঁপা, জোরালো হুইম্‌প্ আওয়াজে আকাশে উঠেছে বিশাল নীলচে আগুন, গিলে ফেলেছে গোটা গাড়িটাকে। কয়েক সেকেণ্ড পর আকাশে উঠল কালো ধোঁয়ার মস্ত পিলার। রাতের হাওয়ায় ভর করে বিদঘুটে এক দৈত্যের মত ওটা ভাসতে ভাসতে চলল মস্কো শহরের দিকে।
গাড়ির ভীষণ নীল আগুনে খুন হয়েছে প্রাক্তন কর্নেল উইলিয়াম শোফেল্ড। নরহত্যা করতে হলো না বলে স্বস্তিই পেল রানা। একবার কাঁধ ঝাঁকাল। তারপর পিস্তলটা ফেলে দিল আগুনের মধ্যে।
কে জানে, হয়তো ধোঁয়ার ধূসর-কালো দানবের সঙ্গে তাল মিলিয়ে কোথাও ভেসে চলেছে কর্নেলের পাপাত্মা!
ঘুরে সেতুর দিকে চলল রানা। ভ্যানের কাছে ওর জন্যে অপেক্ষা করছে অ্যান্টোনিন নিকোলভ আর ছোট্ট ইউনা।
ভিআনুকোভা এয়ারপোর্টে ব্রেয়নেভ কর্পোরেশনের গালফস্ট্রিম হ্যাঙারের সামনে দাঁড়িয়ে আছে পাইলট রবার্ট স্টিফান ও কো-পাইলট এদোমণ্ড মার্কাস। অনেকক্ষণ হলো তৈরি তারা। মাসুদ রানা আর ইউনা পৌঁছে গেলেই আকাশে তুলবে বিমান। দু’জনই ভাবছে, অদ্ভুত মানুষ মাসুদ রানা। তাদের বসের কাছে ফোন দিয়ে বলেছে বিমান পাঠিয়ে দিতে। কিন্তু এরপর এক এক করে পেরিয়ে গেছে দুইঘণ্টা, আসেনি কেউ। স্টিফান আর মার্কাস এখন ভাবছে ফোন দেবে মিস্টার ব্রেযনেভকে। বিলিয়নেয়ারের দুর্গে চিন্তিত সবাই। মাসুদ রানার সঙ্গে তৃতীয় মানুষটা কে, এ ব্যাপারে কিছুই জানে না কেউ। দুর্গে নিজের লিভিংরুমে পায়চারি করছেন উদ্বিগ্ন লুকা ব্রেযনেভ।
যতই সময় পেরিয়ে যাচ্ছে, হতাশ হয়ে উঠছে পাইলট ও কো-পাইলট। আবারও বোধহয় ফিরতে হবে খালি বিমান নিয়ে। ফ্লাডলাইটে আলোকিত টারমাকে বিমান পর্যন্ত হেঁটে যাচ্ছে স্টিফান, তারপর আবারও ফিরছে হ্যাঙারের কাছে। দুই হাত ভরে দিয়েছে প্যান্টের পকেটে। ঝুঁকে গেছে দুই কাঁধ। হ্যাঙারের কোণে লুকিয়ে একটু পর পর সিগারেট ফুঁকছে কো-পাইলট এদোমণ্ড, অথচ প্রাইভেট জেট টার্মিনালের চারপাশে রয়েছে শতখানেক নো স্মোকিং সাইন।
‘তোমার কী মনে হয়?’ সপ্তমবারের মত জানতে চাইল পাইলট স্টিফান।
‘আসবে না,’ বিরস সুরে বলল এদোমণ্ড।
হঠাৎ করেই সোজা হয়ে কান পাতল স্টিফান। ‘একমিনিট! কীসের একটা আওয়াজ এগিয়ে আসছে!’
একইসময়ে শুনতে পেয়েছে এদোমণ্ড। চট্ করে হাত থেকে ফেলে দিল সিগারেট। সময় পেলে মোটর সাইকেল নিয়ে মেতে থাকে সে। কয়েক সেকেণ্ড পর বুঝল, ওই ইঞ্জিন টুইন-স্ট্রোক মোটর সাইকেলের। দামি লিমাযিন বা এসইউভি খুবই স্বাভাবিক প্রাইভেট জেট টার্মিনালে, কিন্তু সাধারণ এক মোটর সাইকেলে চেপে আসছে কে?
বিস্মিত চোখে পরস্পরকে দেখল পাইলট ও কো- পাইলট। মাত্র কয়েক সেকেণ্ড পর সামনের দৃশ্য দেখে হতবাক হয়ে গেল তারা। টারমাক ধরে ছুটে আসছে অদ্ভুত এক বাহন।
এদোমণ্ড বলল না, ওটা রাশান ইউরাল। পাশেই দ্বিতীয় বিশ্বযুদ্ধের ওয়েইমাখট্ বিএমডাব্লিউ মিলিটারি সাইডকার। তার চেয়েও বিস্ময়কর তিন আরোহী। মোটর সাইকেল চালাচ্ছে মাসুদ রানা। রক্তাক্ত। ধুলোয় ভরা। যে-কেউ বলবে যুদ্ধক্ষেত্র থেকে এসেছে সে। পেছন সিটে উস্কোখুস্কো চুল- দাড়ি ভরা অ্যান্টোনিন নিকোলভ। যেন এইমাত্র ছাড়া পেয়েছে লেবার ক্যাম্প থেকে। আর সাইডকারের ভেতর গোলাপি জ্যাকেট আর ছেঁড়া জিন্সের প্যান্ট পরে নোংরা চুলের ইউনা নিকোলভ। তবে ওর হাসি হাজার কোটি ওয়াটের বাতির চেয়েও ঝলমলে। বাচ্চা মেয়েটাকে দেখে মোটর সাইকেলের দিকে দৌড় দিল দুই বৈমানিক। বিমানের পাশে থেমে গেছে অদ্ভুত বাহন। ইউনাকে জড়িয়ে ধরল স্টিফান। তবে ওকে ঠেলে সরিয়ে ইউনার হাত ধরে নাচতে শুরু করেছে এদোমণ্ড। পাইলট স্টিফান ভুলেই গেছে নিকোলভকে সামনে পেলে ঘুষিয়ে তার দাঁতগুলো ফেলে দেবে ভেবেছিল।
‘দেরির জন্যে দুঃখিত,’ বলল রানা, ‘আসার পথে ঝামেলা হয়েছে।’
‘কোত্থেকে… কী করে…’ একের পর এক প্রশ্ন করবে ভেবেছে স্টিফান।
কিন্তু তাকে থামিয়ে দিল রানা, ‘পরে বলব।’ উজ্জ্বল আলোয় ঝিকমিক করছে আধুনিক বিমান। ওটা দেখাল রানা। ‘জলদি চলে যেতে হবে। নইলে ওদের সুন্দর শহরের বারোটা বাজিয়ে দেয়ায় আটকে দেবে রাশান কর্তৃপক্ষ।’
মাত্র পাঁচ মিনিটে আকাশে উঠল গালফস্ট্রিম জেট। বিমানে ওঠার আগে হ্যাঙারের পাশে মোটর সাইকেলটা রেখেছে রানা। হ্যাণ্ডেলে রাবার ব্যাণ্ড দিয়ে ঝুলিয়ে দিয়েছে একটা কাগজ। ওটাতে লেখা: সত্যিই দুঃখিত। আপনার মোটর সাইকেলটা না নিয়ে পারিনি। মাফ করবেন।
পরিত্যক্ত এলাকা ত্যাগ করে পায়ে হেঁটে শহরের দিকে ফিরেছে রানা, নিকোলভ ও ইউনা। রানা ভেবেছিল গাড়ি চুরি করবে। কিন্তু আশপাশে কোথাও পাওয়া গেল না ও জিনিস একটা পেট্রল পাম্পে পেল ইউরাল মোটর সাইকেল। ওটাই লোপাট করেছে ও। শেষ কয়েক মাইল মোটর সাইকেলে চেপে পৌঁছেছে এয়ারপোর্টে। দ্রুত কাজ করেছেন রাশান এভিয়েশন মিনিস্টার। গার্ডদের হাতে ছিল রানা ও ইউনার ছবি। নিকোলভ অচেনা হলেও বাধা দেয়নি তারা। এখন বিলাসবহুল বিমানের রাজকীয় সিটে বসে অদ্ভুত লাগছে একটু আগের স্মৃতি। রাশান এয়ারস্পেসে মিগ যুদ্ধবিমান ওদেরকে বাধা না দিলে ওরা পৌঁছে যাবে ফ্রান্সের এলাকায়। সিটে হেলান দিয়ে চোখ বুজল রানা।
তিন ঘণ্টা পর লে ম্যান্স-অনাজ এয়ারপোর্টে নামল গালফস্ট্রিম জেট বিমান। টারমাকে নামতেই রানা দেখল, একটু দূরে থেমেছে ক্যাডিলাকের কনভয়। একটা গাড়ি থেকে নেমে দৌড়ে এল তামারা ব্রেনেভ। পাগলের মত জড়িয়ে ধরল মেয়েকে। চুমুর পর চুমু দিচ্ছে গালে, কপালে, থুতনিতে। গাড়ি থেকে নেমে নাচতে শুরু করেছেন চিরকালের গম্ভীর লুকা ব্রেযনেভ। ইউনা ছাড়া, আর কোনও দিকেই খেয়াল নেই তাঁর। তামারাকে ঠেলে সরিয়ে জড়িয়ে ধরলেন নাতনিকে। একটু দূরে চুপ করে দাঁড়িয়ে আছে নিকোলভ। খুব অসহায় বোধ করছে।
তার দিকে চেয়ে আছে তামারা ব্রেয়নেভ।
নিকোলভের কাঁধে হাত রাখল রানা। নিচু গলায় বলল, ‘কেন যেন মনে হচ্ছে, এবার ঠিক হয়ে যাবে সব।’
মন খারাপ, নীরব থাকল নিকোলভ।
রানা ভাবল, একবার স্নান শেষে নরম বিছানা পেলে আগামী তিন দিন ঘুম থেকে উঠবে না। তবে এত ভাল নয় ওর কপাল। এগিয়ে এসে ওকে জড়িয়ে ধরলেন লুকা ব্রেনেভ। হাজারবার বলতে লাগলেন কতখানি কৃতজ্ঞ তিনি।
ইউনার হাত ধরে ওদের পাশে থামল তামারা। চট্ করে চুমু দিল রানার গালে। ‘থ্যাঙ্ক ইউ, মিস্টার রানা।’
‘ইউ আর ওয়েলকাম,’ মৃদু হাসল বিসিআই এজেন্ট।
‘তুমি সত্যিকারের হিরো!’ ঘুরিয়ে ফিরিয়ে একই কথা বলে চলেছেন ব্রেযনেভ। ‘তুমি সত্যিই মহৎ লোক, রানা! সত্যিকারের মহান নাইট…’
প্রতিবাদ করে লাভ হবে না বুঝে চুপ থাকল রানা।
বারবার ওকে দেখছে ইউনা। চোখে অদ্ভুত এক আলো। ক্ষণে ক্ষণে লালচে হচ্ছে দুই গাল।
নিকোলভ চুপ করে আছে বলে তার সামনে থামল তামারা ব্রেযনেভ। কথা বলছে না ওরা কেউ। ওদিকে চোখ পড়েছে লুকা ব্রেযনেভের। নিকোলভকে দেখে কঠোর হলো তাঁর চেহারা। কড়া সুরে বললেন, ‘তুমি এখানে কী করছ, নিকোলভ?’
‘আপনি ওকে ভুল বুঝেছেন, মিস্টার ব্রেনেভ, মাঝখান থেকে বলল রানা। ‘পরে সব খুলে বলব। দীর্ঘ কাহিনী। শুধু এটুকু বলাই যথেষ্ট, নিজের মেয়েকে কেউ এত ভালবাসতে পারে, নিকোলভকে না দেখলে জানতাম না। ইউনার জন্যে মরতেও দ্বিধা নেই ওর।’
কথাগুলো শুনে কেমন থমকে গেলেন ব্রেনেভ। কাঁধ ঝাঁকালেন। এগিয়ে গিয়ে বাবা ও মা’র হাত ধরল ইউনা। একবার ওকে দেখল নিকোলভ ও তামারা, তারপর তাকাল পরস্পরের চোখে। ওখানে খুব প্রিয় কাউকে হারিয়ে বসার দুঃখ, কষ্ট ও সত্যিকারের ভালবাসা। রানা আরেকবার বলল, ‘দুর্গে গিয়ে খুলে বলব সব। আশা করি তাতে ক্ষোভ দূর হবে সবার মন থেকে।’
একটু পর ব্রেযনেভ এস্টেটের দিকে ছুটল মোটরকেড। সামনের গাড়িতে লুকা ব্রেনেভ, তামারা ও ইউনা। পরের গাড়িতে রানা ও নিকোলভ। পেছনে কয়েকটা গাড়িতে গার্ডরা।
‘কাজ তো শেষ, আমরা খারাপ করিনি, কী বলো?’ বলল রানা।
মাথা নাড়ল নিকোলভ। না, বন্ধু, আমি কিছুই করিনি। যা করার করেছ তুমি একা। কষ্ট লাগছে যে আজ আর নেই তাতভ। আমি বেঁচে আছি জানলে খুব খুশি হতো।’
বন্ধু হারাবার কষ্ট কতটা, জানে বলেই চুপ করে থাকল রানা।
দুর্গে পৌঁছে ইউনাকে নিয়ে দোতলায় চলে গেল তামারা। লুকা ব্রেযনেভের সঙ্গে রানা ও নিকোলভ এল ড্রয়িংরুমে। সবাই বসার পর রানার দিকে চাইলেন বিলিয়নেয়ার। বেয়ারা এসে টেবিলে দিয়ে গেল লুই তেরো কনিয়াকের বোতল ও তিনটে ক্রিস্টালের গ্লাস। সবার জন্যে গ্লাসে ব্র্যাণ্ডি ঢাললেন ব্রেযনেভ।
প্রথম থেকে খুলে বলতে লাগল রানা।
বারবার নিকোলভকে দেখছেন ব্রেযনেভ, চোখে বিস্ময়। রানার কথা শেষ হওয়ার পর বললেন, ‘তার মানে ইউনাকে বাঁচাতে গিয়ে প্রাণ দিতেও রাজি ছিল নিকোলভ। রানা তো চিরকালই হিরো, ওর কথা আলাদা। আর আমি, যে-লোক কখনও মানুষ চিনতে ভুল করি না, সে-ও একদম বোকা বনে গেছি নিকোলভের ব্যাপারে!’
ব্র্যাণ্ডির গ্লাস হাতে চুপ করে বসে আছে নিকোলভ।
‘একটা কথা,’ বললেন ব্রেনেভ, ‘কোথায় লুকিয়েছিলে ওই ডিভাইস, নিকোলভ?’
‘ট্রেইলার থেকে রওনা হওয়ার পর প্রথমবারের মত যখন থামলাম, তখন,’ বলল নিকোলভ, ‘অন্য কোথাও রাখতে ভয় হচ্ছিল।’
‘কোথায় সরালে?’ জানতে চাইল রানা।
‘তাতভ আর আমি নিয়মিত খাবার ঘুষ দিতাম ওর ঝগড়াটে কুকুরটাকে, যাতে কান ফাটিয়ে না দেয়। যে- কোনও কিছু দিলেই দু’বার চিবিয়ে গিলে ফেলত। খাবারের সঙ্গে ডিভাইস, মাইক্রোফিল্ম আর ফ্ল্যাশ ড্রাইভ গিলিয়ে দিয়েছিলাম ওকে,’ বলল নিকোলভ। ‘কে ভাববে ওটার পেটে ওসব থাকবে! এতক্ষণে জঙ্গলের কোথাও পড়ে আছে মলমূত্রের ভেতর।’
‘নিকোলভ বোধহয় আর কখনও রাশায় ফিরতে পারবে না,’ ব্রেনেভকে বলল রানা, ‘ওর বাড়ি নেই। চাকরিও নেই। তবে ওর রয়েছে ইউনার জন্যে একবুক ভালবাসা।’
মাথা দোলালেন ব্রেনেভ। ‘চাকরি, বাড়ি বা টাকা নিয়ে ভাবতে হবে না ওকে।’ চুপ হয়ে গেলেন তিনি। আনমনে কী যেন ভাবছেন। কিছুক্ষণ পর বললেন, ‘চিনি তামারাকে। আজও ভালবাসে নিকোলভকে। রাতে চুপচাপ কাঁদে ওর কথা ভেবে।’ এক্স এজেন্টের দিকে তাকালেন বিলিয়নেয়ার।
তাঁর কথা শুনে হতবাক হয়েছে নিকোলভ। জবান ফিরতেই বলল, ‘আমিও ভালবাসি ওকে। ভালবাসব বাকি জীবন।
‘সুযোগ থাকলে তুমি ওকে বিয়ে করে সংসার পাতবে?’ জানতে চাইলেন ব্রেযনেভ।
মাথা নিচু করে নিল অ্যান্টোনিন। ‘হ্যাঁ। কিন্তু জানি না তামারা আমাকে গ্রহণ করবে কি না।’
‘আজই ওর সঙ্গে কথা বলব,’ বললেন ব্রেনেভ। ‘আশা করি চুকেবুকে যাবে ঝামেলা।’ রানার দিকে তাকালেন তিনি। ‘এবার আর আটকে রাখব না তোমাদেরকে। রানা, নিকোলভ, তোমরা আহত এবং ক্লান্ত। এখন চাই ভাল চিকিৎসা। এ দুর্গ থেকে কয়েক মাইল দূরে ছোট্ট এক ক্লিনিক খুলেছি। আপাতত তোমরা ওখানে ভর্তি হও। নামকরা ক’জন ডাক্তার দেখবে তোমাদেরকে।’
‘আমার কিছুই হয়নি,’ আপত্তি তুলল রানা।
মাথা নাড়লেন বিলিয়নেয়ার। ‘দেখেই বুঝতে পারছি সুস্থ নও। এখন তোমাকে ছেড়ে দিলে সবই জানবে রাহাত। ভয়ানক খেপে যাবে আমার ওপর। তুমি নিশ্চয়ই চাও না সেটা?’
বিলিয়নেয়ার ব্রেযনেভ বলেছিলেন, ছোট্ট ক্লিনিক খুলেছেন। অথচ ওটা উত্তর ফ্রান্সের সেরা আধুনিক প্রাইভেট হাসপাতাল। নিজে রানা ও নিকোলভকে ড্রাইভ করে নিয়ে গিয়ে ভর্তি করিয়ে দিয়েছেন তিনি। সর্বক্ষণ ওদের ওপর চোখ রাখছে চারজন ডাক্তার আর আটজন নার্স।
পরের দু’দিন গৃহবন্দির মত অলস সময় কাটিয়ে রীতিমত খেপে গেল রানা। ঠিক করল পালিয়ে যাবে বিলাসবহুল এই হাসপাতাল থেকে। তবে বুদ্ধিমান দু’জন ডাক্তার ওর মনের কথা বুঝতে পেরে ব্যবস্থা নিলেন: এখন থেকে বাগানে যেতে পারবে রানা। একা থাকতে চাইলে বিরক্ত করবে না কেউ।
তৃতীয় দিন বাগানে যেতে পেরে খুশি হলো রানা। একটু পর দেখল দুই ক্রাচে ভর দিয়ে আসছে অ্যান্টোনিন নিকোলভ।
দু’চার কথার পর আরামদায়ক একটা বেঞ্চে বসল ওরা। ক্রাচ দেখাল নিকোলভ। ‘প্রায় এক মাস লাগবে পা ঠিক হতে।’
‘তারপর যোগ দেবে মিস্টার ব্রেযনেভের অফিসে?’
‘না। ওঁর এক বন্ধুর অফিসে।’
আস্তে করে মাথা দোলাল নিকোলভ। ‘আমার ওপর রেগে নেই তিনি।’ দূরে তাকাল। ‘গত দু’দিনে তিনবার আমাকে দেখতে এসেছে তামারা। আগেই আমার উচিত ছিল ওকে সব খুলে বলা। এখন আর কিছুই গোপন নেই।’
‘সব ভালর দিকে যাচ্ছে জেনে ভাল লাগছে,’ বলল রানা।
‘আর সেজন্যে, বন্ধু, চিরকালের জন্যে তোমার কাছে আমি কৃতজ্ঞ রয়ে গেলাম,’ জানাল নিকোলভ। ‘কোনও দিনই শোধ দিতে পারব না তোমার ঋণ।’
‘তুমি কোনও ঋণ নাওনি, কাজেই শোধ দেয়ার কথাও ওঠে না,’ বলল রানা।
‘প্রতিদিন চারবার দেখা করে ইউনা,’ হাসল নিকোলভ। ‘ওর ভেতর বেশ পরিবর্তন দেখছি।’
‘কী ধরনের?’ জানতে চাইল রানা।
হাসিটা চওড়া হলো নিকোলভের। ‘নিজেই জেনে নিয়ো। তবে আমার মনে হয়েছে, তোমাকে বিয়ে করতে চায় ইউনা। ওর বয়স বছর দশেক বেশি হলে আমি হয়তো হতাম তোমার শ্বশুর!’ পকেট থেকে খাম বের করল সে। বাড়িয়ে দিল রানার দিকে। ‘খুব লজ্জা পাচ্ছে বলে আমাকে বলেছে তোমাকে দেয়ার জন্যে।’
খামটা নিয়ে ভেতর থেকে গোলাপি কাগজ বের করল রানা। পড়তে লাগল ইউনার চিঠি।
রানা,
অনেক-অনেক-অনেক ধন্যবাদ। তুমি আমার বাবা আর আমার জন্যে যা করেছ, সেটা কখনও ভুলব না। আশা করি কয়েক দিনের ভেতর তোমার সঙ্গে দেখা হবে।
আমার বুক ভরা ভালবাসা নিয়ো, সবচেয়ে সেরা বন্ধু তুমি আমার!
ইউনা নিকোলভ’।
চিঠিটা ভাঁজ করে বুক পকেটে রাখল রানা। ওর হৃদয় স্পর্শ করেছে লক্ষ্মী মেয়েটার অকপট লেখা। মৃদু স্বরে বলল ও, ‘ইউনাকে বোলো, কখনও হারিয়ে ফেলব না ওর এই মিষ্টি চিঠি।’
মুচকি হাসল নিকোলভ। ‘প্রথম প্রেম বলে কথা!’
চুপ হয়ে গেল ওরা। চারপাশে সবুজ টিলা, রঙিন ফুলের বাগান, নীল জলের সুইমিংপুল। চমৎকার দৃশ্য। ভাবা যায় না গত ক’দিন কীসের ভেতর দিয়ে গেছে ওরা। আস্তে করে মাথা নাড়ল নিকোলভ। ‘খারাপ লাগছে কুকুরটার জন্যে। বেচারা হয়তো পেটে খিদে নিয়ে জঙ্গলে ঘুরছে।’
‘বেযুখফের খামারে বা অন্য খামারটায় ইঁদুরের অভাব নেই। নিজের ব্যবস্থা করে নেবে,’ বলল রানা, ‘তুমিই তো বলেছ, ভালমন্দ সবই গিলে ফেলে। হয়তো নিজের জন্যে খুঁজে নেবে নতুন মনিব।’
মাথা দোলাল নিকোলভ।
.
বিকেলে সুস্থ বোধ করছে জানিয়ে প্রায় জোর করেই হাসপাতাল থেকে রিলিয় নিল রানা। নরম্যাণ্ডিতে রানা এজেন্সিতে পড়ে আছে অনেক কাজ। তবে ওখানে যাওয়ার আগে ট্যাক্সিতে চেপে হাজির হলো ব্রেযনেভের দুর্গে। সরাসরি ওকে নেয়া হলো বিলিয়নেয়ারের লিভিংরুমে। সোফায় বসার পর আবারও ওকে ধন্যবাদ দিলেন বৃদ্ধ। তারপর তুললেন পারিশ্রমিকের বিষয়ে। এক মিলিয়ন ডলারের একটা চেক লিখে রেখেছেন।
মাথা নাড়ল রানা। হাসিমুখে জানতে চাইল ও, ‘গতবার কত দিয়েছিলেন?’
থমকে গেলেন ব্রেযনেভ।
‘তুমি তো কিছুই নাওনি। কিন্তু বারবার…’
‘কাজটা নিয়েছি আমার বস আর আপনার সম্মানে। কাজেই এবারও টাকা নেয়ার প্রশ্ন ওঠে না।’
ব্রেযনেভ বললেন, ‘অন্তত হেলিকপ্টারে করে তো তোমাকে পৌঁছে দিতে পারি রানা এজেন্সিতে? পরে আমার শোফার দিয়ে আসবে তোমার গাড়ি।’
মাথা নাড়ল রানা। ‘ড্রাইভ করতে ভাল লাগে। চারপাশ দেখতে দেখতে পৌঁছে যাব গন্তব্যে।’ সোফা ছেড়ে উঠে দাঁড়াল ও। দরজার দিকে রওনা হয়ে বলল, ‘পরে দেখা হবে।’
উঠে দাঁড়িয়েছেন ব্রেনেভও। নরম সুরে বললেন, ‘অজস্র ধন্যবাদ, রানা।’ অদ্ভুত চোখে দেখছেন নির্লোভ বাঙালি ছেলেটাকে। রানা দরজার কাছে যেতেই হঠাৎ পেছন থেকে ডাকলেন, ‘রানা?’
ঘুরে তাকাল বিসিআই এজেন্ট।
চকচক করছে গম্ভীর বিলিয়নেয়ারের দু’চোখ। ‘একটা কথা, তুমি কিন্তু আমার প্রায় নাত-জামাই হয়ে গেছ!’
‘কী করে?’ মৃদু হেসে ফেলল রানা।
‘কী জাদু করেছ সেটা তুমিই জানো, তবে ওর গোলাপি ঘরে মাসুদ রানা লিখে সবক’টা দেয়াল লাল, কালো, নীল, সবুজ করে ফেলেছে ইউনা! মুখে শুধু তোমার নাম!’
‘ঠিক আছে, নাত-জামাই হতে রাজি, তবে আগে ষোলো বছর বয়স তো হোক আমার,’ বলে লিভিংরুম থেকে বেরিয়ে এল রানা। একটু পর দুর্গ থেকে বেরিয়ে তুমুল বেগে নরম্যাণ্ডির দিকে ছুটল ওর গাড়ি। আনমনে ভাবছে বিসিআই এজেন্ট: সত্যিই, ষোলো বছর বয়সে ফিরে যেতে পারলে মন্দ হতো না!
***