‘তোমার ছেলে সঙ্গে যাচ্ছে না। সে পুলিশের হাত থেকে বাঁচার জন্যে পালিয়ে বেড়াচ্ছে। তার জন্যে কোনও চিন্তা হচ্ছে না?’
এবার স্থির হয়ে দাঁড়িয়ে রইল মামণি। চোখ নীচের দিকে। হ্যাঁ কিংবা না কিছুই বলল না। বনবিহারী বললেন, তাহলে তুমি যাবেই!’
মাথা ওপর-নীচ হল, মুখে হাসি ফুটল মামণির।
সরে এলেন বনবিহারী। এ কেমন মা! জীবজন্তুরাও তো সন্তান স্নেহে মরিয়া হয়। একটা পাখিও তার ছানাকে খাওয়াতে দূর দূর থেকে খাবার সংগ্রহ করে গলায় নিয়ে ফিরে এসে বাচ্চার মুখের ভেতর উগরে দেয়। আর মামণি তো মানুষ। তার সন্তান সম্পর্কে কোনও হেলদোল কেন থাকবে না? শরীরে এসেছিল, শরীর থেকে বেরিয়ে গেছে, এর বাইরে কোনও অনুভূতি নেই? ঈশ্বর জানেন। বনবিহারী শ্বাস ফেললেন। এই মেয়েকে তিনি তো ফেলেও যেতে পারেন না।
পৌনে চারটের সময় শশী ড্রাইভার গাড়ি নিয়ে এল। বনবিহারীর নির্দেশে কালীচরণ বাড়ির সব দরজা জানলা ভালো করে বন্ধ করে ফেলেছে। তিনটে সুটকেস আর একটা টিনের বাক্স গাড়ির ডিকিতে চাপিয়ে দেওয়ার পরে বনবিহারীর খেয়াল হল, শশী ড্রাইভার মামণিকে দেখে কী ভাববে? নীচ থেকে ফিরে এসে এখানে গল্প করবেই। ডাক্তারবাবু, তাঁর কাজের লোক এবং, একটি যুবতীকে সে স্টেশনে পৌঁছে দিয়ে এসেছে। তখনই গল্প উঠবে কে স্ত্রীলোক? কথাটা নিশ্চয়ই দারোগাবাবুর কানে যাবে। তিনি দুই-এ দুই-এ চার করবেন।
কিন্তু বনবিহারীকে অবাক করে কালীচরণের পিছন পিছন একগলা ঘোমটা দিয়ে যে বেরিয়ে এল তাকে মামণি বলে চিনতেই পারলেন না বনবিহারী। যেন একটি দেহাতি রমণী। বনবিহারী হুকুম করলেন, ‘তোমরা পেছনে বসো।’
কালীচরণ আপত্তি করতে যাচ্ছিল। বনবিহারীর মুখের দিকে তাকিয়ে থেমে গেল। ওরা পেছনে উঠে বসলে দরজায় তালা ঝুলিয়ে বনবিহারী শশী ড্রাইভারের পাশে বসে বললেন, ‘চলো।’
গাড়ি বড় রাস্তায় তুলে শশী ড্রাইভার বলল, ‘আপনি চলে যাচ্ছেন শুনে সবাই মন খারাপ করেছে।’
‘চলে যাচ্ছি মানে? আবার তো ফিরে আসব।’
‘কতদূরে যাচ্ছেন?’
‘এই তো,’ বলেই সজ্ঞানে মিথ্যে বললেন, ‘কালীচরণের দেশে।’
সঙ্গে সঙ্গে কালীচরণ পেছন থেকে বলে উঠল, ‘বিহারে।’
পথে তেমন কথা হল না। জঙ্গল এলাকা পার হয়ে এল গাড়ি। স্বস্তি হল। সন্তান যদি জঙ্গলে লুকিয়ে থাকত আর যদি কোনওভাবে খবরটা পেয়ে যেত তাহলে নিশ্চয়ই দর্শন দিত।
ট্রেনে বার্থ পাওয়া গেল। স্টেশনমাস্টারই ব্যবস্থা করে দিলেন বনবিহারীর পরিচয় পেয়ে। ঠিক সময়ে ট্রেন ছাড়ল। ওঁরা ছাড়া আরও তিনজন যাত্রী একই কুপেতে। ভাগ্যভালো, তারা হিন্দিভাষী। আর একটি সুখবর এই ট্রেন শিয়ালদার বদলে হাওড়া স্টেশন পৌঁছাবে সকাল সাড়ে সাতটায়। বনবিহারী বললেন, ‘কালীচরণ খাবার বের করো, খিদে পেয়ে গেছে।’
এসি থ্রিটায়ারের যাত্রীরা বোধহয় অকারণে রাত জাগতে ভালোবাসেন না। রাত সাড়ে নটার মধ্যেই কুপের বাকি তিনজন শুয়ে পড়ায় বনবিহারীদেরও শুতে হল। স্টেশন মাস্টারের কল্যাণে দুটো লোয়ার আর একটা আপার বাথ পাওয়া গিয়েছিল। কালীচরণ প্রথমে আপনি জানিয়েছিল, সে ওপরে উঠবে না। তার পক্ষে বনবিহারীর মাথার ওপরে শোওয়া সম্ভব নয়। বিস্তর ধমক খেয়ে সে ওপরে উঠল। লোয়ার বার্থে শোওয়ার পর বনবিহারী পাশ ফিরতেই দেখলেন মামণি লম্বা হয়ে শুয়ে তাঁর দিয়ে অপলক তাকিয়ে রয়েছে। মুখ ফিরিয়ে নিলেন তিনি। খুব দ্রুত ছুটছে ট্রেন। শীততাপনিয়ন্ত্রিত কামরাতেও তার আওয়াজ খানিকটা মৃদু হলেও শোনা যাচ্ছে। বনবিহারী ভাবছিলেন, যেখানে যাচ্ছেন সেখানে তাঁর জন্যে কী অপেক্ষা করছে তা তিনি জানেন না। এখন কোনও রাস্তা খোলা নেই। স্রোতে যখন গা ভাসিয়েছেন তখন ভেসে চলা ছাড়া উপায় কী! একটু ঝিমুনি এসে গিয়েছিল। ট্রেনটা বেশ জোরে নড়ে উঠতেই সেটা কেটে গেল। বনবিহারী পাশ ফিরতেই দেখতে পেলেন মামণি সেই একই ভঙ্গিতে তার দিকে তাকিয়ে আছে। চোখাচোখি হতেই মামণির ঠোঁটে এক চিলতে হাসি ফুটে উঠল। বনবিহারী নীচু গলায় বললেন, ‘ঘুমিয়ে পড়ো।’
মামণি দ্রুত মাথা নাড়ল, না। অর্থাৎ সে এইভাবেই তাকিয়ে থাকবে।
বনবিহারী চোখ বন্ধ করলেন।
হাওড়া স্টেশন নেমে কুলিদের হাঁকাহাঁকি, যাত্রীদের চেঁচামেচি, ভিড় সামলে ঘাটশিলার ট্রেন খুঁজে বের করতে সময় লাগল। কোনওরকমে মালপত্র তোলার পর শুধু মামণির বসার জন্যে জায়গা পাওয়া গেল। কিন্তু বনবিহারী দাঁড়িয়ে থাকলে মামণি কিছুতেই বসবে না।
বনবিহারী বললেন, ‘ওইটুকু জায়গায় দুজনের বসা সম্ভব নয়। তুমি বোসো।’
মামণি মাথা নেড়ে ইশারায় বনবিহারীকে বসতে বলল।
যাদের পাশে জায়গাটা পাওয়া গিয়েছিল তারা স্ত্রীলোক। বনবিহারীর কাছাকাছি বয়সের স্ত্রীলোকটি বললেন, বয়স্ক বাবা দাঁড়িয়ে থাকলে মেয়ে কী করে বসতে পারে? আপনি বসুন, আপনার মেয়ে এখন দাঁড়াক। পরে নিশ্চয়ই খালি জায়গা পেয়ে যাবে।’
বনবিহারী কিছু বলার আগে মামণি গোঁ-গোঁ করে হাত নেড়ে তার তীব্র প্রতিক্রিয়া বোঝাল। স্ত্রীলোকরা তার অর্থ বুঝতে না পারলেও বনবিহারী পারলেন। মামণি বাবা এবং মেয়ের সম্পর্কটা অস্বীকার করছে। সে কিছুতেই যখন বসল না তখন বনবিহারী বসলেন। এবার মামণির মুখে হাসি ফুটল।
ঝাড়গ্রাম আসতেই মামণি এবং কালীচরণ বসার জায়গা পেয়ে গেল।
ভরদুপুরে ঘাটশিলায় যখন ট্রেন থামল তখন বনবিহারী দেখলেন খুব কম যাত্রী নামল ট্রেন থেকে। মিনিট দুয়েকের মধ্যে স্টেশন ফাঁকা। এখন কি মাল বইবার জন্য কুলিরাও নেই? স্টেশনের বাইরে এসেই তিনি বুঝতে পারলেন আগের সেই জমজমাট চেহারাটা আর নেই। একটা লোক খবরের কাগজ সাজিয়ে দোকান করে বসেছিল, বনবিহারী তাকে জিজ্ঞাসা করলেন, ‘এখানে ভালো হোটেল আছে?’
‘ভালো মানে ওই আর কি। এখন তো এখানে টুরিস্ট তেমন আসে না।’
‘কেন?’
‘খোঁজখবর রাখে না?’
‘না।’
‘মাওবাদীদের ভয়ে। তা ছাড়া দেখার তো কিছুই নেই।’ লোকটি বলল, ‘ওই ওপাশে গেলে রিকশা পেয়ে যাবেন। বলবেন বলাকা হোটেলে যাবেন।’
এই সময় একটা পুরোনো জিপ গাড়ি এসে দাঁড়াল। জিপ থেকে নেমে এক বৃদ্ধ কাগজওয়ালাকে জিজ্ঞাসা করল, ‘ট্রেন চলে গেছে?’
‘হ্যাঁ।’
‘একটা ফ্যামিলিকে দেখেছ? পাঁচজন।’
‘না। এরাই তিনজন এসেছেন।’
‘অদ্ভুত। টেলিফোনে বুক করেছিল অথচ আসবে না যে তা জানায়নি, আমি এতটা পথ তেলপুড়িয়ে গাড়ি নিয়ে এলাম।’ বৃদ্ধ বিরক্ত।
কাগজওয়ালা বনবিহারীকে বলল, ‘এই মরা জায়গায় থেকে কী করবেন? শাপে বর হয়েছে, দাদুর রিসর্টে চলে যান।’
‘এই, আমারটা রিসর্ট নয়, আশ্রম। আপনারা কি বেড়াতে এসেছেন?’
‘কিছুদিন থাকব বলে এসেছি। একটু নির্জনে।’
‘কিছুদিন?’ বৃদ্ধ ভাবলেন, ‘আমার গেস্টহাউসে আপনাদের বেশি খরচ হয়ে যাবে। তবে পাশেই আমাদেরই একটা খালি বাড়ি আছে, দুটো ঘর, মাসে চার হাজার ভাড়া দিলে থাকতে পারবেন। অসুবিধে হবে?’
‘বিন্দুমাত্র নয়।’ বনবিহারী খুশি হলেন।
‘তাহলে ওই গাড়িতে মালপত্র তুলুন।’
গাড়ি চলতে শুরু করলে বৃদ্ধ বললেন, ‘জায়গাটা শহর থেকে পঞ্চাশ কিলোমিটার দূরে। তিন কিলোমিটার দূরে একটা গ্রাম আছে। সপ্তাহে দুদিন হাট বসে। সেখানে মোটামুটি সব পেয়ে যাবেন। আপনার মেয়ে নিশ্চয়ই রান্না করতে পারে। অন্য লোকটি কে?’
‘আমার সঙ্গে বাল্যকাল থেকে আছে।’ বনবিহারী দ্রুত বললেন।
জঙ্গল, পাহাড় পেরিয়ে দারুণ সুন্দর একটি উপত্যকায় পৌঁছে যেখানে গাড়ি থামল সেখানে গেটের ওপর লেখা আছে, ‘সেবাশ্রম’। বৃদ্ধ বললেন, ‘এই হল আমার জায়গা। আশেপাশের যত গ্রাম আছে তার শিশুদের পড়াশুনার দায়িত্ব নিয়েছি আমরা। বেশির ভাগেরই বাবা পালিয়ে আছে, কেউ কেউ মারা গিয়েছে।’
‘কেন?’ বনবিহারীর কপালে ভাঁজ পড়ল।
পুলিশ ওদের মাওবাদী বলে চিহ্নিত করেছে।
‘মাওবাদী?’
‘ঘাবড়ে গেলেন নাকি? না, না। ভয়ের কিছু নেই। ওদের বাচ্চারা আমার এখানে এসে পড়াশুনা করে, দুপুরে খায় বলে ওরা আমাদের ওপর কখনওই অত্যাচার করে না। আপনি চিন্তা করবেন না। ঘুরে দেখুন চারপাশ, তারপর কথা হবে।’ বৃদ্ধ ওঁদের নিয়ে গেলেন পাশের বাড়িতে, যার একতলায় একটি ঘর এবং কিচেন বাথরুম, দোতলায় দ্বিতীয় ঘরটি। বললেন, ‘যথেষ্ট বেলা হয়ে গেছে। আপনারা হাত-মুখ ধুয়ে গুছিয়ে নিন, আমি জলখাবার পাঠিয়ে দিচ্ছি। রাতের খাবার আশ্রমেই খেয়ে নেবেন। কাল থেকে আপনাদের সংসার শুরু করবেন।
বৃদ্ধ চলে গেলে গোছগাছ শেষ হলে কালীচরণকে ডাকলেন বনবিহারী। কোনও ভণিতা না করেই বললেন, ‘তুমি কিচেনে শুতে পারবে?’
‘ওখানে তো পা ফেলার জায়গা নেই, খুব ছোট।’ কালীচরণ বলল।
‘তাহলে মামণি শোবে কোথায়? নীচের ঘরটা তো ওর চাই।’
কালীচরণ বলল, ‘ও যদি ওপরের ঘরের মেঝেতে শোয় তাহলে কোনও ঝামেলা থাকে না। সবাই তো ওকে আপনার মেয়ে বলে ভাবছে।’
মাথা নাড়লেন বনবিহারী, ‘সে কী চায়?’
‘জিজ্ঞাসা করেছিলাম। আঙুল দিয়ে ওপরটা দেখিয়ে দিল।’ কালীচরণ বলল, ‘আর আপত্তি করবেন না। সত্যি তো, ও আপনার মেয়ের মতো।’
বিকেলে আশ্রম ঘুরে দেখলেন বনবিহারী। জনা পনেরো আদিবাসী ছেলে যাদের বয়স আট থেকে চোদ্দোর মধ্যে, আশ্রমে মানুষ হচ্ছে। এদের বাবারা মাওবাদী, কেউ মরেছে, কেউ পালিয়েছে। আশ্রমের ব্যবস্থাও ভালো। দানের ওপর ভরসা করে চলছে।
বৃদ্ধ বললেন, ‘পুলিশের হুকুম, এখানে যারা এসে থাকবে তাদের নাম-ঠিকানা থানায় জানিয়ে দিতে হবে। আপনারা নাম-ঠিকানা একটা কাগজে লিখে রাখবেন। কাল সকালে পাঠিয়ে দেব।’
এখানে বিদ্যুৎ রাত দশটায় চলে যায়। তখন হ্যারিকেন জ্বালতে হয়। খাওয়া- দাওয়ার পর বনবিহারী তক্তাপোষে শুয়ে পড়েছিলেন, নীচের মেঝেতে বিছানা করে মামণি। আলো নিভতেই সে হ্যারিকেন জ্বালাল। এবং তারপরেই গুলির শব্দ শোনা গেল। রাতের নিস্তব্ধতা খানখান হয়ে গেল এক মুহূর্তে। তারপর পালটা গুলির শব্দ। এবার বেশি দূরে নয়।
হঠাৎ মামণি মুখে হাত দিয়ে গোঙাতে লাগল ভয়ে। হ্যারিকেনের স্বল্প আলোয় তা মুখ সাদা দেখাচ্ছিল। বনবিহারী বললেন, ‘চুপ, শব্দ কোরো না।’ ঠিক তখনই বিকট শব্দে বোম ফাটল কাছাকাছি। মামণি ছুটে এসে বনবিহারীকে জড়িয়ে ধরল। বনবিহারী বললেন, ‘চুপ, শব্দ করো না।’ তাঁর মনে হল এটা যে একটা যুদ্ধক্ষেত্র তা জানলে তিনি কখনওই এখানে আসতেন না। আজকের রাতটা কোনওমতে কেটে গেলে এখান থেকে চলে যাবেন তিনি। তখনই সম্মিলিত চিৎকার এবং একটি লোকের আর্তনাদ কানে এল। মামণি সেটা শুনে বনবিহারীর শরীরের সঙ্গে মিশে যেতে চাইছে ভয়ে। এবং তখনই বনবিহারীর বোধ এল। মামণির অর্ধনগ্ন শরীর তাঁর শরীরের সঙ্গে মিশে আছে। তিনি মুখ ফেরাতেই দু-হাতে তাঁর গলা জড়িয়ে ধরে মামণি তাকে চুম্বন করল ঠোঁটে। সঙ্গে সঙ্গে একটা নোনতা শিহরণ ছড়িয়ে গেল সর্বাঙ্গে। সমস্ত শরীরে ঝিমঝিম ভাব। ততক্ষণ মামণির জিভ তাকে নাড়িয়ে দিচ্ছে। বনবিহারী আর পারলেন না। তিলতিল করে এতদিন ধরে যে বাঁধ তিনি নির্মাণ করেছিলেন তা আজ ভেঙে গেল। মামণির সক্রিয়তার সঙ্গে সঙ্গত করল তাঁর শরীর।
ভাসানের তৃপ্তি নিয়ে মামণি যখন তাকে জড়িয়ে ধরে শুয়ে পড়ল তখন বনবিহারী হতভম্ব। আচমকা ঘটে যাওয়া এই ঘটনাটা তাকে ক্রমশ পীড়া দিতে শুরু করল। না, এভাবে চলতে পারে না।
তিনি ফিশফিশিয়ে জিজ্ঞাসা করলেন, ‘তুমি আমায় বিয়ে করবে?’
জড়িয়ে ধরা হাত আরও শক্ত হল। মামণির মাথা নড়ল সম্মতিতে। বনবিহারী বললেন, ‘আমি তোমার চেয়ে যে অনেক বড়।’
মাথা নেড়ে প্রতিবাদ করল মামণি।
ঠিক তখনই বাইরে থেকে গলা ভেসে এল, ‘দরজা খুলুন।’
তারপরেই বৃদ্ধের গলা কানে এল, ‘বনবিহারীবাবু, দরজা খুলুন।’
কোনওরকমে নিজেকে আবৃত করে বনবিহারী নীচে নেমে এলেন।
কালীচরণ বলল, ‘বাবু, পুলিশ!’
বনবিহারী দরজা খুললেন। পুলিশ অফিসার বৃদ্ধকে জিজ্ঞাসা করলেন, ‘এরা?’
‘হ্যাঁ।’
‘আপনারা আজ এসেছেন?’ অফিসার জিজ্ঞাসা করলেন।
বনবিহারী মাথা নাড়লেন, ‘হ্যাঁ।’
‘এখানে কয়েকমাস মাওবাদীরা পুলিশের সঙ্গে এনকাউন্টারে যায়নি। আজ কেন গেল?’ অফিসার জিজ্ঞাসা করলেন।
‘আমার জানা নেই।’
‘আপনারা এখানে কাউকে আশ্রয় দিয়েছেন?’
‘না।’
‘এই, সার্চ করো।’ অফিসার বলতেই একজন সেপাই বাড়িতে ঢুকে পড়ল।
‘আপনি কোথায় থাকেন।’
বনবিহারী বললেন। জানালেন তিনি একজন ডাক্তার।
‘এ কে?’
‘আমাদের পরিচারক।’
টর্চের আলো ফেললেন অফিসার একটু দূরে। সেখানে সদ্যমৃত রক্তাক্ত একটি শরীর পড়ে আছে, ‘চেনেন?’
‘না।’
সেপাইটি নেমে এল মামণিকে সঙ্গে নিয়ে। শোওয়ার পোশাক ওর পরনে। অফিসার জিজ্ঞাসা করলেন, ‘ইনি কে?’
বনবিহারী পরিষ্কার গলায় বললেন, ‘আমার স্ত্রী।’
বৃদ্ধ অবাক হয়ে তাকালেন। কালীচরণের চোখ বড় হল।
‘ঠিক আছে। কিন্তু দুজনের দেখছি বয়সের বেশ তফাত!’ অফিসার বললেন।
‘বেশি বয়সে বিয়ে করলাম।’
‘ও। ঠিক আছে, যান আপনারা।’
মৃতদেহ নিয়ে পুলিশের গাড়ি চলে গেল। বৃদ্ধ বললেন, ‘ছি ছি ছি, আমি তখন ভুল করে মেয়ে বলেছিলাম, আপনি সংশোধন করে দেবেন তো।’
বনবিহারী হাসলেন।
বৃদ্ধ চলে গেলে কালীচরণ বলল, ‘যে ছেলেটা গুলি খেয়ে মরেছে তার বয়স বেশি নয়।’
‘আমি দেখিনি।’ বনবিহারী বললেন।
‘আমাদের সন্তানের যে কী হল!’ কালীচরণ বলতেই আচমকা কেঁদে উঠল মামণি। আর্তনাদ হয়ে গেল কান্নার শব্দ।
বনবিহারী হতভম্ব। যে মা এতটা কাল সন্তান নিয়ে বিন্দুমাত্র চিন্তিত ছিল না; ছেলে বেঁচে আছে না মরে গেছে তা নিয়ে কোনও উদ্বেগ দেখায়নি সে আজ হঠাৎ কালীচরণের কথা শুনে এইভাবে কাঁদছে কেন? আজ একটু আগে ঘটে যাওয়া ঘটনা কি ওর বুকের ভেতর জমে অনড় হয়ে থাকা পাথরটাকে সরিয়ে দিল!
বনবিহারী এগিয়ে গিয়ে ওর কাঁধে হাত রাখতেই কান্নাটা ফোঁপানিতে নেমে এল।
বনবিহারী বললেন, ‘চলো।’
বনবিহারীর বাজুতে মুখ রাখল মামণি।
কালীচরণ মুখ ঘুরিয়ে নিল অন্যদিকে।
(সমাপ্ত)

খানে আকাশ মাঝে মাঝেই মাটিতে মুখ ঘষে। সে সময় গাছেরা ঝুম হয়ে দাঁড়ায় কারণ তাদের শরীর মেঘেদের দখলে। মাটির বুক থেকে উঠে আসা পৃথিবীর শ্বাস সেই মেঘের রং গায়ে মেখে ছুটে যায় টাট্টু ঘোড়ার মতন। দিনরাত একাকার হয়ে যাওয়া সেই সময়টায় বাধ্য না হলে কেউ ঘরের বাইরে পা বাড়ায় না।
কিন্তু এই দৃশ্যগুলোর আয়ু বড়জোর মাসদেড়েক। তারও মাসখানেক আগে নামে শীত। শিশুর মাড়ি ফুঁড়ে গজানো দাঁত যেমন একটু একটু করে ধারালো হয় তেমনি ওই একমাসেই শীত ছোবল মারতে শুরু করে। তাকে সওয়ার করে নেমে আসে মেঘেরা। প্রাচীন মানুষেরা বলেন, কয়েক মাইল দূরের ভুটান পাহাড়, যার একটা নাম টিমলিং, এসব তারই অবদান। বছরের পর বছর, এই আড়াই মাস ধরে, সমতলের মানুষকে জব্দ করার চেষ্টা চালিয়ে যাচ্ছে পাহাড়টা। প্রাচীনেরা বলেন, ওই পাহাড়ের মাথায় চুম্বক আছে যা টেনে নিয়ে আসে মেঘদের। এনে চাপিয়ে দেয় এই জনপদের ওপর। আজ থেকে বহু বহু বছর আগে একজন বিদেশি এখানে এসেছিলেন। তিনি এখানকার মানুষের ভালো চেয়েছিলেন। তারা ভালো কাজ করুক, ভালোভাবে জীবনযাপন করুক তিনি চেয়েছিলেন। চেয়েছিলেন সবাই যেন একসঙ্গে চাষবাস করে, একই রকম আনন্দের সঙ্গে দিন কাটাবে। কিন্তু তখন যাঁরা মাতব্বর ছিলেন তাঁরা ভাবলেন বিদেশি তাঁদের বিরুদ্ধে লোকগুলোকে উত্তেজিত করছে। এক অন্ধকার রাতে তারা বিদেশিকে লুকিয়ে নিয়ে গেল টিমলিং পাহাড়ের ওপর। ভোরের আগে ফিরে এল বিদেশিকে ছাড়াই। আর তারপর থেকে টিমলিং পাহাড়ের চুড়োয় চুম্বক জন্ম নিল। ক্রমশ মানুষ বিশ্বাস করতে লাগল বিদেশিকে হত্যা করেছিল মাতব্বররা। সেই পাপের কারণে প্রতিবছর এই আড়াই মাস ধরে শাস্তি দেওয়া হয় সমতলের মানুষদের।
এখন এখানে পঞ্চায়েতের শাসনব্যবস্থা চলছে। নির্বাচন হয়। সেই অতীতের মাতব্বরদের বংশধররা সংখ্যায় বেড়ে তিন-চারটে দল করে ফেলেছে। তারাই নির্বাচনে প্রতিদ্বন্দ্বিতা করে। সাধারণ মানুষ একবার এদের অন্যবার ওদের ভোট দেয়। কিন্তু জেতার পর পঞ্চায়েতের সদস্যরা টিমলিং পাহাড়ের নীচে গিয়ে পুজো দেয় যাতে এবছর শীতটা একটু কম পড়ে আবার গরমও যেন না বাড়ে।
হ্যাঁ, যেমন শীত তেমন গরম। শীত যদি আড়াই মাস তো গরম ছয় মাস। মেঘগুলোকে টিমলিং পাহাড় যখন এক চুম্বকে টেনে নেয় তখন পাখিরা আসে। পাতা গজায় গাছে গাছে। কিন্তু তার আয়ু অতি অল্পদিন। সূর্যের তাপ যত বাড়তে লাগল তত উলটোদিক থেকে গরম বাতাস বইতে লাগল এই জনপদে। তখন পড়ি কি মরি করে মাঠে মাঠে ফসল বোনা শেষ। সেই সব ফসল যা মাসদুয়েকেই খাবার হতে পারবে। তারপর মাঠে থাকলে জ্বলে পুড়ে খাক হয়ে যাবে সব। সকাল না ফুরোতেই বাড়িগুলোর দরজা-জানলা বন্ধ হয়ে যায়। নদীর জল শুকিয়ে কাঠ, পুকুর খাঁখাঁ। সূর্য ডোবার বেশ কিছুটা পরে জীবন চালু হয়। তখন সহনীয় উত্তাপ বলে গরিব মেয়েরা কলসি নিয়ে জল আনতে ছোটে। কখনও তিন কখনও পাঁচ কিলোমিটার। শুক্লপক্ষে চাঁদ সুবিধে করে দেয়। সে সময় আলো জ্বালিয়ে স্কুল খোলে, পঞ্চায়েতের কাজকর্ম থেকে অন্যান্য কাজকর্ম সহজভাবে করা যায়। তা এই সময়টা শীতের চেয়ে কম কষ্টকর। শীত রাতদিনকে আলাদা করতে দেয় না। তার সবটাই সহ্যসীমার বাইরে।
একসময় ভোরের দিকে মেঘ উঁকি দেয় আকাশে, দিয়েই মিলিয়ে যায়। এই লুকোচুরি চলে কয়েকদিন। তারপরে এক সন্ধ্যার মুখে সশব্দে ঝড় আসে। ছয় মাসের শুকনো পাতা, ধুলো উড়িয়ে নিয়ে যায়, গাছের মাথাগুলোকে মুঠোয় চেপে নাড়াতে তার খুব আনন্দ হয়। কিছু ঘর ভাঙে, কিছু ওড়ে। ঝড়ের লেজ ধরে আসে বৃষ্টি। হইহই করে সিক্ত করে দেয় পৃথিবী। মাটি সোঁদা গন্ধ ছাড়ে। জনপদের বেশির ভাগ সুস্থ মানুষ ঘর ছেড়ে বেরিয়ে এসে শরীর জুড়োয়।
সেই শুরু। পৃথিবীর সব আকাশ থেকে ভালোবাসা বৃষ্টি হয়ে নেমে আসে এখানে। মাঠের মাটি তখন তুলতুলে। বাৎসরিক ফসল বোনার উদ্যম তখন মানুষের পেশিতে। ক্রমশ ভরাট হয়ে যায় পুকুরগুলো। নদীর যৌবন হয় উদ্ধত। পাতাবিহীন গাছের কঙ্কাল ডালগুলোয় সবুজের আভা ছড়ায়। প্রথম প্রথম রাতে বৃষ্টি, দিন শুকনো। তারপর দিনরাত জল ঝরেই যাবে যতদিন না আকাশের ভাণ্ডারে টান ধরবে। আর তখন শালিকের মতো পা ফেলে চুপিচুপি আসবে শীত।
সবে গরম শেষ হয়েছে। এখন বৃষ্টি নামে রাত দশটার পরে। সকালটা বেশ ভালোভাবে শুরু হয়। কিন্তু কালীচরণের মনে সুখ নেই। সে ভেবেই পায় না পৃথিবীতে এত জায়গা থাকা সত্ত্বেও ডাক্তারবাবু কেন এমন একটা হতচ্ছাড়া আধা পাহাড়ে বাস করতে এলেন! এত গরম, এত ঠান্ডা, এত বৃষ্টি বয়স্ক মানুষদের জন্যে নয়। কিন্তু সে অবাক হয় ডাক্তারবাবুকে দেখে। কে বলবে ওঁর বয়স সত্তর পার হচ্ছে। নিজের বয়সটা ভাবতে বসলেই শরীর শিরশির করে। ডাক্তারবাবু তো তার থেকেও বড়। অথচ এখনও দিব্যি হেঁটে শহরে যান। সকাল দশটার মধ্যে স্নান-খাওয়া সেরে নিয়ে রুগি দেখতে বসেন। বিকেল পাঁচটার পর আর রুগি দেখেন না। যেতে আসতে অন্তত দু-কিলোমিটার হাঁটতে হয়। দেখে তো মনেই হয় না একটু কষ্ট হচ্ছে।
শীত ওঁকে জব্দ করতে পারে না। মাথা থেকে পা পর্যন্ত উলচাপা দিয়ে লাঠি হাতে চলে যান। এমনকি যখন মেঘেরা নেমে এসে রাস্তা দখল করে নেয় তখনও লাঠির আন্দাজ তাঁকে ঠিক পৌঁছে দেয়। আটকে যান গরম বাড়লে। রাস্তা তখন সুনসান, দশটার রোদ চামড়ায় ফোসকা তোলে। ছাতার আড়াল নিয়ে যাওয়ার চেষ্টা করেন কিন্তু গিয়ে যে লাভ হয় না। যত শরীর খারাপ হোক রুগিদের অত কষ্ট করতে বয়ে গেছে। সারাদিন গরমে ঝলসাতে হয়। রুগিরা আসতে শুরু করে সূর্য ডুবলে। তখন তাঁর ফেরার সময় কিন্তু রুগিরা ছাড়বে কেন! শেষ পর্যন্ত সময়টা বদলালেন। দিনভর বাড়িতে কাটিয়ে সূর্য ডোবার পর বের হন। রুগি দেখে ফিরতে ফিরতে রাত বারোটা বেজে যায়।
বৃষ্টির সময়, শোঁ-শোঁ হাওয়ার সময়ে রুটিন বদলায় না ডাক্তারবাবুর। বর্ষাতি আর গামবুট পরে দিব্যি যাওয়া আসা করেন। সে সময় রুগির সংখ্যাও কমে যায়।
একদিকে ডাক্তারবাবু অন্যদিকে খোকন, এদের নিয়ে কালীচরণের দিন কাটে। যত বয়স হচ্ছে তত ডাক্তারবাবুর মেজাজ খিটখিটে হচ্ছে। আর যত বড় হচ্ছে তত খোকনের স্বভাব শান্ত হয়ে যাচ্ছে। ক্লাস সিক্স পর্যন্ত এখানে পড়েছিল খোকন। তারপর ডাক্তারবাবু তাকে নিয়ে যান নব্বুই কিলোমিটার দূরে বড় শহরের স্কুলে। কালীচরণ খুব আপত্তি করেছিল ছেলেটাকে বাড়িছাড়া করার জন্যে। ডাক্তারবাবু কোনও কথা শোনেননি। তাঁর কথা, ‘ওকে মানুষ হতে হবে। যা শিখবে তা ঠিকঠাক শেখার জন্যে ওর যাওয়া উচিত।’ হোস্টেলে ঢোকার কয়েক মাসের মধ্যে পরিবর্তন চোখে পড়ছে সবার।
দুই ছুটিতে বাড়িতে আসতে হয় ওকে। সে সময় হোস্টেল বন্ধ থাকে। দশ বছর বয়সেও স্কুল না থাকলেই ওকে বাড়িতে আটকে রাখা মুশকিল হত। ডাক্তারবাবু বাড়ি ভাড়া করেছিলেন জনবসতির একটু বাইরে। তাতে ভাড়া কম দিতে হয় আবার নির্জনতাও উপভোগ করা যায়। কালীচরণকে প্রায়ই দেখা যেত খোকনকে খুঁজতে টিলার দিকে যাচ্ছে। কোনও চওড়া পাথরের ওপর শুয়ে থাকা খোকনকে দেখে তার রাগ বেড়ে যেত, ‘বাড়িতে বিছানা নেই?’
‘আঃ। দিলে নষ্ট করে।’ আকাশের দিক থেকে মুখ না সরিয়ে বলেছিল খোকন।
‘আমি নষ্ট করে দিলাম? কী স্বপ্ন দেখছিলে?’
‘স্বপ্ন নয়। সত্যি। চেখে মেলে দেখছিলাম আর তুমি দিলে বারোটা বাজিয়ে।’
কালীচরণ মুখ তুলে আকাশ দেখল। শুধু নীল আর নীল। এই সময়ের আকাশ এরকমই থাকে। দূরে ছেঁড়া ছেঁড়া তুলোর মতো সাদা মেঘ চুপচাপ দাঁড়িয়ে আছে। মুখ নামিয়ে কালীচরণ হেসেছিল, ‘তা কী দেখা হল?’
খোকন উঠে বসল, ‘চলো।’
‘আমি তো কিছুই দেখতে পেলাম না।’ কালীচরণ যেন হতাশ এমন ভান করেছিল।
‘কী করে দেখবে? তোমার মনের তো একটাও চোখ নেই।’
টিলা থেকে নামতে নামতে ছেলেটার দিকে ভালো করে তাকাল সে। মনের যে চোখ থাকে তা এই বয়স পর্যন্ত সে জানত না।
আজকাল প্রায়ই মনে হয় ওইটুকুনি ছেলে যা জানে তা তার অজানা। মুখ খুললে তো বটেই, যখন গম্ভীর হয়ে থাকে তখন ওকে আলাদা বলে মনে হয়। অথচ ওই পুচকে শরীর কোলে নিয়ে ডাক্তারবাবু যখন ফিরে এলেন তখন থেকে তার দুটো হাত ওকে ধরে রেখেছে।
সময়টা মনে আছে স্পষ্ট। বৃষ্টি পড়ছিল। দিন ফুরোবার আগেই সন্ধে নেমে এসেছিল কারণ কালো মেঘের ভিড় হয়েছিল সূর্যের মুখে। সেই সময় ট্যাক্সিটা এসে থামল প্রায় বারান্দার সামনে। জানলা দিয়ে অলস চোখে দেখেছিল কালীচরণ। শহরের ট্যাক্সি। ড্রাইভার ছাতি নিয়ে এপাশে এসে দরজা খুলতেই চমকে গিয়েছিল কালীচরণ। পড়ি কি মরি করে বাইরের দরজা খুলতে না খুলতেই ডাক্তারবাবু বলেছিলেন, ‘একে ধরো।’
কালীচরণ দু-হাত বাড়িয়ে কাপড়ে মোড়া ঘুমন্ত শিশুকে বুকের কাছে নিয়ে এসে কীরকম বিহ্বল হয়ে গেল। জিনিসপত্র নামিয়ে ভাড়া নিয়ে ট্যাক্সিওয়ালা চলে গেলে ডাক্তারবাবু বললেন, ‘ওকে ভেতরে নিয়ে যাও। জলো হাওয়া বইছে।’
সেই শিশু, যে টলমল করে হাঁটে এবং পড়ে যায়, আর মুখে শব্দের ফুলঝুরি কিন্তু বেশিরভাগই অর্থবহ নয়, কালীচরণের সব পরিকল্পনা ফুৎকারে উড়িয়ে দিল। ওই বাড়ি যক্ষের মতো পাহারা দিতে দিতে দম বন্ধ হয়ে আসছিল তার। প্রথম প্রথম সাধারণ মানুষের কৌতূহলী প্রশ্নের জবাব দিতে দিতে সে জেরবার হয়ে গিয়েছিল। দু-দুবার পুলিশ এসে ডাক্তারবাবুর খোঁজখবর করেছিল। একটা গল্প বানিয়ে নিয়ে শক্ত করে ধরে রেখেছিল কালীচরণ। ডাক্তারবাবুর ভাগ্নীজামাই বিদেশ থেকে ফিরে বউবাচ্চা নিয়ে ফিরে যাবে বলে ওদের উনি পৌঁছে দিতে গিয়েছেন। তারপরে প্রশ্ন উঠল, উনি ফিরছেন না কেন? এর উত্তর বানাতে পারেনি কালীচরণ। বলেছে সে কিছুই জানে না। প্রথমবার থানার বড়বাবু এসে সাধারণ কয়েকটা প্রশ্ন করে গিয়েছিলেন। তার মধ্যে একটা প্রশ্ন ছিল, ‘তোমার খাওয়াদাওয়ার খরচ কে যোগাচ্ছে?’
কালীচরণ জবাব দিয়েছিল, ‘বাবু কিছু টাকা দিয়ে গেছেন। বলেছেন টাকা শেষ হয়ে গেলে মুদির দোকান থেকে ধার নিতে।’
‘মুদির দোকানে চাল ডাল আলু পেঁয়াজ পাবে, শাকসবজি, মাছ?’
‘আমার খাওয়া ভাতেভাত-এই হয়ে যায়।’
‘তা ধরো, তোমার বাবু আর ফিরলেন না, তখন ধার শোধ করবে কী করে?’
‘আমি, আমি জানি না!’
বড়বাবু আর প্রশ্ন করেননি। দ্বিতীয়বার বড়বাবু নিজে আসেননি। মেজবাবু দলবল নিয়ে এসে বাড়িটা ঘুরে ঘুরে দেখেছিলেন। তারপর ভেতরের বাগানের মাটি পরীক্ষা করেছিলেন। একটা জায়গা দেখে সন্দেহ হতে সেপাইদের বললেন, ‘এখানকার মাটি খোঁড়ো।’
বেশ বড় গর্ত হয়ে গেল কিন্তু কিছুই যখন পাওয়া গেল না তখন মেজবাবু খুব হতাশ হলেন। কালীচরণ বেশ সাহস নিয়ে প্রশ্ন করেছিল, ‘কী খুঁজছেন মেজবাবু?’
‘একটা উড়ো খবর এসেছিল। তোমার বাবুকে খুন করে মাটিতে পুঁতে রাখা হয়েছে। তাই দেখে গেলাম বাগানটা।’
‘সর্বনাশ! এসব কী কথা! তা ছাড়া আমি বেঁচে থাকতে বাবুকে কে খুন করবে?’
‘সবসময় কি বাইরের লোক এসে খুন করে? এই তুমি, তুমিও তো খুন করতে পারো। এতবড় বাড়ি, বাগান। ডাক্তারবাবুর ছেলেমেয়ে ভাইবোন কেউ আছে বলে শুনিনি। সবই তুমি ভোগ করবে। লোভ বড় ভয়ংকর ব্যাপার হে, আর মানুষ লোভী হলে পশুদের ছাড়িয়ে যায়।’
পুলিশ চলে গেলে বুকের ওপরে একটা বড় পাথর চেপে বসল কালীচরণের। সে বাবুকে খুন করে মাটি চাপা দিয়ে রেখেছে বলে পুলিশ সন্দেহ করেছিল? বাবু যাতে তাড়াতাড়ি ফিরে আসে তাই সবক’টা মন্দিরে মানত করল সে।
এসব করার সময় মনে হল ওই মামণিই হল যত কাণ্ডের জন্যে দায়ী। ও না আসা পর্যন্ত তাদের জীবনে অশান্তি ছিল না। কুমারী মেয়ে মা হল, সেই বাচ্চা নিয়ে এই বাড়িতে এল। তখন থেকে কুসঙ্গ ধরল। কী দরকার ছিল ডাক্তারবাবুর ওকে বাড়ি তুলে আনার? কেউ কি কখনও দেখেছে দুধের বাচ্চা কেঁদে গলা শুকোচ্ছে খিদের জ্বালায় আর তার মা দিব্যি পাশে শুয়ে আছে। কোনও হেলদোল নেই। তখন কালীচরণকেই গরুর দুধ পাতলা করে খাওয়াতে হয়েছে শিশুকে। দেখলে মনে হত মেয়েটা ওকে নিজের বাচ্চা বলে মনেই করে না। ডাক্তারবাবু যখন ওদের এ-বাড়ি থেকে দূরে সরিয়ে দেওয়ার জন্যে নিয়ে গেলেন তখন মনটা খারাপ হয়েছিল বাচ্চাটার জন্যে। খেতে না পেয়ে নির্ঘাত মরে যাবে ও। কিন্তু যাওয়ার পরে মনে হয়েছিল একটা কালো ছায়া সরে গেল বাড়ির ওপর থেকে।
পুলিশ ছাড়ল তো কী হবে, আশেপাশের লোকজন তো মুখ বন্ধ করবে না। পাশের বাড়ির বউয়ের মা এখনও নিজেকে যুবতী ভাবে। বিকেলে সেজে-গুজে বারান্দায় বসে থাকে মোড়া পেতে। একদিন তাকে ধরল, ‘এই যে, ও কালীচরণ, হ্যাঁ গো, একটু এদিকে এসো!’
মেয়েমানুষটাকে মোটেই পছন্দ করে না কালীচরণ। কিন্তু ডাকলে না গিয়েও পারা যায় না। কাছে গিয়ে বলল, ‘ডাকছেন কেন?’
‘ও-মা! তুমি মিলিটারিতে কাজ করো নাকি? মুদির দোকান থেকে এলে বুঝি?’
‘হ্যাঁ।’
‘বাঃ। ভালো। তা তোমার বাবুর খবর কী?’
‘জানি না!’ মাথা নেড়েছিল কালীচরণ। তাকে ডাকার উদ্দেশ্য যে এই কারণে তা জানা ছিল।
‘কী লোক! ছিঃ! মেয়ের বয়সি, এক বাচ্চার মা, এসব গ্রাহ্যই করল না?’
‘আমি যাই?’
‘আহা! দাঁড়াও না! তোমার সঙ্গে কথা আছে।’
‘বলুন!’
‘মেয়েছেলেটা তোমার বাবুকে ভুলিয়ে-ভালিয়ে কামাখ্যায় নিয়ে যায়নি তো?’
‘মানে?’
‘শুনেছি সেখানে নিয়ে গেলে জবরদস্ত ব্যাটাছেলেকেও ভেড়া বানিয়ে ফেলার মন্ত্র কিনতে পাওয়া যায়! কোনদিকে গিয়েছে জানো কিছু?’
‘আমি কী করে জানব! কামাখ্যা কোথায়?’
‘আসামে।’
‘আসাম? ওরকম একটা নাম মেয়েটা বাবুকে বলছিল বটে।’
‘তাহলে হয়ে গেল! তিনি আর ফিরবেন না। ফিরলেও তুমি চিনতে পারবে না।’
‘কেন?’
‘বাড়ির সামনে যে ভেড়া ব্যা-ব্যা করবে তাকেই কি তুমি তোমার বাবু বলে ভাববে? আর তিনি যখন ফিরবেনই না তখন তোমাকে একটা কথা বলি। তোমার তো বাড়ির কাজকর্ম করা অভ্যেস। না করতে পেরে শরীরে জল জমছে। তুমি এ-বাড়ির কাজে লেগে যাও। জামাই-মেয়ে গুজরাত যাবে। জামাইয়ের খুড়তুতো বোনের বিয়ে। আমাকেও যেতে বলেছিল। কিন্তু অতদূরের কুটুমবাড়িতে আমি যাব কেন? তুমি যদি কাজে লেগে যাও, এই দুবেলা রান্নাটুকু করা, আর ঘরদোর পরিষ্কার করা ছাড়া কিছু করতে হবে না। বাসনটাসন ঠিকে-ঝি মেজে দিয়ে যাবে। তোমার বাবু যা মাইনে দিত তার থেকে দশটাকা বেশি না হয় দেব।’ এক নাগাড়ে কথাগুলো বলে মিষ্টি হাসলেন মহিলা।
‘দেখি, আর কিছুদিন দেখি। বাবু যদি ফিরে আসেন—! আচ্ছা—!’
চলে এসেছিল কালীচরণ। এই এক জ্বালা শুরু হয়ে গেল। তাকে চাকরি দেওয়ার জন্যে গঞ্জের মানুষ এত আগ্রহী হল যে সন্ধের আগে বাড়ির বাইরে পা বাড়াত না সে। শেষতক কালীচরণ ঠিক করল এই বাড়ি ছেড়ে চলে যাবে। যার বাড়ি সে যদি কোনও কথা না বলে দিনের পর দিন উধাও হয়ে থাকতে পারে তাহলে তার কীসের দায়? কিন্তু কোথায় যাবে সে? মথুরা বৃন্দাবন কাশীর নামই সে শুনেছে। কোনওদিন চোখে দেখেনি। বাবুর মা বেঁচে থাকতে বলতেন, ‘এ ছেলে যখন বিয়ে করবে না তখন আমি কাশীবাসী হব।’ কালীচরণ হেসে জিজ্ঞাসা করত, ‘কে খেতে দেবে সেখানে?’ মা বলতেন, ‘কেন? বাবার প্রসাদ খাব। বাবার প্রসাদ খেয়ে কত বিধবা সেখানে বেঁচে আছে।’ এই মা-ই মারা যাওয়ার আগে তাকে বলেছিলেন, ‘কালীরে, তোর বাবুকে দেখিস।’ কথাটা মনে পড়তেই বাড়ি ছেড়ে যাওয়ার বাসনা উধাও হয়ে গেল।
শিশুকে কোলে নিয়ে কালীচরণ ভেতরে ঢুকে জিজ্ঞাসা করল, ‘এর মা কোথায়?’
বনবিহারী এক মুহূর্ত ভাবলেন, ‘যে জিজ্ঞাসা করবে তাকে বলবে ওর মা মারা গিয়েছে। সেই শোকে বাবা ওকে নেয়নি!’
‘কিন্তু—!’
‘তোমারও এর বেশি জানার দরকার নেই।’ বনবিহারী এমনভাবে নিজের ঘরের দিকে এগিয়ে গেলেন যে মনে হচ্ছিল তিনি গতরাতেও এখানে ছিলেন।

সদানন্দর বউ আত্মহত্যা করতে চেয়েছিল এই খবর গঞ্জের সবাই জেনে গিয়েছে কিন্তু কেন করতে চেয়েছিল তা নিয়ে জল্পনা শুরু হয়ে গেল। পরের দিন দোকানে গিয়ে বসতে না বসতেই সদানন্দ অস্বস্তিতে পড়ল। গায়ে পড়ে তাকে এসে জিজ্ঞাসা করছে, ‘কী হয়েছিল ভাই? ঝগড়া হয়েছিল খুব? মারধোর করোনি তো? এখন কেমন আছে? হাঁটা-চলা করছে?’
‘কী হয়েছিল জানি না, মারধোর দূরের কথা, ঝগড়াটগড়া হয়নি। এখন ভালো আছে।’ এই কথাগুলো বলতে বলতে ক্লান্ত হয়ে গেল সদানন্দ। সে লক্ষ করছিল উত্তর শোনার পরেও প্রশ্নকর্তার ঠোঁটের কোণে হাসি লেগেই থাকে। তারা বোধহয় অন্য কোনও রহস্যের গন্ধ খোঁজে।
বেলা এগারোটা নাগাদ থানার মেজবাবু এলেন জিপে চড়ে। তখন জনাচারেক লোক ডাল-ভাত-তরকারি খাচ্ছে। দোকানে ঢুকেই মেজবাবু সদানন্দের সামনে এগিয়ে গেলেন। তাঁকে দেখে দ্রুত উঠে দাঁড়িয়ে সদানন্দ নমস্কার জানাল।
‘সদানন্দবাবু, আপনার দেখছি অনেক হিতৈষী আছে!’
বুঝতে না পেরে ঘাড় নেড়ে হ্যাঁ বলল সদানন্দ।
‘তারাই খবরটা পাঠিয়েছে বলে আমাকে আসতে হল।’
‘আজ্ঞে, বসুন।’ নিজেই চেয়ার এগিয়ে দিল সদানন্দ।
‘না। বসব না। প্রথমে বলুন, আপনার স্ত্রী আত্মহত্যা করতে চেয়েছিলেন?’
গলা শুকিয়ে গেল সদানন্দর। দ্রুত মাথা নেড়ে বলল, ‘না, ঠিক আত্মহত্যা নয়, ভুল করে কিছু খেয়ে ফেলেছিল। দশ মিনিটের মধ্যে ঠিক হয়ে গেছে।’
হাসলেন মেজবাবু, ‘ভুল করে কি কেউ বিষ খায়?’
‘না, ভয়ানক বিষ নয়, ওই আরশোলা মারার ওষুধকে কি বিষ বলা যায়?’
‘বলা হয়েছে ডাক্তারবাবু তখনই ছুটে না গেলে ভদ্রমহিলা বাঁচতেন না। মরে গেলে ল্যাটা চুকে যায়। স্বামীর অত্যাচারে বউ বিষ খেয়েছে কিনা তা প্রমাণ করা যায় না। কিন্তু মরতে গিয়েও যদি না মরে তাহলেই হয় সমস্যা।’ মেজবাবু যখন কথাগুলো বলছেন তখন একে একে অনেক মানুষ ঢুকে গেছে দোকানে, কৌতূহলে। তাদের দিকে তাকিয়ে আচমকা ধমকে উঠলেন মেজবাবু, ‘একী! আপনারা এখানে ভিড় করেছেন কেন? যান, বেরিয়ে যান।’
মেজবাবুর সঙ্গে আসা সেপাই সবাইকে বাইরে বের করে দিল। যে চারজন খাচ্ছিল তারাও পায়ে-পায়ে বেরিয়ে গেল বাইরে। সদানন্দ সেটা লক্ষ করেও মুখ খুলল না। মেজবাবু বললেন, ‘আমার কাছে খোলাখুলি বলুন মশাই। স্বামী-স্ত্রীর মধ্যে ঝগড়াঝাঁটি হয়ই। আমার স্ত্রী সেটা হলেই বাপের বাড়িতে চলে যান। আপনি কী এমন করেছিলেন যার জন্যে তিনি বিষ খেলেন?’
‘আমি জানি না, বিশ্বাস করুন।’
‘মারতেন নাকি?’
‘না, না, কক্ষনো না।’
‘সন্দেহ করতেন?’
‘সন্দেহ?’
‘হ্যাঁ। ওর চরিত্র নিয়ে সন্দেহ ছিল?’
‘কী যে বলেন!’
‘বাড়িতে আর কে কে থাকেন?’
‘আমরা দুজনই থাকি।’
‘আপনি যখন এই হোটেলে আসেন তখন তিনি একাই থাকেন?’
মাথা নাড়ল সদানন্দ, ‘হ্যাঁ, কেন?’
‘সেই সময় তিনি কী করছেন, কাদের সঙ্গে কথা বলছেন তা নিশ্চয়ই জানতে পারেন?’
‘না, না, সে ওই ধরনের মেয়েই নয়।’
‘তার মানে আপনি ওঁকে সন্দেহ করেন না?’
‘সন্দেহজনক কোনও কাজ তো করেনি।’
‘গুড। আপনার দিকটা জানা হয়ে গেল। কিন্তু এবার যে ওঁর সঙ্গে দেখা করতে হবে!’
‘ওর সঙ্গে? কেন?’
‘দেখুন আত্মহত্যা করা একটা অপরাধের মধ্যে পড়ে। আত্মহত্যার চেষ্টা করে সফল না হলে অপরাধটা আরও বেড়ে যায়। আপনি কোনও দুঃখ-কষ্ট না দেওয়া সত্ত্বেও উনি কেন আত্মহত্যা করতে গেলেন তা জানাটা জরুরি।’ মেজবাবু বললেন।
‘স্যার, ও ঘরের বউ, একটা ভুল না জেনে করে ফেলেছে–, আপনার সঙ্গে কথা বলতেই লজ্জা পাবে। ওকে ছেড়ে দিন স্যার।’
‘সেটা ওঁর সঙ্গে কথা না বলে তো হতে পারে না। চলুন।’
অগত্যা মেজবাবুর সঙ্গে জিপে উঠল সদানন্দ। সঙ্গে সঙ্গে মুখে মুখে রটে গেল সদানন্দকে পুলিশ অ্যারেস্ট করেছে।
গাড়িতে উঠেই মেজবাবু বললেন, ‘আমরা ডাক্তারবাবুর চেম্বার হয়ে যাব।’
সকালবেলায় বনবিহারী সুজয়কে নিয়ে যখন সদানন্দর বাড়িতে পৌঁছেছিলেন তখন সে দোকানে চলে গেছে। সদানন্দের বউ দরজার আড়াল থেকে বেরিয়ে খবরটা দিয়েছিল। বনবিহারী বলেছিলেন, ‘সুজয়বাবু এখন বেশ সুস্থ। ওঁকে নিয়ে এলাম। ওঁর ঘরের দরজা কি খোলা আছে?’
‘হ্যাঁ। আজ সকালে ঝাঁট দেওয়া হয়েছে।’
বনবিহারী সুজয়কে বললেন, ‘যান, ঘরে গিয়ে বিশ্রাম করুন। ক’টা দিন এখানে থাকুন। সদানন্দকে বলব হোটেল থেকে দু-তিনদিন খাবার পাঠিয়ে দিতে। আর ওর যদি আপনাকে ঘরভাড়া দিতে আপত্তি থাকে তাহলে এই মাসের ভাড়া দিয়ে সামনের মাসে অন্যত্র বাড়ি খুঁজে নেবেন। যান।’ সুজয় টিনের দরজা দিয়ে নিঃশব্দে ভেতরে চলে গেলে বনবিহারী সদানন্দর বউকে জিজ্ঞাসা করলেন, ‘শরীর এখন কেমন?’
‘ভালো।’ গম্ভীর মুখে বলল সদানন্দর বউ।
আর কথা না বাড়িয়ে রিকশায় চেম্বারে চলে এসে একজন রুগি দেখতে না দেখতেই মেজবাবুর জিপ এসে দাঁড়াল। মেজবাবু সদানন্দকে বললেন, ‘আপনাকে নামতে হবে না। আমি কয়েকটা কথা বলেই ফিরে আসছি।’
মেজবাবুকে দেখে বনবিহারী জিজ্ঞাসা করলেন, ‘কী ব্যাপার?’
‘আর বলবেন না। এখানকার লোক কমপ্লেন করেছে বলে আসতে হল। আপনি তো কাল সদানন্দর বউকে বাঁচালেন। কী খেয়েছিলেন ভদ্রমহিলা?’
হেসে ফেললেন বনবিহারী, ‘পুলিশ ডিপার্টমেন্টের কাজকর্ম দেখছি খুব কমে গেছে। এই একটা সামান্য ব্যাপার নিয়ে তদন্ত করতে ছুটে এসেছেন?’
‘না, আত্মহত্যার চেষ্টা—!’
মেজবাবুকে থামিয়ে দিলেন বনবিহারী, ‘কে বলেছে আত্মহত্যা?’
‘তাই তো খবর পেলাম।’
হাসলেন বনবিহারী। জিপের পেছনে বসা সদানন্দর মুখটা এইসময় দেখতে পেলেন। বোঝাই যাচ্ছে বেশ ভয় পেয়ে গেছে। মেজবাবু একটা চেয়ার নিয়ে পেশেন্টের পাশে বসলেন। ঘরের অন্য রুগিরা পুলিশ দেখে মুখ বন্ধ করে বসে আছে।
বনবিহারী আবার কথা বললেন, ‘বলুন, কী করতে পারি?’
‘আপনি সব ব্যাপারটা গুলিয়ে দিচ্ছেন কেন? আপনি তো ওদের বাড়িতে গিয়েছিলেন!’
‘হ্যাঁ, গিয়েছিলাম।’
‘গিয়ে কী দেখলেন?’
‘মেয়েটি খুব নার্ভাস হয়ে ভয় পেয়ে কান্নাকাটি করছে।’
‘কান্নাকাটি করছে? অজ্ঞান হয়ে পড়ে ছিল না?’
‘আধ চা-চামচ পুরোনো আরশোলা মারার ওষুধ জিভে ঠেকালে কেউ অজ্ঞান হয়ে যায় না। সেটা ব্যবহার করা সত্ত্বেও আরশুলা মরছিল না বলে বোকার মতো জিভে ঠেকিয়ে দেখতে চেয়েছিল ওটা নষ্ট হয়ে গেছে কিনা। তারপর খেয়াল হয়েছিল, ওটা বিষ ভেবে এত নার্ভাস হয়ে গেল যে মনে করেছিল মরে যাবে। আমার যাওয়ার দরকার ছিল না। এক গ্লাস জলে মুখ ধুয়ে নিলেই চলত।’ বনবিহারী বললেন।
‘তাহলে আপনি কোনও চিকিৎসা করেননি?’
‘করেছিলাম। সে আধচামচ জিভে দিয়েছে না দু-হাতা খেয়েছে তা জানা না থাকায় ব্যবস্থা নিতেই হয়েছিল। জল খাইয়ে বমি করিয়ে দেখলাম পেটে কিছুই যায়নি। ব্যস। কিন্তু অফিসার, আমার এইসব পেশেন্টদের দেখে প্রেসক্রিপশন লেখা অনেক জরুরি কাজ। এরা তো এখানে বেড়াতে আসেনি, ওষুধের জন্যে এসেছে।’
‘হুম। ঠিক আছে, আপনি যখন বলছেন! আমাদের বড়বাবুও আপনাকে খুব রেসপেক্ট করেন। আপনি নিশ্চয়ই মিথ্যা বলছেন না। আচ্ছা, চলি।’
মেজবাবু বাইরে বেরিয়ে ইশারায় সদানন্দকে নামতে বললেন জিপ থেকে। সদানন্দ নেমে এলে বললেন, ‘এ যাত্রায় এই ডাক্তারবাবুর কল্যাণে বেঁচে গেলেন। উনি যখন বলছেন ওটা আত্মহত্যার ঘটনা নয়, তখন আমি মেনেই নিলাম।’
মেজবাবু জিপে উঠে বসতেই সেটা দ্রুত বেরিয়ে গেল। সদানন্দ কয়েক সেকেন্ড ফ্যালফ্যাল চোখে তাকিয়ে দ্রুত চেম্বারের সিঁড়িতে উঠে আবেগে বলে উঠল, ‘ডাক্তারবাবু।’
একজনের নাড়ি দেখতে-দেখতে বনবিহারী ধমক দিলেন, ‘খবরদার! এখানে কোনও নাটক নয়। আমি রুগি দেখছি।’
মাথা নাড়ল সদানন্দ। তারপর নিজের হোটেলের দিকে হাঁটতে লাগল। সেখানে পৌঁছাতে রাজ্যের লোক তাকে ঘিরে ধরল! মেজবাবু তাকে অ্যারেস্ট করে নিয়ে গিয়েও ছেড়ে দিলেন কেন? বদলে ওর স্ত্রীকে ধরেছেন কিনা ইত্যাদি প্রশ্নে তাকে জেরবার করতে লাগল। শেষ পর্যন্ত দু-হাত ওপরে তুলে সদানন্দ চ্যাঁচাল, ‘সেসব কিস্যু হয়নি। আমাকে ধরেনি আর আমার স্ত্রীকে জেরাও করেনি। যাও তোমরা।’
সদানন্দ দোকানের ভেতরে ঢুকে গেলে লোকজন সিদ্ধান্তে আসল সদানন্দ নিশ্চয়ই টাকা খাইয়ে মেজবাবুকে ম্যানেজ করে ফেলেছে। এরকম কেস হাতে পেয়েও পুলিশ কি এমনি এমনি ছেড়ে দেবে? টাকায় কী না হয়?
ভিড় হালকা হয়ে গেলে কর্মচারীদের দায়িত্ব বুঝিয়ে সদানন্দ রিকশায় চেপে বাড়িতে চলে এল। বন্ধ দরজার কড়ায় শব্দ করতে বউয়ের গলা ভেসে এল, ‘কে? এখন বাড়িতে নেই, দোকানে আছে, সেখানে যান।’
সদানন্দ হাসল। বউটা ভালোই। সে মিছিমিছি মাথা গরম করত। গলা তুলে বলল, ‘আমি, সদানন্দ।’
দরজা খুলে দিয়ে চলে যাচ্ছিল বউ, সদানন্দ ডাকল, ‘আরে শোনো! অল্পের জন্যে তোমার আমার জেলের ভাত খাওয়া হল না!’
বউ অবাক হয়ে ফিরে তাকাল। ‘তার মানে?’
‘পুলিশ এসেছিল। থানার মেজবাবু। এসেছিল আমাকে অ্যারেস্ট করতে। আমি নাকি তোমার ওপর এত অত্যাচার করেছি যে তুমি আত্মহত্যা করতে গিয়েছিলে। যত বলি আমি কিছু করিনি তো বিশ্বাস করে না। তোমাকে জেরা করতে আসতে চাইছিল। বলল, আত্মহত্যা করতে চাওয়াও আইনের চোখে অপরাধ। তার জন্যে জেলে যেতে হয়।’
‘তারপর?’
‘তারপর কী হবে? আমি ম্যানেজ করে ফেললাম।’ সদানন্দ হাসল, ‘কী কাণ্ড হত যদি তুমি মরে যেতে! বাকি জীবনটা জেলে কাটাতে হত। এই বাড়ি, দোকান তখন লুঠ হয়ে যেত। উলটোটাও ভাবো, আমাকে ছেড়ে দিয়ে যদি তোমাকে ধরে নিয়ে যেত, যেতই, তুমি জেলে থাকতে কী করে?’
‘কেন? সেখানে খেতে দেয় না?’
‘দেয়। ভালো খাবার নিশ্চয়ই দেয় না।’
‘যাই দিক তা আমাকে শাস্তি দিচ্ছে বলে দিতে বাধ্য হচ্ছে। আমাকে তো কারও দয়ায় খেতে হচ্ছে না।’ বউ জিজ্ঞাসা করল, ‘কীভাবে ম্যানেজ করলে?’
‘ওসব কথা ছেড়ে দাও। দয়া করে আর আত্মহত্যার চেষ্টা কোরো না।’ সদানন্দ ভেতরের ঘরে যেতেই জানলা দিয়ে বাগান দেখতে পেল। ভালো পেঁপে হয়েছে গাছে। তারপরই নজরে পড়ল ওদিকের ঘরের দরজা খোলা। সে জিজ্ঞাসা করল, ‘পরিষ্কার করার পর ওদিকের ঘরের দরজা বন্ধ করোনি? বেড়াল ঢুকে নোংরা করবে জানো না।’
‘ঘরে লোক আছে।’
‘অ্যাঁ? লোক? লোক কোত্থেকে এল?’
‘নতুন মাস্টার, যিনি ভাড়া নিয়েছেন। ফিরে এসেছেন।’
‘ফিরে এসেছে? বললেই হল। ওটা ওর বাবার সম্পত্তি নাকি? অসুখ করুক আর যাই করুক, একবার যখন বেরিয়ে গেছে তখন আর আমার ভাড়াটে নয়। একটা টাকা এখনও দেয়নি। ভাড়াটে বললেই হল।’ পেছনের দিকে যাওয়ার দরজা খুলতে গেল সদানন্দ উত্তেজিত হয়ে।
‘ওদিকে যাচ্ছ কেন? কিছু বলার থাকলে ডাক্তারবাবুকে গিয়ে বলো।’
থমকে দাঁড়াল সদানন্দ। ‘ডাক্তারবাবু? এর মধ্যে তিনি কোত্থেকে আসছেন?’
‘তিনিই সঙ্গে করে ওঁকে পৌঁছে দিয়ে গিয়েছেন। বলেছেন তুমি যদি না চাও মাস শেষ হলে অন্য জায়গায় ভাড়া নিয়ে চলে যেতে।’
‘হ্যাঁ। ঢোক গিলল সদানন্দ, ‘তাহলে অবশ্য আলাদা কথা। থাক তাহলে। ডাক্তারবাবুর সম্মানে আমি আপাতত কিছু বলছি না।’
এই সময় বাইরে থেকে একটা গলা ভেসে এল, ‘সদানন্দ আছ নাকি?’
‘কে?’
আমি নন্দলাল। শুনলাম ডাক্তার বনবিহারী নাকি তোমাকে বাঁচিয়ে দিয়েছেন পুলিশের থাবা থেকে। খুব উপকার করেছেন তোমার। নইলে শ্রীঘরে যেতে হত। চলি।’
সদানন্দর দিকে তাকাল তার বউ। সদানন্দ বলল, ‘ওই তো, বললাম না। আমি ডাক্তারবাবুকে দিয়ে ম্যানেজ করেছি মেজবাবুকে। হে-হে!’ বউ দ্রুত সরে গেল সামনে থেকে।
সদানন্দ বুঝতে পারল নন্দলাল যখন জেনে গেছেন তখন খবরটা আর চাপা থাকবে না। ডাক্তারবাবু তাদের জেল যাওয়া থেকে রক্ষা করেছেন অতএব তার উচিত ওঁর কথা মান্য করা। সে পেছনের দরজা খুলে বাগান পেরিয়ে এসে ডাকল, ‘নতুন মাস্টার আছো নাকি?’
‘সুজয় তার তক্তাপোশে শুয়ে বই পড়ছিল; উঠে বসল। ততক্ষণে ঘরের ভেতর পৌঁছে গিয়েছে সদানন্দ, ‘থাক থাক, শুয়ে থাকো, অসুস্থ মানুষ, উঠতে হবে না।’
‘আমি এখন অনেকটাই সুস্থ।’ সুজয় বলল।
‘হতেই হবে। যিনি তোমার চিকিৎসা করছেন তাঁর তুলনা নেই।’
সুজয় সোজা হয়ে বসে বলল, ‘আপনি এসে ভালো করেছেন। কথা ছিল।’
‘অবশ্যই। বলো না।’
‘আমি সামনের মাসে এক তারিখে স্কুল থেকে অ্যাডভান্স পাব, পেয়ে আপনার এই ক’দিনের বাড়িভাড়া মিটিয়ে দেব। এর মধ্যে অন্য কোথাও ঘর নিশ্চয়ই পেয়ে যাব।’
‘এসব কী বলছ ভাই, আমি বুঝতে পারছি না।’
‘আমার অনুমান আপনি চাইছেন না আমি এখানে ভাড়াটে হয়ে থাকি!’
‘কে বলল?’ হাসল সদানন্দ।
‘অ্যাঁ?’ চোখ বড় হল সুজয়ের।
‘তুমি এরকম ভাবলে কী করে? এত বড় বাড়িতে আমরা দুজন প্রাণী থাকি। দুজনে কতক্ষণ আর কথা বলা যায়। এদিকের এই ঘর তো খালিই পড়ে থাকে। তোমার মতো একজন ভদ্রমাস্টারমশাই যদি আমাদের সঙ্গে বাস করে তাহলে দুটো কথা বলে বাঁচব। হ্যাঁ, প্রথমে একটু—’, থামল সদানন্দ, চারদিকে তাকিয়ে জিজ্ঞাসা করল, ‘তোমার সেই দাদাটিকে দেখছি না, বেরিয়েছেন নাকি?’
‘তিনি তাঁর কাজে চলে গিয়েছেন।’
‘তাহলে তো হয়েই গেল।’
‘আপনি ঠিক বলছেন তো?’
‘অবশ্যই। দ্যাখো, ডাক্তারবাবুর মতো মানুষ তোমাকে অসুস্থ অবস্থায় নিজের বাড়িতে নিয়ে গিয়ে সুস্থ করে তুললেন। খারাপ লোক হলে করতেন? তা ছাড়া তিনি যখন নিজে তোমাকে এই ঘরে নিয়ে এসেছেন তখন তাঁর ওপর আমি কথা বলতে পারি? বুঝলে, তিনি আমার কাছে, যাকে বলে ভগবান!’
কথাগুলো বলে ঘর থেকে বেরিয়ে যেতে যেতে আবার ফিরে দাঁড়াল সদানন্দ, ‘থাকার সমস্যা তো থাকছে না, খাবে কোথায়?’
‘দুবার বেরুতে হবে। আপনার হোটেল থেকে খেয়ে নেব।’
‘সর্বনাশ।’
‘বুঝলাম না।’
‘এখনও তো বেশ দুর্বল দেখাচ্ছে। হোটেলের শুকনো লঙ্কা আর বেশি মশলা দেওয়া রান্না পেটে সইবে? একবার পেটের রোগ ধরে গেলে সারাজীবন ভোগাবে মশাই। দিতে হয় একটা কিছু ধরে দেবে, আমি আমার বউকে বলছি দু-বেলা ডাল-ভাত করে দিতে। দুজনের রান্না থেকে তিনজনের অনায়াসে হয়ে যায়। আরে, তোমার জন্যে তো আলাদা কিছু করতে হচ্ছে না।’ সদানন্দ বেরিয়ে গেলে সুজয় ভেবেই পাচ্ছিল না, লোকটার এত পরিবর্তন হল কী করে? একেই কি বলে একশো আশি ডিগ্রি ঘুরে যাওয়া? কিন্তু একটা কিছু ধরে দেবে বললে তো হবে না, অঙ্কটা আগেই ঠিক করে নিতে হবে। ইনি আবার ডিগবাজি খাবেন কিনা কে জানে!
সদানন্দের বউ প্রস্তাব শুনে অবাক হয়ে গেল। সেটা বুঝতে পেরে সদানন্দ বোঝানোর ভঙ্গি করে বলল, ‘ডাক্তারবাবু কী মনে করবেন ভেবে দ্যাখো! অসুস্থ ছেলেটা এখান থেকে অতদূরের দোকানে খেতে যাবে, আসবে, অথচ আমরা বাড়িতে বাড়ির রান্না খাব, এটা ওঁর ভালো লাগবে? মুখে কিছু বলবেন না কিন্তু আমরা তো পাষাণ নই।
‘বুঝলাম। কিন্তু ভাতের থালা ওই ঘরে পৌঁছে দেবে কে?’ সদানন্দর বউ জিজ্ঞাসা করল, ‘তুমি তো দেড়টা নাগাদ ঘরে ফেরো, ততক্ষণ অসুস্থ লোকটা না খেয়ে থাকবে?’
‘একটা কাজের মেয়ে থাকলে ভালো হত।’
‘তাকে তো মাইনে দিতে হত।’
‘তা অবশ্য।’
‘বিনা মাইনের এই আমি যদি গিয়ে দিয়ে আসি?’
‘ঢোঁক গিলল সদানন্দ। ‘তা ভাইয়ের মতো তো। দিনে দুবার গিয়ে দিয়ে আসা! তাতে নিশ্চয়ই মহাভারত অশুদ্ধ হবে না।’ সে অন্যদিকে মুখ ঘোরাতেই তার বউয়ের ঠোঁটের কোণে এক চিলতে হাসি চলকে উঠল।
ছুটি শেষ হওয়ার দিনে সন্তানকে নিয়ে বনবিহারী বাসে উঠলেন ওর জিনিসপত্র সমেত। প্রতি বছর এই যাওয়ার দিনে সন্তানের মুখ ভার হত। বোঝাই যেত, যেতে তার ইচ্ছে করছে না। বাসস্টপে কালীচরণের কনুই ধরে থাকত শক্ত করে। এবার তা করল না। বেশ সহজ স্বাভাবিক দেখাচ্ছিল তাকে যেটা বনবিহারীর ভালো লাগল না। গতকাল সন্তান সদানন্দর বাড়িতে গিয়ে সুজয়ের সঙ্গে দেখা করে এসেছে তাঁকে কিছু না বলে। কালীচরণও জানতে পারেনি। আশেপাশে বেড়াতে যাওয়ার নাম করে চলে গিয়েছিল। রাত্রে খেতে বসে নিজেই বলেছিল সন্তান। খুব বিরক্ত হলেও কিছু বলেননি বনবিহারী। যাওয়ার মুখে ওকে বকাবকি করতে ইচ্ছে হয়নি।
নীচের শহরে পৌঁছে রিকশা নিয়ে ওর স্কুল হোস্টেলে গিয়ে দেখলেন বেশ কয়েকজন আবাসিক এর মধ্যে এসে গেছে। হোস্টেলের ভেতরে অভিভাবকদের যাওয়া কর্তৃপক্ষ পছন্দ করেন না। স্বাভাবিক মুখে তাঁর কাছ থেকে বিদায় নিয়ে সন্তান ভেতরে চলে গেল। পেছনে দারোয়ান, ওর মালপত্র নিয়ে।
হোস্টেলের অফিস ঘরে গেলেন বনবিহারী। যিনি সুপার তিনি স্কুলেরই শিক্ষক। সুপার হাতজোড় করলেন, ‘আসুন ডাক্তারবাবু। নাতি এসে গেছে।’
‘হ্যাঁ। এইমাত্র এল।’
‘ছেলেরা আগের দিন এলে আমাদের তো হয়ই, ওদেরও সুবিধে হয়। এই কথাটা অনেক অভিভাবক বুঝতে পারেন না। কেমন আছেন?’
‘ভালো। আপনাকে একটা অনুরোধ জানাতে এলাম।’
‘বলুন।’
‘আমি বা আমার কাজের লোক কালীচরণ ছাড়া আর কেউ যদি সন্তানের সঙ্গে দেখা করতে আসে আপনি অনুমতি দেবেন না।’
‘অবশ্যই। কখনও বলেননি, এবার কি কিছু হয়েছে?’
‘এখনও হয়নি, আর কারও সঙ্গে দেখা না করলে ওরই মঙ্গল হবে। আচ্ছা! নমস্কার!’ বনবিহারী খানিকটা স্বস্তি নিয়ে বেরিয়ে এলেন।

বনবিহারী জানেন সন্তান বোর্ডিং-এ চলে যাওয়ার পর কয়েকদিন ধরে কালীচরণ স্বাভাবিক আচরণ করে না। তার বেশিরভাগ কাজেই ভুল হয়ে যায়, তরকারিতে দ্বিতীয়বার লবণ দিয়ে ফেলে এই ভেবে যে প্রথমবার দেয়নি। মুখে হাসি যেমন নেই, কথাও নেই।
সন্তান চলে গেলে বাড়িটা কীরকম খাঁ-খাঁ করে। যে ঘরেই যাও মনে হবে শূন্যতা যেন চারপাশ থেকে চেপে ধরছে। তার প্রভাব কালীচরণের ওপর পড়া অস্বাভাবিক নয়। কাল রাত্রে মাছের ঝোল বড্ড বেশি নোনতা হয়েছিল বলে ধমক দিয়েছিলেন বনবিহারী। মাথা নীচু করে ছিল। আজ সকালে চায়ের কাপ টেবিলে রেখে বলল, ‘আমাকে মাসখানেকের ছুটি দিতে হবে।’
‘ছুটি? সেকী! ছুটি নিয়ে কী করবে?’ অবাক হয়ে জিজ্ঞাসা করলেন বনবিহারী।
‘ছুটি নিয়ে লোকে যা করে! গ্রামে যেতে হবে। বাড়িঘর নিশ্চয়ই হাতছাড়া হয়ে গেছে এতদিনে। তবু গিয়ে দাঁড়ালে উদ্ধার করা সম্ভব হবে।’ কালীচরণ বলল।
‘বহুবছর আগে বলেছিলাম ওগুলো বিক্রি করে দিতে। তখন শুনেছিলাম যে কেনার লোক নেই। এখন সেসব উদ্ধার করে কী হবে, কিনবে কে?’
‘আমি বিক্রি করব কেন? ইচ্ছে হচ্ছে শেষ জীবন ওই পৈতৃক ভিটায় কাটিয়ে দেব।’
‘অ।’ বনবিহারী চায়ের কাপ তুলে নিলেন, ‘ভালো কথা। কিন্তু অতদিন ছুটি দেওয়া সম্ভব নয়। ওই সদানন্দর হোটেলে দুবেলা খেলে আমার বারোটা বেজে যাবে।’
‘তা আমি কী করব? আপনার কাজে লাগার পর আমি একদিনের বেশি ছুটি কখনও নিয়েছি? আপনি কতকাল সুন্দরবনে গিয়ে পড়ে থাকলেন, আমি তো খেয়ে না খেয়ে আপনার বাড়ি পাহারা দিয়ে গিয়েছি। দরজায় তালা ঝুলিয়ে দেশে চলে যাইনি তো!’ কালীচরণ ফিরে যেতে যেতে দাঁড়াল, ‘আপনি যদি বলেন তাহলে রান্না আর ঘর পরিষ্কার করার ঠিকে লোকের ব্যবস্থা করে যেতে পারি।’
বনবিহারী বললেন, ‘ভেবে বলব।’
‘চা শেষ করতে করতে ভাবলেন তিনি। খাওয়াটা এমন কোনও সমস্যা নয়। সকালে নিজেই ডাল-ভাত করে নিতে পারবেন। রাত্রে চেম্বার থেকে ফেরার সময় সদানন্দকে বললে সে-ই খাবার পাঠিয়ে দেবে টিফিন ক্যারিয়ারে করে। সমস্যা হবে ঘরদোর পরিষ্কার রাখা, কাপড় কাচা যা তাঁর পক্ষে সম্ভব নয়।
গলা তুলে ডাকলেন বনবিহারী, ‘কালীচরণ!’
কয়েক সেকেন্ড বাদে ভেতরের দরজায় এসে দাঁড়াল কালীচরণ, ‘বলুন।’
‘কবে যেতে ইচ্ছে করছে?’
‘সে যদি বলেন আজই যেতে পারি।’
‘তাহলে চেম্বারে চাবি পৌঁছে দিয়ে যেও।’
‘লোক দেখব কিনা বললেন না?’
‘না। যদি খুব দরকার হয় তাহলে আমি নিজেই দেখে নেব।’ মানিব্যাগ বের করলেন বনবিহারী, ‘গতমাসের মাইনে তোমার ব্যাঙ্ক অ্যাকাউন্টে জমা পড়ে গেছে। যা ইচ্ছে সেখান থেকে তুলে নিও। আর এই পাঁচশো রাখো, এ মাসের বাবদ।’
কালীচরণ এগিয়ে এসে পাঁচটা একশো টাকার নোট নিয়ে ঘর থেকে বেরিয়ে গেল। বনবিহারীর মনে হল, এই কালীচরণকে তিনি চেনেন না। গোড়ার দিকে দেশগাঁয়ের কথা বলেছিল বটে কিন্তু তারপর এত বছরে একবারও নাম করেনি। কালীচরণ সত্যি সেই গ্রামে যাচ্ছে কিনা তা নিয়ে সন্দেহ হল তাঁর। তারপরেই ভাবলেন, মরুক গে, যার যেখানে ইচ্ছে সেখানে যাক। এই পৃথিবীতে কেউ কাউকে ধরে রাখতে পারে না।
বেলা সওয়া বারোটায় যখন চেম্বারভরতি পেশেন্ট তখন কালীচরণ উঁকি মারল। আড়চোখে তাকে দেখতে পেয়ে বনবিহারী বললেন, ‘টেবিলের ওপর রেখে যাও।’
কালীচরণ কোনও কথা না বলে একটা চাবির গোছা টেবিলে রেখে চলে গেল। সঙ্গে সঙ্গে নিজেকে খুব অসহায় বোধ করলেন বনবিহারী। আচমকা মনে হল তিনি একা হয়ে গেলেন। সেটা অতিক্রম করতে পেশেন্টদের নিয়ে ব্যস্ত হয়ে পড়লেন। যে পেশেন্ট তাঁর কথা শোনেনি তাকে বিস্তর বকাঝকা করলেন যা তাঁর স্বভাববিরুদ্ধ। দক্ষিণার টাকা একজন পুরো দিতে পারছিল না, তাকে বললেন, ‘কাল থেকে আর আসতে হবে না, দরকার বুঝলে অন্য ডাক্তার দেখাবে।’
দেড়টা অবধি এরকম চলার পর উঠে দাঁড়ালেন তিনি, ‘এখন আর নয়। আমাকে আর অনুরোধ করে লাভ নেই। এখন শরীর ভালো লাগছে না, যার দরকার সে বিকেলে আসুক।’
পেশেন্টরাও বুঝল ডাক্তারবাবুর কিছু হয়েছে যা আগে হয়নি। তারাও কথা বাড়াল না।
রাস্তায় নেমে রিকশার জন্যে এপাশ-ওপাশ তাকাতেই বনবিহারী দেখতে পেলেন সদানন্দ হন্তদন্ত হয়ে আসছে। তাঁকে দেখতে পেয়ে দূর থেকে সে হাত তুলল। কাছে এসে সদানন্দ বলল, ‘আমি আগে জানলে অন্য ব্যবস্থা করতে পারতাম। এই কিছুক্ষণ আগে আপনার কাজের লোক এসে বলল, খাবার দরকার। হোটেলের তো সবই রিচ খাবার। শুকনো লঙ্কা না দিলে খদ্দেররা স্বাদ পায় না। তাই শোনার পর আমি ডাল, মানে মুসুরের ডাল, ভাত, আলুভাজা আর পাতলা মাছের ঝোল আপনার জন্যে করে দিতে বলেছি। আপনি বাড়ি যান, আমার লোক পৌঁছে দিয়ে আসবে।’
‘কালীচরণ আজ দুপুর থেকেই খাবার দিতে বলে গেছে?’
‘তাই তো বলল।’
‘ঠিক আছে। যে নিয়ে যাবে তার হাতে বিল দিয়ে দেবেন। আর রাত্রে দুটো রুটি আর একটু তরকারি পেলেই চলবে। ন’টা নাগাদ চেম্বারে পাঠিয়ে দেবেন।’
‘রাত্রের রান্না হোটেল থেকে যাবে না। ওটা আপনার বউমা করে দেবে।’
‘না, না। তাঁর ওপর বোঝা চাপানোর কোনও দরকার নেই।’ বনবিহারী হাঁটতে লাগলেন।
খালি বাড়িতে স্নান সেরে নিজেই পরনের ধূতি-পাঞ্জাবি ধুয়ে মেলে দিলেন বনবিহারী। কালীচরণের ওপর খুব রাগ হচ্ছিল তাঁর। আজ দুপুরের খাবারটা তো অনায়াসে করে রেখে যেতে পারত সে। এখন মনে হচ্ছে তাঁকে জব্দ করতেই কালীচরণ কাণ্ডটা করেছে। কিন্তু তাঁর ওপর ওর রাগের তো কোনও কারণ থাকতে পারে না। ক্রমশ মেজাজ খারাপ হচ্ছিল তাঁর।
সদানন্দর লোক সাইকেলে চেপে খাবার দিয়ে গেল, দাম নিল না। বলল, ‘বাবু পরে আপনার সঙ্গে দেখা করবেন।’
টেবিলে খাবার নিয়ে বসে খুশি হলেন বনবিহারী। কালীচরণের চেয়ে রান্না নিশ্চয়ই ভালো হবে, রং দেখে মনে হল তাঁর। মুখে দিয়ে মাথা নাড়লেন, আহা, চমৎকার! একটু বেশি মশলা দেওয়া কিন্তু কালীচরণের সেদ্ধমার্কা রান্না খেয়ে খেয়ে এর স্বাদ ভুলেই গিয়েছিলেন। খাওয়া শেষ হওয়ার পর অনেকদিন বাদে বাসনপত্র ধুলেন তিনি। তারপর আর সাহস হল না, দুটো অ্যান্টাসিড বড়ি খেয়ে নিলেন। সাবধানের মার নেই।
আজ রাত ন’টায় চেম্বার বন্ধ করলেন ডাক্তার বনবিহারী। সন্ধে থেকেই যেসব পেশেন্ট তাঁর কাছে এসেছে তাদের অনেকেই বলাবলি করেছে টিভি-রেডিয়োতে নাকি বলেছে খুব জোর ঝড়-বৃষ্টি হবে আগামী চব্বিশ ঘণ্টার মধ্যে। মুখ তুলে দেখলেন আকাশে মেঘ হয়েছে। কালচে মেঘ। এখানে একবার বৃষ্টি নামলে থামতে চায় না, ক’দিন ধরে ভোগায়। কালীচরণ আর সময় পেল না দেশে যাওয়ার। ওর দেশটা যেন কোথায়? এখন নাম মনে করার চেষ্টা করেও বিফল হলেন। আজকাল চট করে পুরোনো নাম মনে পড়ে না।
সদানন্দর দোকানে এখন ভালো খদ্দের। তাঁকে দেখে এগিয়ে এল সে, ‘চেম্বার বন্ধ করেছেন? আমি তো জানতাম সাড়ে ন’টা অবধি আপনি ওখানে আছেন। চলুন।’
‘কোথায়?’
‘আমার বাড়ি।’
‘সেকী! কেন?’
‘আর বলবেন না। দুপুরে দোকান থেকে আপনাকে খাবার পাঠিয়েছি শুনে আপনার বউমার খুব খারাপ লেগেছে। আজকাল, মানে, ওই ঘটনার পরে সে বেশ মেজাজ দেখাচ্ছে কিন্তু আমি একটা কথাও বলি না। বললে যদি জেলে যেতে হয়! তা তিনি বলেছেন, এখন থেকে রাত্রে ওঁর হাতের রান্না খেয়ে তবে আপনাকে বাড়ি যেতে হবে।’ সদানন্দ হাসল।
‘অসম্ভব ব্যাপার। আমার রাতের খাওয়ার কোনও সময় ঠিক থাকে না। পেশেন্টের বাড়ি ঘুরে রাত এগারোটাও বেজে যায়। তা ছাড়া আপনার হোটেলের খাবারের একটা নির্দিষ্ট দাম ধরা আছে। সেইমতো টাকা দিতে পারব। বাড়ির খাবারের দাম কীভাবে ধরবেন?’
‘আমি অত বুঝি না ডাক্তারবাবু। যে বলেছে আপনি তার সঙ্গে কথা বলুন।’ সদানন্দর কথা শেষ হতেই ওর এক কর্মচারী এসে জানতে চাইল, ‘ক’টা অবধি দোকান খোলা থাকবে?’
‘যতক্ষণ খদ্দের বা খাবার থাকবে।’ সদানন্দ বিরক্ত হয়ে বলল।
‘কিন্তু খুব বৃষ্টি আসছে যে—!’
‘অ। দ্যাখো, বুঝে নিয়ে কাজ করো। আমি যাচ্ছি।’ বলে বনবিহারীকে বলল, ‘দোকানের খাবারের দাম যা হোক দিয়ে দেবেন। বাড়িরটার ব্যাপারে ওর সঙ্গে কথা বলবেন।’
‘তা হয় না সদানন্দবাবু। আপনি বউমাকে বুঝিয়ে বলুন। তা ছাড়া আজ দুপুরে খাওয়ার পর একটু হজমের গোলমাল হয়ে গেছে। রাত্রে কিছু না খাওয়াই মঙ্গল হবে। খুব দরকার বোধ করলে দুধ খেয়ে নেব।’ পকেটে হাত দিয়ে কুড়িটা টাকা বের করে সদানন্দের হাতে ধরিয়ে দিলেন তিনি, ‘নিতে আপত্তি করার কারণ নেই। দোকানের খাবার তো দান করার জন্যে নয়।’
রিকশায় বাড়ি ফিরে তালা খুলতে না খুলতে প্রথম ফোঁটাটা পড়ল। বনবিহারী ঘরে না ঢুকে বারান্দায় দাঁড়ালেন। বাইরে পাতলা অন্ধকার। দূরের রাস্তার আলোর কারণে ওটা ঘন হয়নি। আকাশ থেকে দু-একটা ফোঁটা এপাশে-ওপাশে পড়ছে। পড়ামাত্র মাটি নিশ্চয়ই শুষে নিচ্ছে। একটু বাদে অন্ধকারে সোঁদা গন্ধ বের হল। মাথার ওপর তাকালেন তিনি। তাতে মুখটা বাইরে বের করতে হল। টপ করে একটা ফোঁটা পড়ল কপালে। না, কোনও বিদ্যুৎ চমকাচ্ছে না।
এখন চারপাশে মাটির গন্ধ। এই গন্ধ ভারী ভালো লাগল বনবিহারীর। তারপরেই একটা বাতাস ঢেউয়ের মতো বয়ে যেতেই তিনি বাড়ির ভিতরে ঢুকে দরজা বন্ধ করে দিলেন। জামাকাপড় ছাড়ার সময় বৃষ্টিটা তেমন আওয়াজ করছিল না। মুখ-হাত ধুয়ে ফ্রিজ খুলে দেখলেন দুধের পাত্রটা অর্ধেক ভরা আছে। ওটাকে বাইরে বের করে রাখলেন। বদহজমে ঠান্ডা দুধ বেশ উপকার করে। চেয়ারে বসে মাথা নাড়লেন তিনি। নাঃ, এভাবে চলবে না। কালীচরণ যদি জেদের বশে চলে যেতে পারে তাহলে তিনিই বা কেন কাজের লোক রাখতে পারবেন না? এখানকার মানুষ তাঁকে ভালোবাসে। তিনি চাইলে এরা নিশ্চয়ই একজনকে জোগাড় করে দেবে। আর সেটা কালকেই চাইবেন।
এই সময় তাঁর মনে হল বাইরের দরজার কড়া কেউ নাড়ছে। বৃষ্টির শব্দ ছাপিয়ে আওয়াজটা কানে এল। এত রাত্রে একমাত্র পেশেন্টের লোক ছাড়া কেউ তাঁর বাড়িতে আসে না। নিশ্চয়ই কোথাও কেউ অসুস্থ হয়ে পড়েছে। অসুস্থ হওয়ার আর সময় পেল না। উঠে দাঁড়ালেন বনবিহারী। এইরকম বৃষ্টির রাতে আজকাল তিনি রোগী দেখতে বের হন না। এরকম রাতে কেউ এলেই বহুবছর আগের সেই রাতের কথা মনে পড়ে যখন তাঁকে সাইকেলে বসিয়ে জঙ্গলে নিয়ে যাওয়া হয়েছিল। সেই রাতে না গেলে তাঁর জীবনে সন্তান আসত না। শব্দটা আরও জোরালো হলে তিনি বাইরের ঘরে এসে আলো জ্বাললেন, ‘কে?’
‘ডাক্তারবাবু, আমি, আমরা!’
‘না ভাই, সকালে আসুন। এই বৃষ্টিতে আমার পক্ষে রোগী দেখতে যাওয়া সম্ভব নয়।’
‘ডাক্তারবাবু, আমি সদানন্দ, হোটেলের সদানন্দ!’
হকচকিয়ে গেলেন বনবিহারী। দ্রুত দরজা খুলে দেখলেন সদানন্দ আধভেজা হয়ে দাঁড়িয়ে আছে, ওপাশে ঘোমটা মাথায় যে রমণী সে যে ওর বউ তাতে সন্দেহ নেই।
‘কী ব্যাপার?’ কোনওমতে প্রশ্ন করলেন বনবিহারী।
‘আর বলবেন না। আমি বাড়িতে গিয়ে যখন বললাম আপনি রাতের খাবার খেতে আসবেন না তখন খেপে গিয়ে যা তা বলতে লাগল। আমিই নাকি ঠিকঠাক আপনাকে বোঝাতে পারিনি, দোষ আমার। কী বলব ডাক্তারবাবু, মেয়েছেলে যদি চোখ রাঙিয়ে কথা বলে তখন মাথায় রক্ত উঠে যায়। কিন্তু জেলে যাওয়ার ভয়ে নিজেকে অনেক কষ্টে শান্ত করে রাখলাম। আমার বাপ-ঠাকুদরা এটা করতে পারত না। তো কী বলব, শেষে বায়না ধরল, নিজের হাতে বানানো খাবার আপনাকে পৌঁছে না দিলে ও শান্তি পাবে না। এত রাত্রে লোক পাই কোথায়? আমার আবার নিশুতি নির্জন পথে একা আসতে ভয় লাগে।
ও সঙ্গে আসতে চাইল। সাইকেলে চাপিয়ে আসতে আসতেই বৃষ্টি নেমে গেল।’ সদানন্দ থামল।
‘ছি, ছি, এসব কেন করলেন? এই ঝড়-বাদলায় কেউ বের হয়?’ বনবিহারী বললেন।
ঘোমটার আড়াল থেকে কাপড়ে বাঁধা একটা পুঁটুলি বেরিয়ে এল, ‘খেয়ে নেবেন।’
‘নিশ্চয়ই খাব, একশোবার খাব। কিন্তু আপনারা আমাকে অস্বস্তিতে ফেলে দিলেন। আসুন, ভেতরে আসুন।’ পুঁটুলিটা নিয়ে বনবিহারী ভেতরের ঘরে চলে এলেন। ওটাকে খাওয়ার টেবিলের ওপর রেখে বললেন, ‘কী অন্যায় কথা। এরকম সময়ে—।’
তখনই প্রচণ্ড শব্দে কাছাকাছি কোথাও বাজ পড়ল। সদানন্দর বউ মুখে হাত চাপা দিয়েও চিৎকারটাকে থামাতে পারল না। বনবিহারী দেখলেন মেয়েটার মাথা থেকে ঘোমটা খসে গেছে, থরথর করে কাঁপছে দাঁড়িয়ে।
‘সদানন্দবাবু ওঁকে চেয়ারে বসিয়ে দিন।’
সদানন্দ স্ত্রীকে চেয়ারে বসালে বনবিহারী বললেন, ‘আহা, ভয়ের তো কিছু নেই। ঘরের মধ্যে তো বাজ পড়বে না।’
সদানন্দ হাসল, ‘বাজের আওয়াজ ও সহ্য করতে পারে না।’
‘আপনাদের নিশ্চয়ই খাওয়াদাওয়া হয়নি?’
‘না। দোকান থেকে ফিরতেই তো এই কাণ্ড!’
‘তাহলে দেরি করবেন না। তাড়াতাড়ি ফিরে যান।’ বনবিহারী বললেন।
সদানন্দ বাইরের ঘরে গিয়েই ফিরে এল, ‘চারপাশ এখন সাদা হয়ে গিয়েছে। বৃষ্টি না কমলে ডবলক্যারি করে চালানো মুশকিল হবে।’
‘এটা আপনাদের ভাবা উচিত ছিল। আর বৃষ্টিতে ভিজলে নির্ঘাত জ্বরে পড়বেন।’
সদানন্দ স্ত্রীর দিকে তাকাল, ‘এই জন্যেই বারংবার নিষেধ করেছিলাম। কথা কানে গেলে তো! সাইকেলে এখানে পড়ে থাক। চল ভিজে ভিজে হেঁটে চলে যাই।’
ততক্ষণে সদানন্দর স্ত্রী একটু ধাতস্থ হয়েছে। উঠে দাঁড়িয়ে জিজ্ঞাসা করল, ‘রান্নাঘর কোথায়?’
‘কেন?’ বনবিহারী তাকালেন।
‘বলুন।’
‘ওই ওপাশে।’
সদানন্দর বউ সেদিকে গিয়ে সুইচ অন করে আলো জ্বেলে রান্নাঘরে ঢুকে গেল একটু বাদেই একটা থালা আর এক গ্লাস জল নিয়ে বেরিয়ে এসে টেবিলে রাখল। তারপর পুঁটুলি খুলে একটু ভাত, দুটো রুটি, ডাল, ভাজা তরকারি আর মাছের ঝোলের বাটিগুলো থালার চারপাশে সাজিয়ে দিয়ে বলল, ‘বসুন।’
‘তোমরা খাওনি, আমি কী করে খাব?’
‘আপনি খেতে শুরু করুন, আমরা বাড়ি ফিরে খেয়ে নেব।’ সদানন্দ বলল।
অগত্যা খাওয়া শুরু করলেন বনবিহারী। কালীচরণের রান্না নয়, হোটেলের মশলা দেওয়া রান্না নয় কিন্তু স্বাদে অতি উত্তম। মাথা নাড়লেন খেতে খেতে।
সদানন্দর বউ বলল, ‘আমাদের ওখানে গিয়ে খেতে অসুবিধে হলে আপনার চেম্বারেই রাত ন’টার মধ্যে পাঠিয়ে দেব। কিন্তু দুপুর বেলায় কী হবে?’
বনবিহারী হাসলেন, ‘খুব ভালো হয় যদি একজন রান্নার লোক জোগাড় করে দাও।’
‘ঠিক আছে। যতদিন তাকে না পাই দুপুরের খাবারও চেম্বারে পাঠিয়ে দেব।’
‘এবার যেতে হয়।’ সদানন্দ বলল।
এঁটো হাতেই উঠে দুটো ছাতা নিয়ে এসে দুজনকে দিলেন বনবিহারী, ‘নিয়ে যাও, এতে কম ভিজবে।’
সদানন্দ খুশি হল। ওর বউ ছাতা হাতে নিয়ে বনবিহারীর দিকে তাকাল, ‘একটা কথা বলতে চাই।’
বনবিহারী চুপ করে রইলেন। সদানন্দ একটু দূরে দাঁড়িয়ে দেখল।
‘আপনি আমাকে বাঁচিয়েছেন। তারপর পুলিশের হাত থেকে রক্ষা করেছেন। কিন্তু তারপর থেকে যদি ক্রমাগত শুনতে হয় যে আমি আত্মহত্যা করলে ওকে জেলে যেতে হবে বলে সব কিছু গিলে ফেলতে বাধ্য হচ্ছেন তখন মনে হয় আপনি না বাঁচালেই ভালো করতেন।’ কথাগুলো শেষ করে দ্রুত বাইরের ঘর দিয়ে বেরিয়ে গেল সদানন্দর বউ। একটু ইতস্তত করে ছাতি নিয়ে ছুটল সদানন্দ।
খাওয়া শেষ করে বাইরের দরজা বন্ধ করতে এলেন বনবিহারী। তুমুল বৃষ্টি পড়ছে। অন্ধকারে কিছুই দেখা যাচ্ছে না। মাঝে-মাঝে বিদ্যুৎ চমকাচ্ছে। মেয়েটি এই দুর্যোগ মাথায় করে তাঁকে খাবার দিয়ে গেল! কেন? শুধু তার প্রাণ বাঁচিয়েছিলেন বলে? কৃতজ্ঞতা? মাথা নাড়লেন বনবিহারী। বোধহয় তা নয়। যেটুকু খেয়েছিল তাতে প্রাণে মারা যেত না ও। হয়তো বেশ কিছুদিন ভুগত। কিন্তু পুলিশকে সরিয়ে দিয়েছিলেন জানার পরেই ও বুঝতে পেরেছে কী ভুল করতে গিয়েছিল। সেই জানতে পারার কারণে তাঁর ভালো করার বাসনা তীব্র হয়েছে। বেচারা সদানন্দ। ইচ্ছে না থাকা সত্ত্বেও মেনে নিতে বাধ্য হচ্ছে। কিন্তু এটা আর বেশি হতে দেওয়া অনুচিত হবে। কাল থেকে খাওয়াদাওয়ার ব্যাপারে বিকল্প ব্যবস্থা করতে হবে।
দরজাটা বন্ধ করতে গিয়েও থমকে দাঁড়ালেন বনবিহারী। বৃষ্টির আড়াল ভেদ করে দুটো ঝাপসা আলো এই বাড়ির দিকে এগিয়ে আসছে। ওটা যে গাড়ির হেডলাইট তা বুঝতে কয়েক মুহূর্ত দেরি হল। এই সময়ে তাঁর বাড়িতে গাড়ি নিয়ে কে আসছে?
প্রায় নৌকোর মতো গাড়িটা তাঁর বাড়ির সামনে দাঁড়াতেই দরজা খুলে যিনি নামলেন তাঁকে চিনতে অসুবিধে হল না। থানার মেজবাবু। পরনে এখন ইউনিফর্ম নেই।
‘নমস্কার ডাক্তারবাবু। এত রাত্রে দরজা খুলে দাঁড়িয়ে, কাউকে এক্সপেক্ট করছেন নাকি?’ এ এস আই দৌড়ে বারান্দায় চলে এসে জিজ্ঞাসা করলেন।
‘বৃষ্টি দেখছিলাম। আপনি?’ বনবিহারী শীতল হলেন।
‘আর বলবেন না। বৃষ্টি-ফিস্টি দেখার মন চলে গিয়েছে। আমাকে আসতে হল আপনার কছে। বড়বাবু ঝামেলায় আছেন বলে আসতে পারলেন না।’ মেজবাবু বললেন।
‘কী ব্যাপার?’
‘আপনাকে একটু থানায় যেতে হবে।’ মেজবাবু রুমালে চুল মুছলেন।
‘কেন?’
‘বড়বাবু বললেন, একজন পেশেন্টকে দেখার জন্যে আপনাকে নিয়ে যেতে।’
‘পেশেন্ট? থানায় পেশেন্ট?’
‘আর বলবেন না। আমাদের মাথা খারাপ হওয়ার জোগাড় হয়েছে।’
‘কিন্তু আমি এরকম ঝড়-বাদলের রাত্রে পেশেন্ট দেখতে যাই না।’
‘ছেলেটাকে এখানে নিয়ে আসা যে সম্ভব নয়। গাড়িতে যাবেন, দেখবেন, তারপর চলে আসবেন। বেশিক্ষণ তো লাগবে না।’
‘না। বড়বাবুকে বলবেন কাল সকালে যেতে পারব।’
‘ডাক্তারবাবু, ছেলেটা উন্ডেড। কিন্তু ওটা কতখানি তা বোঝা যাচ্ছে না। যদি সিরিয়াস কিছু হয় তাহলে হাসপাতালে পাঠাতে হবে। না হলে ওকে নিয়ে আজই আমরা একটা রেইডে বের হব। আপনি দেখলে সিদ্ধান্ত নেবেন বড়বাবু। যদি হাসপাতালে না পাঠানো হয় আর ব্যাটা মরে যায় তাহলে বহুৎ ঝামেলায় পড়তে হবে আমাদের।’ মেজবাবু হাসলেন। হেসে পকেট থেকে সিগারেটের প্যাকেট বের করলেন।
বাধ্য হলেন বনবিহারী। দরজায় তালা লাগিয়ে খানিকটা ভিজে গাড়িতে উঠলেন তাঁর ব্যাগ নিয়ে। মেজবাবু সামনের সিটে বসে সিগারেট টানছিলেন। গাড়ি চলতে আরম্ভ করলে বনবিহারী বললেন, ‘গাড়ির কাচ নামানো যাবে না বৃষ্টির জন্যে, দয়া করে সিগারেট খাবেন না।’
‘ওঃ। সরি।’ সিগারেট বাইরে ফেলে দিলেন মেজবাবু।
বৃষ্টিতে গাড়ি চালাতে অসুবিধে হচ্ছিল ড্রাইভারের। পিচের রাস্তায় ওঠার পরও গতি বাড়াতে পারেনি। কিছুক্ষণ চলার পর বনবিহারী জিজ্ঞাসা করলেন, ‘ছেলেটি আহত হল কী করে?’
‘গুলিতে। পালাতে চেষ্টা করেছিল, পারেনি।’
‘কী করেছিল সে?’ বলেই মাথা নাড়লেন বনবিহারী, ‘ঠিক আছে।’
মেজবাবু কথা বললেন না। বনবিহারী ভেবে পাচ্ছিলেন না। এই অঞ্চলে বেশ কয়েক বছর কোনও উগ্রপন্থীর আনাগোনার কথা তিনি শোনেননি। থানায় ঢুকে ছেলেটিকে দেখে চমকে উঠলেন তিনি। বেঞ্চিতে শুয়ে থাকলেও মনে হল একে কোথাও দেখেছেন।

চেয়ার ছেড়ে উঠে দাঁড়ালেন বড়বাবু, ‘আসুন আসুন ডাক্তারবাবু! এই রাত্রে দুর্যোগের মধ্যে আপনাকে থানায় আসতে বলা অবশ্যই ঠিক নয় কিন্তু না এনে উপায় ছিল না। বসুন, বসুন।’
ছেলেটির দিক থেকে মুখ ফিরিয়ে চেয়ারে বসলেন বনবিহারী। বেশ গম্ভীর গলায় জিজ্ঞাসা করলেন, ‘বলুন!’
‘ওই যে ছেলেটি বেঞ্চিতে শুয়ে আছে, ওকে একটু পরীক্ষা করে বলুন তো কতটা আহত হয়েছে। বেশ রক্ত বেরিয়েছিল, চাপাচুপো দিয়ে বন্ধ করেছি।’ বড়বাবু হাসলেন।
‘কী হয়েছিল?’
‘যা হয়। গুলি করার অভ্যেস নেই অথচ সামনাসামনি এনকাউন্টারে গুলি চালিয়েছিল। পুলিশ আত্মরক্ষার জন্যে পালটা গুলি করে। মেরে ফেলার ইচ্ছে থাকলে মাথা বা বুকে গুলি করতে পারত। তা না করে পায়ে করেছে। থাইতে লেগেছে।’
‘এখন এরকম ঘটনা এখানে ঘটছে বলে শুনতে পাই না।’
‘সব খবর কি পাবলিকের কাছে পৌঁছায়? যাক গে, আপনি পরীক্ষা করে বলুন ওকে সঙ্গে নিয়ে জঙ্গলে রেইডে গেলে টেঁসে যাবে কিনা! আমরা ওকে বাঁচিয়ে রাখতে চাই। আবার ওর দলের লোকদের হদিস পেতে ওকে নিয়ে যাওয়াও খুব জরুরি। সেটা করতে গিয়ে যদি ফ্যাটাল কিছু হয় তাহলে—।’ মাথা নাড়লেন বড়বাবু, ‘আফটার অল আমি তো ইনহিউম্যান নই।’
অতএব বনবিহারীকে উঠতে হল। ছেলেটা চিত হয়ে শুয়েছিল। মাথা একপাশে হেলানো। ওর পাশে গিয়ে সন্দেহ দৃঢ হল। হ্যাঁ, একে তিনি দেখেছেন কিন্তু কোথায় তা মনে পড়ছে না। ছেলেটার জ্ঞান আছে কিন্তু সম্ভবত অতিরিক্ত রক্তপাতের জন্যে নিস্তেজ হয়ে গেছে। ওর ফুলপ্যান্টের একটা দিক থাই থেকে কেটে ফেলা হয়েছে। একেবারে কুঁচকির কাছাকাছি লালচে মোটা ব্যান্ডেজ বাঁধা। ব্যান্ডেজ যে রক্তের জন্যে লালচে হয়েছে তাতে কোনও সন্দেহ নেই। সতর্ক হাতে ব্যান্ডেজ খুলতে লাগলেন। পা একটু নড়াতেই তারস্বরে চিৎকার করে উঠল ছেলেটা। ওপাশে দাঁড়ানো এএসআই প্রায় বুলডগের মতো ধমক দিয়ে বললেন, ‘চোপ! গুলি ছোঁড়ার সময় মনে ছিল না?’
ছেলেটা তখন গোঙাচ্ছে, ‘ও মা, মাগো!’
বড়বাবু তাঁর চেয়ারে বসে হাসলেন, ‘যত বড় উগ্রপন্থী হোক না কেন কষ্ট হলে মাকে স্মরণ না করে উপায় নেই।’
বনবিহারী ক্ষত দেখে জিজ্ঞাসা করলেন, ‘গুলি কখন লেগেছিল?’
‘বিকেলে। এই পাঁচটা নাগাদ।’
‘গুলিটা তো ভেতরেই রয়ে গেছে বলে মনে হচ্ছে।’
‘থাকতেই পারে। বের করার কায়দা তো জানি না।’ বড়বাবু উঠে এলেন, ‘আপনি যদি বের করে দেন তাহলে কি ও আউট অফ ডেঞ্জার হবে?’
‘ওকে এখনই হাসপাতালে নিয়ে যাওয়া উচিত।’
‘আপনি পারবেন না?’
‘গুলি বের করার যন্ত্রপাতি আমার সঙ্গে নেই।’
এএসআই বললেন, ‘ভোরবেলায় নিয়ে গেলে চলবে না?’
‘আপনারা যদি ভালো বোঝেন তাই করবেন।’ বনবিহারী আবার ব্যান্ডেজটা বেঁধে দিলেন। এখনও রক্ত বন্ধ হয়নি।
‘তাহলে আপনাকে নিয়ে এসে কী লাভ হল?’ এএসআই বললেন।
শুনে মাথা গরম হয়ে গেল বনবিহারীর, ‘দেখুন ভাই, আমি একজন ডাক্তার। পেশেন্টের চিকিৎসা করাই আমার কাজ। তাকে টোপ হিসেবে কেউ ব্যবহার করতে চাইলে আমি সাহায্য করতে পারি না।’
গলার স্বর উঁচুতে উঠেছিল। বড়বাবু বললেন, ‘সরি, এভাবে ওর কথা বলা উচিত হয়নি। আপনাকে অনেক ধন্যবাদ ডাক্তারবাবু। আমি ওকে এখনই হাসপাতালে পাঠাচ্ছি।’
এ এস আই মাথা নাড়লেন, ‘অদ্ভুত ব্যাপার। এইসব দেশদ্রোহীদের বিরুদ্ধে ব্যবস্থা নিতে পুলিশ নিজের প্রাণ দিচ্ছে। আর পাবলিক দূর থেকে সমালোচনা করে যাবে। কিন্তু স্যার, এই বৃষ্টির মধ্যে ওকে হাসপাতালে পাঠাবেন কী করে? নীচের শহরে যেতে তো অসুবিধে হবে। নদীতে জল বাড়বেই।’
‘ট্রাই করো। ওর কাছ থেকে পরে অনেক খবর পাওয়া যাবে।’
বনবিহারী আবার ছেলেটিকে পরীক্ষা করলেন, ‘অজ্ঞান হয়ে গেছে।’
ঠিক তখনই ফোন বাজল। বড়বাবু রিসিভার তুলে একটু কথা বলেই বেশ উত্তেজিত হলেন, ‘দত্ত, তুমি ফোর্স নিয়ে জঙ্গলে চলে যাও। দুটো ছেলেকে এই বৃষ্টিতে জঙ্গলের পথে দেখা গেছে।’
‘গুলি করব?’
‘আঃ! অবস্থা বুঝে ব্যবস্থা করবে। ওরা যে উগ্রপন্থী তা আগেই জানছ কী করে?’ বড়বাবু বিরক্ত হলেন, ‘ভ্যান নিয়ে বেরিয়ে যাও।’
এএসআই বেরিয়ে গেলে ঘড়ি দেখলেন বড়বাবু, ‘বহুত রাত হয়ে গেছে। আমার আর একজন সাব ইন্সপেক্টরের পেট খারাপ, জ্বর। দুটো কনস্টেবলের ওপর দায়িত্ব দিয়ে ওকে হাসপাতালে পাঠাব? রিস্ক হয়ে যাবে।’
নিজের মনেই যেন কথা বলছিলেন বড়বাবু। বনবিহারী ছেলেটির মুখের দিকে তাকলেন আবার। যদি খুব ভুল না হয়—! তা কী করে হয়? সেই ছেলে তো সুন্দরবনে মামণিকে নিয়ে উধাও হয়ে গেছে। এখানে এসে গুলি খাবে কেন? কিন্তু বেশিক্ষণ গুলি শরীরে থাকলে পচন শুরু হয়ে যেতে পারে। একটু ইতস্তত করে বনবিহারী বললেন, ‘আমার রাতের ঘুমের তো দফারফা হয়ে গেছে। আপনি যদি চান তাহলে কনস্টেবলদের সঙ্গে আমি হাসপাতালে যেতে পারি।’
‘সত্যি? আপনার অসুবিধে হবে না তো?’
মিনিট পাঁচেক পরে বৃষ্টি ভেঙে জিপ চলছিল। ড্রাইভারের পাশে বসেছিলেন বনবিহারী। পেছনে দুই বন্ধুকধারীর সামনে ছেলেটিকে শোওয়ানো হয়েছিল। জিপ একটু লাফালেই যন্ত্রণায় চিৎকার করছিল সে। বনবিহারী বুঝছিলেন, বৃষ্টি ক্রমশ জোরালো হচ্ছে। সাদা হয়ে গেছে পৃথিবী যা ভেদ করে জিপের হেডলাইট বেশি দূর স্পষ্ট করতে পারছিল না। সে কারণেই গতিও বাড়াতে পারছিল না ড্রাইভার। প্রায় পঁয়তাল্লিশ মিনিট যাওয়ার পর জিপ যখন নীচের দিকে নামছে তখন রাস্তায় জল দেখা গেল। জিপ থামিয়ে ড্রাইভার বলল, ‘কী করব? এগোব?’
বনবিহারী বললেন, ‘নদী কত দূরে?’
‘বেশি দূরে না। কিন্তু তার আগেই রাস্তা ডুবে গেছে স্যার। ব্রিজটা পর্যন্ত আন্দাজে যেতে হবে। কিন্তু ওটার যা অবস্থা ফিরিয়ে নিয়ে গেলে বোধহয় মরে যাবে।’ ড্রাইভারের গলায় সহানুভূতি স্পষ্ট হল।
বনবিহারী কী বলবেন বুঝতে পারলেন না। ভুল করে জিপ যদি নদীর বুকে নেমে যায় তাহলে আর বাঁচার সম্ভাবনা নেই।
ড্রাইভার মুখ ফিরিয়ে বন্দুকধারীদের একজনকে বলল, ‘তুমি নামো ভাই। খুব ধীরে জিপের সামনে হেঁটে চলো। জল কোমরের কাছে চলে গেলে আর হাঁটবে না।
দুজন যেন শুনতে পায়নি এমন ভঙ্গিতে বসে থাকল।
ড্রাইভার চিৎকার করল, ‘কী হল? কানে যাচ্ছে না?’
একজন জবাব দিল, ‘আমি সাঁতার জানি না।’
‘কেউ তো সাঁতার কাটতে বলেনি। হাঁটতে বলেছি। নামো।’
অনেক ইতস্তত করে একজন নামল বন্দুক রেখে। জিপ থেকে দু-হাত এগিয়ে সে হাঁটছিল। বৃষ্টিতে চুপসে গেছে কয়েক সেকেন্ডের মধ্যেই। জল কখনও হাঁটু, কখনও গোড়ালির ওপর ওঠানামা করছে।
প্রায় দশ মিনিট ওইভাবে চলার পর ব্রিজের দেখা পাওয়া গেল। সেটা তখনও অটুট এবং জলের অনেকটা ওপরেই রয়েছে। ড্রাইভার বলল, ‘বাঁচা গেল।’
ওঁরা যখন হাসপাতালে পৌঁছলেন তখন রাত সাড়ে তিনটে। ইমার্জেন্সি খোলা থাকলেও বৃষ্টির কারণে ডাক্তারকে তুলতে সময় লাগল। তখনই অপারেশন করে গুলি বের করা হল। ছেলেটির পা অবশ করে কাটাছেঁড়া করা হয়েছিল তবু তার চিৎকার থামেনি। ঘুমের ইনজেকশন দিয়ে আলাদা বেডে ওকে পাঠিয়ে দেওয়ার পর লোকাল থানার পুলিশ এসে দায়িত্ব নিল। এসব শেষ হতে না হতেই পৃথিবী ফরসা হল কিন্তু রোদ উঠল না, বৃষ্টিও চলছিল সমানে।
ড্রাইভার এসে বনবিহারীকে বলল, ‘স্যার, এখন ফেরা যাবে না। যা অবস্থা তাতে মনে হচ্ছে ব্রিজের ওপাশে এক বুক জল জমে গিয়েছে। আমি বড়বাবুকে ফোন করে দিয়েছি। তিনি বললেন, আপনি যদি চান তাহলে এখানকার কোনও হোটেলে গিয়ে বিশ্রাম নিতে পারেন। টাকাপয়সা দিতে হবে না।’
বনবিহারী বললেন, ‘তার দরকার হবে না। আমি এই ওয়েটিং রুমেই আছি। তুমি ফেরার আগে আমাকে খবর দিও।’
বনবিহারী যে ডাক্তারি করেন তা ড্রাইভারের সৌজন্যে হাসপাতালের চিকিৎসকরা জেনে যাওয়ায় একটু খাতিরযত্ন পাওয়া গেল। ডাক্তারদের বিশ্রাম করার ঘরে নিয়ে গিয়ে হাসপাতালের সুপার তাঁকে চা খাওয়ালেন। একটা সময় বৃষ্টি ধরলেও জানা গেল ওপরে সমানে বৃষ্টি চলছে।
সকাল আটটা নাগাদ ছেলেটির কাছে গেলেন বনবিহারী। দুজন লোকাল থানার পুলিশ তাকে পাহারা দিচ্ছে। ওরা রাত্রেই বনবিহারীর পরিচয় জানায় কাছে যেতে আপত্তি জানাল না। বনবিহারী টুল টেনে নিয়ে ছেলেটির বিছানার পাশে বসলেন। চোখ বন্ধ করে শুয়ে আছে ছেলেটি। ওর হাত তুলে নিয়ে ঈষৎ চাপ দিতেই চোখ সামান্য খুলে গেল। বনবিহারী ওর কপালে হাত রেখে নীচু গলায় ডাকলেন, ‘এই যে! শুনতে পাচ্ছ?’
দুবার ডাকার পর চোখ খুলল ছেলেটি। ঘোলাটে চোখ। বনবিহারী বুঝলেন এখনও কথা বলার মতো অবস্থায় সে আসেনি। তিনি উঠে পড়লেন।
কিন্তু এখন বনবিহারী প্রায় সত্তরভাগ নিশ্চিত যে এই ছেলেটিই পাথরপ্রতিমাতে মামণির সন্ধানে গিয়েছিল। এত জায়গা থাকতে সে কী করে ভেবেছিল মামণিকে ওই পাথরপ্রতিমায় পাওয়া যাবে তা তাঁকে বিস্মিত করেছিল অনেক আগে। তিনি যে ওদের নিয়ে সেখানে চাকরি করতে গিয়েছেন তা কালীচরণ ছাড়া কারও জানার কথা নয়। আর এখনও তিনি বিশ্বাস করেন কালীচরণ মুখ খোলেনি।
হাসপাতালের বিশ্রাম ঘরে পৌঁছে বনবিহারী দেখলেন বৃষ্টি থেমে গিয়েছে। হালকা রোদ উঠেছে। তিনি চেয়ারে বসে মাথা নাড়লেন।
তাঁর যদি ভুল না হয়ে থাকে তাহলে এই ছেলেটি এতদিন কোথায় ছিল? আর মামণি বা এখন কোথায়? সন্তানের বয়স মাথায় রাখলে ওরা উধাও হয়ে গিয়েছিল দীর্ঘদিন আগে। এতকাল কোথায় ছিল? ছেলেটি যে তার দলের সঙ্গে সম্পর্কহীন হয়ে ছিল না তা গতকালের ঘটনা থেকে প্রমাণিত। মামণি কি ওর সঙ্গে ছিল? নাকি তাকে ত্যাগ করেছে এই ছেলেটি?
বিস্ময়ের ব্যাপার, তাঁর নতুন শহর, পাহাড়ি-জঙ্গল এলাকায় হলেও কখনও উগ্রপন্থীদের আনাগোনার কথা কেউ শোনেনি। কিন্তু ওরা জঙ্গলে ঘাঁটি তৈরি করেছিল, পুলিশের সঙ্গে সংঘর্ষ হয়েছে, এসব কিছুদিন আগেও ভাবা যেত না। মামণি কি ওই জঙ্গলে লুকিয়ে আছে? বনবিহারীর মনে তীব্র অস্বস্তি, কী করবেন ভেবে পাচ্ছিলেন না। হঠাৎ তাঁর মনে পড়ল কালীচরণের কথা। বলা কওয়া নেই কালীচরণ আচমকা দেশে যাবে বলে ছুটি চাইল কেন? আর যেদিন সে ছুটি নিয়ে চলে গেল সেই বিকেলেই পুলিশের সঙ্গে উগ্রপন্থীদের সংঘর্ষ হয়েছে এবং ওই ছেলেটি গুলিবিদ্ধ হয়েছে। কালীচরণ কি কোনওভাবে ওদের কথা জানতে পেরেছিল? ছেলেটিকে ওর চেনার কথা নয়। তাহলে মামণি যে ওই জঙ্গলে এসেছে তা টের পেয়ে ছুটি নিয়ে চলে গেল? এতক্ষণে স্পষ্ট হল বনবিহারীর কাছে। কালীচরণের আচরণের একটা ব্যাখ্যা আবিষ্কার করে তিনি আরও বিরক্ত হলেন। বেশি পাকামি। মামণি যে ওই জঙ্গলে এসেছে তা তাঁকে যদি কালীচরণ জানাত তাহলে—! থমকে গেলেন বনবিহারী। আচ্ছা, কালীচরণ জানল কী করে? সে তো বাড়ি আর বাজার ছাড়া কোথাও যায় না। উগ্রপন্থী যারা তারা নিশ্চয়ই নিজেদের অস্তিত্বের কথা জনসাধারণকে জানাবে না। তা ছাড়া বনবিহারী যে ওই শহরে আছেন তা মামণির জানার কথা নয়। তাহলে কালীচরণ কী করে ওদের খবর পাবে? এই ধন্দটা কিছুতেই যাচ্ছিল না বনবিহারীর। কিন্তু এখন তিনি নিঃসন্দেহ, ও জেনেছিল। ডাক্তার হিসেবে বনবিহারীর সুনাম আছে। সবাই তাঁর কথা জানে। যতই ওরা জঙ্গলে থাকুক, তাঁর খবর মামণিরা নিশ্চয়ই পেয়েছিল। তারপর তিনি যখন চেম্বারে থেকেছেন তখন সন্ধের অন্ধকারে বাড়িতে আসতেই পারে। তাঁর বাড়ি কোথায় তা যে কেউ ওদের বলে দেবে। কালীচরণ মামণিকে যথেষ্ট স্নেহ করত। এতকাল পরে তাকে দেখতে পেয়ে সেই স্নেহ উথলে পড়েছিল। ওরা চলে যাওয়ার পর বোধহয় ভয় পেয়েছিল। তাঁকে বলতে সাহস পায়নি। এমন হতে পারে সন্তানের কথা জানতে চেয়েছিল মামণি। তাতেই ভয় পেয়েছে কালীচরণ। মামণি যদি নিজের ছেলেকে ফিরিয়ে নিয়ে যেতে চায় তাহলে সে বাধা দিতে পারবে না। অথচ একটু একটু করে যাকে সে বড় করেছে তাকে কিছুতেই অনিশ্চিতের মধ্যে ছেড়ে দিতে পারে না কালীচরণ। এমনও হতে পারে মামণিকে এড়াতেই সে দেশে যাওয়ার নাম করে পালিয়েছে। মামণির কথা তাঁকে বললে তিনি দুশ্চিন্তায় পড়বেন বলে জানায়নি।
বনবিহারীর মনে হল কোনও প্রমাণ না থাকলেও তাঁর এই ধারণাটাই সত্যি। কিন্তু কালীচরণ যদি তাঁকে সময়মতো জানাত তাহলে হয়তো পুলিশের সঙ্গে ওদের কোনও সংষর্ঘ হত না। তিনি যেমন করেই হোক যোগাযোগ করে ওদের বলতেন এই এলাকা থেকে চলে যেতে। এই ছেলেটিও গুলিবিদ্ধ হত না।
‘স্যার!’ ড্রাইভার এসে দাঁড়াল সামনে, ‘চলুন, এখন এখানে বৃষ্টি নেই, হয়তো নদীর জল কমে গেছে।’
‘চলো।’ বনবিহারী উঠলেন।
জিপের ইঞ্জিন চালু করে ড্রাইভার জিজ্ঞাসা করল, ‘ছেলেটা বেঁচে যাবে তো?’
‘হ্যাঁ।’
‘আচ্ছা, ওরা পুলিশ মারে কেন বলুন তো? ওরা কী চায়?’
অবাক হলেন বনবিহারী। পুলিশের জিপের ড্রাইভার তাঁকে এই প্রশ্ন করছে? উত্তরটা তো ওর অজানা নয়। তিনি মাথা নাড়লেন, ‘জানি না। ওই ছেলেদের সঙ্গে আমার কোনও যোগাযোগ নেই।’
‘আপনার মতো মানুষের থাকবে না কিন্তু দেশের অনেক বড়লোক নাকি ওদের পেছনে আছে। কী যে লাভ হয়! আর আপনি যদি ভাবেন শুধু ছেলেরা ওই দলে আছে তাহলে ভুল করবেন। কাল আমাদের ভ্যানের ড্রাইভার বলছিল ওই দলে মেয়েও আছে।’ ড্রাইভার নীচু গলায় খবরটা দিল।
সোজা হয়ে বসলেন বনবিহারী। তাঁর খুব ইচ্ছে হচ্ছিল সেই ভ্যান ড্রাইভারের সঙ্গে কথা বলতে। মামণির চেহারার বর্ণনা দিলে সে কি বলতে পারবে তাকে সংঘর্ষের সময় দেখেছে কিনা? নিজেকে সামলে নিলেন তিনি। এই যে কিছুক্ষণ আগে তিনি ভাবছিলেন, কালীচরণ খবর দিলে ছেলেটির পায়ে গুলি লাগত না, সেটা কি ঠিক কাজ হত? পুলিশ জানলে তাঁকেই অপরাধীকে সাহায্য করার অভিযোগে গ্রেপ্তার করত! না, তিনি কখনওই উগ্রপন্থীদের সমর্থন করেন না। কিন্তু মামণির কথা শোনার পর মনটা কীরকম নরম হয়ে যাচ্ছে তাঁর।
পাহাড়ি নদীর চরিত্র বিচিত্র। বৃষ্টির সময় জল যেমন দ্রুত বেড়ে গিয়েছিল, বৃষ্টি ধরলে সেটা কমে যেতে সময় লাগেনি। জিপ ব্রিজ পেরিয়ে এল স্বচ্ছন্দে। কিন্তু ওপরে এসে দেখা গেল এদিকটায় বৃষ্টি হয়েই চলেছে। প্রবাদটার কথা মনে পড়ল। এখানে বৃষ্টি নামলে সহজে থামতে চায় না।
বাড়ির সামনে জিপ থেকে নেমে পড়লেন বনবিহারী। তাঁর শরীর আর পারছিল না। সারারাত জেগে মাথা ঘুরছিল। দরজার তালা খুলে ভেতরে ঢুকে মনে হল বেশ খিদে পেয়েছে। উঠোনের দিকের দরজাটা খুলে রান্নাঘরের দিকে যেতে গিয়ে তিনি থমকে দাঁড়ালেন। মনে হল, কেউ যেন তাঁকে দেখতে পেয়ে দ্রুত সরে গেল।

বনবিহারী থমকে গেলেন। না, তিনি ভুল দেখেননি। কিন্তু এই বন্ধ বাড়িতে মানুষ ঢুকল কী করে? ওপাশে উঠোনের শেষে পাঁচিলে একটা দরজা অবশ্য আছে কিন্তু সেটা তো সবসময় ভেতর থেকে বন্ধ রাখা হয়! তিনি এগিয়ে গিয়ে উঠোনে পা দিলেন। পাঁচিলটার কাছে গিয়ে সন্দেহ দৃঢ হল। দরজাটা ভালো করে ভেজানো। ছিটকিনি এবং খিল দেওয়া নেই।
বনবিহারী বুঝলেন যাকে সরে যেতে দেখেছেন সে নিঃসন্দেহে কালীচরণ। তাঁকে আসতে দেখে লজ্জায় সরে দাঁড়িয়েছে। এমন হতে পারে ব্যাটা কোথাও যায়নি। উঠোনের দরজা খুলে রেখে তাঁকে চাবি পৌঁছে দিয়ে চলে যাওয়ার ভান করে বাড়ি ফিরে এসেছে। তিনি ভেতরের বারান্দায় উঠে এসে চেঁচিয়ে ডাকলেন, ‘কালীচরণ!’
কোনও সাড়া পাওয়া গেল না। মেজাজ আরও গরম হয়ে গেল তাঁর। আরও গলা তুলে বললেন, ‘কালীচরণ, আমি এসব বরদাস্ত করব না!’
তারও জবাব না পেয়ে তিনি ঘরের দিকে এগোতেই চমকে গেলেন। দরজার পাশে জড়সড়ো হয়ে মাথা নীচু করে দাঁড়িয়ে আছে মামণি। চেহারা খুব খারাপ হয়ে গেছে। রোগা, কালচে। পরনের শার্ট-প্যান্ট যে বহুকাল কাচা হয়নি তা বুঝতে অসুবিধে হল না। স্নানও বোধহয় ইদানীং করেনি।
‘একি! তুমি? এখানে কী করে এলে?’
মামণি মুখ তুলল। তোলামাত্র চোখ উপচে জল গড়িয়ে এল দুই গালে। তারপর মুখ নামিয়ে নিল। যে মেয়ে কথা বলতে পারে না তার কাছ থেকে উত্তর পাওয়া যাবে না। এখন হাতে কলম-কাগজ ধরিয়ে দিলেও যে ও লেখার মানসিকতায় নেই তা বুঝতে পারলেন বনবিহারী। আর কোনও প্রশ্ন না করে সোজা নিজের ঘরে চলে এসে সশব্দে চেয়ারে বসে পড়লেন তিনি। হঠাৎই যেন খুব কাহিল লাগছিল নিজেকে। পেছনে হেলান দিয়ে চোখ বন্ধ করলেন তিনি। এই মেয়ে বাড়িতে কী করে এল? কেন এল?
দরজায় শব্দ হলেও চোখ খুললেন না বনবিহারী। বুঝতে পারলেন তাঁর পায়ের পাশে মেঝের ওপর এসে বসল মামণি। বসে তাঁর হাঁটুতে গাল রাখল। তারপর কিছুক্ষণ নড়াচড়া নেই। বনবিহারী বুঝতে পারছিলেন না এখন তিনি কী করবেন। মেয়েটার ভাবভঙ্গি দেখে মনে হচ্ছে, এতগুলো বছরের ব্যবধান কিছুই নয়, ও যে চোরের মতো পালিয়ে গিয়েছিল সেই ছেলেটার সঙ্গে, যাওয়ার আগে তাঁর কথা দূরে থাক, নিজের সন্তানের কথাও ভাবেনি, সেসব যেন কোনও অপরাধ নয়!
কিন্তু এভাবে কতক্ষণ বসে থাকা যায়? উত্তেজিত হওয়ায় খিদের বোধটাই চলে গিয়েছিল, এখন সেটা ফিরে আসছে। বনবিহারী বললেন, ‘দয়া করে সরে বসো।’
মামণি যেন শুনতেই পেল না। একটু অপেক্ষা করে বনবিহারী ওর মাথাটা সরিয়ে উঠে পড়লেন। সোজা রান্নাঘরে ঢুকে ফ্রিজ খুললেন। কয়েকটা পাত্রে তরকারি, মাছের ঝোল রেখে গেছে কালীচরণ। সকালে ওগুলো খাওয়ার ইচ্ছে হল না। প্যাকেট খুলে পাঁউরুটি বের করে ভাবলেন টোস্ট করে নেবেন। তখন ফ্রিজের নীচে ডিম দেখতে পেলেন। ডিম সেদ্ধ আর টোস্ট খেলেই আপাতত চলে যাবে। গ্যাস জ্বেলে বড় বাটিতে জল ঢেলে বসিয়ে দিলেন তিনি। তখনই মনে পড়ল, মেয়েটাকে দেখেই বোঝা যাচ্ছে না খেয়ে আছে। এসেই যখন পড়েছে তখন ওকে না দিয়ে তিনি একা খাবেন কী করে। এই সময় মামণি রান্নাঘরের দরজায় এল। তাঁকে যা বলতে চাইল তা গোঙানি ছাড়া অন্য মানে তৈরি করল না। তিনি বুঝতে পারছেন না বুঝে মামণি ঢুকে পড়ল ঘরের ভেতরে। তারপর তাঁর হাত ধরে টেনে বাইরে বের করে দিয়ে ফিরে গেল। বনবিহারী বুঝলেন ও নিজে খাবার তৈরি করতে চায়। সমস্যা বাড়িয়ে লাভ নেই ভেবে তিনি বললেন, ‘টোস্ট আর ডিম সেদ্ধ, তোমার জন্যেও করবে।’ মামণি তাঁর দিকে পেছন ফিরে ছিল, কোনও প্রতিক্রিয়া দেখাল না।
এখন স্নান করে নিলে ভালো লাগবে। জামাকাপড় নিয়ে বনবিহারী বাথরুমে ঢুকলেন। আজ সকালে চেম্বারে যাওয়া হল না। অনেক পেশেন্ট এসে ফিরে যাবে। কিন্তু তাঁর কিছু করার নেই। এত ক্লান্তি নিয়ে তিনি মন দিয়ে পেশেন্টদের দেখতে পারবেন না। বরং বিকেলে একটু তাড়াতাড়ি গিয়ে কাজ শুরু করবেন।
কিন্তু যখন এই বাড়ি থেকে বেরুবেন তখন মামণিকে একা রেখে যেতে হবে। সেটা কি ঠিক হবে? এখন আর ওকে বিশ্বাস করা যাচ্ছে না। তিনি বাড়ি থেকে বেরিয়ে গেলে সে তার সঙ্গীসাথিদের ডেকে এনে খাওয়াতে পারে। রাত্রে যদি ভেতরের কোনও জায়গায় আশ্রয় দেয় তাহলে তিনি জানতেও পারবেন না। পুলিশ যদি তাদের তাঁর বাড়ি থেকে আটক করে তাহলে আর দেখতে হবে না। বাকি জীবনটা জেলে পচতে হবে তাঁকে। ওর সঙ্গীসাথিরা জঙ্গলে অভুক্ত অবস্থায় লুকিয়ে আছে। এরকম আশ্রয়ের সুযোগ পেলে বর্তে যাবে। কী করা যায়!
মেয়েটার যে চেহারা হয়েছে তাতে স্পষ্ট খুব কষ্টে ছিল। সন্তান জন্ম নেওয়ার পর ওর শরীর বেশ সুন্দর হয়ে গিয়েছিল। কী লাভ হল ওর চলে গিয়ে! আচ্ছা, ওর মা এখন কোথায়? নাঃ, এসব নিয়ে মাথা ঘামাবেন না তিনি। খাওয়াদাওয়ার পর ওকে বলবেন চলে যেতে। দুষ্ট গরুর চেয়ে শূন্য গোয়াল ঢের ভালো।
স্নান সেরে বেরিয়ে এসে আয়নার সামনে দাঁড়িয়ে চুল আঁচড়াবার সময় মনে হল শরীর একটু স্বাভাবিক হয়েছে। দরজায় মামণি এসে কিছু বলার চেষ্টা করল। তাকালে ইশারা করল খাওয়ার জন্যে। খাওয়ার টেবিলে চারটে স্যাঁকা পাঁউরুটি আর একটা ডিম সেদ্ধ প্লেটের ওপর রেখেছে মামণি। রুটির কিছু জায়গা কালচে হয়ে গেছে পুড়ে যাওয়ায়। সেদ্ধ ডিমের খোসা ছাড়াবার সময় সাদা অংশের কিছুটা উড়ে গেছে। দেখলেই বোঝা যায়, যে রান্নাঘরে নিয়মিত যায় না বা রান্না সম্পর্কে কোনও আগ্রহ নেই এগুলো তার তৈরি। আর একটা প্লেট টেনে নিয়ে দু-পিস পাঁউরুটি তুলে নিলেন বনবিহারী। কিছু না মাখিয়ে স্যাঁকা রুটি খেতে অসুবিধে হয় না কিন্তু একটু নুন ছাড়া ডিম সেদ্ধ যে সুস্বাদু হয় না তা বোধহয় এই মেয়ে জানে না। টেবিলে নুন-গোলমরিচ রাখা ছিল। কালীচরণ সেগুলো কোথায় সরিয়েছে কে জানে। বনবিহারী রান্নাঘর থেকে এক চামচ নুন এনে প্লেটে ঢেলে জিজ্ঞাসা করলেন, ‘তোমার নিশ্চয়ই খুব খিদে পেয়েছে, খেয়ে নাও।’
রান্নাঘর থেকে আরও চারটে পাঁউরুটির সঙ্গে বনবিহারীর তুলে দেওয়া দু-পিস প্লেটে নিয়ে বসল মামণি। বনবিহারী লক্ষ করলেন ও ডিম নেয়নি। তিনি জিজ্ঞাসা করলে মামণি মাথা নাড়ল, অর্থাৎ খাবে না। বনবিহারী রান্নাঘর থেকে একটা চামচ আর জেলির শিশি এনে সামনে রাখলেন, এটা মাখিয়ে খাও। শুকনো রুটি খাওয়া যায় না।’ মামণির ঠোঁটে হাসি ফুটল। শিশি খুলল সে।
বনবিহারী এবার নিজে চা বানালেন। দু-কাপ। একটা কাপ মামণির সামনে রাখতেই সে গরম চায়ে চুমুক দিয়ে ‘উঃ’ বলল।
চা খেতে খেতে মেয়েটাকে ভালো করে দেখলেন। গলায়, হাতে গুড়ি গুড়ি ঘামাচির মতো র‍্যাশ বেরিয়েছে। জিজ্ঞাসা করলেন, ‘কতদিন স্নান করোনি?’
মামণি দুটো আঙুল তুলে দেখাল। ওটা দু-মাস হবে, দুদিন অস্নাত থাকলে এরকম চেহারা হয় না, চামড়াতেই তা বোঝা যাচ্ছে।
চা খেতে খেতে ওর খাওয়া দেখলেন। গোগ্রাসে খেয়ে বোতল থেকে অনেকটা জল গলায় ঢেলে চোখ বন্ধ করে মাথা নাড়ল মামণি। তারপর চায়ে চুমুক দিল।
এবার বনবিহারী জিজ্ঞাসা করলেন, ‘এই কয়বছর কীরকম কাটালে?’
‘কাঁধ ঝাঁকাল মামণি। চায়ে চুমুক দিল আবার।
‘আমরা যে এখানে আছি তা জানলে কী করে?’
সঙ্গে সঙ্গে মুখে হাসি ফুটল, মাথা দোলাতে লাগল সে। যেন, গোপন তথ্য ফাঁস করব না।
একটি বোবা মানুষকে জেরা করার কোনও মানে হয় না। যে কথা বলতে পারে না সে জবাব দেবে কী করে! অবশ্য কাগজে লিখে সেটা দিতে পারে কিন্তু ওকে দেখে মনে হচ্ছে সেই ইচ্ছেটাই নেই।
বনবিহারী সরাসরি জিজ্ঞাসা করলেন, ‘তুমি কখন যাবে?’
এবার মুখ তুলল মামণি। তারপর ধীরে ধীরে মাথা নাড়ল যার অর্থ, যাবে না।
‘না। তোমার এখানে থাকা চলবে না। আমাকে না বলে, খুব অপমান করে যার সঙ্গে চলে গিয়েছিলে তার সঙ্গে তো এতদিন দিব্যি ছিলে। হঠাৎ ভূতের মতন উদয় হয়ে যদি বলো এখানে থাকবে তা মেনে নিতে পারছি না। একটু পরে বাথরুমে গিয়ে ভালো করে স্নান করো। আমি নতুন সাবান বের করে দিচ্ছি। ভরদুপুরে এই এলাকা একদম ফাঁকা হয়ে যায়। তখন বেরিয়ে গেলে কেউ দেখতে পাবে না।’ গম্ভীর গলায় বললেন বনবিহারী।
দ্রুত মাথা নেড়ে ‘না’ বলতে লাগল মামণি।
হঠাৎ মাথায় ভাবনাটা আসতেই বনবিহারী জিজ্ঞাসা করলেন, ‘তোমাকে কি কালীচরণ এ বাড়ির খবর দিয়েছে?’
কয়েক মুর্হূত ভাবল মামণি, তারপর মাথা নেড়ে ‘হ্যাঁ’ বলল।
‘বাঃ। তার সঙ্গে কোথায় দেখা হল?’
উত্তর দিল না সে। বনবিহারী চেয়ার ছেড়ে উঠে একটা সাদা কাগজ আর ডটপেন এনে ওর সামনে রেখে জিজ্ঞাসা করলেন, ‘কী করে দেখা হল?’
অত্যন্ত অনিচ্ছায় মামণি লিখল, ‘বাজারে।’
‘তুমি বাজারে এসেছিলে? পুলিশ ধরতে পারে জেনেও এসেছিলে?’
মাথা নাড়ল মামণি। তারপর লিখল, ‘কালীচরণ আমাকে বাঁচায়। লুকিয়ে নিয়ে আসে এখানে। ও পালিয়ে যায় জঙ্গলে।’
‘ও মানে, সেই ছেলেটা যে তোমাকে ভাগিয়ে নিয়ে গিয়েছিল?’
মামণি লিখল, ‘আমি নিজেই গিয়েছিলাম।’
‘এখন দয়া করে নিজে এখান থেকে চলে যাও। আমি চেম্বারে যাওয়ার আগেই এখান থেকে যাবে। তোমার জন্যে পুলিশের হাতে আমি পড়তে চাই না।’
হঠাৎ মামণি লিখল, ‘আমার ছেলে কোথায়?’
লেখাটা দেখে একটু থিতিয়ে গেলেন বনবিহারী। তারপর বেশ জোরে বললেন, ‘যে মা ওইটুকুনি শিশুকে অবহেলায় ফেলে যায় তার কোনও অধিকার নেই এতদিন পরে এসে ওই প্রশ্ন করার। ও জানে ওর মা মরে গেছে।’
মামণি লিখল, ‘মিথ্যে কথা। মা না, বাবা মরে গেছে।’
‘মা-ও। তুমি তাকে দেখলে চিনতে পারবে? পারবে না? তাকে আমি যেভাবে মানুষ করছি তা তোমার খামখেয়ালিতে নষ্ট হতে দেব না।’ নিজের ঘরের দিকে এগোলেন বনবিহারী, ‘আমার বাড়িতে তোমার জায়গা নেই।’
নিজের ঘরে ঢুকে মনে পড়ল সাবান দেওয়ার কথা। ওর শরীরে যদি খারাপ ধরনের চর্মরোগ হয়ে থাকে তাহলে—! কিন্তু মত বদলালেন তিনি। তাঁর ব্যবহার করা সাবান যদি ও ব্যবহার করে তো করুক। ওটা ফেলে দিলেই হবে। নতুন সাবান ওকে দেওয়ার কোনও দরকার নেই। শুয়ে পড়লেন তিনি।
এখন বুঝতে পারছেন কালীচরণ কেন ছুটি নিয়ে পালিয়েছে। সে বুঝতে পেরেছিল মামণিকে বেশিদিন এই বাড়িতে তাঁর চোখের আড়ালে রাখতে পারবে না। তাই ধরা পড়ে গেলে তিনি তার কী দুরবস্থা করবেন তা আন্দাজ করে আগেভাগে চলে গেছে। কিন্তু মেয়েটাকে এত স্নেহ দেখাল কেন সে? সন্তানকে কালীচরণ খুব ভালোবাসে। যে মা সন্তানকে এক কথায় ছেড়ে গিয়েছিল তাকে আশ্রয় দেওয়াটা কি স্বাভাবিক? আর বাজার থেকে মামণিকে এখানে নিয়ে আসার পথে পুলিশ তো মামণির সঙ্গে ওকেও ধরতে পারত? এত বড় ঝুঁকি নিল? হঠাৎ বনবিহারীর মনে হল কালীচরণ কাছেপিঠে কোথাও আছে যেখানে থাকলে এখানকার খবর সে পাবে। ওর কোথাও যাওয়ার জায়গা ছিল না, যাবে কোথায়?
গতরাত জাগার ক্লান্তি, উত্তেজনা যে অবসাদ তৈরি করছিল তাতে চোখ বুজে গেল বনবিহারীর। যখন ঘুম ভাঙল তখন বেলা দুটো। ঘুম ভাঙতেই খিদে পেল। দুপুরের খাওয়ার কী ব্যবস্থা হবে? সেই সময় বাইরের দরজায় শব্দ হল। তিনি উঠে ভেতরের ঘরে এসে বুঝলেন মামণি বাথরুমে স্নান করছে। তাড়াতাড়ি বাথরুমের দরজার সামনে গিয়ে চাপা গলায় বললেন, ‘আমি না বলা পর্যন্ত জলের শব্দ করবে না। বাথরুম থেকে বের হবে না। বাইরের লোক এসেছে।’
তারপর দুটো ঘর পেরিয়ে দরজা খুললেন। তিনি অবাক। সদানন্দর বউ দাঁড়িয়ে আছে টিফিন ক্যারিয়ার হাতে নিয়ে। পেছনে রিকশা। তিনি বললেন, ‘একী!’
‘দোকানে খুব ভিড় বলে সে আসতে পারল না। তার জন্যে অপেক্ষা করে করে বেশ দেরি হয়ে গেল। অনেকক্ষণ না খেয়ে আছেন, আমাকে ক্ষমা করবেন।’
সদানন্দর বউ বাইরের ঘরের টেবিলের ওপর টিফিন ক্যারিয়ার রাখল।
‘এভাবে আমাকে লজ্জায় ফেলার কোনও কারণ আছে? ছি ছি ছি। এই দুপুরবেলায় এতটা পথ এসেছ আমাকে খাবার দিতে!’
সদানন্দর বউ হাসল, ‘আমি চললাম।’ তারপর হন হন করে বাইরে বেরিয়ে রিকশায় উঠল। রিকশাটা চলে গেল। দরজা বন্ধ করে ওটা খাবারের টেবিলে রেখে বাথরুমের কাছে গিয়ে স্নান শেষ করতে বললেন তিনি।
সদানন্দর স্ত্রী হয়তো মন থেকে করছে কিন্তু তাঁর পক্ষে খুব অস্বস্তিকর হয়ে উঠেছে। এটা ঠিক, এখন খাবারটা আসায় দারুণ উপকার হল কিন্তু রিকশা ভাড়া দিয়ে এতসব করা কি সদানন্দর পছন্দ হবে? এ বিষয়ে পরে কথা বলতে হবে।
স্নান করে ওই ময়লা শার্ট-প্যান্ট পরে থাকা সত্ত্বেও মেয়েটাকে আগের থেকে অনেক তাজা দেখাচ্ছিল। বনবিহারী বললেন, ‘বসে পড়ো। খুব খিদে পেয়েছে।’
তিনটে বাটি। একটাতে ভাত এবং অনেকগুলো পটল ভাজা। দ্বিতীয়টিতে সবজি দিয়ে রান্না ডাল, তৃতীয়টিতে অনেকটা মুরগির মাংসের সঙ্গে ঝোল। চমৎকার গন্ধ বের হচ্ছিল। যা আছে তা দুজনের পক্ষে যথেষ্ট। সদানন্দর বউ কি ভেবেছে দুপুরবেলায় তিনি দুজনের খাবার খান!
মামণি ইশারায় জিজ্ঞাসা করল, কোত্থেকে এসব এল?
বনবিহারী আঙুল তুলে ওপর দিকটা দেখালেন।
খাবার শেষ করার পর বনবিহারী বুঝলেন তাঁর পেট ভরে গেলেও মামণির আরও দরকার ছিল। বেশিদিন না খাওয়ার পর খেতে বসলে বেশি খাওয়া যায় না। কিন্তু এই মেয়েটার ক্ষেত্রে তা উলটো দেখছেন।
হাতমুখ ধুয়ে আসার পর তিনি বললেন, ‘মিনিট পনেরো বিশ্রাম করো। খেয়েই বেরুতে হবে না। তারপরে চলে যাও। আমি দরজা বন্ধ করে বিশ্রাম নেব।’
নিজের ঘরে চলে এলেন তিনি। লোকে বলে, কোকিল নাকি কাকের বাসায় ডিম পেড়ে যায়। কাক তা দিয়ে সেটা থেকে বাচ্চা বের করে। ব্যাপারটা এখনও বিশ্বাসযোগ্য মনে হয় না তাঁর। প্রথমত, কাক বাসা তৈরি করে ডিম পেড়েছে জেনে কোকিল গর্ভবতী হবে এবং ডিম পাড়বে এটা কী করে সম্ভব! দ্বিতীয়ত, ডিমের ওপর থেকে মা-কাক কখনই সরে যায় না। তিনি দেখেছেন অন্য কাক এসে মা-কাককে খাওয়ায়। যদি বা মা-কাক বাসা ছেড়ে কিছুক্ষণের জন্যে অন্যত্র যায় তাহলে অন্য কাকরা বাসার কাছে থাকে। কোকিলের পক্ষে তাদের নজর এড়িয়ে আসা সম্ভব নয়। যদি তাও হয় তাহলে ডিম ফুটে বাচ্চা বের হওয়ার পরে মা কাক পার্থক্য বুঝতে পারবে এবং কোকিলছানাকে মেরে ফেলবে। সেক্ষেত্রে পৃথিবীতে কোনও কোকিলই থাকবে না। ফাল্গুন-চৈত্র তো বটেই অন্য শুকনো ঋতুতেও এখানে এত কোকিল ডাকে যে এই থিওরি সত্যি বলে বিশ্বাস করা যায় না। কিন্তু মামণি কোকিলের মতো বাচ্চা হওয়ার পরে উধাও হয়ে গিয়েছিল। কাকের বাসায় কোকিলছানা যদি বেঁচেও থাকে তাহলে তার সঙ্গে কোকিল মায়ের কোনও সম্পর্ক থাকে না। গুজব বিশ্বাস করলে বুঝতে হবে কোকিল মায়ের মনে সন্তানস্নেহ নেই। নাঃ, তিনি কিছুতেই মেনে নিতে পারবেন না মামণিকে। দরকার হলে কিছু টাকা দিতে পারেন যাতে কোথাও চলে যেতে পারে।
আধঘণ্টা পরে তিনি ভেতরের ঘরে গিয়ে দেখলেন মামণি একমনে কিছু লিখে যাচ্ছে। তিনি বললেন, ‘কী হল, পনেরো মিনিট বলেছিলাম, আধঘণ্টা হয়ে গেছে।’
মামণির সামনে অনেকগুলো কাগজের টুকরো। তার একটা এগিয়ে দিল সে। বনবিহারী পড়লেন, ‘আমি এখানে থাকতে এসেছি।’
সঙ্গে সঙ্গে বনবিহারী চেঁচিয়ে বললেন, ‘অসম্ভব।’
এবার দ্বিতীয় কাগজ এগিয়ে দিল মামণি, ‘আমাকে তাড়িয়ে দেবেন না।’
‘যখন চলে গিয়েছিলে, তখন মনে ছিল না? আমি যতই করি, কখনও ছেলেটাকে মায়ের স্নেহ দিতে পারিনি। সারাজীবন ওকে বঞ্চিত করলে তুমি!’
তৃতীয় কাগজ এগিয়ে দিল মামণি, ‘আমি ভুল করেছিলাম। ক্ষমা চাইছি।’
‘কবে ভুল বুঝলে? এতদিন লাগল? না, তুমি চলে যাও।’
চতুর্থ কাগজ, ‘কেন যাব?’
‘কারণ তুমি ওই ছোকরার জন্যে ছেলেটাকে বঞ্চিত করেছ।’
‘পঞ্চম কাগজ, ‘কিছু মনে করবেন না, তার জন্যে আপনি দায়ী।’
‘আমি? তোমার পালিয়ে যাওয়ার জন্যে আমি দায়ী?’ বেশ হকচকিয়ে গেলেন বনবিহারী। এবার ছয় নম্বর কাগজ এগিয়ে দিল মামণি, ‘আপনার সঙ্গে আমার সম্পর্ক ঠিক কী ছিল বুঝতে পারিনি। আপনি অবিবাহিত, যথেষ্ট বয়স হলেও বৃদ্ধ হননি। আমি বাচ্চার মা হলেও শরীরের চাহিদা হত। আপনি সাধু-সন্ন্যাসীর মতো ব্যবহার করতেন। না করলে আমি কোথাও যেতাম না।’

পায়ের নীচের মাটি যদি উথালপাথাল হত, আকাশ যদি মাথার ওপর ভেঙে পড়ত তাহলে বোধহয় এভাবেই অসাড় হয়ে যেতেন বনবিহারী। তাঁর চোয়াল ধীরে ধীরে শক্ত হল। মনে হল এরকম একটা আজগুবি কারণ দেখিয়ে মেয়েটা নিজের সব দোষ আড়াল করতে চায়। ঘুরে ওর গালে সজোরে চড় মারলে চালাকি বের হয়ে যাবে। কিন্তু বনবিহারী চড় মারতে পারলেন না।
একটা গাড়ির শব্দ জানান দিয়ে বাড়ির সামনে থামতেই বনবিহারী চাপা গলায় বললেন, ‘ভেতরের ঘরে যাও। দয়া করে আমাকে ডুবিও না। যাও।’
মামণি দ্রুত চলে যাওয়ামাত্র দরজায় শব্দ হল। বনবিহারী এগিয়ে গিয়ে সেটা খুলতেই দেখলেন থানার বড়বাবু দাঁড়িয়ে হাসছেন, ‘আপনাকে ধন্যবাদ জানাতে এলাম।’
‘ওঃ।’ বনবিহারী গম্ভীর হলেন।
‘ছেলেটার অবস্থা কেমন দেখলেন?’
মাথা নাড়লেন বনবিহারী, ‘ওর কপাল।’
‘অর্থটা বোধগম্য হল না।’ বড়বাবুর চোখ ছোট হল।
‘দেখুন, ওর কপালে যা লেখা আছে তাই হবে। আমি নিজে ভাগ্যে বিশ্বাস করি না। কিন্তু ওর ক্ষেত্রে এখন আর কোনও উপায় নেই। হয় মরে গিয়ে বেঁচে যাবে, নয় বেঁচে গেলে জেলে পচতে হবে।’ বনবিহারী বললেন, ‘ভেতরে আসুন।’
‘না। আপনি কী চান? ও মরে যাক?’
‘আমার চাওয়ার ওপর কি ওর ভাগ্য নির্ভর করছে?’
‘কিছু মনে করবেন না, আপনার কথায় যেন অন্যরকম সুর পাচ্ছি।’
‘এসব দেখতে আমার ভালো লাগছে না। এরা চোর-ডাকাত নয়। এত বড় দেশ ভারতবর্ষে কখনও বিপ্লব সম্ভব নয় তা নিশ্চয়ই ওদের জানা। তবু কী কারণে জীবন নষ্ট করছে আমি ভেবে পাই না।’
‘আপনি ওদের বোঝান না। বুঝিয়ে স্বাভাবিক জীবনে ফিরিয়ে আনুন।’
হেসে ফেললেন বনবিহারী, ‘আমার কথা তারা শুনবে কেন? তা ছাড়া আমি তাদের পাব কোথায়? ওদের সন্ধানে জঙ্গলে জঙ্গলে ঘোরা তো সম্ভব নয়। আর ঘুরলে আপনাদের চর ভেবে আমাকে মেরে ফেলবে।’
‘হুঁ! যাক গে, আপনি নিশ্চয়ই খুব ক্লান্ত। বৃষ্টির মধ্যে সারারাত না ঘুমিয়ে কাটিয়েছেন। বিশ্রাম করুন। ও হ্যাঁ, আপনার বাড়িতে যে লোকটি কাজ করে তার নাম তো কালীচরণ, তাই না?’ ফিরে যেতে গিয়েও ঘুরে দাঁড়ালেন অফিসার।
‘হ্যাঁ।’
‘সে কি আর কাজ করে না?’
‘ছুটি নিয়েছে দেশে যাবে বলে।’
‘ওর দেশ কোথায়?’
‘তা আমি জানি না। এর আগে কখনও গিয়েছে কিনা মনে পড়ছে না।’
‘ফরেস্টের লাগোয়া বস্তিতে সে ঘর ভাড়া করে আছে। এইসব অঞ্চলে নতুন লোক ঘর ভাড়া করলে আমরা তার সম্পর্কে খোঁজখবর করি। আচ্ছা, চলি।’ অফিসার এবার গাড়িতে উঠে বসলেন, গাড়ি চলে গেল।
হঠাৎ শীত করতে লাগল বনবিহারীর। কালীচরণ কোথাও না গিয়ে ফরেস্টের পাশের বস্তিতে ঘর ভাড়া করে আছে। কেন? বস্তির ঘর মানে চ্যাটাইয়ের দেওয়াল আর খড়ের ছাউনি! হঠাৎ ওরকম কষ্ট করার সাধ হল কেন? তার পরেই কথাটা মাথায় এল। আজ থানার বড়বাবু তাঁকে নিছক ধন্যবাদ জানাতে আসেননি, এসেছেন সতর্ক করতে। পুলিশের সন্দেহের খাতায় তাঁর নাম যে উঠে গেছে সেটা ইঙ্গিতে বুঝিয়ে দিলেন, নইলে কালীচরণের প্রসঙ্গ ওভাবে তুলতেন না। বনবিহারী অনুমান করলেন এখন থেকে পুলিশ তাঁর ওপর কড়া নজর রাখবে। এমন কোনও কাজ নিজে তো করাই যাবে না, অন্যকেও জেনেশুনে করতে দেবেন না যা তাঁর বিরুদ্ধে যেতে পারে।
দরজা বন্ধ করে শোওয়ার ঘরে চলে আসামাত্র মামণি সেখানে হাজির হল। তাকে আড়চোখে দেখেও দেখলেন না বনবিহারী। তিনি টেবিলের সামনে চেয়ার টেনে বসতেই মেয়েটা পাশে এসে দাঁড়িয়ে একটা চিরকুট এগিয়ে দিল। ভাঁজ খুললেন তিনি, ‘আমি আর কোথাও যাব না।’
মাথা নাড়লেন বনবিহারী, ‘না। পুলিশ সন্দেহ করছে। তুমি এখানে থাকলে আমাকে জেলে যেতে হবে। আমি জেলে গেলে সন্তানের কী হবে? তুমি তাকে অনায়াসে ত্যাগ করে চলে যেতে পেরেছ, কিন্তু সে তো আমার ভরসায় বোর্ডিং-এ থেকে পড়াশুনা করছে।’
কোনও শব্দ নয়। নীরবে দ্বিতীয় চিরকুট এগিয়ে দিল মামণি, ‘আমি এখানেই থাকব।’
‘জোর-জবরদস্তি নাকি? না। রাত বাড়লে যেখান থেকে এসেছিলে সেখানে চলে যেও।’
তৃতীয় চিরকুট সামনে রাখল মামণি, ‘না। আমার কোথাও যাওয়ার জায়গা নেই।’
‘কেন? তোমার মা? তিনি তো আছেন!’
এবার চিরকুটে লিখে এগিয়ে দিল, ‘মা মারা গেছেন।’
‘বাঃ!’ মাথা নাড়লেন বনবিহারী, ‘এই বাড়িকে উগ্রপন্থীদের ক্যাম্প করা চলবে না।’
আবার লেখা হল, ‘আমার সঙ্গে ওদের কোনও সম্পর্ক নেই।’
খুব বিরক্ত হলেন বনবিহারী, ‘আমি বিশ্বাস করি না। আবার যদি বিশ্বাস করতেও চাই তাহলে তুমি এই বাড়িতে কী পরিচয় নিয়ে থাকবে? এখানকার মানুষ জানে আমি একা, ওই বাচ্চাটাকে মানুষ করছি কারণ ওর বাবা-মা নেই। হঠাৎ তুমি কোত্থেকে উদয় হলে?’
কয়েক সেকেন্ড বনবিহারীর চোখে চোখ রেখে তাকিয়ে থাকল মামণি। তারপর ধীরে ধীরে চিরকুটে লিখল, ‘আপনি আমাকে বিয়ে করুন।’
পড়ামাত্র হৃৎপিণ্ড যেন এক লাফে গলার কাছে চলে এল। কী লিখল মেয়েটা! কোনওমতে বলতে পারলেন, ‘তুমি কি পাগল?’
মামণি দুপাশে মাথা নাড়ল কয়েকবার।
‘আরে! তুমি আমার মেয়ের বয়সি। ঠিক সময়ে বিয়ে করলে তোমার মতো একটা মেয়ে থাকত আমার। পাগলের মতো কথা বলছ!’ ধমকে উঠলেন তিনি।
মামণি আবার লিখল, ‘আপনি আমাকে জন্ম দেননি। যদি ভালোবেসে গ্রহণ করেন তাহলে বয়সের পার্থক্য কোনও বাধাই হতে পারে না।’ বলতে-বলতে হাঁটুমুড়ে বসে বনবিহারীর শিথিল ডান হাত তুলে নিজের মাথায় চেপে ধরল সে, এবার সেই আওয়াজ বেরুল তার গলা থেকে যা একদা শুনতে অভ্যস্ত ছিলেন বনবিহারী। কাতর হয়ে অনুরোধ করার সময় এরকম শব্দ ওর গলা থেকে বের হয়।
‘ঠিক আছে। কোথাও যেতে হবে না তোমাকে। কিন্তু কথা দিতে হবে আর ওদের সঙ্গে যোগাযোগ রাখবে না। যদি প্রমাণ পাই তাহলে নিজে পুলিশকে বলব। তাতে ওরা যদি আমাকে অ্যারেস্ট করে তো করবে। কি রাজি?’
হাতটা মাথার ওপর থেকে নামিয়ে ঠোঁটে চেপে ধরল মামণি। সঙ্গে সঙ্গে শরীরের শিরায় শিরায় রক্ত উথালপাথাল। বনবিহারী দাঁতে দাঁত চেপে নিজেকে সামলালেন। হঠাৎই মামণি দৌড়ে ঘর থেকে বেরিয়ে গেল। বনবিহারীর মনে হল নিজের আচরণে ও যেন লজ্জা পেল। কিন্তু তিনি এখন কী করবেন?
সুজয় এখন বেশ সুস্থ। তবে বনবিহারীর নির্দেশ মেনে বাড়ির বাইরে হাঁটাচলা করে না। তিনি অনুমতি দিয়েছেন, সামনের সোমবার থেকে সে স্কুলে যেতে পারে। স্কুলের সেক্রেটারির উদ্দেশ্যে একটা চিঠি লিখল সে। ডাক্তার অনুমতি দিয়েছেন সামনের সোমবার থেকে জয়েন করতে। সেক্রেটারির যদি আপত্তি না থাকে তাহলে সে ওইদিন কাজে যোগ দিতে চায়।
চিঠিটা লেখার পর সে সদানন্দর খোঁজে ঘর থেকে বের হচ্ছিল। তাকে অনুরোধ করবে যদি সেক্রেটারির কাছে পৌঁছে দেয়। তখনই শিবানীকে দেখতে পেল। বাগানের খিড়কি দরজা খুলে এগিয়ে আসছে। হালকা নীল শাড়িতে বেশ মিষ্টি দেখাচ্ছে তাকে।
কাছে এসে শিবানী জিজ্ঞাসা করল, ‘কেমন আছেন?’
‘এখন ভালো।’
‘স্কুল থেকে ফিরছিলাম, ভাবলাম আপনার খোঁজ নিয়ে যাই।’
‘অনেক ধন্যবাদ।’
‘আপনি এত পোশাকি কথা বলছেন কেন? ধন্যবাদ কীসের জন্যে! ওহো! আমি বাবাকে আপনার ঘর খোঁজার কথা বলেছিলাম।’ শিবানী হাসল।
কৌতূহলী হল সুজয়, ‘কোনও খবর পাওয়া গেল?’
‘হুম। খারাপ খবর।’
‘কীরকম?’
‘যেসব বাড়িতে অবিবাহিত মেয়ে আছে তারা আপনাকে ঘর ভাড়া দেবে না।’
‘সর্বনাশ!’
‘সর্বনাশের কিছু হয়নি। বাবা খোঁজখবর নিচ্ছেন।’
‘আসলে আমি তো বেরুতে পারছি না। দেখি, সোমবার জয়েন করলে অন্য টিচারদের সঙ্গে কথা বলব।’
‘আপনি সোমবারে জয়েন করছেন? বাঃ!’
‘একটা উপকার করবেন? এই চিঠিটা সেক্রেটারির কাছে পৌঁছে দেবেন?’
‘নিশ্চয়ই।’
‘আমার কাছে খাম নেই—।’
‘ঠিক আছে, খামে ভরে দেব। গোপনীয় কিছু নয় তো?’
‘না, না। জয়েন করার কথা লিখেছি।’
চিঠি নিয়ে শিবানী বলল, ‘চলি। আপনার সঙ্গে সোমবার দেখা হবে।’ সে চলে গেলেও দরজা থেকে সরল না সুজয়। মেয়েটি যেমন ভদ্র তেমনি আন্তরিক। সে লক্ষ করেনি সদানন্দর বউ ভেতরের বারান্দায় এসে দাঁড়িয়েছে। দেখার পর ভদ্রতা করে হাসল সুজয়।
‘আপনাকে একটা কথা বলার আছে।’ সদানন্দর বউ বলল। দুজনের মধ্যে অনেকটাই দূরত্ব, গলা ঈষৎ তুলে সুজয় বলল, ‘বলুন।’
‘আপনি দুদিনের মধ্যে অন্য কোথাও ঘর দেখুন।’
‘দুদিনের মধ্যে? এত তাড়াতাড়ি কি পাওয়া যাবে! অন্তত এই মাসটা—।’
‘না। আর নয়। ঢের হয়েছে।’
‘আপনি হঠাৎ এভাবে কথা বলছেন কেন?’
‘কেন বলছি? একটা আইবুড়ো মেয়ে চুপচাপ এই বাড়িতে এসে আপনার সঙ্গে প্রেম করবে আর সেটা আমাদের দেখতে হবে?’ সদানন্দর বউ হিসহিস করে উঠল।
‘ছি-ছি! আপনি এসব কী বলছেন?’ সুজয় প্রতিবাদ করল।
‘আবার ছি-ছি বলছেন? শিবানী কেন এসেছিল আপনার কাছে?’
‘আমি এখন কেমন আছি তার খোঁজ নিতে এসেছিল!’
‘আপনি ভালো না মন্দ আছেন তাতে ওর কী? ক’দিনের আত্মীয়তা আপনাদের? দুদিন দেখেই এত কর্তব্যবোধ জেগে উঠল? আমি কি ঘাসে মুখ দিয়ে চলি? কথাটা বাইরে বললে মেয়েটার বদনাম হবে, মেয়ে হয়ে ওর ক্ষতি করতে চাই না। আপনি পারবেন ওর দায়িত্ব নিতে? পারবেন না। তাহলে কেন ওকে প্রশয় দিচ্ছেন! না, আমি নাকের ডগায় এই প্রেমলীলা দেখতে রাজি নই। আপনি দুদিনের মধ্যে সময় না দিলে আমি পাঁচজনকে জানিয়ে দিতে বাধ্য হব।’ কথাগুলো বলে ঘরের ভেতরে চলে গিয়ে দরজা বন্ধ করে দিল সদানন্দর বউ।
সুজয় হতভম্ব হয়ে দাঁড়িয়ে থাকল খানিকক্ষণ। এই মহিলা তার সঙ্গে অত্যন্ত ভালো ব্যবহার করে এসেছেন এতদিন। সেই ব্যবহার ওঁর স্বামী পছন্দ করে না সুজয় বুঝেছিল। চাহনিতে, খাবার দেওয়ার সময় একটু অতিরিক্ত হাসি ভদ্রমহিলাকে ভালো লাগতে সাহায্য করেছিল। সেই মহিলা এরকম পালটি খেয়ে যাবেন?
সুজয় পাজামার ওপর পাঞ্জাবি পরে নিয়ে কয়েকটা টাকা পকেটে পুরে ঘর থেকে বেরিয়ে এল। হাঁটতে তেমন অসুবিধে হচ্ছে না কিন্তু শরীর যে দুর্বল তা বুঝতে পারছে।
বড় রাস্তায় এসে সে রিকশা নিল। রিকশাওয়ালা জিজ্ঞাসা করল, ‘কোথায় যাবেন?’
‘স্কুলের দিকে চলো।’
পথে মানুষ রয়েছে কিন্তু কেউ তার চেনা নয়। ছুটির পর স্কুল এখন শুনসান। এমনকী মাঠে ছেলেরাও খেলাধূলা করছে না। শেষ পর্যন্ত একটা চায়ের দোকানের সামনে রিকশা থামাল সে। রাস্তার পাশে মাটিতে বাঁশ পুঁতে তার ওপর বেঞ্চি। জনা চারেক লোক অলসভঙ্গিতে বসে আছে। একটা চা দিতে বলায় দোকানদার বলল, ‘বসুন আপনি।’
বেঞ্চিতে বসার পর পাশের লোকটি জিজ্ঞাসা করল, ‘নতুন মনে হচ্ছে?’
‘হ্যাঁ। স্কুলের চাকরি নিয়ে এসেছি।’
দ্বিতীয়জন বলল, ‘আচ্ছা! মাস্টারমশাই? ভালো ভালো।’
দোকানদার চায়ের গ্লাস দিয়ে বলল, ‘থাকছেন কোথায়?’
‘ওইটাই সমস্যা। যেখানে ছিলাম সেখানে আর দুদিন থাকা যাবে।’ সুজয় বলল, ‘একটা ঘর খুঁজছি। কিন্তু এখানে তো জানাশোনা নেই।’
‘দুদিন থাকা যাবে মানে?’ প্রথমজন অবাক হল, ‘কোথায়? কার বাড়িতে আছেন?’
‘সদানন্দবাবুর বাড়িতে। ওই যে যাঁর ভাতের হোটেল।’
‘তাই বলুন। ও ব্যাটা তো এক নম্বরের চামার। বাড়িতে ভাড়া রেখেছিল নাকি? ও তো কাউকে বাড়িতে ঢোকায় না। এর আগে এক বুড়োবুড়িকে ভাড়াটে রেখেছিল। শুনেছি বউকে খুব সন্দেহ করে। তা দুদিনের মধ্যে চলে যেতে বলল কেন?’
‘আমি জানি না।’
দোকানদার জিজ্ঞাসা করল, ‘বিয়ে-থা করেছেন?’
‘না।’
‘তাহলে তো মুশকিল।’
‘কেন?’
‘বুঝতেই পারছেন, আইবুড়ো ছেলেকে ঘরে ঢোকাতে সবাই সাহস পায় না।’
চতুর্থজন এতক্ষণ চুপচাপ ছিল, এবার বলল, ‘একটা জায়গায় যেতে পারেন।’
প্রথমজন বলল, ‘কার কথা বলছ যদুনাথ?’
‘বলাইচাঁদবাবুর বাড়িতে খোঁজ নিলে ঘর পেতে পারেন উনি। শরীর পড়ে যাওয়ার পর তো অবস্থা ভালো নেই। মেয়েদের সেলুন করে ওর বউ যা আয় করে তাতে কোনওরকমে চলে। দেখতে পারে, অনেকগুলো ঘর আছে।’ চতুর্থজন বলল।
‘কিন্তু বউটা তো জাঁহাবাজ।’ দোকানদার বলল।
‘আঃ। জাঁহাবাজ তো কী হয়েছে? উনি ভাড়াটে হয়ে থাকবেন, নাক না গলালেই হল।’ প্রথমজন রায় দিলেন। ‘চলে যান। সোজা ফরেস্টের দিকে গিয়ে একটা বটগাছ পাবেন। বটগাছের গায়েই দেখবেন বাড়ি। সামনে মেয়েদের বিউটি পার্লার। নামেই পার্লার। ওই চুল কাটা, আলতা পরানো হয় বোধহয়। ওটাই বলাইচাঁদবাবুর বাড়ি।’
মাথা নাড়ল সুজয়। তারপর চায়ের দাম মিটিয়ে রিকশায় উঠল। বলল ফরেস্টের দিকে যেতে। রিকশাওয়ালা জানাল ওই রাস্তাই সোজা ফরেস্টে ঢুকে গেছে।
আর একটু এগোতে রাস্তার দুপাশে ঘরবাড়ি কমে এল। যে কয়েকটা রয়েছে তার চাল টিনের, দেওয়াল কাঠের। পিচের রাস্তার ওপর গরু বসে আছে। হঠাৎ সে বেশ জোরে চেঁচিয়ে উঠল, ‘কালীচরণদা না?’
কালীচরণ মুখ ঘুরিয়ে তাকাল। তারপর দ্রুত হাঁটতে লাগল। রিকশাওয়ালা ওর পাশে চলে এল সুজয় জিজ্ঞাসা করল, ‘আরে? আমাকে চিনতে পারছ না নাকি?’
‘না, মানে আমার একটু তাড়া আছে।’
‘কোথায় যাবে?’
‘ওই ফরেস্টের দিকে।’
‘তাহলে উঠে এসো। তাড়া যখন আছে তখন পৌঁছে দিচ্ছি।’
‘না, না থাক।’
‘থাকবে কেন? ওঠো বলছি। বেশ জোরে বলল সুজয়।
হাতে একটা থলে, কালীচরণ রিকশায় উঠল। কিন্তু তাকে খুব আড়ষ্ট দেখাচ্ছিল।
‘শরীর ভালো হয়ে গেছে?’ কালীচরণ জিজ্ঞাসা করল।
‘অনেকটা। সামনের সোমবার স্কুলে জয়েন করব।’ সুজয় বলল, ‘মুশকিলে পড়েছি খুব। থাকার জন্যে ঘর খুঁজছি কিন্তু বিয়ে করিনি বলে কেউ দিতে রাজি হচ্ছে না।’
‘কীরকম ঘর খুঁজছেন?’
‘কীরকম আবার? সাদামাটা থাকা যায় এমন ঘর, পরিষ্কার বাথরুম, ল্যাটিন। কিন্তু আমার পক্ষে বেশি দূরে যাওয়া যেমন সম্ভব নয়, বেশি ভাড়াও দিতে পারব না।’ বলতে-বলতে সুজয় বটগাছটা দেখতে পেল। তার গায়ে একটা টুকরো টিনের ওপর লেখা, ‘বিউটি পার্লার।’
রিকশাওয়ালাকে থামতে বলল সুজয়। কালীচরণ নেমে দাঁড়াল, ‘আমি চলি।’
‘তুমি এদিকে কোথায় যাচ্ছ?’
‘এদিকেই থাকি। আপনার যদি ঘরের প্রয়োজন না মেটে তাহলে এদিকে আসতে পারেন। ফরেস্টের গায়ে অনেক ঘর হয়েছে। তবে খুব ভালো নয়। ওখানে গিয়ে আমার খোঁজ করবেন। নমস্কার বাবু।’ কালীচরণ চলে গেল। বিস্মিত হল সুজয়। সে বুঝতে পারল কালীচরণ সন্তানদের বাড়িতে এখন থাকে না। সে রিকশা থেকে নেমে একটা ছেলেকে জিজ্ঞাসা করল, ‘আচ্ছা, ওটা কি বলাইচাঁদবাবুর বাড়ি?’

ছেলেটি দ্রুত মাথা নেড়ে অন্যদিকে দৌড়ে চলে গেল। সুজয় মুখ ফিরিয়ে আর কালীচরণকে দেখতে পেল না। বটগাছের পাশ দিয়ে বাড়িটার সামনে গিয়ে দাঁড়াল সে। একতলা বাড়ি। দরজার ওপর লেখা বিউটি পার্লার। দরজা খোলা, পর্দা ঝুলছে।
সে গলা তুলে জিজ্ঞাসা করল, ‘বলাইচাঁদবাবু আছে কি?’
ভেতর থেকে একটি মেয়ের গলা ভেসে এল, ‘উনি যে শয্যাশায়ী তা সবাই জানে, আপনি জানেন না? আশ্চর্য!’
‘আমি এখানে নতুন এসেছি। আর কেউ আছেন যাঁর সঙ্গে কথা বলতে পারি!’
সঙ্গে সঙ্গে চিৎকার হল, ‘বউদি, ও বউদি, কে এসেছে দ্যাখো।’
তারপরেই পাশের টিনের দরজা খুলে গেল। একটি বৃদ্ধ কাজের লোক জিজ্ঞাসা করল, ‘কোত্থেকে এসেছেন? মা জিজ্ঞাসা করলেন।’
‘আমি স্কুলের চাকরি নিয়ে এসেছি।’
লোকটা চেঁচিয়ে জানাল, ‘স্কুলের মাস্টার এসেছে।’
‘ও পাশের ঘরে নিয়ে গিয়ে বসা।’ মহিলার গলার স্বর প্রায় পুরুষদের মতন।
লোকটা উঠোনের পাশের ঘরে নিয়ে গিয়ে বসাল সুজয়কে। তারপর চলে গেল। প্রায় দশ মিনিট অপেক্ষার পর গৃহকর্ত্রীর দর্শন পেল সুজয়। মহিলা খুবই স্বাস্থ্যবতী, গায়ের রং শ্যামলা, পরনে গোড়ালি ঢাকা ম্যাক্সি, চুল চুড়ো করে ওপরে তোলা।
দরজায় দাঁড়িয়ে যেভাবে চোখ ঘুরিয়ে তিনি সুজয়কে দেখলেন তাতে মনে হল কিছুই আর অজানা থাকল না তাঁর কাছে। একটা চেয়ার টেনে নিয়ে পায়ের ওপর পা তুলে বললেন মহিলা, ‘আপনি স্কুলে মাস্টারি করেন?’
‘করব। এসে অসুস্থ হয়ে পড়েছিলাম বলে জয়েন করতে দেরি হয়ে গেল।’
‘কী জন্যে এসেছেন বলুন, আমার তাড়াহুড়ো আছে, দুজন বড় কাস্টমার আসবে।’
‘কাস্টমার?’
‘আমার যে বিউটি পার্লার আছে তা দ্যাখেননি?’
‘ও হ্যাঁ। দেখুন, আমি একটা থাকার জায়গা খুঁজছি। ঘর, রান্নাঘর আর বাথরুম ল্যাটিন হলেই চলে যাবে।’
‘ম্যারেড?’
‘না।’
‘হু। এখানে এসে অসুস্থ হয়েছিলেন?’
‘হ্যাঁ।’
‘কোথায় ছিলেন? সেখানে থাকতে পারা যাচ্ছে না কেন?’
‘আমি সদানন্দবাবুর বাড়িতে ছিলাম, ওই যে, যাঁর হোটেল আছে।’
‘চিনি, চিনি। এখানকার সব মিঞার নাড়িনক্ষত্র জানি। কিন্তু সদানন্দবাবু ব্যাচেলারকে থাকতে দেওয়ার লোক নয়। বউটাকে অসূর্যম্পশ্যা করে রেখেছে এতদিন। কোনও গোলমাল হয়েছিল নাকি?’ মহিলা চোখ ছোট করলেন।
‘না, না। উনি আর বাড়ি ভাড়া দেবেন না।’
‘শুনুন, আমার এখানে ঘর খালি আছে। আমার আবার উলটো। আমি ম্যারেড লোকদের ঘর ভাড়া দিই না। মেয়েমানুষকে ভাড়াটে হিসেবে রাখা মানেই রোজ একটা না একটা সমস্যা তৈরি করা। কিন্তু আমার এখানে ভাড়াটে হয়ে থাকতে হলে কিছু নিয়ম মেনে চলতে হবে।’ ভদ্রমহিলা মোটা গলায় বললেন।
‘বলুন।’
‘আমার বিউটি পার্লারের দিকে একদম ঘেঁষবেন না। ওই টিনের দরজা দিয়ে মাথা নীচু করে যাতায়াত করবেন। পার্লারে যে মেয়েটা কাজ করে তার আবার একটু ছোঁক ছোঁক বাতিক আছে। একদম কথা বলবেন না।’
‘ঠিক আছে।’
‘নেশা করা চলবে না। সিগারেট ঘরে বসে খেতে পারেন। অন্য নেশা একদম নয়। রাত দশটার মধ্যে ফিরতে হবে, তারপর টিনের দরজায় তালা দেওয়া হয়।’
‘বেশ, তাই হবে।’
‘আর হ্যাঁ, বাড়িতে ব্যাটাছেলে এক-আধজন আসতে পারে কিন্তু কোনও মেয়েছেলেকে নিয়ে আসবেন না।’ মহিলা চোখ ঘুরিয়ে বললেন।
‘এখানে তেমন পরিচিত কেউ নেই।’
‘বাঃ। ভালো কথা। এখন বাড়ি ভাড়ার কথা। আপনি যখন স্কুলের মাস্টার তখন বেশি চাইব না। মাসে দুশো টাকা দিলেই হবে, একমাসের টাকা আগাম।’
‘একটা অনুরোধ করছি। আমি জয়েন করার পর স্কুল থেকে আগাম নিয়ে আপনাকে দিতে পারি, যদি এটুকু মেনে নেন—!’
‘দেখুন, লোকে আমার ভালোমানুষির সুযোগ নিয়ে অনেক ঠকিয়েছে। বাড়ির কর্তা অসুস্থ হয়ে বিছানায় পড়ে আছে। অবলা মেয়ে বলে যে পারে সে-ই ঠকাতে চায়।’
হাতজোড় করল সুজয়, ‘বিশ্বাস করুন, আমি সেরকম মানুষ নই।’
‘রান্নাবান্না করবে কে?’
‘আমাকেই করতে হবে। বাসন, উনুন কিনতে হবে।’
‘তার দরকার নেই। আগের ভাড়াটে ভাড়া দিতে পারেনি বলে রান্নাঘরের জিনিসপত্র রেখে গেছে। যা যা দরকার, সব। ওতেই হয়ে যাবে। ওহো, নামটা জানা হল না!’
‘সুজয়।’
‘ইচ্ছে হলে আজ বিকেলেই চলে আসবেন। এখন আসুন আমার সঙ্গে।’ উঠে দাঁড়ালেন মহিলা। তারপর উঠোন পেরিয়ে সামনের দিকের একটা ঘরে সুজয়কে নিয়ে যেতে যেতে বললেন, ‘বাড়ি ভাড়া নিচ্ছেন, বাড়ির মালিকের সঙ্গে দেখা করে যান।’
একটা ভেজানো দরজা ঠেলে ভেতরে ঢুকে চেঁচিয়ে বললেন, ‘শুনছ?’
সুজয় দেখল এক প্রৌঢ়, মুখে দাড়ির জঙ্গল, বিছানার সঙ্গে প্রায় মিশে শুয়ে রয়েছেন। চোখ কোটরে। মুখ ঘুরিয়ে তাকালেন, সঙ্গে সঙ্গে শব্দগুলো ছিটকে বের হল, ‘মর, মর মাগি। মর না।’
মহিলা হাসলেন, ‘ওই এক কথা হয়েছে। যখন যা মনে আসে বলে ফেলে। রোগে ভুগে মাথাটা গেছে। এই যে, দ্যাখো, এঁর নাম সুজয়বাবু, স্কুলের মাস্টার, তোমার বাড়িতে ভাড়াটে হিসেবে আসছে।’
সুজয় দেখল প্রৌঢ়ের চোখ তার দিকে ঘুরল। সে হাতজোড় করে নমস্কার জানাল। সঙ্গে সঙ্গে চোখ বন্ধ হয়ে গেল প্রৌঢ়ের।
মহিলা বললেন, ‘চলুন, পরিচয় হয়ে গেল আপনাদের। কখন আসবেন?’
‘চেষ্টা করব আজ বিকেলেই চলে আসতে।’
‘বেশ। ও হো, একটা কথা বলা হয়নি। আলোর জন্যে প্রতিটি পয়েন্ট পিছু দশ টাকা দিতে হবে। আপনি একা মানুষ, দুটোর বেশি জ্বালার কী দরকার!’
সুজয় মহিলার কাছ থেকে বিদায় নিয়ে যখন বাড়ি থেকে বের হচ্ছে তখন তার চোখ বিউটি পার্লারের দিকে গেল। জানলায় অ্যাপ্রন পরা এক যুবতী তার দিকে গম্ভীর মুখে তাকিয়ে আছে। সেটা গ্রাহ্য না করে রিকশায় উঠল সে।
‘ঘুরিয়ে নেব বাবু?’ রিকশাওয়ালা জিজ্ঞাসা করলে হ্যাঁ বলতে গিয়েও কালীচরণের কথা মনে পড়ায় সুজয় বলল, ‘না। এখান থেকে ফরেস্ট কতদূরে?’
‘বেশি নয়। পাঁচ মিনিট লাগবে।’
‘চলো, একবার ঘুরে আসি।’
রিকশাওয়ালার আপত্তি করল না। একটু বাদেই জায়গাটা শুনসান হয়ে গেল। বাঁক ঘুরতেই আচমকা জঙ্গল ভেসে উঠল। বিশাল জঙ্গল, এখান থেকে অন্ধকার অন্ধকার বলে মনে হচ্ছে। একটা সাঁকোর ওপর রিকশা উঠতেই থামতে বলল সুজয়। নীচে এক কোমর জলের নদী গম্ভীরভাবে বয়ে যাচ্ছে। সে জিজ্ঞাসা করল, ‘এখানে লোকজন কোথায় থাকে?’
‘আপনাকে নদীর ধার দিয়ে ওই যে পায়ে চলা রাস্তা, ওটা ধরে হেঁটে যেতে হবে। ফরেস্টের বাইরে খাস জমির ওপর ওখানে একটা বসতি হয়েছে।’
‘তোমাকে ছেড়ে দিলে তো হেঁটে ফিরতে হবে।’
‘আর আটকাবেন না বাবু।’
কালীচরণের বাসস্থান দেখার ইচ্ছে হচ্ছিল সুজয়ের। ওখানে নিশ্চয়ই দুশো টাকার অনেক কমে ঘর ভাড়া পাওয়া যাবে। কিন্তু দুবেলা রিকশা ভাড়া দিতে হলে সেটা আর কম থাকবে না। এই সময় সুজয় ছেলেটাকে দেখতে পেল। একটি যুবক ওপাশের জঙ্গল থেকে অন্যমনস্কভাবে বেরিয়ে এসেই তাদের দেখতে পেয়ে দ্রুত জঙ্গলে ঢুকে গেল। ও যে সামনে আসতে চায় না এটা পরিষ্কার। যুবকের পরনের প্যান্ট খানিকটা গোটানো, এটুকুই চোখে পড়েছিল। সে রিকশাওয়ালাকে জিজ্ঞাসা করল, ‘নতুন বসতিতে কারা থাকে?’
‘গরিব মানুষেরা। যারা মাল বয়, কুলির কাজ করে। কেউ কেউ রাজমিস্ত্রির জোগাড়ে।’
‘কিন্তু একটা ছেলেকে এই মাত্র দেখলাম, ওরকম কাজ করে বলে মনে হল না।’
‘আপনি কি আমাকে ছেড়ে দেবেন?’
‘নাঃ। চলো, ফিরেই যাই।’
অনেকটা দূরে ফিরে এসে রিকশাওয়ালা বলল, ‘আপনি যাকে দেখলেন তাকে নিয়ে মাথা ঘামাবেন না বাবু। ওরকম বেশ কিছু পালিয়ে বেড়ানোছেলে জঙ্গলে আছে। শুধু ছেলে নয়, আমি নিজের চোখে দেখেছি একটা মেয়েমানুষ শার্টপ্যান্ট পরে ওদের সঙ্গে থাকে।’
ওরা কারা?’
‘জানি না। তবে পুলিশ প্রায়ই ধরপাকড় করে।’
‘তুমি যে দেখেছ তা পুলিশকে বলেছ?’
‘মাথা খারাপ নাকি! বললে তারা হাজারটা প্রশ্ন করবে। আমাকে বলবে, চল, কোথায় তুমি দেখেছ তা আমাদের দেখাও। ব্যস, হয়ে যাবে!’
‘কী হয়ে যাবে?’
‘তারপর থেকে এদিকে ভাড়া খাটা বন্ধ হয়ে যাবে আমার। পুলিশের কাছে চুকলি কেটেছি তা ওরা ঠিক জানতে পারবে। সেজন্যে শাস্তি দেবে না? কী দরকার এসবের সঙ্গে জড়াবার? আমাকে পুলিশ জিজ্ঞাসা করেছিল, আমি বলেছি কিছুই দেখিনি।’
কথাগুলো শুনতে শুনতে অন্যমনস্ক হয়ে পড়েছিল সুজয়। এদের কথা সে এখানে আসার আগে শোনেনি।
আজ চেম্বারে ভিড় নেই। শেষ রুগিকে দেখে প্রেসক্রিপশন লিখে দক্ষিণা নেওয়ার পর বনবিহারী ভাবলেন আজ একটু তাড়াতাড়ি বাড়ি ফেরা যাক। ঠিক তখন তিনি সুজয়কে দেখতে পেলেন। চেম্বারে ঢুকে সুজয় নমস্কার করে সামনের খালি চেয়ারে বসে পড়ল।
‘শরীর কেমন আছে?’
‘ভালো। আপনাকে একটা উপকার করতে হবে।’
‘কীরকম?’
‘দুটো লাইনে লিখে দেবেন আমার কী অসুখ হয়েছিল এবং এখন কাজে যোগ দেওয়ার মতো সুস্থ হয়েছি।’ সুজয় বলল।
‘নিশ্চয়ই। এটা তো আমার কর্তব্য।’
নিজের প্যাড টেনে নিয়ে লেখা শুরু করেই থামলেন বনবিহারী, ‘এখনও সদানন্দর বাড়িতেই থাকা হয় তো?’
‘অ্যাদ্দিন ছিলাম। কাল রবিবার নতুন ঠিকানায় যাব।’
‘এখানে কী অসুবিধে হল?’
‘ওঁদের বোধহয় অসুবিধে হচ্ছে। আজ একটা ঘর দেখে ফাইনাল করেছি। কাল রবিবার সকালে ওখানে চলে যাব।’ সুজয় যতটা সম্ভব সংক্ষেপে জানাল।
‘বেশ। নতুন ঠিকানাটা কী?’
‘বাড়িটা বলাইচাঁদবাবুর। ওঁর স্ত্রী বিউটি পার্লার চালান।’
‘ও! বলাইচাঁদবাবু কেমন আছেন? দেখা হয়েছে?’
‘হ্যাঁ। মনে হল খুবই অসুস্থ।’
‘প্রথমদিকে ওঁর স্ত্রী চেয়েছিলেন আমি চিকিৎসা করি। তারপর সম্পূর্ণ অজ্ঞাত কারণে যোগাযোগ বন্ধ করলেন। জানি না এখন কীরকম চিকিৎসা হচ্ছে।’
বনবিহারী সার্টিফিকেট লিখে দিলেন। সেটা পকেটে ভরে সুজয় জিজ্ঞাসা করল, ‘কত দিতে হবে?’
বনবিহারী হাসলেন, ‘আমি প্রেসক্রিপশন লেখার জন্যে দক্ষিণা নিই, রোগমুক্তির সার্টিফিকেট লেখার জন্যে নয়।’
উঠতে গিয়ে মনে পড়ল সুজয়ের, ‘আচ্ছা, কালীচরণ কি আপনার কাছে থাকে না?’
‘এই প্রশ্নের কারণ?’
‘তার সঙ্গে আমার দেখা হয়েছিল!’
‘আচ্ছা, কোথায়?’
‘আমি রিকশা নিয়ে বলাইচাঁদবাবুর বাড়ি খুঁজতে যাচ্ছিলাম। তখন দেখলাম কালীচরণ থলে হাতে জঙ্গলের দিকে হাঁটছে। ওর কাছেই শুনলাম জঙ্গলের গায়ে যে নতুন বসতি হয়েছে সেখানেই সে থাকে। আমি অবাক হয়ে ওকে প্রশ্ন করার আগেই ও হন্তদন্ত হয়ে চলে গেল।’ সুজয় বলল।
গম্ভীর হলেন বনবিহারী, ‘সে আমার কাছে ছুটি চেয়েছিল দেশে যাবে বলে। জঙ্গলের পাশেই যে ওর দেশ তা আমার জানা ছিল না।’
‘কালীচরণ আমাকে এড়িয়ে যেতে চাইছিল কেন কে জানে। আচ্ছা! চলি।’
সুজয় চলে যাওয়ার পর চেম্বার বন্ধ করলেন বনবিহারী। বাইরে পা রাখতেই বুঝতে পারলেন আকাশে মেঘ জমছে। বেশ কালচে দেখাচ্ছে ওপরটা। দ্রুত বাড়ির পথ ধরলেন তিনি। কিন্তু কালীচরণের কথাটা কাঁটার মতো বিঁধছিল মনে। এতদিনের বিশ্বাসী লোকটা এরকম মিথ্যাচরণ করতে পারে তা তিনি ভাবতেও পারছেন না।
বিদ্যুৎ চমকাচ্ছে, বাতাসে জলের স্পর্শ। যে-কোনও মুহূর্তেই বৃষ্টি নামতে পারে। আর এখানে বৃষ্টি নামলে আর দেখতে হবে না। বাড়ির সামনে পৌঁছতেই ঘটনাটা ঘটল। হঠাৎ অন্ধকার ফুঁড়ে ছিটকে এল শরীরটা, এসে তাঁর পায়ের ওপর পড়ে হাউমাউ শব্দে কাঁদতে লাগল। বেশ হকচকিয়ে গিয়েছিলেন বনবিহারী, চেঁচিয়ে জিজ্ঞাসা করলেন, ‘কে? কে?’
কান্না জড়ানো গলায় জবাব এল, ‘আজ্ঞে, আমি কালীচরণ।’
বাড়ির সামনে আলো জ্বলছে না। অন্ধকারে আবছা দেখা যাচ্ছিল। বনবিহারী কোনওরকমে উচ্চারণ করলেন, ‘কী ব্যাপার?’
কান্না গলায় জড়িয়ে ছিল, কালীচরণ বলল, ‘আমায় মাপ করে দিন বাবু, আমি খুব অন্যায় করেছি, আপনার কাছে মিথ্যে কথা বলেছি!’
‘ওঠো! উঠে দাঁড়াও।’ বনবিহারী এবার নিজেকে ফিরে পেলেন।
উঠে দাঁড়াল কালীচরণ, ‘আমাকে মাপ করুন বাবু।’
‘জেনেশুনে তুমি মিথ্যে বলে এখানেই থেকে গেছ, হঠাৎ আসার দরকার হল কেন?’
‘আমি আর পারছিলাম না।’
‘এই রাত্রে আমি কোনও কথা শুনতে চাই না। তোমার যদি কিছু বলার থাকে তাহলে কাল সকালে এসে বোলো। সরে যাও।’
‘তাই আসব।’
‘সরে যাও।’
কালীচরণ সরে দাঁড়ালে বনবিহারী পা বাড়ালেন।
বারান্দায় উঠতে না উঠতেই বিদ্যুৎ চমকাল বেশ জোরে। বনবিহারী মুখ ফিরিয়ে দেখতে পেলেন, কালীচরণ চলে যাচ্ছে। কিন্তু একটা সাইকেল বেশ জোরে এগিয়ে আসছে।
‘কে?’
‘আমি ভোলা। বউদিদি পাঠিয়ে দিলেন।’
‘কে বউদিদি?’
‘সদানন্দবাবুর বউ।’ সাইকেল দাঁড় করিয়ে একটা টিফিন ক্যারিয়ার হাতে এগিয়ে এল লোকটি। বারান্দায় সেটাকে রেখে ভোলা বলল, ‘আগের বাটিগুলো যদি দেন—।’
ফেরত দিতে ইচ্ছে হচ্ছিল। কিন্তু পারলেন না বনবিহারী। ক্যারিয়ার ভেতরে নিয়ে গিয়ে খাবারগুলো বাড়ির পাত্রগুলোতে রেখে জলে ধুয়ে আগেরটার সঙ্গে রাত্রে আনাটিকেও ফেরত দিলেন ভোলাকে, ‘দুটোই নিয়ে যাও। ওদের বলে দিও কাল থেকে যেন আর না পাঠায়। পাঠালে আমি ফেরত দিতে বাধ্য হব।’ ভোলা চলে গেল।
দরজা বন্ধ করে ভেতরে ঢুকে দেখলেন আলো জ্বলছে কিন্তু বাড়িতে কেউ আছে বলে মনে হচ্ছে না। বাথরুম থেকে বেরিয়ে আসা মাত্র বৃষ্টি নামল হুড়মড়িয়ে। মাঝখানের ঘরে আসা মাত্র কাছাকাছি বাজ পড়ল। তখনই তীব্র চিৎকার করে পাশের ঘর থেকে ছুটে এল মামণি। এসে দু-হাতে জড়িয়ে ধরল বনবিহারীকে। মেয়েটার শরীর থরথরিয়ে কাঁপছে। বনবিহারী হেসে ফেললেন, ‘এই সাহস নিয়ে বিপ্লব করতে গিয়েছিলে?’ মামণি তাঁকে আরও শক্ত করে জড়িয়ে ধরল। বনবিহারী বিহ্বল হয়ে পড়লেন। কোনও নারী সমস্ত শরীর দিয়ে তাঁকে কখনও এভাবে জড়িয়ে ধরেনি!

দুটি বাহু যেন অজস্র লতা হয়ে বনবিহারীকে আঁকড়ে ধরেছিল। মামণির শরীরের যত উত্তাপ যেন ওর শ্বাসের সঙ্গে মিশে বেরিয়ে এসে তাঁকে অবশ করে দিচ্ছিল। বনবিহারী বুঝতে পারছিলেন এমন অভিজ্ঞতা তাঁর যাবতীয় শিক্ষা, ভদ্রতা, সংযমকে ধীরে ধীরে নড়বড়ে করে দিচ্ছে। তিনি কোনওরকমে জিজ্ঞাসা করলেন, ‘এরকম কেন করছ? কী চাও তুমি?’
সঙ্গে সঙ্গে মামণির একটা আঙুল বনবিহারীর বুকে তিরের মতো বারংবার আঘাত করল যার অর্থ তোমাকে চাই।
পরিত্রাণের আশায় বনবিহারী শেষ চেষ্টা করলেন, ‘ওঃ, আমার খুব লাগছে।’
মাথাটা এমনভাবে দোলাল মামণি যার একটাই অর্থ, লাগুক। তারপর সশব্দে চুম্বন করল বনবিহারীর গলায়। শব্দটা কানে আসতেই ঝিমঝিম করল শরীর। বনবিহারীর মনে হল তাঁর শরীরে কোনও শক্তি নেই। তাঁর মনের সব আগল ওই শব্দ ভেঙে চুরমার করে দিল। দু-হাতে সজোরে টেনে নিলেন মামণিকে। ঠিক তখনই বৃষ্টির আওয়াজ ছাপিয়ে হর্ন বাজল বাড়ির সামনে।
সঙ্গে সঙ্গে শিথিল হয়ে গেল তাঁর হাত। ফিশফিশিয়ে বললেন, ‘কেউ এসেছে। এসময় কে এল?’
মামণি তবু ছাড়ছে না বনবিহারীকে। বাইরের দরজায় শব্দ বাজল। প্রায় জোর করেই নিজেকে মুক্ত করলেন তিনি। নীচু গলায় বললেন, ‘তোমার ঘরে চলে যাও। একদম শব্দ করবে না।’
মামণি কথা শুনল। পলাতকা ছায়ার মতো মিলিয়ে গেল সামনে থেকে। বুক খালি করে বাতাস বের হল বনবিহারীর। তিনি এগিয়ে গিয়ে বাইরের ঘরের দরজার সামনে দাঁড়িয়ে চিৎকার করলেন, ‘কে? কে এত রাতে?’
‘আমি খুব দুঃখিত ডাক্তারবাবু! বাধ্য হয়ে এসেছি।’
এই কণ্ঠ থানার বড়বাবুর। দরজা খুলে বললেন, ‘আসুন।’
‘আপনি নিশ্চয়ই ঘুমিয়ে পড়েছিলেন। কিন্তু—।’
‘বসুন।’
‘না বসব না। আপনার নাতি নীচের যে স্কুলে পড়ে, কী নাম যেন—।’
‘সন্তান।’
‘হ্যাঁ, সেই স্কুলের প্রিন্সিপাল ফোন করেছিলেন থানায়। উনি আপনাকে জানাতে বলেছেন যে সন্তান যা করছে তাতে এভাবে চললে স্কুলে রাখা সম্ভব হবে না।’
‘কী করেছে সে?’
‘সে নাকি প্রায়ই হোস্টেল থেকে বেরিয়ে যাচ্ছে মিথ্যে কথা বলে। উনি খোঁজ নিয়ে জেনেছেন ওর চেয়ে অনেক বড় কিছু রহস্যজনক যুবকের সঙ্গে দেখা করে।’
‘রহস্যজনক মানে?’
‘ওই যুবকেরা স্থানীয় কোনও পরিবারে থাকে না।’
‘কারা তারা?’
‘এই প্রশ্নটার উত্তর খুঁজছেন ওখানকার থানার বড়বাবু। আমাদের এখানে পুলিশ সক্রিয় বলে হয়তো তাদের কেউ কেউ নীচে নেমে গেছে।’
প্রচণ্ড ভয়ে আক্রান্ত হলেন বনবিহারী, চেঁচিয়ে বললেন, ‘অসম্ভব। হতে পারে না।’
‘হচ্ছে ডাক্তারবাবু। ওই ছেলেদের একজন আজ সকালে পুলিশের গুলিতে মারা গিয়েছে বলে সন্তান নাকি সারাদিন উপোস করে রয়েছে। প্রিন্সিপাল বললেন, আপনি যেন কাল সকাল ন’টার মধ্যে ওঁর সঙ্গে দেখা করেন।’
‘বেশ যাব।’
‘ওহো আপনার কাজের লোক তো এখন জঙ্গলের ধারের বস্তিতে বাসা নিয়েছে।’
‘শুনলাম। ও এসেছিল সন্ধেবেলায়। এখানে ফিরে আসতে চাইছে।’
‘ফিরিয়ে নিন। চোখের সামনে থাকলে আমাদের সুবিধে হবে। আচ্ছা চলি।’ ফিরে যেতে যেতে ঘুরে দাঁড়িয়ে বললেন, ‘এই যে আমরা দিন নেই রাত নেই ঝড়বাদল মাথায় নিয়ে জনসাধারণের সেবা করে চলেছি কিন্তু পাবলিক তবু আমাদের বন্ধু বলে মনে করে না।’
দরজা বন্ধ করে চেয়ারে বসে পড়লেন বনবিহারী। রক্ত না পরিবেশ, কে বেশি চরিত্রগঠনে শক্তিশালী? এতটা কাল ভাবতেন দ্বিতীয়টাই আসল। তাহলে সন্তান এসব করছে কেন? কী এমন বয়স ওর? জন্মাবার পর থেকে তিনি ওকে দু-হাতে আগলে রেখে বড় করেছেন। বাবা-মায়ের ইতিহাস সম্পর্কে বিন্দুমাত্র ধারণা ওর যাতে না-হয় তাতে সতর্ক ছিলেন। তাহলে এরকম করছে কেন সন্তান?
এই যুবকেরা কারা? কোত্থেকে এল? অল্পবয়সি ছেলেরা এইরকম যুবকদের সম্পর্কে আগ্রহী হয় যেসব কারণে তার একটা হল নেশা। ওদের কাছে সন্তান কি ড্রাগের নেশার টানে যাওয়া-আসা করছে? কিন্তু সেটা করলে তো স্কুল কর্তৃপক্ষ জানতেই পারত। তাহলে কি ওর বাবার রক্ত কথা বলছে?
ভেতরে চলে এসে বনবিহারী দেখলেন ঘরের এক কোণে দাঁড়িয়ে আছে মামণি। ওর মুখে দুশ্চিন্তার ছাপ। গম্ভীর মুখে বললেন, ‘খুব খারাপ কথা শুনলাম। তোমার কি সে কথা শোনার আগ্রহ আছে?’
নীরবে মাথা নেড়ে হ্যাঁ বলল মামণি।
‘তুমি তো কখনও নিজের ছেলের কথা ভাবোনি। তার প্রতি কোনও টান যদি অনুভব করেও থাকো তাহলে সেটা আমি জানি না। আমি ওকে আমার মতো বড় করতে চেষ্টা করেছি। পড়াশুনা যাতে আরও ভালো করতে পারে তাই সমতলের একটি ভালো বোর্ডিং স্কুলে ভরতি করিয়ে দিয়েছি। সব ভালো চলছিল কিন্তু ওর শরীরে যে রক্ত আছে তার কথা আমি ভুলে গিয়েছিলাম।’ বনবিহারী শ্বাস ফেললেন।
মামণি বাঁপাশে মুখ ফেরাল। যেন এসব শুনতে তার ভালো লাগছিল না।
‘তার বাবা পুলিশের গুলিতে মরে গেছে। তোমাকে নিয়ে দিনের পর দিন জঙ্গলে লুকিয়ে থেকেছে ভারতবর্ষে বিপ্লব আনবে বলে। তার ফল কী হয়েছে? তোমার ছেলে যাকে চোখে দেখেনি, সে কী চেয়েছিল তা জানেও না তবু বাবার মতো নিয়ম ভাঙতে চেষ্টা করছে। জানি না, তুমি যদি ওকে আমার কাছে ফেলে উধাও না হয়ে যেতে তাহলে ওর এই পরিণতি হত কিনা! তোমার সবচেয়ে বড় সুবিধে হল, তুমি কথা বলতে পারো না।’
বনবিহারীর কথা শেষ হওয়ামাত্র পাশের ঘরে ছুটে গেল মামণি। বনবিহারী সেখানে গিয়ে দেখলেন উত্তেজিত ভঙ্গিতে কিছু লিখছে মামণি। তারপর লেখা কাগজ এগিয়ে দিল। বনবিহারী পড়লেন, ‘ছেলের বাবা আমার স্বামী নয়।’
চমকে তাকালেন বনবিহারী, ‘একী? কী লিখেছ?’
ঠোঁট কামড়ে মাথা নাড়ল মামণি, ঠিকই লিখেছে।
‘তাহলে ওর বাবা কে?’
কিছুক্ষণ চিন্তা করল মামণি। তারপর কাগজটাকে টেনে নিয়ে লিখল, ‘চা-বাগানে যাকে আমি মারতে বাধ্য হয়েছিলাম সে একসময় জোর করে—! কেউ জানে না।’
বনবিহারীর মনে পড়ল। চা-বাগানের ভেতরে এক যুবকের থেঁতলানো মৃতদেহ পাওয়া গিয়েছিল। মামণি তার আগে উধাও হয়ে গিয়েছিল বাড়ি থেকে। ফিরে এসেছিল বিধ্বস্ত অবস্থায়। পুলিশ অনেক চেষ্টা করেও সেই যুবকের খুনিকে ধরতে পারেনি।
কাগজটাকে ছিঁড়ে টুকরো টুকরো করে বনবিহারী বললেন, ‘যাও, শুয়ে পড়ো। আমাকে এখন একটু একা থাকতে দাও।’
বিছানায় শুয়ে বনবিহারীর মনে হল মানুষের জীবন নিয়ে একজন পরম শক্তিমান নাট্যকার প্রতিনিয়ত নাটক লিখে চলেছেন। আজ মামণির সংস্পর্শে যখন তাঁর সব কিছু ভেঙে যাওয়ার উপক্রম হয়েছিল ঠিক তখন থানার বড়বাবুকে পাঠিয়ে দিলেন সেই নাট্যকার। সন্তানের খবরটা এত মারাত্মক মনে হল যে মামণিকে নিয়ে যে মুহূর্ত তৈরি হয়েছিল তা ধুয়েমুছে সাফ হয়ে গেল। আবার সন্তানকে নিয়ে তিনি যখন বিব্রত তখন জানতে পারলেন মামণির সঙ্গে যার বিয়ে হয়েছিল সে সন্তানের বাবা নয়। এমনকি সেই লোকটা জানত না যে তাদের দলের এক যুবকের জন্যে মামণি গর্ভবতী হয়েছে। এইভাবে মোচড় দিয়ে জীবনটাকে নিয়ে ছেলেখেলা করে যান সেই নাট্যকার।
খবর যখন পেয়েছেন তখন আগামীকাল সন্তানের স্কুলে যেতেই হবে। কিন্তু আজ বনবিহারীর মনে হল, এসব তাঁর নিজের তৈরি করা সমস্যা যাতে তিনি জড়িয়ে পড়েছেন। তাঁর কোনও ব্যক্তিগত স্বার্থ এর সঙ্গে জড়িত নেই। কিন্তু এখন তিনি আর কী-ই-বা করতে পারেন!
গোটা রাত আধাঘুম-আধাজাগরণে কেটে গেল। ভোর হতেই বনবিহারী বাথরুম থেকে তৈরি হয়ে বাইরের দরজা খুলতেই দেখতে পেলেন কালীচরণ বসে আছে। তাঁকে দেখে উঠে দাঁড়াল। বনবিহারী জিজ্ঞাসা করলেন, ‘একী! এত ভোরে কেন?’
‘আপনি বলেছিলেন সকালে আসতে।’ কালীচরণ মুখ নামিয়ে কথা বলল।
‘বেশ। বলো কী বলতে চাও!’
‘বাবু, আমাকে মাপ করে দিন।’
‘তুমি মিথ্যে কথা বলে এবাড়ি থেকে চলে গিয়েছিলে কেন?’
‘আমি আর কোনও উপায় দেখতে পাইনি।’
‘মানে?’
‘ওরা মামণিকে মেরে ফেলত।’
‘কারা?’
‘ওই জঙ্গলের ছেলেরা। মামণি ওদের চোখে ধুলো দিয়ে মাঝরাতে এই বাড়ির পেছন দিকে এসে পড়ছিল। শব্দ শুনে আমি ঘুম থেকে উঠে দেখতে যাই। সে আমাকে দেখে খুব কাঁদে। ইশারায় বোঝায় ওকে ওরা মেরে ফেলবে। আমার মনে দয়া এল। আমি ওকে বাড়ির ভেতরে নিয়ে এসে লুকিয়ে থাকতে বলি। তারপর দুদিন ও এই বাড়িতেই থাকে কিন্তু ওর থাকার কথা আপনাকে জানাইনি। দ্বিতীয় দিনে আমি যখন বাজারে যাচ্ছি তখন একজন অচেনা ছেলে জিজ্ঞাসা করে কোনও বোবা মেয়েকে দেখেছি কিনা! আমি অস্বীকার করি। সে তখন জিজ্ঞাসা করে আমি কোথায় কাজ করি? আমি বলি যে বাড়িতে কাজ করতাম তারা আমাকে ছাড়িয়ে দিয়েছে। আমি জঙ্গলের ধারে ঘর ভাড়া করে চলে যাচ্ছি।’
কালীচরণকে থামালেন, বনবিহারী, ‘তার মানে তুমি এর আগেই সেখানে গিয়ে ঘরের ব্যবস্থা করে এসেছিলে?’
‘না, আমি শুনেছিলাম ওখানে সস্তায় ঘর ভাড়া পাওয়া যায় তাই বলেছি।’
‘তারপর?’
‘আমার মনে হয়েছিল বাড়ি ছেড়ে চলে গেলে ওরা মামণি আপনার বাড়িতে আছে বলে আর সন্দেহ করবে না। যাওয়ার আগে মামণিকে বলেছিলাম আপনার কাছে সব কথা জানাতে। কিন্তু ওখানে গিয়ে মুশকিলে পড়লাম। ওই ছেলের সঙ্গে আরও দুজন রাত্রে আমার ঘরে চলে আসত, রান্না করে খেতে দিতে বলত। ওরা মামণির কথা বলত। তার জন্যেই নাকি পুলিশ ওদের একজনকে ধরে ফেলতে পেরেছে। কিন্তু মামণি কোথায় গিয়েছে তা জানত না ওরা। কাল আমার মনে হল পুলিশ যদি আমায় ধরে তাহলে ওদের লোক ভাববে। আমি আর ওদের সঙ্গে থাকতে চাই না। আপনি আমাকে ক্ষমা করে দিন বাবু।’ দু-হাত জড়ো করে কেঁদে ফেলল কালীচরণ।
বনবিহারী বললেন, ‘আগে হলে আমি তোমার কথা বিশ্বাস করতাম। এখন অনেক গলদ দেখতে পাচ্ছি। তুমি এক কাজ করো, পুলিশের কাছে সব কথা বলো যাতে ওরা রাত্রে তোমার ঘরে এলে ধরা পড়ে যায়।’
‘কিন্তু—!’
‘আবার কিন্তু কেন?’
‘মামণির কথা বললে তাকেও পুলিশ ধরবে।’
‘কী বলবে না বলবে তা তুমি ঠিক করো।’
‘ওরা আজ শেষরাত্রে ঘরে ঢুকেছে। অনেকক্ষণ মড়ার মতো ঘুমাবে। এখন থানায় যাই। কিন্তু পুলিশ যদি আমাকেও ধরে? খুব ভয় লাগছে বাবু।’
বনবিহারী চিন্তা করলেন একটু, তারপর বললেন, ‘তুমি থানার কাছে গিয়ে অপেক্ষা করো, আমি আসছি।’ কালীচরণ চলে গেলে বনবিহারী চারপাশে তাকিয়ে দেখলেন কেউ কোথাও নেই। এত ভোরে থাকার কথাও নয়।
টাকাপয়সা, কলম এবং স্টেথো নিয়ে বনবিহারী মামণির ঘরের দরজায় টোকা মারতে সেটা আধখোলা হয়ে গেল। ভেতরে পা রাখতেই ফিরে দাঁড়ালেন তিনি। মামণি পাশ ফিরে ঘুমাচ্ছে কিন্তু তার রাতবস্ত্র হাঁটুর অনেকটা ওপরে উঠে যাওয়ায় সেখান থেকে একটা বিদ্যুৎতরঙ্গ যেন বনবিহারীকে স্পর্শ করল। তিনি দরজার বাইরে এসে শব্দ করলেন। একটু পরে উঠে এল মামণি। বনবিহারী বললেন, ‘আমি নীচের শহরে যাচ্ছি। ফিরতে দুপুর হয়ে যাবে। যা আছে তা রান্না করে খেয়ে নিও। আর খবরদার, কোনও জানলা-দরজা তো খুলবেই না, শব্দও করবে না। আমি বাইরে থেকে তালা দিয়ে যাচ্ছি।’
মামণি নীরবে ঘাড় নাড়ল।
অথচ থানার দিকে হাঁটার সময় বনবিহারী একটু আগে দেখা মামণির ঘুমন্ত শরীরটাকে কিছুতেই ভুলতে পারছিলেন না।
এই সময় থানায় কোনও অফিসারের থাকার কথা নয়। কিন্তু ডাক্তার হিসেবে তাঁর পরিচিতির কারণে একজন সেপাই পাশের কোয়ার্টার্স থেকে বড়বাবুকে ঘুম ভাঙিয়ে ডেকে নিয়ে এল। পাজামার ওপর গেঞ্জি পরে বড়বাবু বেশ বিরক্ত হয়ে জিজ্ঞাসা করলেন, ‘কী ব্যাপার?’
কালীচরণ এই সময় ঢুকেছিল থানায়। তাকে দেখিয়ে বনবিহারী ব্যাপারটা জানালেন বড়বাবুকে। বড়বাবু তাকালেন কালীচরণের দিকে, ‘দেশে যাওয়ার নাম করে তুমি ওখানে ঘর ভাড়া করেছিলে কেন?’
কালীচরণ উত্তর দিতে দ্বিধা করায় বনবিহারী বললেন, ‘অনেককাল ও আমার কাছে চাকরি করে বোধহয় টায়ার্ড হয়ে গিয়েছে। ভেবেছে বাকি জীবন স্বাধীনতা ভোগ করবে।’
‘খাবে কী?’
‘ওর মাইনের টাকা জমা রয়েছে পোস্ট অফিসে।’
‘আমার কিন্তু বিশ্বাস হচ্ছে না! আপনার বাড়িতে ও রাজার মতো ছিল! অন্য কারণ নেই তো?’ বড়বাবু প্রশ্ন করা মাত্র কালীচরণ মাথা নাড়ল, ‘না, না। আমি বাবুর কাছে ক্ষমা চেয়েছি। আর কোথাও যাব না।’
‘হুম। এখন দুজন তোমার ঘরে ঘুমাচ্ছে?’
‘তাই দেখে এসেছি।’
‘ওদের সঙ্গে আর ক’জন আছে?’
‘আমি জানি না, দেখিনি।’
‘কোনও মেয়েছেলেকে দেখেছ?’
‘না তো!’
‘তখনই লোকজনকে জোগাড় করে বড়বাবু জিপে উঠলেন, ‘ওঠো।’
‘আমি যাব?’ কালীচরণ কেঁপে উঠল।
‘নইলে তোমার ঘর চিনব কী করে?’
‘কিন্তু ওরা তো জেনে যাবে আমি ধরিয়ে দিয়েছি।’
‘তাতে তোমার কোনও ক্ষতি হবে না। ওঠো।’
দুটো গাড়ি বেরিয়ে গেল।
থানা থেকে বেরিয়ে বাজারের চৌমাথায় এসে বনবিহারী দেখলেন তখনও রোদ ওঠেনি, দোকানপাট খোলেনি শুধু সদানন্দর হোটেলের উনুন থেকে ধোঁয়া বের হচ্ছে। তাঁকে দেখে সদানন্দ বেরিয়ে এল, ‘আপনি এই ভোরে?’
‘একটু নীচের শহরে যাব।’
‘তার বাস তো ঘণ্টাখানেক পরে পাবেন।’
‘তাই নাকি!’
‘আসুন আসুন। এক কাপ চা খেয়ে যান।’
‘হোটেলে চা হয় নাকি?’
‘না, ওটা শুধু কর্মচারীদের জন্যে। কিন্তু ডাক্তারবাবু, আমার ওয়াইফ কাল খুব কষ্ট পেয়েছে। আপনি আর খাবার দিতে নিষেধ করেছেন!’
‘দরকার হবে না। কালীচরণ ফিরে এসেছে।’
‘ও তাই বলুন। আপনার নতুন মাস্টার তো নতুন বাসায় চলে যাচ্ছে।’
‘শুনলাম।’
‘বাসাটা ভালো বাছল না। মহিলার তো সুনাম নেই।’
‘মাথা গোঁজার জায়গা তো দরকার। ভালোমন্দ জানবে কী করে!’
‘কিন্তু ডাক্তারবাবু, আমার কোনও দোষ নেই, ওয়াইফ আপত্তি করল। আসলে নন্দলালদার মেয়ে হুটহাট একটা আইবুড়ো ছেলের কাছে চলে আসত তো, সেটা ওয়াইফ ভালো চোখে দেখল না।’ সদানন্দ বলল।
চা তৈরি হতে সময় লাগল। একটু একটু করে চৌমাথায় লোক জমছে, দোকান খুলছে। শেষ চুমুক দিয়ে পকেটে হাত ঢোকাতেই এক হাত জিভ বের করল সদানন্দ, ‘ছি ছি, আর পাপের ভাগী করবেন না। ছোটভাইকে এটুকু আনন্দ দিন।’
ঠিক তখনই পুলিশের দুটো গাড়িকে ফিরে আসতে দেখলেন বনবিহারী। গাড়ি দুটো যখন সামনে দিয়ে চলে গেল তখন সদানন্দ নীচু গলায় বলল, ‘আরও দুটো খতম হল।’
বনবিহারী এবার লক্ষ করলেন, গাড়ির বাইরে দু-জোড়া পা ঝুলছে।

বাস থেকে নেমে রিকশা নিতে যাচ্ছিলেন বনবিহারী, পেছন থেকে কেউ ডাকল, ‘ডাক্তারবাবু।’ বনবিহারী পেছন ফিরে দেখলেন বছর বাইশের একটি ছেলে তাঁর দিকে এগিয়ে আসছে।
তিনি বললেন, ‘ঠিক চিনতে পারছি না ভাই?’
ছেলেটি বলল, ‘আপনি আমাকে কী করে চিনবেন? আমি আপনাকে দেখেছি। আপনি আগে যেখানে থাকতেন সেখানে আমার মাসিমার বাড়ি। একবার মেসোমশাইকে দেখতে মাসিমার বাড়িতে এসেছিলেন। আপনার ওষুধে সেরে গিয়েছিলেন মেসোমশাই।’
অস্বস্তি শুরু হয়ে গেল বনবিহারীর। এখন পর্যন্ত কেউ তাঁকে তাঁর আগের জায়গার উল্লেখ করে কথা বলেনি। মামণিকে নিয়ে উধাও হয়ে যাওয়ার পর আর ওখানকার সঙ্গে সম্পর্ক রাখেননি। নিশ্চয়ই তাঁর সম্পর্কে অনেক প্রশ্ন ওখানকার মানুষের মনে অতীতে পাক খেয়েছে। ভেবেছেন, সময় সব চাপা দিয়ে দেয়, এতদিনে তাই হয়েছে। এই ছেলে আবার কোত্থেকে ভূতের মতো উদয় হল।
বনবিহারী হাসলেন, ‘ও। তা হবে। বয়স হয়েছে আর তখন তুমি বেশ ছোট ছিলে বলে মনে পড়ছে না।’
‘সেটাই স্বাভাবিক। আপনি কি এখন ওপারের গঞ্জ থেকে আসছেন?’
‘হ্যাঁ। কেন?’
‘আপনি কি কিছু শুনে এসেছেন?’
‘কী ব্যাপার বলো তো?’
‘ওখানকার পুলিশ নাকি দুজন ছেলেকে গুলি করে মেরে ফেলেছে। একটু আগে খবরটা এল। এখনও পুলিশ এরকম বর্বর আচরণ করছে ভাবতে খারাপ লাগছে। বিশ্বাস হচ্ছে না। আপনি কি কিছু শুনেছেন?’
ছেলেটির মুখের দিকে তাকিয়ে মাথা নাড়লেন বনবিহারী, ‘কানে এসেছে কথাটা। অত ভোরে সত্যি না মিথ্যে তা যাচাই করার সময় পাইনি। আচ্ছা, চলি।’
রিকশায় বসার পর অস্বস্তিটা বেড়ে গেল। এই ছেলেটা কে? তাঁকেই বা দুম করে এমন প্রশ্ন করল কেন? তা ছাড়া পুলিশের গুলিতে দুজন মারা গিয়েছে, এই খবরটা এত তাড়াতাড়ি এখানে পৌঁছে গেল? বনবিহারীর মনে হল, এই ছেলেটি ওই দলের একজন নয় তো!
হোস্টেলের সুপার স্কুলেরই একজন শিক্ষক। কাল রাত্রে বড়বাবু বাড়িতে এসে যা বলে গিয়েছিলেন তিনি সেই একই কথা বললেন।
বনবিহারী বিরক্ত গলায় বললেন, ‘আপনার হোস্টেলের একটি ছেলে কার সঙ্গে মিশছে সে-খবর আপনি রাখবেন না?’
‘দেখুন, এই হোস্টেল তো জেলখানা নয়। বিকেলে স্কুলের মাঠে ছেলেরা যখন খেলা করে তখন কেউ যদি গোপনে সরে পড়ে তাহলে তাকে ধরব কী করে? সে তো ফিরে আসছে ঠিক সময়ে, অন্য ছেলেদের সঙ্গে হোস্টেলে ফিরছে।’ সুপার বললেন।
‘কোথায় যেত সে?’
‘পাশেই নদীর ধারে একটা পোড়ো মন্দির আছে। স্কুলের মালি ওকে সেখানে বয়সে বড় ছেলেদের সঙ্গে ঢুকতে দেখেছে। তারপর ওকে অনেক প্রশ্ন করেছি, বলেছে নদী দেখতে নাকি ওর ভালো লাগে, তাই দেখতে যায়। কিন্তু গতকাল সকাল থেকে ও খায়নি। কারণ এখানে পুলিশের সঙ্গে সংঘর্ষে একজন দুষ্কৃতি মারা গিয়েছে। আমি ওর কাছে গিয়ে জিজ্ঞাসা করলাম, একজন সমাজবিরোধীর মৃত্যুতে তুমি উপোস করছ?’
‘কী বলল সে?’
‘উলটে আমাকে জিজ্ঞাসা করল, আপনি কী করে জানলেন যে সে সমাজ বিরোধী?’
‘এরকম প্রশ্ন করতে সাহস পেল সে?’ বনবিহারী প্রশ্ন করলেন বেশ অবাক হয়ে।
‘হ্যাঁ।’ সুপার মাথা নাড়লেন, ‘আমি প্রিন্সিপালকে ব্যাপারটা জানালাম। কাল রাত্রে তিনি নিজে এসে ওর সঙ্গে কথা বলেছেন। ওর ঘর সার্চ করে একটা ডায়েরি পেয়েছেন। সেটা দেখে আপনাকে আসার জন্য খবর পাঠিয়েছেন।’
‘কী লেখা আছে ডায়েরিতে?’
‘ভয়ংকর লাইন। ও এখন সদ্য কিশোর। কিন্তু এইসব লেখার জন্য গভর্নমেন্ট ওকে দশ বছরের জেল দিতে পারে।’ সুপার খুব গম্ভীর গলায় বললেন।
বনবিহারী চোখ বন্ধ করে ভাবার চেষ্টা করলেন। কেবলই তাঁর মনে হচ্ছিল তিনি হেরে গেছেন। চোখ খুলে বললেন, ‘ডায়েরিটা দেখতে পারি?’
সুপার তাঁর ড্রয়ার খুলে একটা পুরোনো ডায়েরি বের করে সামনে রাখলেন। ওটাকে চিনতে পারলেন বনবিহারী। প্রতি বছর মেডিক্যাল রিপ্রেজেন্টেটিভরা কিছু না কিছু গিফট দিয়ে যায়। ডায়েরি ব্যবহার করেন না বনবিহারী। তিন-চার বছর আগেকার একটা ডায়েরি যে সন্তান নিয়েছে তা জানা ছিল না তাঁর।
ডায়েরির পাতা খুললেন বনবিহারী। তৃতীয় পাতায় বড় বড় অক্ষরে লেখা, ‘আমি চেয়ে দেখি প্রতিজ্ঞা প্রস্তুত ঘরে ঘরে,/দানবের সাথে আজ সংগ্রামের তরে।’
পরের পাতায়, ‘শোন রে মজুতদার,/ ফসল ফলানো মাটিতে রোপণ/করব তোকে এবার।’
মুখ তুললেন বনবিহারী, ‘এই লাইনগুলোর কথা বলছেন?’
‘হ্যাঁ। আপনার কি মনে হয় না একজন ছাত্র এসব লেখা লিখলে তাকে দেশদ্রোহী বললে মিথ্যে বলা হবে?’ সুপার চোখ ছোট করলেন।
ডায়েরিটা ফিরিয়ে দিলেন বনবিহারী, ‘আপনাদের প্রিন্সিপাল সাহেবও কি একই কথা বলেছেন?’
‘না। তিনি কিছু বলেননি, শুধু আপনাকে খবর দিতে বলেছেন।’
‘আপনি সুকান্ত ভট্টাচার্যের নাম শুনেছেন?’
‘তার মানে?’
‘একটি ছেলে যে মাত্র কুড়ি বছর নয় মাস বয়সে যক্ষ্মায় মারা গিয়েছিল। মারা যাওয়ার আগে সে কিছু কবিতা লিখেছিল। সেটা সাতচল্লিশ সালের মে মাস। প্রায় তেষট্টি বছর আগের কথা। তেষট্টি বছর পরে একটি কিশোর যদি তার ডায়েরিতে সুকান্তর লাইনগুলো লিখে রাখে তাহলে বলতেই হবে কবির কবিতা লেখা সার্থক। আপনি যদি সুকান্ত ভট্টাচার্যকে দেশদ্রোহী বলেন—।’
বনবিহারীকে থামিয়ে দিয়ে সুপার প্রশ্ন করেন, ‘এই লাইনগুলো সুকান্ত ভট্টাচার্যের কবিতার লাইন?’
‘আপনার বোধহয় বাংলা সাহিত্য ভালো করে পড়া নেই।’ উঠে দাঁড়ালেন বনবিহারী, ‘যাহোক, সন্তান নিশ্চয়ই হোস্টেলের নিয়ম ভেঙে অন্যায় করেছে। আমি তার সঙ্গে কথা বলতে চাই।’
‘আপনি তার আগে প্রিন্সিপালের সঙ্গে দেখা করুন।’ ঘড়ি দেখলেন সুপার, ‘আর মিনিট পনেরো অপেক্ষা করতে হবে আপনাকে।’
ঠিক পনেরো মিনিট পরে প্রিন্সিপালের মুখোমুখি হলেন বনবিহারী।
প্রিন্সিপাল স্পষ্ট বললেন, ‘আপনি যদি সন্তানের ভালো চান তাহলে ওকে এখান থেকে নিয়ে যান। আমি স্বীকার করছি এখানে আমরা যতটা কেয়ার নেওয়া দরকার ততটা নিতে পারছি না।’
বনবিহারী বললেন, ‘আমি বুঝতে পারছি না ওর অপরাধ কী? সুপার আমাকে এই ডায়েরি দেখালেন। ওঁর ধারণা ছিল তাতে লাইনগুলো সন্তানই লিখেছে। অথচ সেগুলো বহু বছর আগে সুকান্ত ভট্টাচার্যের লেখা। অল্পবয়সে আমরাও সুকান্তর কবিতার লাইন মুখস্থ করে রাখতাম। একধরনের সাময়িক উত্তেজনা হত।’
প্রিন্সিপাল হাসলেন, ‘সুপার সম্ভবত সুকান্ত পড়েননি। না, ওই লেখাগুলোর জন্যে আমি কিছু বলছি না। যারা বলবে তারা সুকান্তকেই কাঠগড়ায় দাঁড় করিয়ে নিজে হাস্যাস্পদ হবে। আমার অভিযোগ ও খেলার নাম করে নদীর ধারের শিবমন্দিরে কাদের সঙ্গে আড্ডা মারতে যেত? তারা তো শুনেছি বয়সে অনেক বড়। তাদের একজন গতকাল পুলিশের সঙ্গে এনকাউন্টারে মারা গেছে। কোনও শিক্ষিত ভদ্র পরিবারের ছেলে কি পুলিশের সঙ্গে সংঘাতে যাবে? আর সেই ছেলে মারা গিয়েছে বলে সন্তান তার প্রতি সহানুভূতিতে অনশন করবে? তার একটাই অর্থ, সে যে কোনওদিন পুলিশের বিরুদ্ধে কাজ করতে পারে! ওর এই আচরণ দেখে যদি আরও কিছু হোস্টেলের ছেলে উৎসাহিত হয় তাহলে আমাদের অবস্থা কী হবে তা বুঝতে পারছেন? আমি কি ভুল বলেছি?’
বনবিহারী মাথা নাড়লেন, সমর্থনের।
‘আমি ওর টান্সফার সার্টিফিকেট দিয়ে দিচ্ছি। ওকে বাড়িতে রেখে স্কুলের শেষ পরীক্ষায় বসতে দিন নয়তো বহু দূরের কোনও হোস্টেলে পাঠিয়ে দিন যেখানে ও এসব করার সুযোগ পাবে না।’ বেল টিপলেন প্রিন্সিপাল।
‘ওকে এখানে ডেকে পাঠাবেন? আমি কথা বলব।’ বনবিহারী বললেন।
বেলের আওয়াজ পেয়ে বেয়ারা ঘরে ঢুকতেই প্রিন্সিপাল তাকে বললেন হোস্টেল থেকে সন্তানকে নিয়ে আসতে।
বেয়ারা চলে গেলে বনবিহারী অনুনয় করলেন, ‘আমি ওর সঙ্গে কথা বলি। ওকে ভালো করে বোঝাই। যদি দেখি ও ভুল বুঝতে পারছে তাহলে আপনাকে অনুরোধ করব আর একবার ওকে সুযোগ দিতে। কারণ আমার বাড়িতে রেখে ওকে পড়ানো এখন একদম সম্ভব নয়।’
প্রিন্সিপাল কাঁধ নাচালেন, মুখে কিছু বললেন না।
একটু পরে বেয়ারা সন্তানকে সঙ্গে নিয়ে ঘরে ঢুকলে প্রিন্সিপাল পাশের দরজা দেখিয়ে বললেন, ‘আপনি ওর সঙ্গে ওই ঘরে বসে কথা বলতে পারেন।’
বনবিহারী উঠে পাশের ঘরে গেলেন। ঘরটি ছোট। দুটো চেয়ার রয়েছে, কোনও টেবিল নেই। চারপাশের আলমারিতে প্রচুর বই।
চেয়ারে বসতেই সন্তান ঘরে এল।
বনবিহারী বললেন, ‘বসো।’
সন্তান বসল। ওকে একটু রোগা এবং লম্বাটে বলে মনে হল বনবিহারীর।
‘আমি কেন এসেছি তা জানো?’
‘বুঝতে পারছি।’
‘তুমি নাকি একজন সমাজবিরোধী মারা গিয়েছে বলে অনশন করেছ?’
‘ক্ষুদিরাম, বাঘাযতীন, সূর্য সেনকে আমরা কী বলি?’
অবাক হলেন বনবিহারী। বললেন, ‘ওঁদের শহিদ বলা হয়। স্বাধীনতার জন্যে ওঁরা নিজেদের জীবন বিসর্জন দিয়েছেন।’
‘ইংরেজরা ওদের উগ্রপন্থী, সমাজবিরোধী বলত।’
‘এসব কথা তোমাকে কে শেখাল?’ উত্তেজিত হতে গিয়েও সামলে নিলেন বনবিহারী।
‘কে শেখাবে? বই পড়লেই জানা যায়।’
‘দ্যাখো, এসব নিয়ে ভাবনাচিন্তা করার জন্যে পরে অনেক সময় পাবে। তোমার একমাত্র কাজ পড়াশুনা করা। ভালোভাবে পাশ করে জয়েন্ট পরীক্ষায় বসবে যাতে তুমি ডাক্তারিটা পড়তে পারো। এদেশের গরিব মানুষদের একমাত্র ডাক্তাররাই সাহায্য করতে পারে। তোমাকে মানুষ করার চেষ্টা করেছি, সেই চেষ্টা বৃথা হোক আমি চাই না।’ বনবিহারী শ্বাস নিলেন, ‘তুমি যাদের সঙ্গে গোপনে মেলামেশা করো তারা তোমার থেকে বয়সে অনেক বড়। তাদের একজনকে পুলিশ মেরে ফেলেছে। যা হওয়ার তা হয়ে গেছে। স্কুল চাইছে তোমাকে টান্সফার সার্টিফিকেট দিয়ে দিতে। আমি চাই তুমি আবার আগের মতো পড়াশুনায় মন দাও।’
‘আমি পড়াশুনায় ফাঁকি দিই না।’
‘জানি। কিন্তু অন্যদিকে মন দিও না।’
সন্তান জবাব না দিয়ে ছাদের দিকে তাকাল।
‘সুকান্ত ভট্টাচার্যের কবিতার বই কেউ কি তোমাকে দিয়েছে?’
‘হ্যাঁ।’
‘কে?’
‘সেটাও কি অপরাধ?’
‘একদম নয়।’
‘নতুন স্যার। সুজয়বাবু!’
‘আচ্ছা! ওঁর সঙ্গে কী করে দেখা হল?’
‘উনি কদিন আগে হোস্টেলে এসে দেখা করেছিলেন। তখন ওঁর হাতে বইটা ছিল। আমি চেয়ে নিয়েছি।’
‘কবিতাগুলো তোমার ভালো লাগে?’
‘হ্যাঁ। ব্রিটিশ আমলে শোষকদের বিরুদ্ধে লেখা কবিতাগুলোকে এখনও সত্যি বলে মনে হয়।’
‘তাহলে তুমি কি আমাকে কথা দিচ্ছ?’
বনবিহারীর প্রশ্নের জবাব প্রথমে না দিয়ে সন্তান তাঁর দিকে কিছুক্ষণ তাকিয়ে থাকল। তারপর বলল, ‘ঠিক আছে।’
খুশি হলেন বনবিহারী, ‘আমি এখনই প্রিন্সিপালকে অনুরোধ করব। আমি আশা করব তুমি কথার খেলাপ করবে না।’
‘একটা কথা জিজ্ঞাসা করতে চাই!’ হঠাৎ যেন সন্তানের কণ্ঠস্বর বদলে গেল।
‘নিশ্চয়ই, বলো।’
‘আপনি আমাকে কোত্থেকে পেয়েছিলেন?’
‘মানে?’
‘আপনি আমাকে আগে বলেছেন আমার বাবা-মাকে ভগবান নিয়ে গেছেন। তখন তাই বিশ্বাস করতাম। কালীচরণদা বলত আমার বাবা অল্প বয়সে মারা গিয়েছেন। মা তাঁর শোকে কোথাও হারিয়ে গিয়েছেন। এতদিন আমি ওঁদের নিয়ে মাথা ঘামাইনি। কিন্তু এখন বুঝতে পারছি সত্যি কথাটা আমাকে বলা হয়নি।’
বুকের ভেতর আচমকা চাপ অনুভব করলেন বনবিহারী। তিনি জানতেন এই প্রশ্নটা তাঁকে কোনও না কোনওদিন সন্তান করবেই। কিন্তু সেটা এত তাড়াতাড়ি তা কল্পনা করেননি। এখন ও যে পরিস্থিতিতে আছে তাতে সব কথা বলা যাবে না। খুব দ্রুত ভেবে নিয়ে বনবিহারী বললেন, ‘কালীচরণ কিছুই জানে না। তোমার বাবা-মায়ের দুর্ঘটনার মৃত্যুর খবর পেয়ে আমি ছুটে গিয়েছিলাম। তোমাকে নিয়ে এসেছিলাম আমার কাছে। তখন তোমার কয়েকমাস বয়স। হাঁটতেও পারতে না।’
‘আপনি সত্যি কথা বলছেন না।’
‘এ কথা তোমার কেন মনে হচ্ছে?’
‘আপনি যখন সুন্দরবনে চলে গিয়েছিলেন তখন আমি ছাড়া আপনার সঙ্গে একজন মহিলা ছিল। সেখান থেকে সেই মহিলা কোথাও চলে যাওয়াতে আপনি আমাকে নিয়ে নতুন জায়গায় চলে আসেন। সেই মহিলা কে?’
‘এসব কথা তোমাকে কে বলেছে?’ সোজা হয়ে বসলেন বনবিহারী।
এই সময় বেয়ারা এসে দাঁড়াল দরজায়, ‘আপনাদের এঘরে ডাকছে।’
কয়েক সেকেন্ড উত্তরের জন্যে অপেক্ষা করেও না পেয়ে বনবিহারী আবার প্রিন্সিপালের ঘরে এলেন। দেখলেন প্রিন্সিপাল একা নন, তাঁর সামনে বসে আছেন একটি প্রৌঢ় ভদ্রলোক।
প্রিন্সিপাল বললেন, ‘ইনি ডক্টর বনবিহারী। বসুন ডাক্তারবাবু।’
ভদ্রলোক হাতজোড় করলেন, ‘নমস্কার।’ তারপর একটু দূরে দাঁড়ানো সন্তানের দিকে তাকিয়ে বললেন, ‘তোমার নাম সন্তান? এরকম নাম আমি প্রথম শুনলাম।’
প্রিন্সিপাল বললেন, ‘ডাক্তারবাবু, ইনি রমেন দত্ত। আমাদের থানার সেকেন্ড অফিসার।’
রমেন দত্ত বললেন, ‘সন্তানকে আমি একটু থানায় নিয়ে যাচ্ছি।’
বনবিহারী চমকে উঠলেন, ‘কেন?’
‘এমন কিছু নয়। ওর বিরুদ্ধে আপাতত আমাদের কোনও অভিযোগ নেই। কিন্তু ওর কাছে কিছু তথ্য থাকতে পারে যা জানলে আমাদের উপকার হতে পারে।’
‘আপনি কি ওকে অ্যারেস্ট করছেন?’
‘না, না। একদম নয়। শুধু জিজ্ঞাসাবাদের জন্যে নিয়ে যাচ্ছি।’
‘তেমন কিছু ব্যাপার হলে সেটা তো আপনি এখানেই করতে পারেন!’
‘না। তা পারি না। গতকালের ব্যাপারটা নিশ্চয়ই শুনেছেন। তার সঙ্গে জড়িত কয়েকজনকে আমরা ধরেছি। তাদের সামনেই ওকে প্রশ্ন করতে চাই।’ উঠে দাঁড়ালেন রমেন দত্ত, ‘এসো সন্তান।’ ভদ্রলোক এগিয়ে গিয়ে সন্তানের কনুই ধরে বললেন, ‘চিন্তা করবেন না, মনে হয় বিকেলের মধ্যেই ও ফিরে আসবে।’
বনবিহারী উঠে দরজায় গিয়ে দেখলেন রমেন দত্ত সন্তানকে জিপের পেছনে সেপাইদের জিম্মায় দিয়ে নিজে সামনে বসলেন। জিপ চলে গেল।
প্রিন্সিপাল বললেন, ‘এরপরে আপনি কী আশা করছেন?’
বনবিহারী বললেন, ‘কিন্তু ও আমাকে কথা দিয়েছে, মন দিয়ে পড়াশুনা করবে। হোস্টেলের বাইরে যাবে না। ওকে আর একটা সুযোগ দিন, প্লিজ।’
প্রিন্সিপাল গম্ভীর হলেন, ‘এখন আর আমার হাতে নেই। স্কুলকমিটিকে জানাতে হবে। তাঁরা যা সিদ্ধান্ত নেন তা আপনাকে জানিয়ে দেব।’

স্কুল থেকে বেরিয়ে বনবিহারী বুঝতে পারছিলেন না তাঁর কী করা উচিত? তারপর একটা রিকশা ডেকে থানায় যেতে বললেন। সন্তানের কী হল তা না জেনে তিনি বাড়িতে স্থির থাকতে পারবেন না। রিকশা চলছিল মফসসল শহরের পথ দিয়ে। সন্তানের শেষ প্রশ্নটা আবার মনে এল তাঁর। ছেলেটা কী করে জানল সুন্দরবনে তাকে নিয়ে যাওয়া হয়েছিল এবং তাদের সঙ্গে একজন মহিলা ছিল! কালীচরণ যে এ কথা বলতে পারে না সে-ব্যাপারে তিনি নিশ্চিত। তাহলে? এমন কেউ নিশ্চয়ই আছে যে তাঁদের সুন্দরবনে দেখেছে এবং এই তল্লাটে পৌঁছে গেছে। এতগুলো বছর পরে সেই লোক কী করে এখানে এল? তাঁর এখন কী করা উচিত? সোজা হয়ে বসলেন বনবিহারী। নাঃ, আর লুকোচাপা করে কোনও লাভ নেই। যা সত্যি তা খোলাখুলি সন্তানকে বলে দেওয়া উচিত। বয়স বেশি না হলেও ও পরিণত বয়স্ক মানুষের মতোই কথা বলেছে। সত্যি কথা শুনলে নিশ্চয়ই ছেলেমানুষের মতো প্রতিক্রিয়া দেখাবে না।
কিন্তু ঠিক কী বলবেন তিনি? তোমার বাবা এবং মা উগ্রপন্থীদের দলে ছিল। এনকাউন্টারে তোমার বাবা মারা যায়। তোমার মাকে হাসপাতালে ভরতি করি আমি। সেখানে তোমার জন্ম হয়। তোমরা আমার বাড়িতেই ছিলে। কিন্তু একসময় দেখা গেল তোমার বাবা-মায়ের সঙ্গীরা পিছু ছাড়ছে না। পুলিশ জানতে পারলে আমরা বিপদে পড়ে যাব বলে সব ছেড়ে তোমাদের নিয়ে সুন্দরবনে চলে গিয়েছিলাম। সেখানে এক এনজিও-তে ডাক্তারি করতাম। হঠাৎ একদিন তোমার মা তোমাকে ফেলে রেখে আগের পরিচিত কারও সঙ্গে উধাও হয়ে গিয়েছিল। সেই থেকে তুমি আমার কাছেই থেকে গেছ। তোমাকে আমি যত্ন করে বড় করছিলাম। আশ্চর্য ব্যাপার, তুমি যখন হোস্টেলে থেকে ওইসব ব্যাপারে জড়িয়ে যাচ্ছ ঠিক তখনই তোমার মা ফিরে এল আমার বাড়িতে। ওকে কোনও প্রশ্ন করলে লাভ হয় না। কারণ সে কথা বলতে পারে না।
এসব শোনার পরে সন্তানের কী প্রতিক্রিয়া হবে? যে মা তাকে ত্যাগ করে চলে গিয়েছিল তার সঙ্গে কী সম্পর্ক হবে তার? যাই হোক, বনবিহারী ঠিক করলেন, যা সত্যি তা আর লুকোবেন না। একমাত্র সমস্যা, পুলিশ যদি জানতে পারে তাহলে তাঁকে কাঠগড়ায় দাঁড়াতে হবে। উগ্রপন্থী দলের একটি মেয়েকে শেল্টার দেওয়ার অপরাধে তাঁকে জেলেও যেতে হতে পারে। কী করবেন তিনি? তারপরেই মনে হল, সন্তান যেমন সব খবর একটু একটু করে জানছে, যারা জানাচ্ছে তারা তো পুলিশকেও জানিয়ে দিতে পারে। কার কাছে লুকোবেন তিনি?
থানায় ঢোকা মাত্র একজন সাবইন্সপেক্টর জিজ্ঞাসা করলেন, ‘বলুন, কী চাই?’
‘সেকেন্ড অফিসার কি থানায় আছেন?’
‘ওঁকে চেনেন?’
‘আজই পরিচয় হয়েছে। ওঁর নাম তো রমেন দত্ত।’ বনবিহারী বললেন, ‘আমার নাম বনবিহারী, পেশায় ডাক্তার।’
‘ও। বসুন। উনি এখন জিজ্ঞাসাবাদ করছেন। ওই চেয়ারে বসুন।’
অপেক্ষার যেন আর শেষ নেই। ঘণ্টা দেড়েক কেটে যাওয়ার পর বনবিহারী যখন আর ধৈর্য রাখতে পারছেন না তখন রমেন দত্ত বেরিয়ে এলেন, ‘একী! আপনি এখানে বসে আছেন?’
‘ছেলেটাকে থানায় রেখে যাই কী করে!’ বনবিহারী বললেন।
একটা চেয়ার টেনে নিয়ে বনবিহারীর সামনে বসে সিগারেট ধরালেন রমেন দত্ত, ‘আপনি যার জন্যে এত উদ্বিগ্ন হয়ে আছেন তাকে জিজ্ঞাসা করেছিলাম, ডক্টর বনবিহারী তোমার কে হন? সে জবাব দিয়েছে, উনি আমার অভিভাবক ছিলেন। কোনও রক্তের সম্পর্ক নেই। কথাটা কি সত্যি?’
ম্লান হাসলেন বনবিহারী, ‘হ্যাঁ। কিন্তু রক্তের বাইরের কোনও কোনও সম্পর্ক রক্তের সম্পর্কের থেকেও বেশি আপন হয়ে ওঠে।’
মাথা নাড়লেন রমেন দত্ত, ‘হয়। কিন্তু সন্তানের কথার ধরন থেকে সেটা মনে হল না। আচ্ছা, সত্যি ও আপনার কেউ হয় না?’
‘রক্তের সম্পর্কের কেউ নয়।’
‘কোথায় পেয়েছিলেন ওকে?’
শেষ পর্যন্ত প্রশ্নটা এল। বনবিহারী খুব দ্রুত সিদ্ধান্ত নিলেন, আর মিথ্যে বলবেন না। বললেন, ‘ওর মা তখন গর্ভবতী। প্রসব বেদনা উঠেছে কিন্তু প্রসব হচ্ছে না। আমাকে কল দেওয়া হয়েছিল। একটু পরীক্ষা করে বুঝতে পারলাম সিজার করতে হবে। অপারেশন না করলে বাচ্চা ও মা কেউ বাঁচবে না। এটা জানাতেই মেয়েটির সঙ্গীরা যেন বিপাকে পড়ল। ডাক্তার এবং মানুষ হিসেবে ওর দায়িত্ব না নিয়ে পারলাম না। সদর হাসপাতালে নিয়ে গেলাম ওকে। সেখানে অপারেশনের পর সন্তানের জন্ম হল। কিন্তু ওদের নিয়ে যাওয়ার জন্যে কেউ এগিয়ে এল না। ভর্তির সময় হাসপাতালের খাতায় অভিভাবক হিসেবে আমার নাম না লিখে উপায় ছিল না।’
সিগারেটের ধোঁয়া ছাড়লেন রমেন দত্ত, ‘ওর সঙ্গীদের আপনি চিনতেন?’
‘না। আমি কখনও দেখিনি।’
‘তারা কোথায় থাকত তা জেনেছেন?’
‘আমাকে একটা জঙ্গলের ঘরে নিয়ে যাওয়া হয়েছিল। বাচ্চা হওয়ার পর তাদের আর দেখিনি। শুনেছি পুলিশের গুলিতে তারা মারা যায়।’
‘আই সি। মেয়েটি উগ্রপন্থীদের একজন!’
‘আমার জানার কোনও উপায় ছিল না।’
‘কেন? মেয়েটির সঙ্গে কথা বললেই তো—।’
‘জানা যেত না। মেয়েটি বাকশক্তিরহিত। ওর নাম পর্যন্ত আমি জানি না।’
‘ব্যাপারটা থানায় জানিয়েছিলেন?’
মাথা নাড়লেন বনবিহারী, ‘না। মনে হয়েছিল পুলিশ তো মেয়েটির সঙ্গীদের যা শাস্তি দেওয়ার দিয়েই দিয়েছে। যে বাচ্চা জন্মেছে সে তার মাকে ছেড়ে বাঁচতে পারে না। মেয়েটিকে দেখে বুঝতে পেরেছিলাম সে কাউকে ভালোবেসে ওই দলে ছিল, নিজে কোনও অন্যায় করতে পারে না। তা ছাড়া সেসময় খুব ধরপাকড় চলছিল। আমি ভয় পেয়েছিলাম, পুলিশ আমাকে বুঝতে না পেরে গ্রেপ্তার করবে ওদের সাহায্য করার অভিযোগে। কিন্তু বিশ্বাস করুন, একটি মেয়েকে মরে যেতে দেখেও আমি যদি ফিরে আসতাম তাহলে পরের দিন অন্য কোনও পেশেন্টকে দেখতে পারতাম একজন ডাক্তার হয়ে?’
‘হয় তো। তবু বলব, আপনি কাজটা ঠিক করেননি। পুলিশকে জানানো উচিত ছিল। সন্তানের সঙ্গে তার মায়ের সম্পর্ক কীরকম?’
‘সম্পর্ক তৈরি হওয়ার কোনও সুযোগ হয়নি। ওর হামাগুড়ি দেওয়ার আগেই মেয়েটি উধাও হয়ে গিয়েছিল। কেন গিয়েছিল তা জানি না। হঠাৎ কয়েকদিন হল, এতগুলো বছর পরে সে ফিরে এসেছে।’
‘সন্তানের মায়ের নাম কী?’ রমেন দত্ত সিগারেট শেষ করলেন।
‘জানি না। আমরা তার নাম রেখেছি মামণি।’
‘আমরা মানে?’
‘আমি আর আমার কাজের লোক, কালীচরণ।’
‘ওই মহিলার আচরণ কীরকম?’
‘একদম স্বাভাবিক।’
‘এই যে উনি আবার ফিরে এসেছেন, এতদিন কোথায় ছিলেন আপনি জানেন না। ওঁর উগ্রপন্থী সঙ্গীরা এখনও যোগাযোগ রেখে চলেছে কিনা তা আপনি জানেন?’
‘বোধহয় যোগাযোগ নেই। উলটে সে সঙ্গীদের ভয় পাচ্ছে বলে কালীচরণের কাছে শুনেছি। কালীচরণকে এড়িয়ে কেউ ওর সঙ্গে যোগাযোগ করতে পারবে না।’
‘কিন্তু ডাক্তারবাবু, আপনার উচিত ছিল, এবারে ও আসার পর থানায় গিয়ে সব কথা খুলে বলা। জেলে ও বেশি নিরাপদ থাকত। আচ্ছা, সুজয় মাস্টারকে তো আপনি চেনেন। আপনার বাড়িতে অসুস্থ অবস্থায় কিছুদিন ছিল। তার কী ভূমিকা?’
‘কী ব্যাপারে জিজ্ঞাসা করলেন?’
‘সন্তানের ব্যাপারে।’
‘ব্যাপারটা আমার কাছে অস্পষ্ট। তবে ওদের মধ্যে কথা হয়েছে। বিশেষ করে সুকান্ত ভট্টাচার্যের কবিতার খবর সন্তান ওর কাছেই জানতে পায়।’ বনবিহারী বললেন।
‘সুজয় মাস্টার স্কুলে এসে সন্তানের সঙ্গে দেখা করেছেন।’
‘হ্যাঁ। খবরটা আজই শুনলাম।’
‘দেখুন ডাক্তারবাবু, সন্তানকে এখনই ছেড়ে দিতে পারছি না। ওকে আরও জেরা করা প্রয়োজন। কিন্তু আপনি ভেবে দেখুন কী করবেন। আমার মনে হয় ফিরে গিয়ে আপনাদের থানায় পুরো ব্যাপারটা লিখিত ভাবে জানিয়ে দিন।’ রমেন দত্তের কথা শেষ হওয়া মাত্র থানার ভেতর থেকে চিৎকার ভেসে এল, ‘ধর-ধর, পালাচ্ছে, পালিয়ে যাচ্ছে।’
রমেন দত্ত দ্রুত দৌড়ে গেলেন ভেতরে। বনবিহারী বুঝলেন কোনও ধৃত ব্যক্তি পালাবার সুযোগ করে নিয়েছে। হঠাৎ তাঁর মনে হল এত কথা খোলাখুলি অফিসারকে না বললেই হত। সঙ্গে-সঙ্গে মাথা নাড়লেন তিনি, না, বলে ঠিক কাজই করেছেন। থানা থেকে কিছু লোক দৌড়ে বেরিয়ে গেল। রমেন দত্ত ফিরে এলেন চিন্তিত মুখে, ‘ডাক্তারবাবু, আমাকে একদম বোকা বানিয়ে দিল ছেলেটা।’
‘মানে?’
‘ওর বিরুদ্ধে কোনও চার্জ এখন পর্যন্ত নেই, কথা বলার জন্যে থানায় নিয়ে এসেছি তাই বন্দিদের যেভাবে রাখা হয় তা রাখিনি। সেই সুযোগটা নিয়ে পেছনের উঠোনে নেমে পাঁচিল টপকে পালিয়ে গেল। আরে পালিয়ে তুই কোথায় যাবি? এখন তো ওর বিরুদ্ধে নির্দিষ্ট অভিযোগ তৈরি হয়ে গেল।’ রমেন দত্ত সিগারেট ধরালেন।
‘সন্তান থানা থেকে পালিয়ে গিয়েছে!’ উঠে দাঁড়ালেন বনবিহারী।
‘হ্যাঁ। কোথায় যেতে পারে বলে আপনার ধারণা।’
‘আমি কী বলব! আমার মাথা কাজ করছে না। ও পালাল কেন? ওইটুকুনি ছেলে! আঃ। ঈশ্বর!’ বনবিহারী ছটফট করছিলেন।’
‘আরে! এখন ঈশ্বরকে ডেকে কী হবে। শুনুন। সন্তান যদি আপনার বাড়িতে যায় তাহলে ওকে আটকে রেখে থানায় খবর দেবেন। আপনার লোকাল থানাকে সব জানিয়ে দিচ্ছি। আমার বিশ্বাস সে বাড়িতে ফিরবেই। যান।’ রমেন দত্ত ভেতরে চলে গেলেন।
আজ স্কুল ছুটি। সুজয় ভাতেভাত বসিয়ে দিয়েছিল স্টোভে। রাতের খাবার সে এইভাবেই সারে। সকালে স্কুলে যাওয়ার সময় সদানন্দর হোটেলে একবেলা খাওয়ার মাসচুক্তি করে নিয়েছে।
দরজায় শব্দ হল। বলাইচাঁদবাবুর স্ত্রী ঘরে এসে দাঁড়িয়ে একটা হাত কোমরে রাখলেন, ‘কি! হাত পুড়িয়ে রান্না হচ্ছে?’
সুজয় হাসল, ‘রান্না হচ্ছে, তবে হাত পোড়েনি।’
‘একটা বিয়ে করলেই তো হত। বউ রেঁধে দিত।’ মুখে পান বাড়িওয়ালির।
‘কপালে না থাকলে যা হয়—। বলুন।’
‘কী আর বলব। দেখতে এলাম। কোনও অসুবিধে হচ্ছে না তো?’
‘বিন্দুমাত্র না। বলাইবাবু কেমন আছেন?’
‘থাকা আর না থাকা। তবে হ্যাঁ, ও আছে বলে আমি অনেক সমস্যা থেকে বেঁচে আছি। ভগবানকে রোজ বলি, হাঁটতে না পারুক, এমনকী কথা যদি না বলতে পারে তাও আচ্ছা, কিন্তু লোকটাকে প্রাণে মেরো না।’ হাসলেন মহিলা।
‘সে কী!’
‘আমি তো এখনও বুড়ি হয়ে যাইনি। অনেক দেরি সেটা হতে। মাথার ওপর পুরুষ মানুষ থাকা মানে একটা ছাদ থাকা। কাক চিল শকুন ঠোকরাতে পারবে না। স্বামী কথা না বলতে পারুক, এই সিঁদুর-শাঁখা হল বর্মের মতো। আপনি জানেন না, এখানকার বিবাহিত লোকদেরই নোলা বেশি। আহা, এলাম, বসতে বলছেন না যে?’
সুজয় উঠে দাঁড়াল, ‘সরি। বসুন। এটা তো আপনারই বাড়ি।’
‘বাড়িটা আমার তাতে সন্দেহ নেই।’ বাড়িওয়ালি সুজয়ের তক্তাপোশের একপাশে শরীর রাখলেন, ‘কিন্তু ঘরটা তো আপনার। যদ্দিন ভাড়া দেবেন তদ্দিন এই দরজার এপাশে বিনা অনুমতিতে ঢোকার অধিকার আমার নেই।’
‘বাঃ। বেশ সুন্দর কথা বলেন তো।’
‘যাক গে, আমি এলাম একটু সাবধান করে দিতে।’
‘আমি কি কোনও অন্যায় করেছি!’
শব্দ করে হেসে উঠলেন মহিলা, ‘এ যে ঠাকুরঘরে কে-র মতো হল। না, আপনি কেন অন্যায় করবেন! এখানকার আইবুড়ো মেয়েগুলো আপনাকে একা পেলে চিবিয়ে খেয়ে নিতে রাজি। ওই ঠিকে মাস্টারনি তো এর মধ্যেই গলা অবধি ডুবে গেছে। আমি বলে দিয়েছি, দেখা করতে হলে বাইরে গিয়ে দেখা করো, আমার বাড়িতে এসে লীলা করা চলবে না। হয়তো কথাটা শুনে আপনার খারাপ লাগছে—!’
‘না। প্রত্যেক বাড়ির নিজস্ব নিয়ম থাকে। এটাও তেমনি।’
‘ঠিক। তা ছাড়া একজনকে আসতে দিলে অন্যদের ঠেকাবো কী করে?’
সুজয় লক্ষ করছিল মহিলার একটা মুদ্রাদোষ আছে। কথা বলার সময় মাঝে মাঝেই বুকের আঁচল টানেন। আর যতবার টানেন ততবার সেটা আরও এলিয়ে পড়ে। মধ্যতিরিশের এই মহিলার শরীর-স্বাস্থ্য বেশ মজুবত, বুকের গড়নে টোল পড়েনি বলেই মনে হচ্ছিল। মহিলা জিজ্ঞাসা করলেন, ‘আমার নাম জানা আছে?’
‘বলাইচাঁদবাবুর স্ত্রী বলেই সবাই—।’
‘উঃ। আমার বাবা-মা একটা নাম রেখেছিলেন। শিউলি। স্কুলের নাম ছিল শেফালিকা। আপনি আমাকে শিউলি বউদি বলে ডাকবেন।’
‘বেশ। এটাই ভালো হল।’
‘কী রান্না হল?’
‘দুরকমের সেদ্ধ আর ভাত।’
‘ওম্মা! এই জোয়ান বয়সে বিধবার খাবার কেন? ঠিক আছে, আমি তরকারি আর মাছ পাঠিয়ে দিচ্ছি। আজ আমার পার্লার বন্ধ।’
‘কেন?’
‘বেস্পতিবার যে। চুলে নখে কাঁচি ছোয়াবে না মা-ঠাকরুনেরা। আচ্ছা, চলি।’ উঠে পড়লেন শিউলি। এক পা এগিয়ে সুজয় বলল, ‘সময় পেলে আসবেন।’
‘পার্লারের বাইরে তো মুখ বন্ধ করে বসে থাকি। আসতে বললে তো কথা বলে বাঁচব। তখন তাড়িয়ে দেবে না তো!’ চোখ ঘোরালেন শিউলি।
‘কী যে বলেন!’
‘এই যা। তোমাকে তুমি বলে ফেললাম। আচ্ছা, তুমিও আমাকে তুমি বোলো। কাল রাত্রে দেখলাম অনেক রাত পর্যন্ত জেগেছিলে, আলো জ্বলছিল।
‘হ্যাঁ। পড়ছিলাম।’
‘আমি জেগে থাকি। ঘুম আসে না বলে। তখন চলে এসে তোমার সঙ্গে জমিয়ে গল্প করব। রাজি?’
‘নিশ্চয়ই।’
শিউলির চলে যাওয়া দেখল সুজয়। আচমকা যেন মহিলার শরীরের বয়স অনেক কমে গিয়েছে।
ঠিক দুপুর দুটোয় সুজয়ের কানে এল, ‘উনি ওই ঘরে আছেন। যান।’ সম্ভবত কাজের লোকের গলা। তারপরেই দরজায় টোকা পড়ল।
দরজা খুলল সুজয়। খুলেই অবাক হল, ‘একী! তুমি?’
টুক করে ঘরে ঢুকে পড়ল সন্তান। নিজেই দরজা ভেজিয়ে বলল, ‘সুজয়দা, আমি পালিয়ে এসেছি। বাঁচান।’
‘কোত্থেকে পালিয়ে এলে? হোস্টেল থেকে?’
‘না। থানা থেকে।’
‘থানা?’
তক্তাপোশে বসে পুরো ব্যাপারটা বলল সন্তান।
‘খুব অন্যায় করেছ। পুলিশ যখন তোমাকে অ্যারেস্ট করেনি তখন তুমি পালাতে গেলে কেন?’ চিন্তিত হল সুজয়।
‘আমাকে এমন চাপ দিচ্ছিল অফিসারটা যে মনে হচ্ছিল বেশি চাপ দিলে সব কথা বলে ফেলব। জয়ন্তদা মারা গিয়েছে কিন্তু অন্যদের নাম ঠিকানা জানতে চাইছিল। আপনার কথাও। তখন পালাবার কথা ভাবলাম।’ সন্তান বলল।
‘কাজটা ঠিক করোনি। তোমার বিরুদ্ধে ওদের কাছে কোনও অভিযোগ ছিল না। অনুমানে তোমাকে জিজ্ঞাসাবাদ করছিল। এখন তো অভিযোগ তৈরি হয়ে গেল। তুমি এখানে কীভাবে এলে?’ সুজয় তাকাল।
‘বাসে।’
‘চৌমাথায় নেমে এখানে হেঁটে এলে?’
‘না। গঞ্জে ঢোকার আগেই বাস থেকে নেমে জঙ্গলের মধ্যে দিয়ে এসেছি। কেউ দেখতে পায়নি। জঙ্গল থেকে বেরিয়ে এখানে আসার সময় দু-তিনজন দেখেছে।’
‘এখান থেকে কোথায় যাবে?’
‘জানি না।’
‘আশ্চর্য! তুমি ছেলেমানুষ কিন্তু এতটা তা ভাবিনি।’ সুজয় বলল, ‘এক কাজ করো। তুমি ফিরে যাও। যে থানা থেকে এসেছ সেখানে গিয়ে বলো মাকে দেখতে খুব ইচ্ছে হয়েছিল বলে না বলে চলে গেছ। ওরা তোমাকে একটু-আধটু মারধোর করতে পারে। সহ্য করবে। কিন্তু হাজার যন্ত্রণা দিলেও কোনও কথা, যা তুমি জানো, ওদের বলবে না। তোমাকে ওরা একসময় ছেড়ে দেবেই। তোমাকে পালিয়ে বেড়াতে হবে না। সঙ্গে টাকাপয়সা আছে?’ সুজয় জিজ্ঞাসা করল।
‘না।’ মাথা নাড়ল সন্তান।
সুজয় ব্যাগ খুলে কুড়িটি টাকা সন্তানকে দিল, ‘যাও। সোজা গিয়ে বাস ধরো। পরে যোগাযোগ করবে। এখানে যে এসেছিলে তা ওদের বলবে না।’
‘মায়ের, মানে যিনি আমাকে পৃথিবীতে এনেছিলেন, তাঁর সঙ্গে দেখা করব না?’
‘সময় নষ্ট করার কী দরকার?’
‘কিন্তু ওরা তো জিজ্ঞাসা করবে মায়ের সঙ্গে কী কথা হল?’
‘ডাক্তারবাবুর বাড়িতে যে মহিলা আছেন তিনি কথা বলতে পারেন না।’
‘সেকী! আপনি জানলেন কী করে?’
‘সেটা জানার দরকার নেই তোমার। তুমি বলবে বাড়িতে গিয়ে দেখেছ দরজা বন্ধ। অনেক শব্দ করলেও কেউ দরজা খোলেনি। তাই ফিরে এসেছ। যাও।’
সন্তান একটু দ্বিধা নিয়ে তাকাল। তারপর দ্রুত বেরিয়ে গেল ঘর থেকে। সুজয়ের মনে হল তার এখনই কিছু করা উচিত। যে-কোনও সময় পুলিশ তার কাছে আসতে পারে। তারপরেই সে শ্বাস ফেলল। আশ্চর্য। এখন পর্যন্ত সে আইনের চোখে যা অন্যায় তেমন কোনও কাজ করেনি।
বিকেল চারটের সময় স্কুলের দারোয়ান এল, ‘মাস্টারমশাই, প্রেসিডেন্ট সাহেব আপনাকে এখনই যেতে বললেন।’
‘কেন? অবাক হল সুজয়।
‘জানি না।’ দারোয়ান বলল।

স্কুলে চাকরি করতে গেলে প্রাত্যহিক যোগাযোগ প্রধান শিক্ষকের সঙ্গেই রাখতে হয়, প্রেসিডেন্ট অনেক উঁচু তলার লোক, একজন সাধারণ শিক্ষক অতি প্রয়োজন ছাড়া তাঁর সঙ্গে দেখা করেন না। অথচ খোদ প্রেসিডেন্ট লোক পাঠিয়ে দেখা করতে বলেছেন তাকে, সুজয় ব্যাপারটাকে স্বাভাবিক বলে মনে করল না। কিন্তু ডাক যখন এসেছে তখন যেতেই হবে। সে দারোয়ানকে বলল, ‘তুমি যাও, আমি একটু পরে আসছি।’
দারোয়ান মাথা নাড়ল, ‘না বাবু, আপনাকে সঙ্গে নিয়ে যেতে বলেছেন। আপনি রেডি হন, আমি দাঁড়িয়ে আছি।’
ঘরে ঢুকে সুজয় তৈরি হয়ে নিল। ব্যাপারটা নিশ্চয়ই গুরুতর। এভাবে তাকে তলব করার কারণ কী হতে পারে? সন্তান যে হোস্টেল থেকে পালিয়ে তার কাছে এসেছিল সেই খবরটা কি প্রেসিডেন্ট পেয়ে গেছেন? কোথায় পেলেন? পুলিশ কি ওঁকে খবরটা দিয়েছে? তাহলে সন্তানের খোঁজে তার কাছে পুলিশ এল না কেন? সুজয় বুঝতে পারছিল তার চাকরির আয়ু শেষ হতে যাচ্ছে। পুলিশ যখন আসেনি তখন চাকরিটাই যাবে, জেলে যেতে হবে না। ছেলেটা কেন যে এই বোকামিটা করল!
প্রেসিডেন্ট সাহেবের বাইরের ঘরে তেরো মিনিট বসে থাকতে হল সুজয়কে। তারপর প্রেসিডেন্ট এলেন। হাতজোড় করে বললেন, ‘আপনাকে বসিয়ে রাখার জন্যে দুঃখিত। কীরকম লাগছে আমাদের স্কুল?’
সুজয় বুঝল এটা ভণিতা হচ্ছে। বলল, ‘ভালো। পরিবেশ ভালো, ছেলে-মেয়েরাও।’
‘আপনি বাইরে থেকে এসেছেন, আমাদের থেকে আপনি ভালো বুঝতে পারবেন।’ প্রেসিডেন্ট বললেন, ‘যেখানে আছেন সেখানে কোনও অসুবিধে হচ্ছে না তো?’
‘না, না।’
‘বলাইচাঁদবাবু যখন সুস্থ ছিলেন তখন তাঁকে চিনতাম। অমায়িক মানুষ। তিনি অসুস্থ হলেন, শয্যাশায়ী, শুনেছি হাঁটাচলা করতে পারেন না, আপনার সঙ্গে দেখা হয়েছে?’
‘প্রথমদিন তাঁকে বিছানায় শুয়ে থাকতে দেখেছি, কথা হয়নি।’
‘ও। ওঁর স্ত্রী একটা লেডিস পার্লার চালান। আমাদের মতো এই গঞ্জ এলাকার মেয়েরা পার্লারের কথা তো আগে শোনেওনি, এখন খবর পাচ্ছি কেউ কেউ যাচ্ছে। ভালোই। অন্যায় কাজ না করে যদি কারও রোজগার হয়, হোক না।’
‘ভালোই ভিড় হয় সেখানে।’
‘ও তাই নাকি? আমি তাহলে খবর পাই না। ওঁর স্ত্রী শুনেছি খুব মুখরা।’
‘একটু জোরে জোরে কথা বলেন।’ সুজয় বলেই সামান্য ইতস্তত করল, ‘আমাকে যেন কী কারণে ডেকেছিলেন?’
‘আর বলবেন না। বিনা মেঘে বজ্রপাত হয়েছে।’
‘কীরকম?’
‘আপনি তো ডক্টর বনবিহারীকে বিলক্ষণ চেনেন, ওঁর বাড়িতে ছিলেন—!’
‘হ্যাঁ। উনি দয়া করে আমার অসুস্থতার সময় আশ্রয় দিয়েছিলেন।’
‘জানি জানি। তখন সন্তানের সঙ্গে আপনার কীরকম আলাপ হয়েছিল?’
‘ও আমার কাছে গল্প শুনতে আসত।’
‘কীরকম গল্প শুনতে চাইত?’
‘লীলা মজুমদারের গল্প, সুকুমার রায়ের কবিতা—।’
‘ও।’ প্রেসিডেন্টের মুখ দেখে মনে হচ্ছিল তিনি একটুও খুশি হলেন না।
সুজয় জিজ্ঞাসা করল, ‘কী ব্যাপার বলুন তো? কিছু কী হয়েছে?’
মাথা নাড়লেন প্রেসিডেন্ট, ‘সন্তান আমাদের স্কুলের ছাত্র ছিল। তাকে ডাক্তারবাবু সদরের স্কুলে ভরতি করিয়েছিলেন আরও ভালো পড়াশুনার সুযোগ পাবে বলে। আজ সেখান থেকে সে পালিয়ে গিয়েছে।’
‘সেকী? কেন?’
‘সেটাই তো বুঝতে পারছি না। যাক গে, যদি সে আপনার কাছে আসে তাহলে প্রশ্রয় দেবেন না। যত তাড়াতাড়ি পারেন পুলিশকে খবর দেবেন।’
পুলিশকে?’
‘হ্যাঁ। স্কুলের তরফ থেকে পুলিশের কাছে মিসিং ডায়েরি করা হয়েছে।’
‘ও।’
‘আপনি বোধহয় জানেন না গতকাল ওখানে কয়েকজন উগ্রপন্থী পুলিশের গুলিতে মারা গিয়েছে।’ তাকালেন প্রেসিডেন্ট, ‘আর কয়েকদিন পরেই তো গরমের ছুটি শুরু হবে। আপনি কি তখন বাড়িতে চলে যাবেন?’
‘হ্যাঁ।’
‘যাওয়ার আগে আমাকে জানাবেন।’
‘আচ্ছা—।’
বাইরে বেরিয়ে এসে কিছুক্ষণ চুপচাপ হাঁটল সুজয়। ভদ্রলোক বেমালুম চেপে গেলেন সত্য ঘটনাটা। কিন্তু ইঙ্গিত দিলেন অনেকটাই। সন্দেহ হচ্ছিল সুজয়ের, সন্তান যে তার কাছে এসেছিল তাও ভদ্রলোক জানেন কি না। বোধহয় না। পুলিশ জানলে উনি জানতেন। কিন্তু কথা হল, পুলিশ তার কাছে কেন এল না? সুজয় বুঝতে পারছিল না তার কী করা উচিত!’
বনবিহারী বাড়িতে ফিরে এলেন বিধ্বস্ত হয়ে। দরজা খুলল কালীচরণ। বনবিহারী কোনও কথা না বলে নিজের ঘরে চলে এলেন। খাটে বসে শ্বাস নিলেন কিছুক্ষণ। প্রচণ্ড ক্লান্ত হয়ে পড়েছেন, শরীর ঝিমঝিম করছে। একটু পরে কালীচরণ এক কাপ চা নিয়ে এল।
‘এটা খেয়ে স্নান করতে যান।’ নীচু গলায় বলল সে।
মাথা নাড়লেন বনবিহারী। খাবেন না। তারপর জিজ্ঞাসা করলেন, ‘ও কি এ বাড়িতে এসেছে?’
‘কে?’
‘আঃ। সন্তানের কথা যে বলছি তা বুঝতে পারছ না?’
‘না তো। আমি এসে দেখিনি।’
‘সত্যি কথা বলছ?’
‘আমি আপনাকে কি মিথ্যে কথা কখনও বলেছি?’
‘বলেছ।’
মাথা নীচু হয়ে গেল কালীচরণের। তারপর বলল, ‘না, সে আসেনি।’
‘ওর মা কোথায়?’
‘নিজের ঘরে শুয়ে আছে।’
‘নিজের ঘর? এই বাড়িতে ওর নিজের ঘর কবে থেকে হল? শোনো, ওকে বলো, যেখান থেকে এসেছিল যেখানে চলে যেতে, আমি আর ঝুটঝামেলায় থাকতে চাই না।’
‘বাবু, কিছু কি হয়েছে?’ কালীচরণের মুখে চিন্তার ছাপ।
‘হ্যাঁ। সে হোস্টেল থেকে পালিয়েছে।’
‘সে কী! পালিয়েছে? কেন পালাল? কোথায় গেল?’
‘তা সে-ই জানে। রক্ত কথা বলে কালীচরণ।’
‘কালীচরণ উদ্বিগ্ন হল, ‘ওইটুকু বাচ্চা ছেলে পালাল কেন? পালিয়ে যাবেই বা কোথায়? ওকে কি মাস্টাররা খুব মারধোর করত?’
‘তোমার বাচ্চা ছেলেটা আজ যাদের পুলিশ খুন করে নিয়ে এল তাদের সঙ্গীদের সঙ্গে মেশা শুরু করেছিল। বোধহয় বাপের পথে হাঁটতে চায়। তুমি কাক হয়ে ভেবেছিলে নিজের ডিমে তা দিয়ে বাচ্চা ফুটিয়েছ, সে কোকিল হয়ে উড়ে গেল। যাক গে। এখন ওর মাকে চলে যেতে বলো।’
‘বাবু। এই বোবা মেয়েমানুষ কোথায় যাবে?’ করুণ গলায় প্রশ্ন করল কালীচরণ।
‘আমি বলব কী করে? যা করার অনেক করেছি, আর নয়। কেন? তার মা এসেছিল সুন্দরবন থেকে নিয়ে যেতে। আত্মীয়স্বজন নিশ্চয়ই রয়েছে। তা ছাড়া দলের লোকজনের তো সবাই মরে যায়নি। তাদের কাছে যাক!’ বনবিহারী খিঁচিয়ে উঠলেন।
‘কিন্তু—।’
‘কালীচরণ, তুমি কি চাও এই বয়সে পুলিশ আমাকে হাতকড়া পরিয়ে জেলে নিয়ে যাক? উঃ, কেন যে মা আর বাচ্চাটাকে হাসপাতাল থেকে বাড়িতে নিয়ে এসেছিলাম!’
কালীচরণ বলল, ‘বাবু, একটা কথা বলব?’
বনবিহারী কথা বললেন না, মুখও ফেরালেন না।
‘চলুন, আমরা অন্য কোথাও চলে যাই।’
‘অন্য কোথাও মানে?’
‘অনেকদিন আগে আপনি আপনার মাকে বলতেন হরিদ্বারের পাহাড়ে গিয়ে থাকতে চান। সেখানেই চলুন।’
‘খাবে কী?’
‘যা আছে তাতেই হবে। আপনি ডাক্তার, সেখানেও তো মানুষ অসুখে পড়ে।’
একবার জায়গা ছেড়েছি, আর নয়।’ বনবিহারী উঠে দাঁড়ালেন, ‘গেলে একাই যাব।’
কালীচরণের পরামর্শেই সম্ভবত, বনবিহারীর নাওয়াখাওয়ার সময় মামণিকে কাছাকাছি দেখা গেল না। বনবিহারী বিছানায় শরীর এলিয়ে দেওয়ার আগে কালীচরণকে বললেন, ‘তোমাকে চেম্বারে যেতে হবে। পাশের দোকানকে বলবে আজ আমি চেম্বারে যাব না। শরীর ভালো নেই।’
‘বলার দরকার নেই। লোকে দরজা বন্ধ দেখলেই বুঝে যাবে।’ কালীচরণ বলল।
বিরক্ত হলেন বনবিহারী, ‘লোকে কী বুঝবে তা জানি না, আমার কর্তব্য তাদের বুঝিয়ে দেওয়া। তোমার যদি যেতে আপত্তি হয় তাহলে আমি নিজেই যাচ্ছি।’
‘না—না—না। আমি এখনই যাচ্ছি।’
কালীচরণ বেরিয়ে গেলে দরজা বন্ধ করে ঘুরে দাঁড়িয়েই অবাক হলেন বনবিহারী। মামণি এসে কখন দাঁড়িয়ে আছে তাঁর পেছনে, বুঝতে পারেননি। গম্ভীর মুখে নিজের ঘরে চলে যাচ্ছিলেন, মামণি দৌড়ে এসে পথ আটকালো। তার দুটো হাত দুপাশে বাড়ানো।
বনবিহারী বললেন, ‘সরে যাও।’
মামণি নিঃশব্দে মাথা নেড়ে না বলল।
‘শোনো, তোমার এই বাড়িতে থাকা চলবে না। তোমার ছেলে স্কুল-হোস্টেল থেকে পালিয়ে গিয়েছে। তাকে পুলিশ উগ্রপন্থীদের সঙ্গে মেলামেশার জন্যে ধরেছিল। পুলিশের নজর এখন এই বাড়ির ওপর পড়েছে। এখানে থাকলে তোমাকে যেমন ধরবেই আমাকেও ছাড়বে না। বুঝতে পেরেছ?’
মাথা নেড়ে না বলল মামণি। কিন্তু হাত নামিয়ে নিল। মেয়েটার মুখের দিকে তাকাতে চাইলেন না বনবিহারী। পাশ কাটিয়ে ভেতরে ঢুকে পড়লেন। কিন্তু তাঁর পিছু পিছু ঘরে এল মামণি।
বনবিহারী জিজ্ঞাসা করলেন, ‘তুমি কীরকমের মা? ছেলে এই বয়সে পুলিশের নজরে পড়েছে। ওর ভবিষ্যৎ অন্ধকার হতে চলেছে। মা হয়েও তুমি চুপ করে থাকবে?’
মামণি একটু ভাবল। তারপর এগিয়ে গিয়ে টেবিল থেকে কাগজ কলম নিয়ে কিছু লিখে বনবিহারীর সামনে ধরল, ‘আমি মা হতে চাইনি। তাকে সুন্দরবনের পরে চোখেও দেখিনি। তার সম্পর্কে আমার মনে টান আসবে কী করে?’
কথাগুলো মানতে বাধ্য হলেন বনবিহারী। তাই কথা ঘোরালেন, ‘ভেবে দ্যাখো, তোমার কোথাও যাওয়ার জায়গা আছে কিনা। তাহলে সেখানে কয়েকমাসের জন্যে চলে যাও।
মাথা নাড়ল মামণি, বোঝাল, কোনও জায়গা নেই।
বনবিহারী বিরক্ত হলেন, ‘নেই বলছ! হঠাৎ দেখব একজন মহিলাকে নিয়ে কোনও ছেলে এসে হাজির হয়েছে আর তুমি তাদের সঙ্গে উধাও হয়ে যাবে।’
দ্রুত মাথা দুপাশে নাড়তে লাগল মামণি।
‘এখন যাও, আমি বিশ্রাম করব।’ বনবিহারী তিক্ত গলায় বললেন।
বিকেলে কালীচরণ এসে বনবিহারীর ঘুম ভাঙাল। মড়ার মতো ঘুমাচ্ছিলেন তিনি। চোখ মেলতে কালীচরণ বলল, ‘দারোগাবাবু এসেছেন।’
‘কী বলছেন?’
‘আপনাকে ডাকছেন।’
অগত্যা উঠতে হল। মনে মনে শঙ্কিত হলেন বনবিহারী, কিন্তু কিছু করার নেই।
হাসিমুখে ঘরে ঢুকে দারোগাবাবু বললেন, ‘ঘুমাচ্ছিলেন বুঝি! তা টায়ার্ড হওয়াই স্বাভাবিক। ছেলেটার জন্যে কম হ্যাপা পোয়াতে হচ্ছে না তো!’
‘বলুন, কী ব্যাপার?’ বনবিহারী জিজ্ঞাসা করলেন।
‘রুটিন চেক আপ। এসপি সাহেবের হুকুম হয়েছে আপনার বাড়িটা ঘুরে দেখতে। আমি বলেছিলাম, আপনি আমাদের সঙ্গে খুব সহযোগিতা করেন, আজও আপনার লোকের জন্যে দুজনকে পেয়েছি। কিন্তু তাঁর বক্তব্য হল অপত্যস্নেহ মানুষকে অন্ধ করে দেয়। সন্তান এই বাড়িতে লুকিয়ে আছে কিনা দেখতে বলেছেন। সঙ্গে সার্চ ওয়ারেন্ট আছে।’ খুব নরম গলায় বললেন দারোগাবাবু।
‘তার দরকার হবে না, দেখুন।’
দারোগাবাবুর সঙ্গে দুজন সেপাই ছিল। তাঁর ইঙ্গিতে তারা ভেতরে ঢুকে গেল। তাতে একটু স্বস্তি পেলেন বনবিহারী। মামণিকে দেখে ওরা নিশ্চয়ই সন্দেহ করবে না, ওরা একটি অল্পবয়সি ছেলেকেই খুঁজবে।
চেয়ারে বসে দারোগাবাবু বললেন, ‘তাজ্জব কাণ্ড ডাক্তারবাবু! এইটুকু ছেলে এর মধ্যে উগ্রপন্থীদের সঙ্গে মেলামেশা করছিল? ধরে নিলাম সেটা অল্প বয়সের কৌতূহল, তাকে প্রিন্সিপাল বুঝিয়েছে, আপনি বুঝিয়েছেন, আমরাও বুঝিয়েছি, কিন্তু সেসব না বুঝে সে থানা থেকে পালিয়ে গেল? কত বড় সাহস! এ ছেলে তো পরে নির্মম উগ্রপন্থী হয়ে মানুষের পর মানুষ মারবে।’
‘আমিও খুব অবাক হয়েছি।’
‘আমাদের ধারণা সে ইতিমধ্যে আপনার এখানে যদি না এসে থাকে তাহলে পরে আসবেই। কোথায় যাবে সে? দেখুন ডাক্তারবাবু, এখনও সময় আছে। এখনও আপনার ছায়া থেকে দূরে সরে যায়নি। এখন সে পুলিশের কাছে ধরা দিলে শর্তসাপেক্ষে ছেড়ে দিতে পারি। আরে, ও তো থানা থেকে পালিয়ে যাওয়া ছাড়া অন্য কোনও ক্রাইম করেনি।’ দারোগাবাবু রুমালে মুখ মুছলেন।
এই সময় সেপাইরা ফিরে এল। একজন বলল, ‘নাঃ, পেলাম না। নেই।’
‘নেই?’ উঠে দাঁড়ালেন দারোগাবাবু, ‘ভালো করে দেখেছ তো?’
‘হ্যাঁ স্যার।’
‘বাঃ। তাহলে এসপি সাহেবকে বলব আমার ধারণাই ঠিক।’ দরজার দিকে এগিয়ে যেতে গিয়েও ঘুরে দাঁড়ালেন দারোগাবাবু, ‘আচ্ছা, সুজয় মাস্টারকে তো আপনি কিছুদিন এবাড়িতে রেখেছিলেন, তাই তো?’
‘হ্যাঁ। উনি অসুস্থ ছিলেন। থাকার জায়গা ছিল না।’
‘তারপর সদানন্দবাবুর বাড়িতে ঘর ভাড়া নেয়।’
‘হ্যাঁ।’
‘সেখানে থাকতে পারে না। সদানন্দবাবুর স্ত্রী পছন্দ করেননি। ওর কাছে আর এক মাস্টারনি আসা-যাওয়া করত।’
‘সেইরকম শুনেছি।’
‘লক্ষ করুন। তারপর সুজয় মাস্টার বাড়ি ভাড়া নিল বলাইচাঁদবাবুর বাড়িতে। তিনি তো শয্যাশায়ী, নড়াচড়া করতে পারেন না। এখন আর চিকিৎসাও হয় না। তাঁর স্ত্রী পার্লার চালান। সে সম্পর্কে কোনও কমপ্লেন না থাকলেও মহিলা যে সুবিধের নন তা অনেকেরই জানা। সেই মহিলার কাছে ঘরভাড়া চাইলেন সুজয় মাস্টার এবং পেলেন। তা তাঁর মহিলাপ্রীতি নিয়ে আমার কোনও বক্তব্য নেই যতক্ষণ না কেউ কমপ্লেন করছেন। কিন্তু সুজয় মাস্টারের কাছে কি সন্তান যেতে পারে? ওদের মধ্যে তো বেশ ভাব ছিল বলে খবর আছে।’ দারোগাবাবু তাকালেন।
‘সন্তান এখন কী করছে, কী করবে তা আমার ধারণার বাইরে।’
‘আমার মনে হয় আপনার কিছুদিন বাইরে ঘুরে আসা উচিত।’
‘কেন?’
‘এসব ঝামেলা থেকে মুক্তি পাবেন। সন্তান যদি এসে দেখে বাড়ি বন্ধ তাহলে ফিরে যাবে। আপনাকেও অস্বস্তিতে পড়তে হবে না, চলি।’
দারোগাবাবুর গাড়ি চলে গেলে কালীচরণ বেরিয়ে এল, ‘বাবু, উনি শেষকথাটা ঠিকই বললেন।’
‘মানে?’
‘চলুন, আমরা সবাই কোথাও বেড়িয়ে আসি।’
‘আমরা মানে—!’
‘আপনি, আমি, মামণিকেও নিয়ে যেতে হবে। রেখে যাওয়া চলবে না।’
‘অসম্ভব। ওকে নিয়ে কোথাও যাব না।’ বনবিহারী মাথা নাড়লেন।
‘খালি বাড়িতে ও একা থাকলে কী হবে, ভাবুন? আর আমি যদি এখানে থাকি তাহলে সন্তান এলে ফিরিয়ে দিতে পারব?’
‘ওকে সঙ্গে নিয়ে গেলে পুলিশ আমার বিরুদ্ধে বেশি যুক্তি পাবে।’
‘জানতেই পারবে না। এই যে সেপাই দুটো যখন ভেতরে গিয়েছিল তখন মামণি ঘোমটা মাথায় দিয়ে বাসন মাজছিল। জিজ্ঞাসা করল, ‘ঝি?’ আমি মাথা নেড়ে হ্যাঁ বললাম। ওদের কোনও সন্দেহ হল না। নিয়ে চলুন, ঝি-এর মতো থাকবে।’ কালীচরণ পরামর্শ দিল।

পাথরটা একটু উঁচু। উঠতে কষ্ট হয় কিন্তু ওপরে উঠে এলে মনে হয় পৃথিবীটা আমার। পাথরের ওপরটা মসৃণ, দুটো মানুষ পাশাপাশি শুয়ে থাকতে পারে। আর একবার চিত হয়ে শুয়ে পড়লে আকাশটা নেমে আসে অনেক নীচে। তার নীলে ডানা মেলা চিলগুলোর পেট পরিষ্কার দেখা যায়। পাখিগুলোর কোনও ব্যস্ততা নেই। অলসভঙ্গিতে সাঁতার কেটে যাচ্ছে অথৈ নীলে। একটু পাশ ফিরলেই টিমলিং পাহাড়টাকে স্পষ্ট দেখা যাবে। সন্তান পাশ ফিরল। ঘন জঙ্গলে মোড়া পাহাড়ের শরীর। মাথাটা খাপছাড়া ভাবে শূন্যে উঠে গেছে। ওই পাহাড় নিয়ে কত গল্প ছড়িয়ে আছে। কালীচরণ বিশ্বাস করে গল্পগুলো।
নতুন স্কুলে গিয়ে তার রেজাল্ট ভালো হয়েছে। ফাস্ট টার্মের রেজাল্ট দেখে বনবিহারী পর্যন্ত বলেছেন, ‘গুড। কিন্তু পরের বার বেটার করতে হবে।’
সে হেসে বলেছিল, ‘তার পরের বার বেস্ট?’
‘সেটাই তো লক্ষ্য হওয়া উচিত।’
‘আমার একটা কথা খুব মনে হয়!’
‘বলে ফ্যালো।’
‘একই ইতিহাস, ভূগোল বই থেকে মুখস্থ করে আমরা সবাই পরীক্ষার খাতায় লিখছি। যার ভালো মনে থাকছে সে বেশি নম্বর পাচ্ছে, যার সেরকম থাকছে না সে কম পাচ্ছে। তাহলে পরীক্ষাটা হল স্মরণশক্তির ক্ষমতার, ওই বিষয়ের নয়!’
ছেলেটির দিকে অবাক চোখে তাকিয়ে ছিলেন বনবিহারী। ওর বয়সে এমন চিন্তা করার ক্ষমতা তাঁর ছিল না। তবু উত্তর দিতে হয় বলেই বলেছিলেন, ‘এটাই যখন সিস্টেম তখন তোমাদের মেনে চলতে হবে। নিয়মটা তো একদিনে চালু হয়নি। তোমার আগেও বছরের পর বছর ধরে ছাত্রছাত্রীরা এই পদ্ধতিতেই পড়াশুনা করেছে।’
টিমলিং পাহাড়ের দিকে তাকিয়ে থাকতে থাকতে একটু ঘুম ঘুম ভাব চলে আসছিল। ঝিরঝিরে বাতাস বইছে। হঠাৎ চিৎকার কানে এল, ‘খোকন! খোকন!’
ধড়মড়িয়ে উঠে বসল সে। কালীচরণ খুঁজতে এসেছে। কোনও দরকার নেই তবু একটু চোখের আড়াল হলেই এই টিলার কাছে চলে এসে হাঁকাহাঁকি করবেই। সে পাথরের ওপর উঠে দাঁড়িয়ে চিৎকার করল, ‘কী হয়েছে?’
‘আরে ব্বাপ! তুমি এই অত উঁচুতে উঠে গিয়েছ? বাবু জানলে খুব রেগে যাবে। নীচে নেমে এসো।’ কালীচরণ ভয়ার্ত গলায় বলল।
‘নামতে পারছি না!’
‘নামতে পারছি না মানে? উঠলে কী করে?’
‘ওঠার সময় বুঝতে পারিনি। তুমি এসে নামিয়ে নিয়ে যাও।’
‘সর্বনাশ! এখন কী হবে? লম্বা মই ছাড়া নামানো যাবে না যে।’
‘বেশ তো। একটা লম্বা মই নিয়ে এসো।’
‘ঠিক আছে, ঠিক আছে। আমি যতক্ষণ না ফিরছি ততক্ষণ তুমি ওখানেই বসে থাকো। নামার চেষ্টা কোরো না।’ বলেই কালীচরণ দৌড়ে চোখের আড়ালে চলে গেল। খুব মজা পেল সে। তারপর পাথরের খাঁজে খাঁজে পা রেখে নীচে নেমে এল স্বচ্ছন্দে। কালীচরণ তাকে খুব ভালোবাসে। খোকন নামটা ওরই দেওয়া। বনবিহারী ভুলেও তাকে খোকন বলে ডাকেন না। প্রয়োজন হলে গলা তুলে বলেন, সন্তান!
এখানকার স্কুলে পড়ার সময় তার নাম নিয়ে তেমন সমস্যা হয়নি। সহপাঠীরা ডাকত সনু বলে, শিক্ষকরাও কেউ সন্তু কেউ বা সনু। কিন্তু বোর্ডিং স্কুলে গিয়ে প্রথম দিনেই ক্লাসটিচার প্রশ্ন করলেন, ‘তোমার নাম সন্তান?’
সে উঠে দাঁড়িয়ে মাথা নেড়েছিল, ‘হ্যাঁ।’
‘কে রেখেছেন নামটা?’
‘আমার দাদু।’
‘আশ্চর্য! তিনি আর কোনও নাম খুঁজে পেলেন না!’ তারপর অন্য ছেলেদের দিকে তাকিয়ে জিজ্ঞাসা করেছিলেন, ‘তোমরা কেউ কখনও কারও ভালো নাম মা অথবা বাবা, শুনেছ?’
সঙ্গে সঙ্গে হাসির ফোয়ারা ছড়িয়ে গেল ক্লাসঘরে।
ক্লাসটিচার বললেন, ‘ভাই বা বোন কারও ডাকনাম হতে পারে, আদর করে কেউ কেউ ডাকতেই পারে কিন্তু তোমরা ভাবো, কেউ যদি কোনও পাবলিক ফাংশনে মাইকের সামনে দাঁড়িয়ে বলে আমার নাম জ্যেঠা চক্রবর্তী তখন কী প্রতিক্রিয়া হবে?’
আবার হাসি, টেবিলে তবলার আওয়াজ কিছুক্ষণ ধরে চলল।
ক্লাসটিচার বললেন, ‘বসো।’
‘আমি একটা কথা জিজ্ঞাসা করতে পারি?’
‘নিশ্চয়ই।’
‘বঙ্কিমচন্দ্র চট্টোপাধ্যায়ের ‘আনন্দমঠ’ বইতে যে দেশপ্রেমিক দলের কথা তিনি বলেছেন তার নাম ‘সন্তানদল’। নামটা তো বঙ্কিমচন্দ্র রেখেছিলেন। তাঁকে তো ‘সাহিত্যসম্রাট’ বলা হয়ে থাকে।’ সে মানুষটার দিকে তাকিয়ে কথাগুলো বলল।
ক্লাসটিচারের মুখ দেখে বোঝা যাচ্ছিল তিনি এরকম কথা আশা করেননি। তাঁর মুখে নীরবে অনেকরকম ভাব ফুটে উঠছিল। ক্লাসের ছেলেরা স্তব্ধ হয়ে বসে আছে। শেষ পর্যন্ত ক্লাসটিচার মুখ খুললেন, ‘তুমি আনন্দমঠ পড়েছ?
মাথা নেড়েছিল সন্তান, ‘হ্যাঁ। দাদু পড়তে বলেছিলেন।’
ক্লাসটিচার আর কিছু বলেননি। কিন্তু পরের ক্লাসগুলোয় যেসব টিচার এসেছেন তাঁরা প্রথমেই জানতে চেয়েছিলেন, ‘তোমাদের মধ্যে সন্তান কার নাম?’
সে উঠে দাঁড়িয়েছিল। ভালো করে দেখে নিয়ে টিচার বলেছিলেন, ‘বসো।’
দূর থেকেই দেখতে পেল সে। কালীচরণ এবং আর একজন লোক একটা লম্বা কাঠের মই বয়ে নিয়ে দ্রুত আসার চেষ্টা করছে। একবার ভাবল সে, আড়ালে চলে যাবে। টিলাতে তাকে না পেয়ে খুব ঘাবড়ে যাবে কালীচরণ। কিন্তু ভাবনাটা কাজ করার আগেই কালীচরণ তাকে দেখতে পেয়ে গেল। মইটাকে রাস্তার ওপর রেখে প্রায় দৌড়ে এল কাছে, ‘তুমি একা একা নেমে এসেছ?’
‘দেখতেই তো পাচ্ছ!’ সে হাসল।
‘কী ডাকাত ছেলে রে বাবা! যদি পড়ে গিয়ে মাথা ভাঙত?’
‘তাহলে দাদুর কাছে নিয়ে যেতে।’
‘আমি, আমি এই কথাটা তাঁকে বলব। একা মই নিয়ে আসতে পারব না বলে ওই লোকটাকে পাঁচ টাকা দিয়ে ভাড়া করেছি। কে দেবে টাকা?’
‘যে ভাড়া করেছে সে দেবে। আমি কি বলেছিলাম লোক ভাড়া করতে?’
কালীচরণ আর দাঁড়াল না। গম্ভীর মুখে মই নিয়ে লোকটার সঙ্গে ফিরে গেল।
বাঁ-দিকের জঙ্গুলে পথটা ধরে খানিকটা হাঁটলেই পিচের রাস্তা পাওয়া যায়। নীচ থেকে ওই রাস্তা ধরেই বাস বা টাক যাতায়াত করে। সে পিচের রাস্তার পাশে এসে দাঁড়াল। মাঝে মাঝেই হুসহাস শব্দে গাড়ি বেরিয়ে যাচ্ছে।
‘অ্যাই সনু!’
চিৎকারটা কানে আসতেই মুখ ফিরিয়ে সাইকেল দুটোকে দেখতে পেল সে। বছরদুয়েক আগে ওরা তার সহপাঠী ছিল। সে বোর্ডিং স্কুলে চলে গেলেও ওরা এখানকার স্কুলেই পড়ছে। দুটো সাইকেলে চারজন ওর সামনে এসে থামল।
মৃণাল বলল, ‘তোর ব্যাপার কী বল তো? নামি স্কুলে পড়ছিস বলে আমাদের ত্যাগ করেছিস?’
‘ভ্যাট। বাজে কথা বলিস না।’
‘বাজে কথা? তুই যে এসেছিস তা আমরা জানিই না। চৌমাথার দিকে একবারও গিয়েছিস? তুই তো আগে এরকম ছিলি না।’ নিতাই বলল।
‘ঠিক আছে, মানছি অন্যায় হয়ে গিয়েছে। কিন্তু তোরা কোথায় যাচ্ছিস?’
ভোম্বল বলল, ‘সিগারেট খেতে।’
‘অ্যাঁ?’ অবাক হয়ে গেল সে।
‘চমকাবার কিছু নেই। আমরা রোজ একটা সিগারেট চারজনে খাই।’
‘ধূমপান স্বাস্থ্যের পক্ষে ক্ষতিকর।’
‘তাহলে বিক্রি হয় কেন?’ মৃণাল জিজ্ঞাসা করল।
‘যে কোম্পানিগুলো সিগারেট তৈরি করে তাদের অনুমতি দেওয়া হয়েছে কেন?’ চঞ্চল বলল, ‘কোটি কোটি টাকা সরকার তাদের কাছ থেকে ট্যাক্স নেয় কেন?’
নিতাই বলল, ‘প্যাকেটে লেখা হচ্ছে টোবাকো কজেস ক্যানসার। সিগারেটের দোকানগুলো বন্ধ করে দিলে পাবলিক আর সিগারেট কিনে খেতে পারবে না, ক্যানসারও হবে না। ওসব জ্ঞান দিস না।’
‘এদিকে কেন এলি?’ সে জিজ্ঞাসা করল।
‘চেনা পাবলিক এদিকে আসবে না। জঙ্গল-টঙ্গল আছে। আড়াল পাওয়া যাবে। তুই শেয়ার করবি?’ নিতাই জিজ্ঞাসা করল।
‘নো।’
‘গুড বয়।’
সাইকেল দুটো পিচের রাস্তা ছেড়ে জঙ্গলের পথে ঢুকে গেল।
তার মনে হল ওদের কথায় যুক্তি আছে। সিগারেট খাওয়া যদি এত ভয়ংকর হয় তাহলে সরকার দোকানদারদের বিক্রি করা আটকাচ্ছে না কেন? এটা তো খুব অন্যায় কথা।
এই সময় বাসটা নীচের পথ ধরে ওপরে উঠে এল। বেশ ভিড় বাসে। কনডাক্টার চেঁচাচ্ছে জায়গায় নাম ধরে। বাস চলে গেলে সে দেখতে পেল
কয়েকজন দেহাতি মানুষের সঙ্গে এক মধ্যবয়সি মানুষ দাঁড়িয়ে আছেন। মানুষটির পরনে পাজামা এবং হ্যান্ডলুমের পাঞ্জাবি, দুটোই বেশ ময়লাটে। এক হাতে ব্যাগ অন্যহাতে সতরঞ্চিতে জড়ানো বেডিং গোছের কিছু। মানুষটি এপাশ-ওপাশে তাকাচ্ছিলেন। তারপর দেহাতি মানুষদের কিছু জিজ্ঞাসা করলে তাদের একজন হাত তুলে বাসটা যেদিকে চলে গেল সেদিকটা দেখিয়ে দিয়ে পেছনের জঙ্গলের রাস্তায় ঢুকে পড়ল।
সে দেখল মানুষটি রাস্তার পাশে দাঁড়িয়ে একা একাই হাসছেন। তার মনে হল মানুষটি যদি পাগল না হয় তাহলে নিশ্চয়ই বেশ মজার লোক হবে। সে আর একটু এগিয়ে যেতেই মানুষটির নজরে পড়ে গেল। সঙ্গে সঙ্গে হাত নেড়ে তিনি ডাকলেন।
কাছে এগিয়ে যেতেই মানুষটি জিজ্ঞাসা করলেন, ‘এই জায়গা তোমার সাম্রাজ্য?’
অর্থ বুঝতে না পেরে তার চোখ ছোট হল।
হেসে ফেললেন তিনি, ‘বোঝাতে পারিনি, এ আমারই অক্ষমতা। তুমি কি এখানেই থাকো? এই জঙ্গুলে এলাকায়?’
‘আর একটু ওপাশে। কেন?’
‘বাসের কনডাক্টার এমন গলায় চেঁচাল যে ঝটপট নেমে পড়েছি, ভাবলাম এসেই গিয়েছি। আসলে আমার নামা উচিত ছিল শহরের মাঝখানে।’
হেসে ফেলল সে। জিজ্ঞাসা করল, ‘ঘুমাচ্ছিলেন?’
‘একদম ঠিক। ঘুমের ঘোরে ওর চিৎকার শুনে দুদ্দাড় করে নেমে পড়েছি। আচ্ছা, শহর এখান থেকে খুব দূর কি?’
মাথা নাড়ল সে, ‘হেঁটে গেলে কুড়ি-পঁচিশ মিনিটে পৌঁছে যাবেন।’
‘বাব্বা। পরের বাসেই না হয় যাব।’
‘খুব দেরি করে বাস আসে। দুই-আড়াই ঘণ্টা পরপর।’
‘তাহলে তো সমস্যায় পড়লাম। তুমি কি এখানকার স্কুলে পড়ো?’
‘পড়তাম, এখন পড়ি না।’
‘সেকী! পড়াশুনা ছেড়ে দিয়েছ?’
হেসে ফেলল সে, ‘না। নীচের বড় স্কুলে ভরতি হয়েছি। বোর্ডিং স্কুল। এখন ছুটি বলে বাড়িতে এসেছি।’
‘তাই বলো। তোমার বাড়ি এদিকে?’
‘হ্যাঁ। চলুন, ওখান থেকে রিকশা পেয়ে যাবেন।’
‘গুড। চলো।’
হাঁটা শুরু করেই মানুষটি বলল, ‘জায়গাটা বেশ ভালো।’
‘গরমকাল আর শীতকালে এলে এ কথা বলতেন না।’
‘কেন?’
‘এত গরম আর এত ঠান্ডা যে কেউ ঘরের বাইরে যায় না।’ সে জিজ্ঞাসা করল, ‘আপনি এখানে কার কাছে এসেছেন?’
‘ঠিক কারও কাছে আসিনি। এখানকার স্কুলের হেডমাস্টারমশাই আর সেক্রেটারির সঙ্গে প্রথমে দেখা করব। অনেক অপেক্ষা করার পরে শেষ পর্যন্ত আমি যে চাকরিটা পেয়েছি তা করতে হবে এখানকার স্কুলে।’
‘ও, আপনি টিচার?’ সে ভালো করে তাকাল। নিশ্চয়ই অনেক দূর থেকে আসছেন তাই পোশাক ময়লা হয়ে গেছে। তার মনে পড়ল এখানকার স্কুলের সেক্রেটারি নোংরা বা ময়লা পোশাক একদম পছন্দ করেন না। মাঝে মাঝেই স্কুলের প্রেয়ারে গিয়ে হাজির হয়ে দেখেন, ছেলেমেয়েরা তো বটেই টিচাররা পরিষ্কার জামাকাপড় পরে এসেছেন কিনা। মানুষটাকে কথাটা বলা দরকার।
‘তোমার নাম জানা হয়নি। আমার নাম সুজয় সেনগুপ্ত।’
নিজের নাম বলল সে। শুনেই দাঁড়িয়ে গেল মানুষটা, ‘এই নাম কে রেখেছে?’
‘আমার দাদু।’
‘আচ্ছা! তিনি জীবিত আছেন?’
‘হ্যাঁ। এখনও ডাক্তারি করেন।’
‘ভদ্রলোকের সঙ্গে আলাপ করার ইচ্ছে হচ্ছে।’
‘আপনি চৌমাথায় গিয়ে যাকে বলবেন সেই ডাক্তার বনবিহারীর চেম্বার দেখিয়ে দেবে।’ বলেই সে হাত বাড়াল, ‘আপনার ব্যাগটা আমাকে দেবেন?’
‘কোন দুঃখে?’
‘মানে?’
‘তোমাকে আমি চিনি না জানি না। অচেনা জায়গা। ব্যাগটা নিয়ে যদি তুমি সটকে পড়ো তাহলে তো আমি বিপদে পড়ব।’
‘আমি সেরকম ছেলে নই।’
‘তা হবে। কিন্তু এই দুটো বোঝা বইতে আমার কষ্ট হচ্ছে না।’
এই সময় পেছনে সাইকেলের ঘণ্টা বাজল। সে দেখল ওরা ফিরে আসছে। পাশ দিয়ে যাওয়ার সময় ভোম্বল বলে গেল, ‘গুডি বয়।’
ওরা চলে গেলে সুজয় জিজ্ঞাসা করল, ‘তোমার বন্ধু?’
‘আমরা একসঙ্গে পড়তাম।’
‘মনে হচ্ছে ওরা ঠাট্টা করে তোমায় গুডি বয় বলল।’
‘হুঁ। ওরা সিগারেট খেতে গিয়েছিল। আমি রাজি হইনি, তাই।’
‘তাহলে তুমি ওই জঙ্গলে একা একা কী করছিলে?’
‘একা পাথরের ওপর শুয়ে আকাশ দেখতে আমার খুব ভালো লাগে।’
‘ভয় পাও না?’
‘কীসের ভয়! ভয় করলেই ভয়, নইলে কিছুই নয়।’
‘শুধু আকাশ দ্যাখো?’
‘না। ওই টিমলিং পাহাড়টাকেও দেখি।’
‘ওই পাহাড়ের নাম টিমলিং?’
‘খোকন!’ চিৎকারটা ভেসে এল। সে দেখল বাড়ির সামনে কোমরে হাত রেখে কালীচরণ দাঁড়িয়ে আছে।
সে জানতে চাইল, ‘কী বলছ?’
‘এবার দয়া করে বাড়িতে চলে এসো।’
‘তোমার ডাকনাম খোকন?’ সুজয় জিজ্ঞাসা করল।
‘শুধু কালীচরণদা ওই নামে ডাকে। একটা কথা বলব?’
সুজয় তাকাল। সে বলল, ‘আপনি আমাদের বাড়িতে গিয়ে পোশাক পালটে নিন।’
নিজের পাজামা-পাঞ্জাবিটির দিকে তাকাল সুজয়। একটু বিব্রত হয়ে বলল, ‘খুব ময়লা হয়ে গেছে, তাই তো?’
‘হ্যাঁ।’
‘কিছু হবে না। ওদের সঙ্গে দেখা করে থাকার জায়গা পেয়ে গেলে স্নান করার সময় বদলে নেব। আমার তো আর একজোড়া পাঞ্জাবি-পাজামা আছে। এ দুটো কেচে শুকোতে না দিলে সমস্যা হয়ে যাবে।’ সুজয় হাসল।
‘স্কুলের সেক্রেটারি ময়লা জামা একদম পছন্দ করেন না। খুব রেগে যান।’
‘বলছ?’
‘হ্যাঁ। আসুন।’
কালীচরণ অবাক হয়ে দেখল ছেলেটা একজন অচেনা মানুষকে সঙ্গে নিয়ে আসছে। পাজামা-পাঞ্জাবির হাল দেখে তার মনে হল লোকটা এক ধরনের ভবঘুরে। অবশ্য ভবঘুরেদের সঙ্গে ব্যাগ-বেডিং থাকে না।
সামনে এসে সে বলল, ‘ইনি এখানকার স্কুলে মাস্টারমশাইয়ের চাকরি পেয়ে এসেছেন। দূর থেকে আসতে হয়েছে বলে জামাকাপড় ময়লা হয়ে গেছে। ওগুলো ছেড়ে ভালো জামাকাপড় পরে না নিলে সেক্রেটারি হয়তো চাকরি করতে দেবেনই না। আসুন আপনি!’
‘ইনি?’ সুজয় কালীচরণের দিকে তাকাল। কালীচরণ তখন গভীর সংশয়ে।
কালীচরণদাদা এ-বাড়ির সব। দাদুও ওঁকে কিছু বলেন না।’
‘ঠিক আছে, ঠিক আছে। বাইরের ঘরে গিয়ে যা করবার করে নিন।’ বেশ বিরক্ত হয়ে কথাগুলো বলল কালীচরণ।
সুজয় মাথা নেড়ে বাইরের ঘরে ঢুকে গেলে সে চাপা গলায় বলল, ‘তুমি ওভাবে বললে কেন?’
‘কেন বলব না? চিনি না জানি না একটা উটকো লোককে রাস্তা থেকে ধরে নিয়ে এলে। কতরকম বদমতলব থাকতে পারে লোকটার।’ কালীচরণ বলল।
‘তোমার মন ভালো না বলে সবাইকে খারাপ ভাবো।’
‘অ। এখন যদি আমি ওকে চা-বিস্কুট দিই তাহলে খুশি হবে?’
‘নিশ্চয়ই। অতিথিদের তো তাই দেওয়া উচিত।’
‘বেশ দিচ্ছি।’
আধঘণ্টা বাদে সুজয় যখন পরিপাটি হয়ে বের হল তখন তার চেহারা বদলে গিয়েছে। ইতিমধ্যে তার ময়লা পাজামা-পাঞ্জাবি কেচে নিয়েছে। কালীচরণ শুধু চা-বিস্কুট দেয়নি, ভেজা পোশাক নেওয়ার জন্যে একটা প্ল্যাস্টিকের ব্যাগও দিয়েছে। শেষ পর্যন্ত রাস্তা থেকে রিকশা ডেকে আনল নিজে থেকেই। রিকশায় বসে সুজয় বলল, ‘সন্তান, খুব তাড়াতাড়ি দেখা হবে।’
রিকশা চলে গেলে সে কালীচরণের সামনে গিয়ে দাঁড়াল, ‘তুমি আর খোকন বলবে না।’
কালীচরণ অবাক, ‘কেন?’
‘লক্ষ লক্ষ ছেলের নাম খোকন, কিন্তু সন্তান শুধু আমারই নাম। তাই।’ বলে ভেতরে চলে গেল সে।

সুজয় বাড়িতে না ঢুকে সোজা খুঁটিমারির জঙ্গলের ধারে চলে এল। জায়গাটা খুব নির্জন। বিকেল হতে না হতেই চরাচরে ছায়া ঘনায়। সামনের জঙ্গলটায় তখন কালো ছোপ। গঞ্জ থেকে আসা পিচের রাস্তাটা সোজা ওই জঙ্গলের বুক চিরে চলে গেছে। চারধারে একটা থমথমে ভাব। জঙ্গলের মুখেই একটা কাঠের সাঁকো। তার তলা দিয়ে ঝরনার জল তিরতিরিয়ে বয়ে যাচ্ছে। তার গায়েও গাছের ছায়া।
সুজয় সাঁকোর রেলিং-এ ঠেস দিয়ে দাঁড়াল।
সন্তানের কথা ভাবছিল সে। এতবড় বোকামি কী করে করল ছেলেটা? কী দরকার ছিল পুলিশের হেপাজত থেকে পালানোর? ওখানে সে কাদের সঙ্গে মিশত তার জানা নেই। সত্যি কথা বলতে, এই স্কুলে আসার পর তার সঙ্গে কারোরই যোগাযোগ হয়নি। দলের সক্রিয় সদস্য সে কোনওকালেই ছিল না। কিন্তু যারা অবস্থার পরিবর্তন চায় তাদের সঙ্গে যোগাযোগ ছিল। পুলিশ যদি জানতে পারে সন্তান পালিয়ে এসে তার সঙ্গে যোগাযোগ করেছিল তাহলে ধরে নেবে সে উগ্রপন্থীদের সক্রিয় সদস্য। শহরে যাদের সে কাছ থেকে জানত তারা কেউই পুলিশের ভয়ে পালিয়ে বেড়াত না। কিন্তু সুজয় বুঝত অ্যাকশনে যারা আছে তাদের সঙ্গে ওদের যোগাযোগ আছে। সে ঝরনার জলের দিকে তাকিয়ে সিদ্ধান্ত নিল। সে যদি এখান থেকে চুপচাপ চলে যায় তাহলে তাকে উগ্রপন্থীদের একজন বলে ভেবে নিতে অসুবিধে হবে না পুলিশের। না গেলে তাকে জেরা করতে পারবে না। তা ছাড়া এই চাকরিটা তার দরকার।
সে সোজা হল। জঙ্গলের দিকে তাকাতেই দেখতে পেল একটা সাইকেল দ্রুত এগিয়ে আসছে। সম্ভবত সন্ধে হয়ে আসছে বলে তাড়াতাড়ি জঙ্গল পেরোতে চাইছে লোকটা। সাঁকোর কাছে এসে ধীরে ধীরে সাইকেল থামিয়ে রেলিং-এ এক পা রেখে দাঁড়াল মধ্যবয়সি একজন। বলল, ‘চেনা লাগছে না। কে আপনি?’
একটু বিরক্ত হল সুজয়, ‘আপনি কি এখানকার সবাইকে চেনেন?’
লোকটি হাসল, ‘ওই জঙ্গলের গাছগুলোকে যেমন জানি তেমনি গঞ্জের মানুষগুলোকেও। আগে দেখিনি বলেই জিজ্ঞাসা করছিলাম।’
‘আমি এখানে বেশিদিন আসিনি। স্কুলে চাকরি নিয়ে এসেছি।’
‘তাই বলুন ভাই। নামটা কী?’
‘সুজয়। আপনি?’
‘আমাকে সবাই হারুদা বলেই চেনে। এই যে জঙ্গল দেখছেন, এটা পার হয়ে গেলে একটা বড় নদী পাবেন। তার ওপাশে থাকি। মাস দুয়েক জ্বরে পড়েছিলাম। তাই এদিকে আসা হয়নি।’
‘আপনি কী করেন?’
‘কিস্যু না। শাকসবজির খেত আছে। কয়েকটা গরু দুধ দেয়। নদীতে মাছ ধরি। সেগুলো বিক্রি করে চাল-ডাল কিনি। চলে যায়। ক’দিন থেকে শুনছিলাম এই জঙ্গলে কিছু ছেলে লুকিয়ে আছে আর পুলিশ তাদের গুলি করে মারছে। শুনে বিশ্বাস হয়নি। যদি ছেলেগুলো কোনও অন্যায় করে থাকে তাহলে তাদের ধরে বিচার করে শাস্তি না দিয়ে মেরে ফেলছে কেন? আজ ভাবলাম, যাই জঙ্গলটা সাইকেলে চেপে ঘুরে দেখি যদি কোনও ছেলের দেখা পাই। দেখা পেলে জিজ্ঞাসা করব কী অন্যায় করেছে তারা?’ মাথা নাড়ল লোকটা, ‘আমি তো ভাই কারও দেখা পেলাম না।’
‘যারা আপনাকে খবরটা দিয়েছে তারা নিশ্চয়ই মিথ্যে বলেনি।’
‘না, নদীর এপারের লোক আমাকে খবরটা দেয়নি। একা থাকি বলে তারা আমাকে এড়িয়ে চলে। আমি জানতে পারলাম একটা ছোঁড়ার কাছ থেকে। জ্বর গায়ে আমার ওখানে গিয়ে হাজির হয়েছিল। বলল, সে কোনও অন্যায় করেনি তবু পুলিশ ভুল বুঝে ওকে খুঁজছে শাস্তি দেওয়ার জন্যে। একলা পেলে মেরেও ফেলতে পারে। মুখ দেখে মনে হল মিথ্যে বলছে না। আরে! আপনাকে যে কথাটা বলে ফেললাম। সে আমার হাতে-পায়ে ধরেছে যেন কাউকে তার কথা না জানাই। আপনি পুলিশের লোক না তো?’ লোকটা চোখ ছোট করল।
হেসে ফেলল সুজয়, ‘না। ছেলেটার নাম কী?
‘নাম বলেনি। জিজ্ঞাসাও করিনি। কম্বলমুড়ি দিয়ে শুয়েছিল। জ্বর কমছে।’
‘নাম জিজ্ঞাসা করেননি?’
‘আরে বাবা! জিজ্ঞাসা করলে সে যে নাম বলবে তাই তো বিশ্বাস করতে হবে। কী হবে জিজ্ঞাসা করে! সত্যি যে বলছে তা বুঝব কী করে?’ লোকটি বলল, ‘এই ছেলেটার কথা শুনেছেন নাকি?’
‘কোন ছেলে বুঝতে পারছি না।’
‘জঙ্গলে এসে পুলিশ যে ছেলেদের মারছে এটা সত্যি না মিথ্যে?’
‘সত্যি।’
‘ও! কেন মারছে?’
‘ছেলেগুলো উগ্রপন্থী।’
‘হতেই পারে। কেউ নরমপন্থী, কেউ মধ্যমপন্থী, কেউ উগ্রপন্থী। যার মত যেরকম। তাহলে মারার কী আছে।’
‘সরকার বলছেন ওরা দেশের শত্রু। সংবিধান মানে না। জাতীয় সম্পত্তির ক্ষতি করে। মানুষ মারে। ধরতে গেলে পুলিশকেই খুন করে। ফলে জীবিত অবস্থায় পুলিশ ওদের ধরতে পারে না।’
‘বাব্বা! এসব হয়েছে! আমি যখন খুব ছোট তখন ওরকম আন্দোলন হয়েছিল একবার। অবশ্য আমাদের এই তল্লাটে হয়নি। যাই, গঞ্জে যেতে হবে। কয়েকটা জিনিস আর ছোঁড়াটার জন্যে ওষুধ কিনব।’ লোকটি সোজা হল সাইকেলের ওপর।
‘একটা কথা বলছি—।’ সুজয় বলল।
‘বলুন ভাই!’
‘আপনি যে ছেলেটিকে আশ্রয় দিয়েছেন, ওর জন্যে ওষুধ কিনছেন তা গঞ্জের কাউকে না বলাই ভালো।’
‘আরে ভাই, ওর নামই জানি না তো কী বলব। চলি।’
লোকটা চলে গেল গঞ্জের দিকে। সুজয়ের মনে হল ওকে যতটা সরল বলে মনে হচ্ছিল ঠিক ততটা নয়। কিন্তু সন্তানকে সে বলেছিল থানায় ফিরে যেতে। না গিয়ে এই বিশাল জঙ্গল পেরিয়ে সে অসুস্থ হয়ে নদীর ওপারে পৌঁছে গেছে। ভাগ্যিস লোকটা ওখানে ছিল তাই তার আশ্রয় মিলেছে। কিন্তু সন্তানের ফেরার পথ বন্ধ হয়ে গেল। মনটা খারাপ হয়ে গেল সুজয়ের। সন্তানের যা বয়স তাতে এখনই এসব করা উচিত হয়নি। তার মনে হল ডাক্তার বনবিহারীকে খবরটা দিলে তিনি যদি গোপনে অসুস্থ সন্তানকে ফিরিয়ে আনতে পারেন তাহলে হয়তো একটা সুযোগ পাওয়া যেতে পারে। একটু মিথ্যে বলতে হতে পারে। ডাক্তার বনবিহারী পুলিশের কাছে গিয়ে বলবেন সন্তান তাঁর বাড়িতে এসে অসুস্থ হয়ে পড়েছে। পুলিশ হয়তো চট করে বিশ্বাস করবে না কিন্তু শেষ পর্যন্ত গিলতে বাধ্য হবে। খুব বেশি হলে তারা সন্তানকে জেরা করবে কিন্তু কোনও কেস ফাইল করতে পারবে না। হয়তো ওই স্কুলে তার আর জায়গা হবে না। না হোক, দেশে তো অনেক স্কুল রয়েছে।
হাঁটতে লাগল সুজয়। ডাক্তারবাবুর চেম্বার আগে পড়বে। সেখানেই যাচ্ছিল সে। হাঁটতে হাঁটতে তার খেয়াল হল। হারুবাবু যখন ফিরে যাবে তখন তো
জঙ্গলে রাত নেমে যাবে। ওইসময় সাইকেলে জঙ্গল পার হওয়াতে ঝুঁকি আছে। অথচ সেই ঝুঁকি খুব স্বাভাবিকভাবেই নিচ্ছে লোকটা। কীরকম অস্বস্তি হল।
ডাক্তার বনবিহারীর চেম্বার বন্ধ। কিন্তু খানিকটা এগিয়ে ওঁর বাড়ির কাছের রাস্তায় দেখা হয়ে গেল। হাতজোড় করে নমস্কার করল সুজয়। বনবিহারী দাঁড়ালেন, ‘আপনি?’
‘আপনার কাছেই যাচ্ছিলাম।’
‘আমি তো বাড়িতে পেশেন্ট দেখি না, চেম্বারে আসুন।’
‘আমি রোগ নিয়ে আসিনি ডাক্তারবাবু।’ সুজয় বলল।
‘তাহলে?’
জায়গাটা খুব নির্জন। তার ওপর সন্ধে নেমে আসছে। সুজয় যতটা সংক্ষেপে হারুবাবুর কাছ থেকে শোনা কাহিনি শোনাল।
শুনে স্তব্ধ হয়ে গেলেন বনবিহারী। শেষ পর্যন্ত বললেন, ‘আমি কী করতে পারি?’
‘সন্তান আপনার নাতি, ওকে বাঁচাবেন না?’
বনবিহারী ‘নাতি’ শব্দটা শুনে আরও বিব্রত হলেন। বললেন, ‘কেউ যদি আত্মহত্যা করতে চায় তাহলে তাকে চব্বিশ ঘণ্টা পাহারা দিয়ে রাখা যায় না।’
‘কিন্তু ও এখনও নাবালক। শুনলাম হারুবাবুর ওখানে কম্বলমুড়ি দিয়ে রয়েছে। গায়ে জ্বর। এখনই যদি ওকে তুলে নিয়ে এসে চিকিৎসা করেন, পুলিশকে জানান তাহলে ওর ভবিষ্যৎটা নষ্ট নাও হতে পারে।’ সুজয় বলল।
‘মাস্টার, ওর ভবিষ্যৎ নষ্ট তো আপনি করেছেন।’ বনবিহারী বললেন।
‘আমি?’ চমকে উঠল সুজয়।
‘ওর কানে বিদ্রোহের কবিতাগুলো আপনি কি শোনাননি?’
‘সুকান্তর কবিতা, গোর্কির মায়ের গল্প কোটি কোটি কিশোর শুনেছে। শোনার পর তাদের ভবিষ্যৎ কি নষ্ট হয়ে গেছে?’ সুজয় প্রতিবাদ করল।
‘ভেজা ঘাসে জ্বলন্ত দেশলাইকাঠি পড়লে আগুন জ্বলে না। শুকনো খড়ে পড়লেই দাউ দাউ শিখা তৈরি হয়। ওর শরীরের রক্ত তো তৈরি হয়েই ছিল।’
সুজয় বলল, ‘যা হোক, এখনও সময় আছে বলেই ছুটে এলাম।’
‘ঠিক আছে। আমি ভেবে দেখি।’ বনবিহারী বললেন, ‘অনেক ধন্যবাদ আপনাকে। আচ্ছা চলি।’ যেদিক থেকে তিনি এসেছিলেন সেদিকে ফিরে গেলেন বনবিহারী। সুজয়ের মনে হল তার আর কিছু করার নেই।
বাড়ি ফিরে কালীচরণকে ডাকলেন বনবিহারী, ‘মামণি কোথায়?’
‘রান্নাঘরে বসে আছে। হঠাৎ চলে এলেন যে? শরীর খারাপ?’
‘না কালীচরণ। তার চেয়েও বেশি। দরজাটা ভেজিয়ে দাও।’
কালীচরণ দরজা ভেজিয়ে দিয়ে এলে সুজয় মাস্টারের কাছ থেকে শোনা কথাগুলো তাকে বললেন বনবিহারী। মাটিতে উবু হয়ে বসে শুনছিল কালীচরণ। শোনার পর দু-হাতে মাথা চেপে ধরল, ‘সর্বনাশ।’
‘তুমি এখান থেকে কোনও তীর্থে বেড়িয়ে আসতে বলছ। গিয়ে তো শান্তি পাব না।
‘মাস্টারবাবু যা বলেছেন তাই করলে ছেলেটার ভালো হবে।’
‘কিছুই হবে না। আবার পালাবে। যে একবার খাঁচা ভেঙে পালায় সে আর কখনওই খাঁচায় থাকতে চাইবে না।’ বনবিহারী বললেন।
‘কিন্তু বেচারার জ্বর হয়েছে। হবেই তো। ওরকমভাবে থাকলে শরীর খারাপ হবেই।’ কালীচরণ নীচু গলায় বলতে লাগল।
‘দ্যাখো কালীচরণ, তুমি কয়েকদিনের বাচ্চাকে নিজের হাতে বড় করেছ বলে এখানে বসে বিড়বিড় করছ, আমার পক্ষে অ্যাডভেঞ্চার করে ওকে নিয়ে আসা সম্ভব নয়।’ বনবিহারী বললেন, ‘তোমার ইচ্ছে হলে তুমি চেষ্টা করো।’
মাথা থেকে হাত সরাল কালীচরণ। ‘জায়গাটা কোথায়?’
‘জঙ্গল পেরিয়ে নদীর ওপারে কে এক হারুবাবু থাকে তার ডেরায়। অনেকদিন আগে একটা লোক এসেছিল ওদিক থেকে, নাম মনে নেই, টাকা দিতে পারেনি, একটা লাউ দিয়ে গিয়েছিল। কে জানে সেই লোকটাই হয়তো। তার নিশ্চয়ই জোটে না, ছেলেটাকে আর কী দেবে? দ্যাখো, ভেবে দ্যাখো।’ বনবিহারী উঠলেন।
‘বাবু, সেই হারুবাবু কি গঞ্জে আছে?’
‘তাই তো বলল মাস্টার।’
‘আমি ছেলেটাকে নিয়ে আসি। যতই বয়স হোক এখনও হিম্মত মরে যায়নি। আপনি আর বের হবেন না। মেয়েটাকে একা রেখে যাওয়া ঠিক হবে না। আমি যত তাড়াতাড়ি পারি ফিরে আসব।’ কালীচরণ উঠে দাঁড়াল।
‘কোথায় যাচ্ছ তার তো কিছুই জানো না—।’ বনবিহারী দ্বিধায় ছিলেন।
‘আমি বুঝে গিয়েছি। জঙ্গলে থাকতে দুদিন নদীর ধারে গিয়েছিলাম। এখন নদীতে এক ফোঁটা জল নেই। ঠিক পৌঁছে যাব।’ কালীচরণ বলল।
‘কিন্তু তুমি ওকে এ-বাড়িতে নিয়ে আসছ জানতে পারলে পুলিশ তোমার সঙ্গে আমাকেও জেলে পুরবে।’
‘কেউ দেখতে পাবে না। আমি গঞ্জ দিয়ে আসবই না। এদিক দিয়ে যে শর্টকাট পথটা আছে সেটাই ধরব।’
মিনিট পাঁচেকের মধ্যে কালীচরণ বেরিয়ে গেল সাইকেল নিয়ে।
বাইরের ঘরের আলো নিভিয়ে শোওয়ার ঘরে চলে এলেন বনবিহারী। আজ সন্ধেতেও ঠিক ছিল কাল সবাইকে জানিয়ে পরশু তীর্থদর্শনে বেরিয়ে যাবেন। নীচের শহর থেকে টেনে উঠবেন। সব পরিকল্পনা ভেস্তে গেল।
বাড়িটা নিঝুম হয়ে আছে। রান্নাঘরে নিশ্চয়ই বসে আছে মামণি। আশ্চর্য মা! ছেলের সম্পর্কে কোনও আগ্রহ নেই। সে এই বাড়িতে নেই জেনেও কী নির্বিকার। মাঝে মাঝে মনে প্রশ্ন জাগে সত্যি কি ও সন্তানের মা?
হঠাৎ বনবিহারীর মনে হল প্রশ্নটা মামণিকে সরাসরি করবেন। ঘর থেকে বেরিয়ে আর একটা ঘর পার হতেই রান্নাঘরের আলো দেখতে পেলেন তিনি। প্রায় নিঃশব্দে দরজার দিকে এগোতেই কান্নার আওয়াজ কানে এল। বনবিহারী অবাক হয়ে দেখলেন ডান হাত হাঁটুর ওপর রেখে তাতে মুখ চেপে কেঁদে চলেছে মামণি। একটি সুস্থ, কথা বলতে পারা মহিলার কান্নার সঙ্গে ওর কান্নার কোনও পার্থক্য নেই। বনবিহারী নিঃশব্দে ঘরে ফিরে গেলেন।
বাড়ির সামনের রাস্তা দিয়ে না গিয়ে পেছনের পায়ে হাঁটা মেঠো পথ দিয়ে সাইকেল চালিয়ে নদীর ধারে চলে এল কালীচরণ। ওপারের জঙ্গলের গায়ে যা ঝরনা হয়ে ছিল তা নীচে নেমে ছোট নদীর চেহারা নিয়েছে। হাঁটুর নীচে জল। সাইকেল হাতে নিয়ে সেটা পার হয়ে জঙ্গলে ঢুকে পড়ল সে। আসার সময় একটা ছোট টর্চ নিয়ে এসেছিল। মাঝে-মাঝে তার আলোয় পথ দেখে নিচ্ছিল কালীচরণ, একসময় সেই পথটাও শেষ হয়ে গেল।
এখন ঘন জঙ্গল সামনে যা নিকষ কালোয় ডুবে আছে। লতাগুল্মের আড়াল সরিয়ে কিছুটা দূর আসতেই ফরেস্ট ডিপার্টমেন্টের তৈরি কাঁচা রাস্তা পেয়ে গেল সে। যতটা সম্ভব জোরে সাইকেল চালাতে লাগল। নীচের দিক থেকে অনেকটা ডানদিকে যেতে হবে তাকে। খানিকটা সময় পরে কানে ডাল ভাঙার শব্দ বাজল। শিরশিরিয়ে উঠল শরীর। ওটা যে হাতির দলের কীর্তি বুঝতে অসুবিধে হচ্ছে না। ওদের সামনে পড়লে শরীরটাকে নিয়ে ফুটবল খেলবে।
প্রায় আধঘণ্টা পরে পিচের পথটাকে দেখতে পেল কালীচরণ। মাথার ওপর এখন অজস্র তারা জ্বলজ্বল করছে। তাদের আলো আকাশ চুঁইয়ে নেমে এসেছে জঙ্গলের বুকে। নামলেও পৃথিবী যেটুকু আলেকিত হয়েছে তাতে দৃষ্টি পরিষ্কার হয় না।
শেষ পর্যন্ত জঙ্গল শেষ হয়ে গেল। ডানদিকে জনবসতি, সামনে নদী। বিরাট নদী এখন হাড়জিরজিরে। নুড়ি পাথরের ওপর দিয়ে হেঁটে হেঁটে মানুষ এবং গৃহপালিত জন্তু পথের চেহারা বানিয়ে নিয়েছে। জনবসতি এলাকায় টিমটিমে আলো জ্বলছে।
হঠাৎ সেদিক থেকে চিৎকার ভেসে এল, ‘কে যায়?’
উলটোদিকে মুখ ফিরিয়ে কালীচরণ চটপট জবাব দিল, ‘হারু।’
চিৎকারে স্বস্তি মিশল, ‘ও হারুদা! সত্যি, তুমি পারো বটে।’
কালীচরণ দাঁড়াল না। লোকটা যে দূরত্বে আছে তাতে তাকে চেনা অসম্ভব। কিন্তু যদি বেশি কথা বলতে হয় তাহলে নিশ্চয়ই বুঝে যাবে সে হারু নয়।
নড়বড় করতে করতে নদীর বুক পেরিয়ে এপারে চলে এল সে। এদিকে কোনও জনবসতি নেই। অন্ধকার দু-তিনটে কুঁড়ে ঘর দেখতে পেল কিন্তু তার ভেতরে আলো জ্বলছে না। আরও কিছুটা এগোনোর পর একটা টিনের চালওয়ালা কাঠের বাড়ি চোখে পড়ল। বাড়ির ভেতর অনেকটা বাগান আছে। শাক-সবজির। টর্চের আলোয় সেটা দেখে কালীচরণ আন্দাজ করল এই বাড়ি হারু নামক লোকটির হলেও হতে পারে। সাইকেল একপাশে লুকিয়ে রেখে সে টিনের গেট খুলে ভেতরে ঢুকে একটু জোরে চ্যাঁচাল, ‘কেউ আছ?’
কয়েক সেকেন্ড চলে গেল কোনও সাড়া পাওয়া গেল না।
বাড়িতে দুটো ঘর। ভেতরের দিকে এসে দেখল কোনও ঘরেই আলো জ্বলছে না। ঘরের দরজায় তালা ঝুলছে। হতাশ হল কালীচরণ। নিশ্চয়ই এটা হারুবাবুর বাড়ি নয়। লোকটা গঞ্জে গেছে, ফিরে আসার আগেই যদি সন্তানকে পেয়ে যেত—! সে ঠিক করল ওই কুঁড়ে ঘরের সামনে গিয়ে গৃহস্থকে জিজ্ঞাসা করে হারুবাবুর বাড়ি কোথায় জেনে নেবে। হাঁটতে হাঁটতে মিনিট চারেক গিয়ে একটা কুঁড়ে ঘরের দরজায় শব্দ করল সে। ভেতর থেকে একজনের গলা ভেসে এল, ‘কে?’
‘আজ্ঞে, হারুদার বাড়িটা কোথায় বলতে পারেন?’ কালীচরণ জিজ্ঞাসা করল।
‘ওই ওপাশে। টিনের গেটওয়ালা কাঠের বাড়ি।’ লোকটা জবাব দিল।
এরকম বাড়ি এই এলাকায় একটাই আছে যেখান থেকে সে বেরিয়ে এসেছে। কালীচরণ আবার ফিরে গেল। যে ঘরের দরজায় তালা ঝুলছে সেখানে কেউ নেই ধরে নিয়ে দ্বিতীয় ঘরের দরজায় শব্দ করল। কোনও সাড়া না পেয়ে একটু জোরে ঠেলতেই দরজাটা খুলে গেল।
ঘর অন্ধকার। টর্চের আলো ফেলল কালীচরণ। ঘরে কোনও আসবাব নেই। একদিকে বস্তা বোঝাই করে রাখা আছে কিছু। উলটোদিকে বাঁশের খুঁটির ওপর তক্তা পাতা। কাছে গিয়ে কালীচরণ দেখতে পেল একটা আধছেঁড়া চাদর শরীরে কোনওরকমে জড়িয়ে শুয়ে রয়েছে সন্তান। চোখ বন্ধ। কপালে হাত রেখে বুঝতে পারল জ্বর থাকলেও তেমন বেশি নয়। সে ডাকল, ‘খোকা, ও খোকা। চোখ মেলো।’
চোখ খুলল সন্তান। অন্ধকারের মধ্যে থেকে আসা টর্চের আলো তার চোখ দুটোকে বিব্রত করল। চোখ বন্ধ করে দুর্বল গলায় জিজ্ঞাসা করল, ‘কে?’
‘আমি, কালীকাকা। ওঠো।’
‘কালীকাকা!’
‘হ্যাঁ। আমি তোমাকে নিয়ে যেতে এসেছি। ওঠো। উঠতে পারবে?’
ওঠার চেষ্টা করল সন্তান। কালীচরণ টর্চ সামলে ওকে ধরে সোজা করল। তারপর ধীরে ধীরে বাইরে নিয়ে এল। দূরে কোথাও কুকুর ডাকছে।
সাইকেলের রডে ছেলেটাকে বসিয়ে বলল কালীচরণ, ‘শক্ত করে হ্যান্ডেল ধরে রাখো।’ সন্তান হ্যান্ডেল ধরল। তার মাথা ঝুঁকে পড়ছিল। কালীচরণ মনে মনে বলল, ‘এই তো শক্তি, এই নিয়ে গেছে পুলিশের সঙ্গে যুদ্ধ করতে।’
নদীর নুড়ির ওপর দিয়ে ডাবলক্যারি করে সাইকেল চালানো সম্ভব নয়। সন্তানকে সাইকেলে বসিয়ে নদীটা হেঁটে পার হয়ে যখন এপারে পৌঁছেছে সে তখন দূরে মানুষের গলা শুনতে পেল। বেশ উত্তেজিত হয়ে একজন কথা বলছে। কালীচরণ অনুমান করল সেই লোকটাই আগন্তুককে বোঝাবার চেষ্টা করছে কিছুক্ষণ আগে সে কী শুনেছিল।
অন্ধকারে দ্রুত রাস্তা পেরিয়ে জঙ্গলে ঢুকে গেল। যাওয়ার আগে পেছন ফিরে দেখল একটা টর্চের আলো বেশ জোরে নদীর ওপারের দিকে যাচ্ছে। নিশ্চয়ই ওটা হারুবাবুর টর্চের আলো। কালীচরণ সাইকেলে উঠে জোরে প্যাডেল ঘোরাতে লাগল পিচের পথ দিয়ে। সন্তানের মাথা বারংবার ঢলে পড়ছে তার হাতে, শরীরটাও নড়বড় করছে। একটা বাঁক পার হওয়ার সময় কালীচরণ দেখল হাতির দলটা জঙ্গল ছেড়ে বেরিয়ে আসছে পথের ওপর। দ্রুত জায়গাটা পেরিয়ে গেল সে। কয়েক সেকেন্ড দেরি হলে আর দেখতে হত না।
গঞ্জের এলাকাটাকে এড়িয়ে ঘুরতি পথে যখন সন্তানকে নিয়ে বাড়ির পেছনে পৌঁছাল তখন কালীচরণের সব শক্তি প্রায় শেষ। বনবিহারী পেছনের দরজা খুলে হাত লাগালেন। সন্তানকে বয়ে নিয়ে এসে মাঝখানের ঘরের খাটে শুইয়ে দেওয়া হল। জ্বর দেখলেন বনবিহারী। তারপর ট্যাবলেট জলে গুলে ধীরে ধীরে খাইয়ে দিলেন।
ঘুমিয়ে পড়ল সন্তান। বনবিহারী মুখ তুলে দেখলেন মামণি পেছনের দরজার গায়ে ঠেস দিয়ে দাঁড়িয়ে দেখছিল। চোখাচোখি হতেই ভেতরে চলে গেল।
বনবিহারী বললেন, ‘কালীচরণ, আজ তুমি ছেলেটাকে বাঁচাতে পেরেছ কিন্তু কাল কী হবে তা আমরা কেউই জানি না। এরা পাখির মতো, ডানায় জোর এলে বাচ্চা যখন আকাশে উড়ে যায় তখন সে আর মাকে যেমন চেনে না, মা-ও সন্তানকে চিনতে পারে না। যাও, হাত-মুখ ধুয়ে কিছু খেয়ে শুয়ে পড়ো। অনেক রাত হয়ে গেছে।’

রোদ উঠলে বনবিহারী সন্তানকে দেখতে গেলেন। শুয়েছিল সন্তান, চোখ খোলা। কপালে আঙুল রাখলেন, নাড়ি দেখলেন। উঠে দাঁড়াতেই দেখলেন কালীচরণ দাঁড়িয়ে রয়েছে দরজার এপাশে। তাকে বললেন, ‘এসো।’
নিজের ঘরে ফিরে গিয়ে ওষুধের বাক্স খুলে তিনটে ট্যাবলেট বের করে টেবিলে রাখলেন, ‘ওকে বাথরুমে যাওয়া ছাড়া উঠতে একদম নিষেধ করবে। আট ঘণ্টা পর পর এই ওষুধগুলো খাওয়াবে। খালি পেটে নয়। খাবার খেতে না চাইলেও জোর করে খাওয়াবে। আর হ্যাঁ, কড়া নজর রাখবে ওর ওপর, যেন পালাতে না পারে।’
কালীচরণ এগিয়ে এসে ওষুধগুলো নিয়ে বলল, ‘ওর সঙ্গে একটাও কথা বললেন না–!’
‘যা বললাম, তাই করো।’ বনবিহারী বললেন, ‘আমাকে চা দাও, বেরুব।’
এখন সকাল। ফিনফিনে রোদ উঠেছে পৃথিবীতে। বড় মায়াময় লাগে চারধার। রাস্তায় অল্পস্বল্প মানুষ, হাতে বাজারের ব্যাগ, যাদের রোদ দেখার সময় নেই। বনবিহারী হাঁটতে হাঁটতে শেষ পর্যন্ত একটা রিকশা পেয়ে গেলেন।
রিকশায় উঠতেই রিকশাওয়ালা বলল, ‘মেয়েটার ভালো জায়গায় বিয়ে হয়ে গেল ডাক্তারবাবু।’
‘মেয়ে?’
‘আমার মেয়ে। আপনার মনে নেই। মুখে কালো কালো দাগ ছিল বলে বিয়ে হচ্ছিল না, আপনি সারিয়ে দিয়েছিলেন।’
ঝাপসা মনে পড়ল। হাসলেন বনবিহারী, ‘বাঃ, ভালো খবর।’
‘জামাইয়ের মা-বাবা খুব ভালো মানুষ।’ প্যাডেল ঘোরাতে ঘোরাতে রিকশাওয়ালা বলল, ‘জমিজমা প্রচুর। কোনওদিন ভাত-কাপড়ের অভাব হবে না মেয়ের।’
মানুষ তৃপ্ত হলে উদার হয়। থানার সামনে রিকশাওয়ালাকে ভাড়া দিতে গেলে সে বলল, ‘আমি আপনার জন্যে দাঁড়াচ্ছি, এখান থেকে ফিরে গিয়ে ভাড়া দেবেন।’
সকালবেলার থানার ভেতরটা বিকেলবেলায় বাজারের চেহারা নেয়। টেবিলগুলো ফাঁকা, একজন সেপাই কুম্ভ হয়ে পাহারা দিচ্ছে। বনবিহারীকে চিনতে পেরে বলল, ‘আপনি এই অসময়ে?’
বনবিহারী বললেন, ‘এখন অসময় নাকি!’
‘আজ্ঞে, সাতসকালে তো থানার কাজ শুরু হয় না। কাল সাহেবরা অনেক রাত্রে ফিরেছেন। সার্চে গিয়েছেন কিন্তু কোনও কাজ হয়নি। বসুন, বসুন আপনি।’ একটা চেয়ার এগিয়ে দিয়ে সেপাইটি বলল, ‘আমার ওয়াইফকে নিয়ে সমস্যায় পড়েছি ডাক্তারবাবু।’
বনবিহারী তাকালেন। এরকম কথায় তিনি অভ্যস্ত। ডাক্তারকে নিজের জায়গায় দেখলেই মানুষের অসুখের কথা মনে পড়ে যায়।
‘পেটে বাতাস হচ্ছে খুব। সেই সঙ্গে অম্বল। বুক জ্বালা।’ সেপাইটি বলল।
‘কত বয়স?’
‘এই ধরুন, বত্রিশ।’
লোকটির দিকে তাকালেন বনবিহারী। মাথায় টাক, সাদা গোঁফ। পঞ্চাশ ছাড়িয়েছে অনেকদিন। কুড়ি থেকে পঁচিশের ব্যবধান। সঙ্গে-সঙ্গে মামণির মুখ মনে পড়ল। মাথা নাড়লেন তিনি, ‘দুপুরের ভাত খায় কখন?’
‘তা কাজ শেষ করে খেতে তিনটে বেজে যায়। ছুঁই-ছুঁই বাতিক আছে তো।’
‘তাহলে ওষুধে কাজ দেবে না। অবস্থা আরও খারাপ হবে।’
‘খারাপ হবে?’ সেপাইটি বিড়বিড় করল।
‘সাড়ে বারোটার মধ্যে খেতে হবে। সকাল ন’টায় এক বাটি মুড়ি চিনি জলে ভিজিয়ে খেতে বলবেন। দুপুরে লঙ্কা এবং মশলা যতটা না হয় ততটা। একটা কাগজ চাই—।’
সেপাই কাগজ এনে দিলে তাতে ওষুধের নাম লিখে বনবিহারী বললেন, ‘দারোগাবাবুর সঙ্গে কথা বলা দরকার।’
‘দাঁড়ান, আমি খবর দিচ্ছি। একটু রাগারাগি করবেন। কিন্তু আপনি যখন বলছেন—।’ সেপাইটি চোখের আড়ালে চলে গেল। বনবিহারীর মনে হল এখন এই মুহূর্তে যদি উগ্রপন্থীরা থানা দখল করতে চাইত তখন স্বচ্ছন্দে করতে পারত। অবশ্য করেও কী লাভ হত তাদের? মরণ তো সঙ্গে সঙ্গে থাবা বাড়াত।
মিনিট পনেরো পরে দারোগাবাবু এলেন। বুঝতে অসুবিধে হল না, বিছানা থেকে উঠে লুঙ্গির ওপর পাঞ্জাবি চাপিয়ে এসেছেন।
বনবিহারী বললেন, ‘অসময়ে আপনাকে বিরক্ত করার জন্য দুঃখিত।’
‘তা তো বুঝলাম। বলুন!’
‘সন্তান ফিরে এসেছে।’
‘অ্যাঁ?’ চমকে উঠলেন দারোগাবাবু।
‘আপনি বলেছিলেন সে সারেন্ডার করলে তাকে শর্তসাপেক্ষে মুক্তি দেবেন। থানা থেকে পালানো ছাড়া ওর বিরুদ্ধে কোনও অভিযোগ নেই।’ বনবিহারী মনে করিয়ে দিলেন।
‘দাঁড়ান, দাঁড়ান। ফিরল কী করে?’
‘খুব অসুস্থ হয়ে। জ্বরে প্রায় বেহুঁশ ছিল।’
‘সে কোথায়?’
‘বাড়িতে। ওষুধ দিয়েছি। ওঠার ক্ষমতা নেই।’
‘থানা থেকে পালিয়ে কোথায় গিয়েছিল?’
‘ওর অবস্থা যা তাতে প্রশ্ন করলে উত্তর পাওয়া যাবে না বলে এখনই কিছু জানতে চাইনি। মনে হয় জঙ্গলে লুকিয়ে ছিল।’
‘আপনি ওই আনন্দে থাকুন। প্রচণ্ড ধড়িবাজ ছেলে। আপনি কি জানেন সে নীচের থানা থেকে পালিয়ে বাসে চেপে ওপরে এসেছিল। কিছুক্ষণের জন্যে স্কুলের নতুন মাস্টারের ঘরে গিয়েছিল। নতুন মাস্টারের কাছে তেমন পাত্তা না পাওয়ায় জঙ্গল পেরিয়ে নদীর ওপারে চলে যায়। আপনি বলছেন এসব আপনি জানেন না?’ দারোগাবাবুর মুখের চেহারা এবার বদলে গেল।
‘কিছুটা জানি। কিন্তু বিশ্বাস করতে পারিনি।’
‘মশাই, কাল রাত্রে খবর পেয়ে আমরা ছুটে যাই জঙ্গল পেরিয়ে নদীর ওপারে। আপনার নাতি হারু নামের একটা লোকের বাড়িতে ছিল। কিন্তু এমন ঘোড়েল ছেলে, আমরা পৌঁছানোর আগেই সে হাওয়া হয়ে যায়। হারু বলেছে সে জ্বরে বেহুঁশ ছিল, তাহলে হাওয়া হল কী করে? রাত্রে তন্নতন্ন করে খুঁজেও তার দেখা পাইনি। উলটে আর একটু হলে বাইসনের পায়ের তলায় আমার ডেডবডি পড়ে থাকত। অতগুলো বাইসনকে আমি একসঙ্গে কখনও দেখিনি।’ দারোগাবাবু তাকালেন, ‘আপনি কী জেনেছিলেন?’
বনবিহারী সত্যি কথাই বলছেন। নতুন মাস্টারের সঙ্গে তাঁর আচমকা দেখা হয়ে গিয়েছিল। সন্তান যে নদীর ওপারে ওই হারু নামক লোকটির আশ্রয়ে আছে তা ওঁর কাছ থেকে জানতে পেরেছিলেন।
দারোগাবাবু সঙ্গে সঙ্গে প্রশ্ন করলেন, ‘খবরটা সঙ্গে সঙ্গে আমাদের জানালেন না কেন?’
‘ওই যে বললাম, বিশ্বাস করিনি। সন্তানের স্বভাবই নয়, অচেনা মানুষের বাড়িতে যেচে গিয়ে থাকা। এতদিন এটাই জানতাম।’ বনবিহারী স্বীকার করলেন।
‘ভুল জানতেন। তখনই যদি আমাকে জানিয়ে দিতেন তাহলে ওদের হাতেনাতে ধরতে পারতাম। মাঝখানে রাত জেগে শরীর খারাপ করলাম।’ আপশোশ দারোগাবাবুর গলায়।
‘ওদের মানে? হারুকে পাননি?’
‘হারুর কথা কে বলেছে? সে তো গঞ্জে এসে গাবিয়ে বেরিয়েছিল বলেই কথাটা আমার কানে এসেছিল। সে আসার পথে মাস্টারকে দ্যাখে, তাকে সন্তানের কথা বলে। এটা আপনি সত্যিকথা বলেছেন, মাস্টার আপনাকে খবরটা জানায়। জানিয়ে তার যা জিনিসপত্র নিয়ে হাওয়া হয়ে যায়। সন্ধের পরে যে বাসটা নীচের দিকে যায় তাতেই উঠে পালিয়েছে হারামজাদা। যখন খবর পেলাম তখন বাস নীচে গ্যারেজ হয়ে গিয়েছে। উঃ! নাকের ডগায় একটা উগ্রপন্থী ঘুরে বেড়াত অথচ আমি কী বোকা, টের পাইনি। হারুর বাড়ি থেকে ফেরার পথে যখন মাস্টারের খোঁজে গেলাম তখন সে হাওয়া। ওর বাড়িওয়ালি তো ঘুম থেকে উঠে খবর শুনে হাউমাউ করে উঠল। পুরো ভাড়া না দিয়ে নাকি মাস্টার পালিয়ে গেছে। ইস, কী ভুল করলেন আপনি!’ দারোগাবাবু আপশোশে মাথা নাড়লেন।’
‘তাহলে এখন—।’ কথা শেষ করলেন না বনবিহারী।
‘গাড়ি পাঠাচ্ছি। ওকে তুলে নিয়ে আসব।’
‘কিন্তু ও যে খুব অসুস্থ!’
‘তার জন্যে হাসপাতাল আছে। সেখানে ভরতি করে দেব।’
‘কিন্তু ওর বিরুদ্ধে তো কোনও কেস নেই—!’
দারোগাবাবু উত্তেজিত হয়ে কিছু বলতে যাচ্ছিলেন কিন্তু থানার সামনে রিকশাটা থামতে চুপ করে গেলেন। রিকশা থেকে নামছেন স্কুলের প্রেসিডেন্ট সাহেব। হন্তদন্ত হয়ে ভেতরে এসে তিনি বললেন, ‘এসব কী শুনছি?’
‘সত্যি কথাই শুনেছেন।’ দারোগাবাবু বললেন।
‘নতুন মাস্টার উগ্রপন্থী?’ প্রেসিডেন্ট এখনও অবাক।
‘না হলে পালাবে কেন?’ দারোগাবাবু নির্লিপ্ত।
‘আমি ভাবতেই পারছি না। লোকটার সঙ্গে কালই কথা বললাম। আপনার সেকেন্ড অফিসার আমাকে বলেছিল ওর ওপর আপনাদের নজর আছে। কিন্তু কথা বলে আমি কিছুই বুঝতে পারিনি।’ প্রেসিডেন্ট বললেন।
‘কী? সেকেন্ড আপনাকে একথা বলেছিল? কী আশ্চর্য ব্যাপার! এভাবে সরকার চলে? আমি তার বস, আমাকে সে কিছু বলেনি, বলল আপনাকে। আমাকে টপকে কাজ দেখালে প্রমোশন পাবে এই ধান্দায় খবরটা আমার কাছে চেপে গিয়েছে।’ দারোগাবাবু ভেতরের দিকে তাকালেন, ‘অ্যাই, ড্রাইভারকে বল এখনই গাড়ি বের করতে। অ্যাকশনে যেতে হবে।’
প্রেসিডেন্ট জিজ্ঞাসা করলেন, ‘কোথায় যাচ্ছেন?’
‘ডাক্তারবাবুর বাড়ি থেকে বালক উগ্রপন্থীকে তুলে আনতে হবে। অবশ্য ইতিমধ্যে তিনি যদি বাড়ি থেকে হাওয়া না হয়ে যান।’ দারোগাবাবু বললেন।
‘আপনি কি ওকে নীচের থানায় পাঠিয়ে দেবেন?’ বনবিহারী জিজ্ঞাসা করলেন।
‘অবশ্যই। ও ওদের আসামি।’
‘আসামি?’
‘পালিয়ে যাওয়াও তো একটা অপরাধ।’
‘তাহলে আপনারা নিশ্চয়ই ওকে কোর্টে তুলবেন। এখন পর্যন্ত ওই পালিয়ে যাওয়া ছাড়া সে কোনও অপরাধ করেনি। কোর্টকে সেকথা বলব আমরা।’ বনবিহারী বললেন।
‘ডাক্তারবাবু, একটা কথা বলি আপনাকে। আপনারা ভালো উকিল দিয়ে কোর্ট থেকে বেল করিয়ে আনলেন। দুদিন পরেই ও যে আবার পালিয়ে যাবে না তার কোনও গ্যারান্টি আছে? ওই দলের লোকেরাই ওকে হাতছানি দেবে। তখন কোর্ট চাইলে কাকে হাজির করাবেন? আমার কথা শুনুন। ওকে আমরা নিশ্চয়ই জেলে ঢোকাব না। কিন্তু সংশোধন স্কুলে ভরতি করিয়ে দেব। ওখানে কিছুদিন থাকলে ওর মাথা থেকে উগ্রপন্থী হওয়ার ভূতটা চলে যাবে।’ দারোগাবাবু বললেন।
প্রেসিডেন্ট সাহেব মাথা নাড়লেন, ‘উনি খুব ভালো কথা বলেছেন ডাক্তারবাবু। রিফর্মারি স্কুলে গেলে ওর পরিবর্তন আসতে বাধ্য।’
পুলিশের গাড়ি এসে দাঁড়াল সামনে। দারোগাবাবু বললেন, ‘আমি তো আপনাকে বলেছি, যান, কিছুদিন বাইরে থেকে ঘুরে আসুন। জলহাওয়ার পরিবর্তন হলে মনও হালকা হবে। কি বলেন প্রেসিডেন্ট সাহেব?’
‘উত্তম প্রস্তাব। পণ্ডিচেরী চলে যান। খুব ভালো লাগবে।’ প্রেসিডেন্ট বললেন।
‘আচ্ছা, চলি। আপনার বাড়িতে যাচ্ছি কিন্তু আপনাকে সঙ্গে নিতে চাই না। দেখলে লোকে বলবে ডাক্তারবাবু নাতিকে পুলিশের হাতে তুলে দিলে। কটু কথা বলতে তো কিছু মানুষের মুখ সবসময় কুটকুট করে।’ দারোগাবাবু গাড়িতে উঠলেন দুজন সেপাইকে নিয়ে। গাড়ি বেরিয়ে গেল।
প্রেসিডেন্ট সাহেব বললেন, ‘আমি আপনার মনের কথা বুঝতে পারছি। মায়া, বুঝলেন, মায়া বড় যন্ত্রণা দেয়। দিন কুড়ি চেম্বার বন্ধ রেখে পণ্ডিচেরী ঘুরে আসুন।’
‘আপনারা যখন বলছেন, তখন—।’
‘হ্যাঁ, হ্যাঁ, তাই যান।’
প্রেসিডেন্ট সাহেব রিকশায় বেরিয়ে গেলে বনবিহারী তাঁর রিকশার দিকে এগোলেন। রিকশাওয়ালা জিজ্ঞাসা করল, ‘বড়বাবু কোথায় গেলেন ডাক্তারবাবু?’
‘কেন জিজ্ঞাসা করছ?’
‘লুঙ্গি পরে ওঁকে বাইরে বেরুতে কখনও দেখিনি, তাই—।’
বনবিহারী কোনও কথা বললেন না। তাঁর মনে হচ্ছিল এই পথ দিয়েই সন্তানকে নিয়ে দারোগাবাবু ফিরবেন। দৃশ্যটা তাঁর মোটেই ভালো লাগবে না। মোড়ের মাথায় এসে রিকশা থামিয়ে ভাড়া মিটিয়ে দিলেন তিনি। কোথায় যাওয়া যায়? দূর থেকে সদানন্দের হোটেল দেখতে পেয়ে সেদিকে পা বাড়ালেন।
হোটেলে এখনও আলস্যের ছাপ। একজন কর্মচারী তাঁকে দেখে দৌড়ে এল, ‘আপনি এখানে? বাবু আপনাকে খুঁজতে বাড়িতে গিয়েছিল!’
‘কেন? কী হয়েছে?’
‘বাবুর বউ খুব অসুস্থ। পেটে যন্ত্রণা হচ্ছে বললেন।’ লোকটি জানাল।
‘ঠিক আছে, আমি ওর বাড়ি যাচ্ছি।’
আবার রিকশা নিলেন বনবিহারী। সদানন্দর বাড়িতে পৌঁছে দেখলেন বাগানের গেট খোলা। পেছনের দরজায় যেতে কাতরানির আওয়াজ কানে এল। দরজা খোলা। ভেতরে ঢুকে দেখলেন সদানন্দর বউ বিছানায় এপাশ-ওপাশ করছে। পাশে দাঁড়িয়ে একজন স্ত্রীলোক তাকে শান্ত হতে বলছিল। সদানন্দ এখানে নেই।
‘কী হয়েছে?’ জিজ্ঞাসা করলেন বনবিহারী।
‘সঙ্গে সঙ্গে স্ত্রীলোকটি মাথায় ঘোমটা তুলে দিয়ে নীচু গলায় বলল, ‘আর চিন্তা নেই। ডাক্তারবাবু এসে গেছেন।’
সদানন্দর বউ মুখ ফিরিয়ে দেখল। মুখের রং প্রায় রক্তশূন্য।
বিছানায় বসে নাড়ি পরীক্ষা করলেন বনবিহারী। তারপর জিজ্ঞাসা করলেন, ‘সদানন্দবাবু কোথায়?’
‘আপনাকে খুঁজতে তো গেলেন!’
‘সঙ্গে-সঙ্গে বাইরে সদানন্দর গলা শোনা গেল, ‘ডাক্তারবাবু এসেছেন?’
ঘরে ঢুকে সে মাথা নাড়ল, ‘ওঃ, আপনাকে কত জায়গায় খুঁজলাম।’
‘আপনি এখনই আমার বাড়িতে গিয়ে কালীচরণকে বলুন চেম্বারে যে ব্যাগটা নিয়ে যাই সেটা দিতে। তাড়াতাড়ি যাবেন আসবেন।’
‘আমি সাইকেলে যাচ্ছি।’
সদানন্দ বেরিয়ে যাওয়ার পর বনবিহারী জিজ্ঞাসা করলেন, ‘কী কষ্ট হচ্ছে?’
‘পেটে যন্ত্রণা।’ স্ত্রীলোকটি বলল;
‘ওকে বলতে দিন। বলুন।’
তলপেটে হাত দিল সদানন্দর বউ, ‘খুব ব্যথা, ছিঁড়ে যাচ্ছে।’
‘কী খেয়েছিলেন?’
‘কিছু না। ওঃ, মাগো!’
‘কখন থেকে হচ্ছে?’
‘ভোররাত থেকে।’
বনবিহারী স্ত্রীলোকটিকে বললেন, ‘একটা গেলাসে নুনচিনি মেশানো জল নিয়ে আসুন তো!’
স্ত্রীলোকটি বেরিয়ে গেলে জিজ্ঞাসা করলেন, ‘সত্যি কথা বলুন। কিছু নিশ্চয়ই খেয়েছিলেন। কী সেটা?’
চোখের কোণ থেকে জল গড়িয়ে এল, সদানন্দর বউ বলল, ‘শেকড়।’
‘শেকড়! কীসের শেকড়?’
‘জানি না। একজন দিয়েছিল। বলেছিল, শেকড়টা খেলে মা হওয়া যায়।’ চমকে উঠলেন বনবিহারী। এই মুহূর্তে তাঁর মাথা থেকে অন্য সব সমস্যার কথা উধাও হয়ে গেল।

অনেকটা বমি করল সদানন্দর বউ। কিন্তু তা সত্ত্বেও তার নাড়ি স্বাভাবিক হচ্ছিল না। সদানন্দর নিয়ে আসা ব্যাগ থেকে ওষুধ বের করে গুলে খাইয়ে দিয়েছিলেন, কিন্তু রক্তচাপ স্বাভাবিকের ধারেকাছে নেই। শেষ পর্যন্ত বনবিহারী বললেন, ‘ওকে এখনই হাসপাতালে নিয়ে যাওয়া দরকার।’
সদানন্দ হকচকিয়ে গেল, ‘হাসপাতাল!’
‘এখনই নিয়ে যান।’
‘কিন্তু যেতে তো অনেক সময় লাগবে। ওকে তো বাসে নিয়ে যাওয়া যাবে না, গাড়ি ভাড়া করতে হবে। ততক্ষণ—!’
বনবিহারী উঠে দাঁড়ালেন। ‘ততক্ষণ উনি ঠিক থাকবেন।’
সদানন্দ হাতজোড় করল, ‘ডাক্তারবাবু, আপনিও চলুন আমাদের সঙ্গে।’
বনবিহারী মাথা নাড়লেন, ‘না ভাই, কয়েকটা জরুরি কাজ আছে, আমার পক্ষে যাওয়া সম্ভব নয়।’
‘তাহলে আমি যতক্ষণ গাড়ি না নিয়ে আসছি ততক্ষণ এখানে থাকুন।’ সদানন্দ কাতর গলায় অনুরোধ করায় বনবিহারী আবার বসলেন।
আলমারি খুলে দ্রুত টাকাপয়সা নিয়ে বেরিয়ে গেল সদানন্দ।
সে স্ত্রীলোকটি তখনও সদানন্দর বউয়ের পাশে দাঁড়িয়েছিল, সে বলল, ‘খুব ভালো হল। এই রুগিকে হাসপাতালে দেওয়াই উচিত। ডাক্তারবাবু, আপনি তো আছেন, আমি সংসার ফেলে চলে এসেছি, আমি যাই।’
বনবিহারী কিছু বললেন না। স্ত্রীলোকটি সদানন্দর বউয়ের মাথায় হাত বুলিয়ে বলল, ‘চিন্তা কোরো না, কালই ভালো হয়ে বাড়ি নিয়ে আসবে। চলি।’
স্ত্রীলোকটি চলে গেলে সদানন্দর বউ চোখ বন্ধ করে শুয়ে থাকল কিছুক্ষণ। বাইরের বাগানের গাছে ঘুঘু ডাকছে। বনবিহারীর মন স্থির হচ্ছিল না। এতক্ষণে সন্তানকে নিশ্চয়ই থানায় নিয়ে গেছে বড়বাবু। কিন্তু ওর শরীরের যে অবস্থা তাতে বেশিক্ষণ বসে থাকাও সম্ভব নয়। ওকে যদি পুলিশ হাসপাতালে ভরতি করে দেয় তাহলে—! বনবিহারী ভাবলেন, এখান থেকে বেরিয়ে আবার থানায় গিয়ে বড়বাবুকে ওই অনুরোধ করবেন। কাগজে পড়েছেন, কত বড় বড় অপরাধীকে অসুস্থ অবস্থায় হাসপাতালে রাখা হয় চিকিৎসার জন্যে। অবশ্য পুলিশ তখন পাহারা দেয়।
‘ডাক্তারবাবু!’ সদানন্দর বউ দুর্বল গলায় বলল।
সামনে তাকালেন বনবিহারী। সদানন্দর বউ খানিকটা সরে এসেছে।
‘হ্যাঁ!’ বনবিহারী বললেন।
‘আমি কি মরে যাব?’ কাতর গলায় বলল সদানন্দর বউ।
‘দূর! হাসপাতালে গেলে ওরা পাম্প করে পেটে যা আছে তা বের করে দেবে। বিকেলেই চলে আসতে বলবে।’ বনবিহারী হাসলেন।
‘কিন্তু আমার বুকে এরকম হচ্ছে কেন?’
‘কী হচ্ছে?’
‘চাপ লাগছে, ব্যথা করছে। আপনি কিছু করুন।’
বনবিহারী ব্যাগ থেকে স্টেথো বের করে একপ্রান্ত কানে লাগিয়ে অন্যপ্রান্ত সদানন্দর বউয়ের বুকে সামান্য চেপে পরীক্ষা করতে চাইলেন। কয়েক সেকেন্ড পরে ওটা সরিয়ে রেখে বললেন, ‘কই, আমি তো অন্যরকম কিছু পাচ্ছি না।’
‘করছে। এই এখানটায়। দেখুন।’ হাত বাড়িয়ে বনবিহারীর ডান হাত টেনে নিয়ে জামার ভেতরে ঢুকিয়ে স্তনের ওপর রাখল সদানন্দের বউ। একটু হকচকিয়ে গেলেও বনবিহারী স্তন স্পর্শ করে বললেন, ‘না কিছু হয়নি। মনের ভুল।’
হাতটা চেপে রেখেছিল সদানন্দের বউ শক্ত করে। বলল, ‘আমার শরীর কি খুব খারাপ, বলুন, খুব খারাপ?’
‘এ কথা কেন?’
‘আপনার যে একটুও ইচ্ছে করছে না আদর করতে!’
বনবিহারী এক মুহূর্তের জন্য দুর্বল হলেন, ‘এই অসুস্থতার সময়—!’
‘মোটেই না। আমি একটুও অসুস্থ নই। আমাকে আদর করুন।’
‘কী বলছেন আপনি?’
‘আপনি কিছু বোঝেন না কেন? আপনাকে পাওয়ার জন্য আমি কত কী করেছি! যেচে আপনাকে খাবার পাঠিয়েছি।’
‘আপনি যে বললেন কীসব শেকড় খেয়েছেন!’
হাসল সদানন্দের বউ, ‘মিথ্যে বলেছি। পেটের যন্ত্রণার কথা বললে কাউকে প্রমাণ দিতে হয় না। তাই বলে আপনাকে ডাকতে ওকে পাঠিয়েছিলাম। বিধাতার ইচ্ছে ছিল বলে আপনি নিজেই চলে এসেছেন। আমাকে আদর করুন, যা ইচ্ছে হয় তাই করুন। আমি আপনার দাসী হয়ে সারাজীবন থাকব।’ পাগলের মতো বনবিহারীর হাত দুই স্তনের ওপর নিয়ে গিয়ে চেপে ধরল সদানন্দের বউ।
বনবিহারী বললেন, ‘তারপর?’
লাজুক হাসি হাসল সদানন্দের বউ, ‘আমার কোলে ছেলে আসবে।’
এবার জোর করে হাত সরিয়ে নিলেন বনবিহারী। ঠিক তখনই বাইরে গাড়ির আওয়াজ হল। বনবিহারী বললেন, ‘তাহলে আপনাকে হাসপাতালে যেতে হবে না।’
‘আপনি কি ওকে সত্যি কথা বলে দেবেন?’
প্রশ্নটা করা মাত্র সদানন্দর গলা পাওয়া গেল। ‘গাড়ি এনেছি। ও কি নিজে হেঁটে গাড়িতে উঠতে পারবে?’
‘তার দরকার হবে না।’ বনবিহারী বললেন।
‘মানে?’
‘একটু আগে অনেকটা বমি করেছেন। ভেতরে যা ছিল তার সবটাই বেরিয়ে গেছে। এখন একটু ঘুমালেই ঠিক হয়ে যাবেন। ওঁকে আর হাসপাতালে নিয়ে যেতে হবে না।’ বনবিহারী কথাগুলো বলতে বলতে লক্ষ করলেন সদানন্দের বউয়ের ঠোঁটের কোণে এক চিলতে হাসি ফুটেই মিলিয়ে গেল। সদানন্দ বলল, ‘উঃ। খুব বাঁচান বাঁচা গেল।’
‘আমি চলি।’ বনবিহারী পা বাড়াতেই সদানন্দ বলল, ‘ডাক্তারবাবু, আপনার ফি—!’
‘এখন থাক। আসছি।’
‘তাহলে গাড়িটা আপনাকে বাড়িতে পৌঁছে দিয়ে আসুক।’
‘দরকার হবে না।’
রিকশা ছিল না। হনহনিয়ে হেঁটে যাচ্ছিলেন বনবিহারী। তিনি বয়স্ক মানুষ। ঠিক সময়ে বিয়ে করলে ছেলেমেয়ের বিয়েও হয়ে যেত, দাদুও হতে পারতেন। কিন্তু তা সত্ত্বেও সদানন্দের বউ তাঁকে এতদিন ধরে কামনা করেছে? এটা কী করে সম্ভব! সঙ্গে সঙ্গে মনে পড়ল মামণির মুখ। তার বয়স তো সদানন্দের বউয়ের চেয়েও কম। এদের সবার কি মাথা খারাপ হয়ে গেল! শ্বাস ফেললেন বনবিহারী। তারপরেই মনে পড়ল, সদানন্দের বউ যখন তাঁর হাত বুকে চেপে ধরেছিল, তখন অস্বস্তির সঙ্গে একদম অন্যরকম অনুভূতি শরীরে ছড়িয়ে পড়ছিল। ব্যাপারটা খুবই খারাপ কিন্তু অনুভূতিটা তো আপনা-আপনি এসেছিল এবং সেটা খারাপ লাগেনি।
বাজার-এলাকা পেরিয়ে বাড়ির রাস্তা ধরতেই দূর থেকে চোখে পড়ল পুলিশের গাড়িটাকে। রাস্তার একপাশে গাড়িটাকে দাঁড় করিয়ে রাখা হয়েছে। বনবিহারী কাছে পৌঁছাতেই দরজা খুলে নেমে এলেন বড়বাবু, ‘এই যে ডাক্তারবাবু, আপনার জন্যে অপেক্ষা করে আছি।’
‘আমার জন্যে?’ ধক করে উঠল বনবিহারীর বুক।
‘আমার সঙ্গে এই ইতর রসিকতা করা কি আপনার পক্ষে শোভন?’
‘বুঝতে পারছি না।’
‘ছেলেটাকে বাড়ি থেকে পাচার করে দিয়ে থানায় গিয়েছিলেন খবর দিতে। ভেবেছিলেন এতে লাঠি ভাঙবে না কিন্তু সাপ মরবে।’
‘আমি কাউকে কোথাও পাচার করিনি।’
‘আলবত করেছেন। সে নাকি খুব অসুস্থ, কথা বলার অবস্থায় নেই। কোথায় লুকিয়ে রেখেছেন তাকে?’ গলা চড়ালেন বড়বাবু।
নির্জন রাস্তায় দাঁড়িয়ে হঠাৎ শক্ত হয়ে গেলেন বনবিহারী। ‘আপনি আমাকে অপমান করছেন।’
‘অপমান? পুলিশকে ভুল তথ্য দিয়ে হ্যারাস করার অপরাধে আমি আপনাকে অ্যারেস্ট করতে পারি তা জানেন?’
‘আমি আপনাকে একটিও ভুল তথ্য দিইনি। আপনার কাছে যাওয়ার আগে দেখে গিয়েছিলাম সে অসুস্থ অবস্থায় বাড়িতে শুয়ে আছে।’
‘তাহলে কোথায় সরিয়ে দিয়েছেন, বলুন।’
‘বারবার এক কথা জিজ্ঞাসা করছেন কেন?’
‘অ। আপনার চাকর বলল সে কিছুই জানে না। বাড়িতে আর একজন মহিলা ঘোমটা টেনে বসে রইল। সবাই ষড়যন্ত্রের শরিক। ঠিক আছে, আপনি কবে বাইরে যাচ্ছেন?’ বড়বাবু জিজ্ঞাসা করলেন।
‘কেন?’
‘ইমেডিয়েটলি চলে যান। চব্বিশ ঘণ্টার মধ্যে। আর হ্যাঁ, যেখানে যাবেন এভরি অলটারনেটিভ ডে আমাকে ফোন করবেন। গাড়ি থেকে একটা কাগজ টেনে নিয়ে তাতে নাম্বার লিখে বনবিহারীকে দিলেন বড়বাবু, ‘আপনি একজন ডাক্তার, পাবলিক রেসপেক্ট করে বলে সিরিয়াস স্টেপ নিলাম না। যান।’
গাড়িটা চলে গেলেও বনবিহারী কিছুক্ষণ নড়তে পারলেন না।
দরজা খুলল কালীচরণ। বনবিহারীর মুখ দেখে চমকে উঠল সে, ‘একী! কী হয়েছে আপনার?’
কথা না বলে বাইরের ঘরের চেয়ারে বসে পড়লেন বনবিহারী। কালীচরণ ছুটে ভেতরে গিয়ে এক গ্লাস জল নিয়ে এল। সেটা একটানে শেষ করে দিয়ে শ্বাস ফেললেন বনবিহারী। তারপর জিজ্ঞাসা করলেন, ‘সে কোথায়?’
মাথা নাড়ল কালীচরণ, ‘বিশ্বাস করুন আমি জানি না।’
‘মিথ্যে কথা।’
‘না বাবু, মিথ্যে নয়’
‘কালী, সত্যি কথা বলো নয়তো এবাড়ি থেকে বেরিয়ে যাও। একবার তুমি আমাকে জব্দ করতে নিজে থেকে গিয়েছিলে, এবার আমি তোমাকে যেতে বলছি।’
‘আপনি যা শাস্তি দিতে চান দিন, কিন্তু আমি মিথ্যে বলছি না।’ কেঁদে ফেলল কালীচরণ। চোখের জল মুছল।
‘যে ছেলেকে বিছানায় দেখে আমি বাড়ি থেকে বেরিয়েছিলাম তার অবস্থা এমন ছিল না যে হেঁটে গটগট করে নিজেই চলে যাবে।’ বনবিহারী বললেন।
‘পুলিশ যখন ওকে খুঁজে পেল না তখন আমিও এই কথা ভাবছিলাম।’
‘ঠিক কী হয়েছিল?’
‘আমি কাজ করছিলাম। মামণিকে বলেছিলাম ঘর ঝাঁট দিতে। সে তাই করছিল। হঠাৎ বাইরে গাড়ির শব্দ। কে এল দেখতে আমি জানলা দিয়ে উঁকি দিতেই দেখলাম পুলিশের বড়বাবু গাড়ি থেকে নামছেন। আমি তাড়াতাড়ি ভেতরে গিয়ে মামণিকে চেঁচিয়ে বলেছিলাম পুলিশ এসেছে। তারপর দরজায় শব্দ হতে ধীরে-সুস্থে গিয়ে দরজা খুলি। বড়বাবু প্রথমেই বললেন, ‘ছেলেটাকে এনে দাও, তাহলে ভেতরে ঢুকতে হবে না।’
‘আমি বলে ফেলেছিলাম, ‘ওর খুব অসুখ, ওকে মারবেন না।’
বড়বাবু জোরসে ধমক দিলেন। আমি বাধ্য হয়ে সন্তানের ঘরে গেলাম। গিয়ে দেখলাম সে বিছানায় নেই। বাথরুমেও নেই। আমার দেরি হচ্ছে দেখে বড়বাবু ঢুকে পড়লেন ভেতরে। তাঁকে সত্যি কথাটা বললাম। তিনি বিশ্বাস করলেন না। পুরো বাড়ি তন্নতন্ন করে খুঁজলেন। তারপর আমাকে চড় মেরে জিজ্ঞাসা করলেন, ‘কোথায় লুকিয়ে রেখেছিস?’
আমি ওঁর পা ধরে বললাম, ‘একটু আগে শুয়েছিল, কোথায় গেল জানি না।’
উনি তখন উঠোনের ওপাশের খোলা দরজা দিয়ে বাইরে গিয়ে খোঁজাখুঁজি করলেন। তারপর ফিরে এসে জিজ্ঞাসা করলেন, ‘ডাক্তার বাড়ি থেকে বের হওয়ার আগেই তাকে সরিয়ে দিয়েছিস, না?’
আমি মাথা নেড়ে না বললে আবার ধমক দিলেন। বললেন, ‘যদি দরকার হয় তোকে প্রশ্ন করলে তুই হ্যাঁ বলবি।’ ঢোঁক গিলল কালীচরণ।
‘মামণি তখন কী করছিল?’ বনবিহারী জিজ্ঞাসা করলেন।
‘সে তখন ঝাঁটা হাতে নিয়ে দাঁড়িয়েছিল। ঘোমটায় মুখ ঢেকে রেখেছিল, তাকে দেখে বড়বাবু জিজ্ঞাসা করলেন, ‘এটি কে?’
বললাম, ‘বাসন মাজে, কাপড় কাচে, ঘর মোছে।’
‘বয়স কত?’
‘জানি না। ওদের বয়স বোঝা যায় না।’
উনি মাথা নাড়লেন। তারপর জিজ্ঞাসা করলেন মামণিকে, ‘ছেলেটা কোথায় তা জানো?’ সে মাথা নেড়ে না বলতেই তিনি চ্যাঁচালেন, ‘সব চক্রান্ত। তারপর বাড়ি থেকে বেরিয়ে গেলেন।’
বনবিহারী বললেন, ‘কিন্তু ওই শরীর নিয়ে ছেলেটা গেল কোথায়?’
কালীচরণ বলল, ‘বড়বাবুর গাড়ি চলে যাওয়ার পর আমি পেছনের দরজা দিয়ে সেই জঙ্গল পর্যন্ত ঘুরে দেখে এসেছি, কোথাও তার দেখা পাইনি।’
‘আজ যদি সে ধরা দিত তাহলে বোধহয় ওর জীবনটা রক্ষা পেত।’
‘আমার মনে হয় আর সে ফিরে আসবে না।’ কালীচরণ বলল।
‘কিন্তু যাবে কোথায়? ওইরকম শরীর নিয়ে কতদূর যেতে পারবে! ধরা পড়বেই।’ বনবিহারী বললেন, ‘আমার আর কিছু করার নেই।’
‘বাবু চলুন। কোথাও চলে যাই।’
‘হ্যাঁ। পুলিশ আমাকে শাসিয়েছে যেন এখান থেকে কিছুদিনের জন্যে বাইরে যাই। কালী, তৈরি হও। আজই আমরা বেরিয়ে যাব।’ বনবিহারী বললেন।
‘আজই?’ কালীচরণ অস্বস্তিতে পড়ল।
‘যেতে যখন হবেই তখন দেরি করে কী লাভ! বনবিহারী উঠলেন।
‘কী কী নেব সঙ্গে?’
‘যা, যা না নিলে চলবে না তাই নাও। বাড়ি তালাবন্দি থাকবে। চোর ঢুকবে। সেটা ভেবে যা হোক সঙ্গে নাও।’
‘কোথায় যাবেন?’
‘ভেবে দেখছি।’
‘মামণি—।’
‘তাকে জিজ্ঞাসা করো সে আমাদের সঙ্গে যেতে চায় কিনা। না চাইলে যেখানে ইচ্ছে সেখানে চলে যাক।’ বনবিহারী বললেন।
‘কোথায় যাবে? যাওয়ার তো জায়গা নেই।’ কালীচরণ বলল।
‘কার কী জায়গা আছে তা কেউ বলতে পারে না কালীচরণ। আমরা শেষ বাস ধরে নীচের শহরে যাব। সেখান থেকে রাতের ট্রেন ধরতে হবে।’
বনবিহারী ভেতরের ঘরে পা বাড়াতেই দেখলেন মামণি দাঁড়িয়ে আছে। তাকে পাশ কাটিয়ে যেতে চাইতেই সে খপ করে বনবিহারীর হাত ধরে গোঁ-গোঁ করে কিছু বলতে লাগল। হাত ছাড়াতে পারছিলেন না বনবিহারী।
পেছন থেকে কালীচরণ ধমক দিল, ‘ছাড়, হাত ছাড়!’
এবার হাত ছাড়ল মামণি। তারপর ডানহাত বারবার বুকের ওপর রেখে কিছু বোঝাতে চাইল। শেষে ছুটে গেল বনবিহারীর ঘরে। কাগজে দ্রুত কিছু লিখে বনবিহারীর সামনে চলে এসে কাগজটা তুলে ধরল। তাতে সে লিখেছে, ‘আমিও যাব।’

সময় বেশি নেই। জিনিসপত্র সমেত নীচের শহরে নেমে স্টেশনে যেতে হবে। সেখান থেকে রাত আটটার ট্রেন ধরতে হবে। বনবিহারী কালীচরণকে বললেন, ‘তাড়াতাড়ি সব গুছিয়ে নাও, আমরা চারটের মধ্যে বেরিয়ে পড়ব।’
কালীচরণ জিজ্ঞাসা করল, ‘কোথায় যাচ্ছেন, ঠিক করেছেন?’
বনবিহারী মাথা নাড়লেন, ‘হু!’
কিন্তু নিজেই সিদ্ধান্ত নিতে পারছিলেন না তিনি। কোনও তীর্থক্ষেত্রে গিয়ে বসে থাকার বিন্দুমাত্র ইচ্ছে হচ্ছে না। সেখানে নিত্য মানুষের যাতায়াত, পরিচিত মুখের সামনে পড়ার সম্ভাবনা খুব বেশি। তাহলেই প্রশ্নের সামনে পড়তে হবে, ‘আপনি এখানে?’ তারচেয়ে বাঙালিরা যেখানে সচরাচর যায় না সেখানেই যাওয়া উচিত। বেশ কয়েকটা শহরের কথা মনে আসছে কিন্তু সিদ্ধান্ত নিতে পারছিলেন না বনবিহারী। তা ছাড়া যাব বললেই কি যাওয়া যাবে? নীচের স্টেশনে গিয়ে কোন ট্রেনের টিকিট পাওয়া যাবে তার ওপর নির্ভর করছে সব।
বনবিহারী এটাও বুঝতে পারছিলেন না যেখানে যাচ্ছেন সেখানে কতদিনের জন্যে যাবেন! এর জন্যে পর্যাপ্ত টাকা সঙ্গে রাখা দরকার। ব্যাঙ্ক থেকে টাকা তুলে সঙ্গে নিয়ে যাওয়া পাগলামো হবে। দিনকালের যা অবস্থা সেই টাকা একটা ছুরি দেখালেই হাতছাড়া হয়ে যাবে।
বনবিহারী আবার কালীচরণকে তাড়া দিয়ে বাড়ি থেকে বের হলেন। বাজারের প্রান্তে পাশাপাশি দুটো ব্যাঙ্ক। অনুরোধে তাকে দুই ব্যাঙ্কেই টাকা রাখতে হয়েছে। প্রথমটির ম্যানেজারের ঘরে সরাসরি ঢুকে পড়লেন তিনি। টেলিফোনে কথা বলছিলেন ভদ্রলোক, ইশারায় বসতে বললেন। তারপর ওপাশের কিছু কথা চুপচাপ শোনার পর বললো, ‘না স্যার, এখানে ডাকাতির কোনও সম্ভাবনাই নেই। যদি কেউ ডাকাতি করতে আসে, এমন ব্যবস্থা করে রেখেছি, আর ফিরে যাবে না, থ্যাঙ্ক ইউ স্যার, ঠিক আছে।’ রিসিভার নামিয়ে ম্যানেজার বললেন, ‘হ্যাঁ, বলুন।’
‘বলছি। তার আগে বলুন, ডাকাতির কথা কী বলছিলেন?’
ম্যানেজার হাসলেন, ‘হেড অফিস থেকে ফোন করেছিল। তাঁদের কাছে পুলিশ জানিয়েছে যে উগ্রপন্থীরা নাকি মরিয়া হয়ে উঠেছে। তারা ব্যাঙ্কে ডাকাতি করে টাকা নিয়ে যাবে। আর কোথাও কী হবে জানি না এই ব্যাঙ্কে সেটা সম্ভব নয়। দরজায় পাঁচটি ট্যাপ পাতা আছে, ধরা পড়ে যাবেই। বলুন।’
বনবিহারী বললেন, ‘আমি বেশ কিছুদিনের জন্যে বাইরে যাচ্ছি, যা সব ঘটছে। পকেটে টাকা নিয়ে ঘুরতে চাই না। আমাকে কিছু টাভেলার্স চেক তৈরি করে দিন।’
‘কোথায় যাবেন?’
‘পুরো ভারতবর্ষই ঘুরব।’
‘কতদিনের জন্যে?’
বনবিহারী হাসলেন, ‘তেমন কোনও হিসেব করে যাচ্ছি না।’
‘সেকী! তাহলে আমাদের কী হবে? আপনি না থাকলে সবাইকে নীচের শহরের ডাক্তারের কাছে ছুটতে হবে!’ হাসলেন ম্যানেজার। ‘তবে অনেকদিন তো বের হননি, যান, ঘুরে আসুন। কিন্তু তার জন্যে ট্যাভেলার্স চেক নিয়ে যেতে হবে না।’
‘তাহলে—?’ বনবিহারী বুঝতে পারলেন না।
‘আপনার চেক বইটা সঙ্গে থাকলেই হবে।’ আমাদের ব্যাঙ্কগুলোর মধ্যে কম্পিউটারের মাধ্যমে যোগাযোগ তৈরি হয়ে যাওয়ায় আপনি আমার এই ব্যাঙ্কের চেকবইয়ের পাতা জমা দিয়ে ভারতবর্ষের যে-কোনও ব্যাঙ্ক থেকে টাকা তুলতে পারেন। আমাদের পাশের বাড়ির ব্যাঙ্ক কিন্তু এখনও অত আধুনিক নয়।’ ম্যানেজার বেশ গর্বিত হাসি হাসলেন।
কিছু টাকা তুলে বাড়ি ফেরার পথে শশী ড্রাইভারকে দেখতে পেয়ে দাঁড়িয়ে গেলেন বনবিহারী। সেটা দেখে শশী ড্রাইভার এগিয়ে এসে বলল, ‘নমস্কার ডাক্তারবাবু, আপনাকে খবরটা দেওয়া হয়নি, ছেলেটা এখন একদম ভালো হয়ে গিয়েছে। স্কুলে যাচ্ছে।’
‘এটা সবাই করে। অসুখ হলে ছুটে আসে, সেরে গেলে খবরটা দেওয়ার কথা ভুলে যায়! কিন্তু সেরে যাওয়ার পরেও যে ক’দিন ওষুধপত্র খেতে হয় তার খবর রাখো না।’ বিরক্ত গলায় বললেন তিনি।
‘ভুল হয়ে গিয়েছে ডাক্তারবাবু।’ মাথা নীচু করল শশী ড্রাইভার।
‘যাক গে, আমার একটা গাড়ি দরকার। চারটের সময় নীচে যাব।’
‘চারটের সময়! ঠিক আছে। যান আপনি।’
‘একটু খোঁজ নিয়ে দ্যাখো না কে যেতে পারবে?’
‘আপনি চাইলে সবাই গাড়ি দেবে।’ শশী হাসল, ‘আমি যাব।’
‘কত নেবে?’
‘আঃ। এ নিয়ে ভাববেন না। আমি কি আপনার কাছ থেকে বেশি নেব?’
‘সময়টা খেয়াল রেখো।’ বনবিহারী বাড়ির পথ ধরলেন।
দরজা খুলল কালীচরণ। বসার ঘরে ঢুকে বনবিহারীর চোখ কপালে, ‘একী! এ কী করেছ তুমি?’
বনবিহারীর সামনে চারটে সুটকেস এবং দুটো ট্যাংক জিনিসপত্রে ভরতি। কালীচরণ বলল, ‘এতে হচ্ছে না। ভাবছি বাকিগুলো পোঁটলা করে নেব।’
‘কেন?’
‘কতদিনের জন্যে যাচ্ছি তা তো জানি না। বেশিদিন থাকলে এসব দিয়ে হবে না। কম পড়ে যাবে।’ কালীচরণ বলল।
‘আঃ। তিনটের বেশি সুটকেস করবে না।’
‘সেকী! বাকি সব এখানে থেকে যাবে?’
‘হ্যাঁ।’ বেশ জোর দিয়ে বলল বনবিহারী।
‘নির্ঘাত চুরি হয়ে যাবে।’
‘হোক। তা নিয়ে তোমাকে মাথা ঘামাতে হবে না। তোমার যা নেওয়ার তা নিয়ে নাও। তার জামাকাপড় তো বেশি নেই, যা আছে তার সবগুলোই নেবে, ফেলে রেখে যাবে না।’ কথাগুলো বলামাত্র হাসির শব্দ কানে এল। মুখ ঘুরিয়ে বনবিহারী দেখলেন ওপাশের দরজায় দাঁড়িয়ে মামণি হাসছে।
চোখাচোখি হতেই দুটো হাত মাথায় একবার তুলে উচ্চতা দেখিয়ে বাক্সগুলোর দিকে আঙুল নামাল। কালীচরণ রেগে গিয়ে ধমক দিল, ‘অ্যাই চুপ! আমার সঙ্গে ঠাট্টা হচ্ছে? কথা বলতে না পারলে মজা করে কীভাবে!’
বনবিহারী নিজের ঘরে চলে এলেন। চেয়ারে বসে মনে হল এই যে যাচ্ছেন এটা বেড়াতে যাওয়া নয়। স্রেফ ভয়ে পালিয়ে যাওয়া। অনেক বছর আগে মামণির জন্যে পালিয়ে আসতে হয়েছিল। আবার এই বাড়ি ছেড়ে গিয়ে কবে ফিরে আসতে পারবেন তা তাঁর নিজেরই জানা নেই। অথচ মামণি অথবা সন্তান তাঁর কোনও নিকট আত্মীয় নয়। তাহলে কেন ওদের দায় তাঁকে বহন করতে হবে?
প্রশ্নটির উত্তর তাঁর নিজেরও জানা নেই। কিন্তু যেতে হবে। কোথায় যাবেন?
গোড়ার দিকে মনে হয়েছিল হরিদ্বার-ঋষিকেশ অঞ্চলে গেলে ভালো থাকবেন। বেশি খরচ নয়, অল্প পয়সায় থাকার জায়গাও পাওয়া যাবে। কিন্তু ওসব জায়গায় বাঙালিদের ভিড় লেগেই রয়েছে। কোনও পাহাড়ি অঞ্চলে গেলেও তো একই কথা। হঠাৎ মনে হল, বাঙালিরা এককালে যেসব জায়গায় যেত, এখন আর যায় না, সেদিকে গেলে কেমন হয়। ছেলেবেলায় শুনেছেন পুজো বা শীতের ছুটি কাটাতে লোকে বলত, পশ্চিমে যাচ্ছি হাওয়া বদল করতে। সেই পশ্চিম ছিল দেওঘর, মধুপুর, শিমুলতলা, গিরিডি এবং ঘাটশিলা। কৈশোরে একবার বাবা-মায়ের সঙ্গে ঘাটশিলাতে গিয়েছিলেন তিনি। সেখানকার জলে নাকি শরীর ভালো হয়ে যায়। একটা মিষ্টির দোকানের কথা মনে আছে। যেমন সাইজে বড় তেমন সুস্বাদু। বাবা বলতেন, দামও খুব সস্তা। এখন কাউকে ঘাটশিলায় যাচ্ছি বলতে শোনেন না। অনেক পেশেন্টকে সুস্থ হওয়ার পর বাইরে কিছুদিন হাওয়া বদলে আসতে বললে শুনেছেন, ‘তাহলে সিমলা বা মুসৌরি থেকে ঘুরে আসি ডাক্তারবাবু।’ আজ বনবিহারী স্থির করলেন, রাতের ট্রেন ধরে শিয়ালদায় নেমে ঘাটশিলায় যাবেন। সেখানকার হোটেলে দুদিন থাকলে নিশ্চয়ই দিন পনেরো-কুড়ির মধ্যে একটা বাড়ি ভাড়া পেয়ে যাবেন। এইরকম ভাবনার পর তাঁর মনে স্বস্তি এল।
খাওয়াদাওয়ার পর কালীচরণ যখন সব গোছগাছ করে নিচ্ছে তখন মামণির সামনে গিয়ে দাঁড়লেন বনবিহারী! সে তখন টিফিন ক্যারিয়ারে খাবার ভরে নিচ্ছে। বনবিহারী জিজ্ঞসা করলেন, ‘তুমি আমাদের সঙ্গে যেতে চেয়েছ, কিন্তু আবার বলছি, তোমার মা কোথায় আছেন জানি না, জানা থাকলে তুমি তাঁর কাছে চলে যাও।’
শক্ত হয়ে বসে থাকল কিছুক্ষণ, তারপর মামণি মাথা নেড়ে না বলল।
‘কোথায় আছেন তা জানো?’
মাথা নাড়ল দ্রুত, না।
‘আশ্চর্য! তিনি যদি হঠাৎ চলে আসেন তাহলে—!’
মাথা দুলল দুপাশে যার অর্থ আসবে না।
‘তোমার ওই জগতে এখনও কারও সঙ্গে বন্ধুত্ব আছে?’

জায়গাটাকে বেশ ভালো লেগে গেল সুজয়ের। সামান্য উঁচু-নীচু রাস্তায় রিকশা চলছিল শ্লথ গতিতে। দুপাশে লম্বা লম্বা গাছ। আকাশে মেঘ জমায় সূর্যের তেজ নেই। একটা চড়াই ভাঙতে রিকশাওয়ালাকে কষ্ট করতে দেখে সে বলল, ‘একটু দাঁড়াও ভাই।’
রিকশাওয়ালা থামলে সে নীচে নেমে বলল, ‘এখান থেকে স্কুল কত দূরে?’
‘দূর আছে।’
‘রাস্তাটা কি এরকম উঁচু-নীচু?’
‘না। আর একটু পরেই সমান রাস্তা পাওয়া যাবে।’
‘তাহলে সেই অবধি আমি হেঁটে যাচ্ছি, তুমি রিকশা নিয়ে চলো।’
‘আরে! আপনি হেঁটে যাবেন কেন?’ রিকশাভাড়া করে কেউ কি হেঁটে যায়?’
‘আমি যাব কারণ তোমাকে অত কষ্ট করা দেখতে চাই না।’
‘আপনি তো আজব লোক।’
‘কথা না বাড়িয়ে চলো।’
‘আপনি উঠে বসুন। এই রাস্তায় রোজ রিকশা চালাই। আমার অভ্যেস আছে।’
‘কেন কথা বাড়াচ্ছ?’ সুজয় হাঁটা শুরু করল।
রিকশাওয়ালা বলল, ‘আপনার মতলবটা খুলে বলুন তো? ভাড়া কম দেবেন বলে কি হেঁটে যাচ্ছেন? তাহলে শুনুন, আমি ভাড়া কম নেব না।’
সুজয় হেসে ফেলল, ‘না, যা ন্যায্য ভাড়া তাই তুমি পাবে।’
রিকশাওয়ালা প্যাডেলে চাপ দিল, যদিও তার মুখ থেকে সন্দেহের ছাপ যাচ্ছিল না।
সেক্রেটারির বাড়ি স্কুলের কাছে নয়। সেখানে পৌঁছে রিকশা ছেড়ে দিল সুজয়। লোকটা যা ভাড়া চাইল তাই দিল দরাদরি না করে। কাঠের গেট খুলে বাগান পেরিয়ে একতলার যে ঘরের দরজায় সুজয় পৌঁছল সেখানে চারজন মানুষ গল্প করছেন। তাকে দেখে একজন গলা তুলে জিজ্ঞাসা করলেন, ‘কী চাই?’
‘স্কুলের সেক্রেটারি এই বাড়িতে থাকেন?’
‘হ্যাঁ। থাকেন।’
‘তাঁর সঙ্গে একটু কথা বলতে চাই।’
‘বলে ফেলুন!’
‘আপনিই কি—?’
‘হ্যাঁ।’ মাথা নাড়লেন টাকমাথার ভদ্রলোক।
ব্যাগ থেকে খামটা বের করে এগিয়ে ধরল সুজয়। সেটি নিয়ে ভেতরের কাগজ বের করে চোখ বুলিয়ে নিয়ে সেক্রেটারি চাপা গলায় বললেন, ‘তোমার মেয়ের কপাল পুড়ল নন্দলাল।’
‘মানে?’ পাশে বসা নাদুসনুদুস লোকটির কপালে ভাঁজ পড়ল।
‘ডেপুটেশন ভ্যাকেন্সির মেয়াদ শেষ হয়ে গেল। আজ যখন এসেছে তখন আজকের মাইনেটাও ওকে দেওয়া হবে।’ বলে সেক্রেটারি সুজয়ের দিকে তাকালেন, ‘এখন কি সরাসরি কলকাতা থেকে আসা হচ্ছে?’
‘আজ্ঞে হ্যাঁ।’
‘কথাটা সত্যি বলে মনে হচ্ছে না। অতদূর থেকে ট্রেনে এলে জামাকাপড়ে তার ছাপ পড়বেই। নোংরা হবেই। আপনি তো সবে পাটভাঙা পরেছেন।’
‘আপনি ঠিক বলেছেন। এখানে নেমে একটি কিশোরের সঙ্গে আলাপ হয়েছিল। সে যখন জানল আমি আপনার সঙ্গে দেখা করতে এসেছি তখন বলল ওই পোশাক দেখলে আপনি বিরক্ত হবেন। ওদের বাড়িতেই একটু পরিষ্কার হয়ে পোশাক বদলে নিয়েছি।’ সুজয় নরম গলায় বলল।
‘অদ্ভুত তো! প্রথম আলাপেই বাড়িতে নিয়ে গিয়ে—, ছেলেটির বাবার নাম কী?’
‘ওর বাবার নাম জানি না কিন্তু ওর দাদু ডাক্তার। চৌমাথায় চেম্বার—!’
‘ডাক্তার বনবিহারীর নাতি সে?’
‘হ্যাঁ।’
‘বুঝলাম। ঠিক আছে, আপনি স্কুলে গিয়ে হেডমাস্টারের সঙ্গে দেখা করুন। কবে থেকে জয়েন করতে পারবেন?’
‘যদি বলেন আজ থেকে তাতেও অসুবিধে নেই।’
পকেট থেকে কলম বের করে সুজয়ের দেওয়া চিঠির এককোণে নাম সই করে দিয়ে ওটা ফেরত দিলেন সেক্রেটারি, ‘আমাদের এখানে চেনাজানা কেউ আছে?’
‘আজ্ঞে না।’
‘এই যে হুট করে চলে এলেন, থাকবেন কোথায়?’
‘না এসে উপায় ছিল না। চাকরিটা খুব দরকার। এখানে কি মেস আছে?’
‘আমার অন্তত জানা নেই। দেখুন। যান স্কুলে।’
বাইরে বেরিয়ে আসতে কানে এল, ‘লোকটা জেনুইন কিনা যাচাই করলেন না?’
‘চিঠিটা জাল নয়। লোকটা যদি জাল হয় তাহলে আজ নয় কাল ধরা পড়বেই।’
সুজয় বাইরে এসে দেখল রিকশাওয়ালাটা দাঁড়িয়ে আছে। তাকে দেখে সোজা হয়ে বলল, ‘চলুন।’
সুজয় জিজ্ঞাসা করল, ‘আমি যে রিকশায় যাব তা জানলে কী করে? এখান থেকে স্কুলের পথটুকু আমি হেঁটেই যেতে পারব।’
‘না বাবু, ওই দুটো বোঝা নিয়ে হাঁটবেন কেন? আপনাকে ভাড়া দিতে হবে না, আমি পৌঁছিয়ে দিচ্ছি।’
‘তুমি বলছ বটে কিন্তু পৌঁছে ভাড়া চাইলে মুশকিলে পড়ব। আমার কাছে বেশি টাকা নেই।’ সুজয় রিকশায় উঠল।
হেডমাস্টারমশাই তার আপাদমস্তক দেখে জিজ্ঞাসা করলেন, ‘এর আগে কোথায় পড়িয়েছেন? অভিজ্ঞতা আছে?’
‘আজ্ঞে না। কিন্তু কোনও অসুবিধে হবে না।’
‘অ। আত্মবিশ্বাস থাকা ভালো তবে বাড়াবাড়িটা ভালো নয়। একটা সাইকেল চালাতে চাইলে প্র্যাকটিস করতে হয়, কয়েকবার আছাড়ও খায় লোকে। ঠিক আছে, কাল সকালে জয়েন করবেন। স্কুল শুরু হয় এগারোটায়, ‘আপনি সাড়ে দশটার মধ্যে আসবেন। কাগজপত্র তৈরি রাখা হবে।’ হেডমাস্টার বললেন।
‘এখানে কোনও মেস নেই?’
‘মেস? নাঃ।’ মাথা নাড়লেন হেডমাস্টারমশাই।
বাইরে বেরিয়ে এসে সুজয় দেখল রিকশাওয়ালাটা চুপচাপ দাঁড়িয়ে আছে। কাছে যাওয়ামাত্র লোকটা জিজ্ঞাসা করল, ‘কোথায় যাবেন বাবু?’
‘সেটাই তো ভেবে পাচ্ছি না। এখানে কোনও মেস নেই যে গিয়ে কথা বলব। আচ্ছা, এখানে নিশ্চয়ই ঘর ভাড়া পাওয়া যায়, ভাড়া কীরকম জানো?’ সুজয় জিজ্ঞাসা করল।
‘বাবুদের বাড়ির ভাড়া হাজার-দু-হাজার, আমাদের ওখানে দেড়-দুশো টাকায় ঘর পাওয়া যায়।’
‘দেড়শো-দুশো?’
প্রশ্ন শুনে মাথা নেড়ে হ্যাঁ বলল লোকটা।
‘কীরকম ঘর?’
‘চিনের চাল, বাখারির দেওয়াল, ভালো। আড়াইশো দিলে সিমেন্টের মেঝে পাবেন। কিন্তু কল-পায়খানা একসঙ্গে। আপনি গিয়ে দেখতে পারেন।’
‘চলো।’ সুজয় মালপত্র নিয়ে রিকশায় উঠল। আপাতত মাথা গোঁজার একটা আস্তানা দরকার। লোকটা যে ভাড়ার কথা বলল তাতে ঘরের চেহারা কী হবে ভগবান জানে। ওখানে ক’দিন থাকলে স্কুলের সহকর্মীদের সঙ্গে পরিচয় হয়ে যাওয়ার পর নিশ্চয়ই একটা ভালো ব্যবস্থা হয়ে যাবে।
রিকশা ক্রমশ বাজার এলাকা ছেড়ে নির্জন পথ ধরল। ক্রমশ ফাঁকা মাঠ আর ছোট ছোট পুকুর পেরিয়ে পাহাড়ের দিকে এগিয়ে বাঁক নিতেই বেশ কয়েকটা ঘর দেখতে পেল। চেহারার সঙ্গে কলোনির খুব মিল। একটা বাড়ির সামনে রিকশা দাঁড় করিয়ে লোকটা বলল, ‘একটু বসুন, আমি গিয়ে কথা বলি।’
লোকটা সামনের দরজা দিয়ে না ঢুকে বাড়ির পাশ দিয়ে চোখের আড়ালে গেল। সুজয় দেখল গোটা পাঁচেক শিশু বালক দূরে দাঁড়িয়ে অবাক চোখে তাকে দেখছে। ওদের একজন ছুটে ভেতরে চলে যাওয়ার কয়েক সেকেন্ডের মধ্যেই দুজন মাঝবয়সি মহিলা দৌড়ে এসে একটু আড়ালে থেকে তাকে দেখতে লাগলেন।
রিকশাওয়ালা ফিরে এল, ‘বাবু, আপনার সঙ্গে মা-বউ কেউ থাকবে তো?’
‘মানে?’ হকচকিয়ে গেল সুজয়।
‘বুড়োবুড়ি আইবুড়ো ছেলেকে একা ঘর দেবে না। আমি তাই বলে এলাম আপনি একা থাকবেন না, ওঁরাও থাকবেন। আসুন।’
রিকশাওয়ালা মালপত্র নিয়ে বাড়ির পাশ দিয়ে একটা উঠোনমতো জায়গায় তাকে নিয়ে এল, ‘এই যে কাকা, কথা বলুন।’
‘ও কী কথা বলবে? যা বলার আমি বলব। ঘর চাইছেন?’ বুড়ির বয়স অনুমান করা যাচ্ছে না। কথায় নাকিস্বর মেশানো। সুজয় বলল, ‘হ্যাঁ। কিন্তু আমাকে আপনি বলবেন না। আমি বয়সে অনেক ছোট।’
‘অ। তা নাম কী? পুরো নাম বলো!’
‘সুজয় সেনগুপ্ত।’
‘সেনগুপ্ত? তার মানে বদ্যি বামুন। শুনলাম ইস্কুলে পড়াতে এসেছ?’
‘হ্যাঁ। নতুন চাকরি পেয়ে আজই এখানে এসেছি।’
‘এর আগে চাকরি করতে না?’
‘আজ্ঞে না।’
‘সে কী! বেকার অবস্থায় বে-থা করেছ?’
‘না, না। আমি, মানে, আমার বিয়ে হয়নি।’
‘তাই বলো। তাহলে তোমার সঙ্গে থাকবে কে? আমরা তো কোনও ব্যাটাছেলেকে একলা থাকলে ভাড়া দেব না!’ ঘনঘন মাথা নাড়তে লাগলেন বৃদ্ধা।
‘আহা, কাকিমা, উনি একা থাকবেন কেন? ওঁর মা আসবেন।’ রিকশাওয়ালা বলল।
‘তাই বলো। তা ভাড়ার কথাটা ওকে বলেছ?’ বলেই স্বামীর দিকে তাকালেন। ঘরের দাওয়ায় হাঁটুর ওপর চিবুক রেখে কথাবার্তা শুনছিলেন বৃদ্ধ, মুখ তুললেন।
‘টাকাপয়সার ব্যাপারটা ছেলেদের বলা উচিত।’
‘দুটো ঘর খালি আছে। একটা দুশো, আর একটা আড়াইশো। ইলেকট্রিক নিলে আলো প্রতি দশ টাকা, ফ্যান চালালে কুড়ি টাকা। তো হল গিয়ে দুশো তিরিশ কিংবা দুশো আশি।’ বৃদ্ধ ঘোষণা করলেন।
বৃদ্ধা বললেন, ‘ঘর দেখে নাও। দরজা খোলাই আছে।’
রিকশাওয়ালা তাকে মেঝেতে সিমেন্ট করা ঘরে নিয়ে গেল। বেশ পরিষ্কার ঘর। একটা খাটিয়া আর টেবিল-চেয়ার রয়েছে। চার-চারটে বাখারির জানলা। রিকশাওয়ালা বলল, ‘দুশোরটা এর কাছে আসে না। এটাই নিয়ে নিন।’
‘এখন কত দিতে হবে?’
‘ওই তো, একমাসের অগ্রিম ভাড়া আর একমাসের জমা। তার মানে পাঁচশো। আলো-পাখার জন্যে এখন দিতে হবে না।’
সুজয় ঢোঁক গিলল। আগামীকাল স্কুলে জয়েন করে সামনের মাসের মাইনে থেকে অগ্রিম টাকা চাইলে হেডমাস্টার দেবে কিনা তাতে সন্দেহ আছে। আজ লোকটির কথাবার্তা মোটেই ভালো লাগেনি তার।
সে রিকশাওয়ালার সঙ্গে বাইরে এসে বৃদ্ধ-বৃদ্ধার সামনে গিয়ে দাঁড়াল, ‘ওই আড়াইশো টাকারটাই নেব। কিন্তু, আজ নয় আমি কাল থেকে এখানে থাকব।’
বৃদ্ধা জিজ্ঞাসা করলেন, ‘কাল থেকে কেন?’
‘কাল থেকে স্কুলের চাকরি শুরু হবে। শুরু না করলে তো অ্যাডভান্স পাব না। ঢোকার সময় আপনাদের তো পাঁচশো টাকা দিতে হবে।’
বৃদ্ধ ক্যাটকেটে গলায় জিজ্ঞাসা করলেন, ‘পকেটে কিছু নিয়ে আসোনি?’
‘থাকলে নিয়ে আসতাম। আমি কাল স্কুল ছুটির পর আসব।’ সুজয় তার ব্যাগের দিকে তাকাল, ‘এটা এখানে রেখে যেতে পারি?’
বৃদ্ধা মাথা নাড়লেন, ‘রেখে যেতে হবে না। থেকেই যাও। তবে আজ থেকে নয়, কাল থেকে তোমাকে ভাড়াটে বলে ভাবব।’
মালপত্র ঘরে ঢুকিয়ে রিকশাওয়ালা বলল, ‘বাঁদিক দিয়ে গেলে দশ মিনিট হাঁটলেই চৌমাথায় পৌঁছে যাবেন। সেখানে একটাই ভাতের হোটেল আছে। আপনাকে তো চাল-ডাল-আলু-পেঁয়াজের সঙ্গে একটা জনতা স্টোভ কিনতে হবে। ওই চৌমাথার দোকানেই সব পেয়ে যাবেন। সঙ্গে একটা হ্যারিকেন নেবেন। আর হ্যাঁ, ওসব জ্বালাতে যে কেরাসিন দরকার হবে তা কাকিমাকে বললে পেয়ে যাবেন।’
‘কী করে?’
‘এই কলোনির একজন কেরাসিন বিক্রি করে, বললেই ঘরে দিয়ে যাবে।’
‘তোমার ভাড়াটা নাও।’ পকেটে হাত ঢোকাল সুজয়।
‘নেব। মাইনে পান, হাতে টাকা আসুক তখন চেয়ে নেব।’ রিকশাওয়ালা চলে গেল।
স্নান কুয়োর জলে, জায়গাটা ঘেরা। পাশেই পায়খানা। সারাদিনে একবারই যেতে হবে। এ নিয়ে মনে অসন্তোষ রাখার কোনও মানে হয় না।
বৃদ্ধ-বৃদ্ধা একইভাবে বারান্দায় বসেছিলেন। বৃদ্ধা চেঁচিয়ে জিজ্ঞাসা করলেন, ‘সঙ্গে তালা আছে? যদিও এখানে চুরিচামারি হয় না তবু সাবধানের মার নেই।’
‘এখন খোলা থাক। ফেরার সময় নিয়ে আসব।’
‘অ। যাচ্ছ কোথায়?’
‘চৌমাথায়।’
বৃদ্ধ বললেন, ‘খেতে যাচ্ছ বোধহয়। তাড়াতাড়ি যাও। দুটোর সময় ওই ভাতের হোটেল বন্ধ হয়ে যায়। আমাদের তো এবেলার খাওয়া হয়ে গেছে নইলে তোমাকে দু-মুঠো দেওয়া যেত। যাও।’
বেরিয়ে আসতে আসতে কানে এল, বৃদ্ধা ধমক দিচ্ছেন, ‘বড্ড বাজে কথা বলো তুমি। কতবার বলেছি বেশি কথা বলবে না। বেশি বললেই বাজে কথা বলবে। ঘরে যে এবেলায় খাবার নেই তা ওকে বলার কি দরকার ছিল? অ্যাঁ?’
সুজয় হেসে ফেলল।
সাত টাকায় ডালভাত ভাজা এবং তরকারি হয়ে গেল। এই প্রথম সুজয় কোনও হোটেলওয়ালাকে বলতে শুনল, ‘নিরামিষ খেতে পারলে বসুন, মাছ-মাংস দিতে পারব না।’
‘কেন?’ বেঞ্চিতে বসে জিজ্ঞাসা করল সুজয়।
‘রুইমাছ দুটো পিস পড়ে আছে। ল্যাজা, তাও ভেঙে গেছে। মাংস শেষ। ওই মাছ নিজেরাই খেতে পারব না, খদ্দেরকে কেন দেব?’
রান্না ভালো, বেশ তৃপ্তি করে খেয়ে নিল সুজয়। এখন দোকানে খদ্দের বলতে শুধু সে। ওদিকে ঝাঁপ বন্ধ হচ্ছে। বোঝাই যায় খুব কম খদ্দের এই দোকানে আসে।
দাম দেওয়ার সময় সে জিজ্ঞাসা করল, ‘একার জন্যে থালা-বাসন, জনতা স্টোভ ইত্যাদি কিনব। দোকানটা কোথায়?’
হোটেলওয়ালা বেশ চর্বিওয়ালা মানুষ। গেঞ্জি ভিজে শরীরের সঙ্গে সেঁটে গেছে। জিজ্ঞাসা করল, ‘এখানে নতুন মনে হচ্ছে!’
‘হ্যাঁ। আজই এসেছি।’
‘কী করা হয়?’
‘এখানে স্কুলে শিক্ষকতার চাকরি পেয়েছি।’
‘অ। উঠেছেন কোথায়?’
‘ওই ওপাশের কলোনিতে ঘর নিয়েছি।’
হোটেলওয়ালার চোখ পিটপিট করল, ‘পুরো নামটা জানতে পারি?’
‘সুজয় সেনগুপ্ত।’
‘এত জায়গা থাকতে ওখানে কেন গেলেন! ওখানে বামুন, কায়েত, বদ্যি একঘরও পাবেন না। যাক গে, নিজে রান্না করে খাওয়ার কী দরকার, এখানে মাসচুক্তিতে খেলে পরিশ্রম বাঁচবে, খরচও বেশি হবে না।’
‘অতদূর থেকে রাতবিরেতে আসা, তারপর শুনেছি এখানে খুব বৃষ্টি হয়!’
‘তা হয়। রাতটা বাদ দিন। স্কুলে যাওয়ার পথে এখানে খেয়ে যেতে পারেন। নিরামিষ খেলে মাসে দুশো দশ হয়, আপনি একশো নব্বুই দেবেন। আমি নিজে বদ্যি বামুন বলে আপনাকে এত কথা বলছি।’ টাকা নিলেন হোটেলওয়ালা।
রাস্তায় দাঁড়িয়ে হাসল সুজয়। ছেলেবেলা থেকে কথাটা সে শুনে আসছে। বদ্যিকে বদ্যি না দেখিলে দেখিবে কে? যিনি চাকরি দেবেন তিনি যদি দেখেন আবেদনকারীদের মধ্যে বদ্যি আছেন তাহলে তাকে চাকরি দিতে যদি কিছু বেনিয়ম কাজ করতে হয় তাও করবেন। অথচ তার এত দুর্ভাগ্য আজ পর্যন্ত কোনও বদ্যি ব্রাহ্মণের দেখা পায়নি যিনি উপকারের হাত বাড়িয়ে দেবেন। আজ দেখা হল। এক ধাক্কায় কুড়ি টাকা কমে গেল সেই কারণে।
জিনিসপত্র যা দরকার তার সবটা কেনা হওয়ার আগেই পকেটের টাকা প্রায় শেষ হয়ে গেল। কাল যদি স্কুল থেকে অগ্রিম না পাওয়া যায় তাহলে—। নাঃ, কালকের কথা আজ ভাববে না সে।
ঘরে ফিরে এসে খাটিয়ার ওপর বিছানা করে আরাম করে বসল সে। এইসময় বৃদ্ধার গলা শুনতে পেল, ‘এই নাও।’
সে ঝটপট দরজা খুলে দেখল বৃদ্ধা এক হাতে একটা কুঁজো আর অন্য হাতে ছিপি আঁটা বোতল নিয়ে দাঁড়িয়ে আছেন। বললেন, ‘কুঁজো কিনে ফেরোনি দেখলাম। এটা পরিষ্কার, বাড়তি। কুয়ো থেকে জল ভরে নাও। গ্লাস কিনেছ?’
মাথা নাড়ল সে, হ্যাঁ। বৃদ্ধা বললেন, ‘বেশ। আর এতে যে কেরাসিন আছে তাতে কাল অবধি চলে যাবে তোমার। যে লোক কেরাসিন বিক্রি করে সে আজ আসতে পারবে না। কাল ওর কাছ থেকে কিনে এই শিশিতে ফেরত দিও।’ বৃদ্ধা বস্তু দুটো বারান্দায় রেখে ফিরে গেলেন।
আধঘণ্টা পরে চেয়ারে বসে টেবিলের ওপর ডায়েরি রেখে কলম বের করল সুজয়। ডায়েরির অর্ধেকটা ইতিমধ্যে ভরে গেছে। তারপরে আজকের তারিখ দিয়ে সে লেখা শুরু করল, পৃথিবীর অন্য দেশগুলোয় যেখানে বিপ্লব সম্ভব হয়েছে সেখানকার আবহাওয়া (প্রাকৃতিক নয়) নিশ্চয়ই বিপ্লবের অনুকূলে ছিল। নিষ্পেষিত হতে হতে যখন দেওয়ালে পিঠ ঠেকে যায় তখন সামনের দিকে হাত আপনি উঠে যায়। বাঁচার জন্য মানুষ যখন মরিয়া হয় তখন তার হারাবার ভয়ডর থাকে না। একজন থেকে দশজন, দশ থেকে একশো, হাজার, লক্ষে তখন সেই মরিয়াভাব সংক্রামিত হয়, তখন তাকে কোনও পশুশক্তি দমন করতে পারে না।
এসব তথ্য বই থেকে জানা। কিন্তু আমি জানি না সেইসব দেশের গরিব মানুষরা কীরকম জীবনযাপন করত। আবার ভারতবর্ষের বেশির ভাগ মানুষ জানে না তারা নিষ্পেষিত কিনা! তারা জানেই না কেউ তাদের শোষণ করছে কিনা! তারা নিজেদের মতো করে বাঁচার ব্যবস্থা করে নেয়। তাতেই ভালো থাকে। যার তেমন কিছু নেই সে আবেগে আক্রান্ত হয়ে তার চেয়ে নিঃস্বকে দান করে অনায়াসে।
হঠাৎ বাইরে থেকে একটা গলা ভেসে এল, ‘আচ্ছা, নতুন মাস্টার কি এখানে থাকেন?’

ওপাশ থেকে বৃদ্ধার গলা ভেসে এল, ‘বললাম তো সে ওই ঘরে আছে। আমার কথা অবিশ্বাস করে আবার জিজ্ঞাসা করা হচ্ছে, নতুন মাস্টার কি এখানে থাকেন?’
পুরুষকণ্ঠ বলল, ‘না, না, অবিশ্বাস করব কেন? হুট করে ঘুরে ঢুকব তাই জানান দিলাম।’
‘ঘরে কোনও মেয়েছেলে নেই যে অত ভদ্রতা করবে। এই যে ভালো-মানুষের ছেলে, বেরিয়ে এসো। ঘরে ঢুকতে না ঢুকতেই লোক আসছে খোঁজ করতে।’ বৃদ্ধার গলা শুনতে পেল সুজয়। সে টেবিল ছেড়ে দরজার সামনে গিয়ে দাঁড়াতেই হোটেলওয়ালাকে দেখতে পেল। দোকানে লুঙ্গি আর গেঞ্জি পরে ছিলেন। এখন ধুতি আর লংক্লথের পাঞ্জাবি যেটা চর্বি বৃদ্ধির কারণে শরীরে সেঁটে রয়েছে। সুজয় বলল, ‘আরে! আপনি? আসুন, আসুন।’
ঘরে ঢুকে চেয়ারটাকে এগিয়ে দিল সে, ‘বসুন।’
চেয়ারে বসে ভদ্রলোক বললেন, ‘ঘরটি মন্দ নয়। তবে—। যাক গে আমার পরিচয় দেওয়া হয়নি দুপুরবেলায়। আমার নাম সদানন্দ দত্তগুপ্ত। ভাগ্যান্বেষণে বাবা এসেছিলেন হাওড়া থেকে এখানে। ভালো নাম লোকে ভুলে গেছে, সদুবাবুর হোটেল বললে একশো মাইলের মধ্যে সবাই চেনে। হোটেলের খ্যাতি বাড়ে ভালো রাঁধুনি থাকলে আর বাসি খাবার না খাওয়ালে। ওই কর্মটি আমি কখনই করি না। চিংড়ি, ইলিশ, চেতল ইত্যাদি দামি মাছ হলে আমি নিজে হেঁসেলে ঢুকি। লোকে খেয়ে সুখ্যাতি করে।’ হাসলেন সদানন্দবাবু।
‘বলুন এত কষ্ট করে কেন আসতে হল?’
‘আর আপনি বলতে পারছি না। বয়সে অনেক ছোট, তুমি বলছি ভাই!’
‘নিশ্চয়ই! আপনি তো আমার বাবার বয়সি।’
‘তাই? বাঃ। সুখের কথা।’ মাথা নাড়লেন সদানন্দ, ‘আজ খুব বকুনি খেয়েছি ভাই!’
অবাক হল সুজয়! সেটা লক্ষ করে সদানন্দ বললেন, ‘তুমিই ছিলে আজ দুপুরের শেষ খদ্দের। হোটেল বন্ধ করে বাড়ি গিয়ে স্নান সেরে খেতে বসে তোমার কথা বলেছি গিন্নিকে। নতুন মাস্টারিতে এসেছ, রোজ সকালে স্কুলে যাওয়ার পথে হোটেল থেকে দুটো ভাত খেয়ে যাবে। এখানে আমাদের জাতের কেউ নেই, তুমিই দ্বিতীয় হলে। ব্যস, শোনামাত্র ফোঁস করে উঠল, ‘তুমি ছেলেটার কাছে দাম নিলে?’ যত বলি দাম নিয়েছি নাম শোনার আগে। তা ছাড়া খদ্দেরের কাছ থেকে দাম নিয়ে কি অপরাধ করেছি?’ তা সে কী বলল জানো? বলল, এইজন্যেই লোকে তোমাকে সদানন্দ দত্তগুপ্ত না বলে সদু হোটেলওয়ালা বলে। হরির কাছে সব শুনেছি। খেয়েছে তো নিরামিষ। মাস্টার বলে কথা, প্রথম দিন এল, একটু খাতির করবে না?’
‘হরি কে?’
‘তাঁর খোচ। হাতাও বলতে পারো। হোটেলে কখন কী হচ্ছে তার সব সে বাড়ি গিয়ে লাগায়। কতবার ভেবেছি ছাড়িয়ে দেব, শুধু অশান্তির ভয়ে দিইনি। তা নতুন মাস্টার, দয়া করে যে দামটা দিয়েছ তা ফেরত নিয়ে আমাকে উদ্ধার করো।’ পকেট থেকে টাকা আর খুচরো বের করতে চেষ্টা করলেন সদানন্দবাবু।
‘ছি, ছি, এ কী করছেন!’
‘ফেরত দেওয়ার জন্যে সে-ই আমাকে পাঠিয়েছে।’
‘বুঝতে পারছি। আপনি ফেরত দিলেন, আমিও নিয়ে নিলাম।’
‘মানে?’
‘উনি তাই জানবেন।’
‘কিন্তু এ তো মিথ্যে কথা।’
‘একটু ঘুরিয়ে বলবেন যুধিষ্ঠিরের মতো।’
‘বলবেন, নিতে চাইছিল না কিছুতেই, কেরোসিন কিনছিল, তার দামটা দিয়ে দিলাম।’
‘কেরোসিন?’ সদানন্দ হতভম্ব, ‘ভাতের দাম যা দিয়েছ তাতে তো কেরোসিন কেনা যাবে না। এক বোতলের দাম—!’
‘আহা আপনাকে দাম দিতে কে বলেছে। আপনি বলবেন কিনে দিয়েছেন। ব্যস!’
‘তোমার কেরোসিন লাগবে?’
‘লাগবে না? স্টোভ কিনে এনেছি। জ্বালব কী করে?’
‘তা বটে। বাড়ি কোথায়?’
‘কলকাতায়।’
‘সংসারে কে কে আছেন?’
‘মা, বাবা, ভাই, দাদা।’
‘দাদার নামটা ভাইয়ের পরে বললে কেন?’
‘আমরা কেউ কাউকে পছন্দ করি না। তাই।’
‘কেন?’
‘উত্তর দিতে হলে ব্যক্তিগত কথা বলতে হবে।’
‘অ।’ সদানন্দ এবার সরাসরি জিজ্ঞাসা করলেন, ‘বিয়ে করেছ?’
‘পাগল!’
‘হু! শোনো, এই জায়গাটা তোমার স্কুল থেকে বেশ দূরে। এখন যে আবহাওয়া দেখছ তা কিছুদিনের মধ্যেই বদলে যাবে। শীতের সময় আর বর্ষার সময় রাস্তায় কুকুর দেখা যায় না। কয়েকটা বাঁধা খদ্দের আছে বলে আমি বেঁচে আছি। সে সময় এখানে থাকলে তুমি সমস্যায় পড়ে যাবে।’
‘খুব ঠান্ডা পড়ে?’
‘মারাত্মক। হাত-পায়ের চামড়া ফেটে যায়।’ সদানন্দ বললেন, ‘বর্ষার সময়ে একবার বৃষ্টি শুরু হলে সাতদিন চলে। কী তার দাপট! তা ছাড়া এখানে আর একটা কারণে থাকা ঠিক হবে না।’
‘বলুন।’
‘দুপুরে বলেছিলাম এখানে বামুন, কায়েত, বদ্যি একজনও খুঁজে পাবে না। এই কলোনির সবাই নীচের শ্রেণির মানুষ। অবশ্য চাকরির বাজারে এরা অনেক বেশি সুযোগসুবিধে পাচ্ছে। কিন্তু তুমি এখানে থাকলে লোকে বলবে নাম ভাঁড়িয়ে আছ। তোমার পদবি সেনগুপ্ত নয়।’
‘বলে বলুক, আমি ওসব কেয়ার করি না।’
‘আজ করছ না, কাল করবে। যেমন স্কুলের সব মাস্টার প্রাইভেট টিউশুনি করেন, কোচিং ক্লাস করেন। তাতে মোটা রোজগার হয়। এখানে থাকলে তোমার সম্পর্কে সন্দেহ হবেই। তখন দেখবে কেউ তোমাকে ছাত্র পড়াতে ডাকছে না।’
‘কেন?’
‘নীচু জাতের মাস্টারের কাছে ছেলেমেয়েকে দেবে না।’
‘আশ্চর্য! স্কুলের খাতায় তো আমার পদবি লেখা থাকবে।’
‘কে দেখতে যাচ্ছে। তা ছাড়া কোর্টে গিয়ে তো পদবি বদলানো যায়। পি ডব্লু ডি-তে দত্ত বলে একটা লোক কাজ করত। তার সিডিউল কাস্ট সার্টিফিকেট থাকায় তাড়াতাড়ি প্রমোশন হয়ে গেল। তার মানে ওর আসল পদবি অন্য ছিল। যাক গে, তোমার ভালো হবে যদি আমাদের ওদিকে ঘর ভাড়া নাও।’ সদানন্দ বললেন।
‘ওদিকে ঘর পাওয়া যাবে?’
‘খোঁজ করেছ?’
‘না। তবে রিকশাওয়ালা বলেছে দু-হাজারের নীচে পাওয়া যায় না।’
‘তোমার তো বড় বাড়ির দরকার নেই। একটা কি দুটো ঘর হলেই চলে যাবে। তাই তো?’
‘একটাতেই হয়ে যাবে।’
‘না। তোমার আত্মীয়স্বজন এলে কি রাস্তায় থাকবে? মনে হচ্ছে আমাদের পাড়াতেই ওরকম দুটো ঘর পেয়ে যাবে। তবে একটা মুশকিল, তোমার সঙ্গে কোনও মহিলা নেই।’
‘মহিলা না থাকলে আমি বদলোক হয়ে যাব?’
‘লোকে ভরসা পায় না। বিশেষ করে যে বাড়িতে মহিলারা আছেন।’
‘তাহলে আর ভেবে লাভ কী!’
‘কোনও লাভ হত না যদি শুধু আমি ভাবতাম। চলো!’
‘যাব? কোথায়?’
‘ঘর দেখতে। আহা, তোমার ভালোর জন্যে বলছি!’
বিন্দুমাত্র ইচ্ছে ছিল না তবু যেতে হল।
ওপাশে মূলবাড়ি। তার গায়ে বাগান। বাগানের একপ্রান্তে দুটো ঘর, বাথরুম, টয়লেট এবং ছোট রান্নার ঘর। সবচেয়ে সুবিধে হল বাড়িতে ঢোকার পথ দুটো। একটা ওপাশের রাস্তা দিয়ে বড়বাড়ির পাশ দিয়ে বাগান পেরিয়ে এই বাড়িতে আসা, নয়তো সরাসরি দরজা খুলে এপাশের রাস্তায় পা দেওয়া।
সদানন্দ জিজ্ঞাসা করলেন, ‘পছন্দ হল?’
‘পছন্দ হলেই তো চলবে না, ভাড়াটা কত তার ওপর নির্ভর করছে।’
‘হাজারখানেক পারবে?’
‘দেখুন, হাতে পাব বড়জোর হাজার সাতেক।’
‘তাতে কী হয়েছে। খাটলে আরও সাত টিউশুনি, কোচিং থেকে পাবে।’
‘হুঁ। কয় মাসের অ্যাডভান্স দিতে হবে? আমার কাছে কিন্তু এই মুহূর্তে কিছু নেই।’
‘তুমি তো আশ্চর্য ছেলে। সব ব্যাপারে হাত তুলে বসে আছ!’
‘যা সত্যি তাই বললাম। যেখানে আছি তাঁদের বলেছি কাল স্কুলে জয়েন করে অ্যাডভান্স নিয়ে টাকা দেব।’
‘ও। তাই এখানে দিও।’
‘সেটা নির্ভর করছে কত টাকা স্কুল অ্যাডভান্স দেয়, তার ওপর।’
‘আমার মাথা খারাপ করে দেবে তুমি। যাক গে, মালপত্র নিয়ে এসো।’
‘বাড়িওয়ালার সঙ্গে কথা বলুন আগে।’
‘বাড়িওয়ালা বলে কিছু নেই। এই বাড়ির শেষ কথা বলেন বাড়িওয়ালি। মানে আমার স্ত্রী। কিন্তু ওখানে রাত্রিবাস করলে তোমাকে মাসের ভাড়া দিয়ে আসতে হবে। আর কাল স্কুলে গিয়ে হেডমাস্টারের সামনে আমাকে কথা দেবে স্কুল থেকে টাকা পেলেই আমাকে ভাড়ার টাকা মিটিয়ে দেবে।’ সদানন্দ গম্ভীর গলায় বললেন।
কলোনি থেকে জিনিসপত্র নিয়ে আসার সময় অবাক হল সুজয়। ভেবেছিল বাধা পাবে, খুব ঝগড়াঝাঁটি হবে। পাড়ার লোকজন ভিড় করে আসবে। কিন্তু ঘর লাগবে না শুনে বৃদ্ধ বললেন, ‘বেশ তো, বাঁচালে, চলে যাও।’
বৃদ্ধা বললেন, ‘বাঁচা মানে বুক থেকে পাথর নেমে যাওয়া। আইবুড়ো ব্যাটাছেলে নাকের ডগায় থাকলে চিন্তায় ভালোভাবে ঘুমাতে পারতাম না।’
সন্ধের মুখে বনবিহারী চেম্বারে ছিলেন। নন্দলালবাবু উদ্বিগ্ন মুখে তাঁর কাছে এলেন। ‘আপনাকে একবার বাড়িতে যেতে হবে ডাক্তারবাবু।’
বনবিহারী একজনের প্রেসক্রিপশন দেখছিলেন, জিজ্ঞাসা করলেন, ‘কেন? কী হয়েছে?’
‘আর বলবেন না! আমার মেয়ে স্কুলে পড়াচ্ছিল এতদিন। ডেপুটেশন ভ্যাকেন্সিতে। খুব ভালো পড়াচ্ছিল, সুনামও হয়েছিল বেশ।’
‘জানি, দেখেছি তাকে।’
‘তা আজ হঠাৎ আকাশ ফুঁড়ে একজন নতুন মাস্টার এসে হাজির হয়েছে সরকারি চিঠি নিয়ে, তাকে চাকরি দেওয়া হয়েছে। ফলে মেয়ের চাকরি খতম। এটা শোনামাত্র মেয়ে সেই যে বিছানায় শুয়ে চোখ বন্ধ করেছে আর চোখ খোলেনি। বার বার দাঁতে দাঁত লেগে যাচ্ছে। বুঝতেই পারছেন ওর মা খুব ভয় পেয়ে গেছেন।’ নন্দলালবাবু বললেন।
‘সে কী!’
‘আর আমাদের সেক্রেটারি সাহেবের কাণ্ড দেখুন, চিঠি দেখে লোকটাকে পাঠিয়ে দিলেন হেডমাস্টারের কাছে। লোকটা জাল কিনা তার খোঁজখবর করলেনই না। বললেন, জাল হলে পরে ধরা পড়বেই। বুঝুন। যাচাই করা পর্যন্ত ছেলেটা যদি অপেক্ষা করত তাহলে আমার মেয়ের মনে ধাক্কাটা এভাবে লাগত না। ও হ্যাঁ, এই নতুন মাস্টার বলেছে আপনার বাড়ি থেকে পোশাক বদলে এসেছে।’
‘আমার বাড়ি থেকে?’ অবাক হয়ে তাকালেন বনবিহারী।
‘তাই তো বলল। সত্য-মিথ্যা জানি না। কিন্তু সত্য হলে আপনি জানতেন, তাই না? আপনার মুখ দেখে মনে হচ্ছে খবরটা এই প্রথম শুনলেন?’
‘হ্যাঁ। বাড়িতে গিয়ে জিজ্ঞাসা করতে হবে।’
‘ওঃ। তাহলে চলুন—।’
‘আমার যাওয়া না যাওয়াতে কোনও তফাত হবে না নন্দলালবাবু। ও মানসিকভাবে দুর্বল হয়ে পড়ায় এমনটা হয়েছে। জোর করে তুলে খাওয়াদাওয়া করতে বলুন। একটা ওষুধ লিখে দিচ্ছি, খাইয়ে দেবেন।’
‘আপনি গেলে ভালো হত।’ নন্দলালবাবু হাল ছাড়ছিলেন না।
হেসে ফেললেন বনবিহারী। তারপর বললেন, ‘আপনার মানসিক শান্তির জন্যে আমাকে যেতে হচ্ছে।’
রিকশায় চেপে নন্দলালবাবুর বাড়িতে গিয়ে দেখলেন তাঁর মেয়ে বিছানায় উঠে বসেছে। পাশে চেয়ার টেনে বললেন বনবিহারী, ‘কী হয়েছে মা?’
মুখ নামাল মেয়ে। কোনও কথা বলল না।
‘জীবনে চড়াই-উৎরাই সবসময় আছে। মেঘ দেখে ভেবো না সব অন্ধকার হয়ে গেল, মনে রেখো ওই মেঘের আড়ালে সূর্য রয়েছে। তুমি তো জানতে ডেপুটেশন ভ্যাকেন্সিতে ঢুকছ। ভ্যাকেন্সিটা তিন মাস হতে পারে আবার নয় মাসও। এটা তোমার তো অজানা ছিল না। আমি বলছি এবার পাকা চাকরি পেয়ে যাবে তুমি। আমরা সবাই চেষ্টা করব তোমার জন্যে।’
‘কিন্তু—, আমি এখন কী করব?’
‘টিউশুনি করবে। কোচিং স্কুলে গিয়ে কোচ করবে! তার ব্যবস্থা হয়ে যাবে।’
‘আমার চাকরি খুব দরকার।’ দুর্বল গলায় বলল মেয়ে। বনবিহারীর ইশারায় মেয়ের বাবা-মা ঘর থেকে বেরিয়ে গেলে কথাটা ভাঙল মেয়ে। সে বাকি জীবনটা অবিবাহিতা থাকতে চায়। কারও ওপর নির্ভর করবে না। সেকারণে একটা চাকরির খুব প্রয়োজন।
বনবিহারী অবাক হলেন, ‘কেন মা? স্রোতের বিপরীতে যাওয়ার ইচ্ছে কেন? সব মেয়েই তো চায় বিয়ে করে স্বামীর সংসারে গিয়ে ছেলেমেয়ের মা হতে!’
‘আমার পক্ষে সেটা সম্ভব নয়। মরে গেলেও নয়। চাকরি না থাকলে বাবা জোর করবেন বিয়ে করতে। পয়সা না থাকলে তখন কোথায় যাব আমি?’
‘ঠিক কথা। আমাকে যখন এসব কথা বললে তখন কিছুদিন সময় দাও। একটা কিছু ব্যবস্থা করতে পারি কিনা দেখি।’
ডাক্তার বনবিহারী পেশেন্ট দেখার জন্যে এখন কোনও টাকা নিলেন না। বাইরে বেরিয়ে এসে নন্দলালবাবুকে বললেন, ‘ওকে কিছুদিন বিয়ে-থা-র কথা বলবেন না। থাক না।’
রাত্রে বাড়ি ফিরে এসে জামাকাপড় ছেড়ে কালীচরণকে ডাকলেন, ‘সন্তান কোথায়?’
‘পড়ছে।’
‘কে এসেছিল আজ?’
‘কে? ও, এখানে মাস্টারি করতে এসেছেন একজন, ভালোমানুষ।’
‘চেনো?’
‘না। আজই প্রথম দেখলাম।’
‘তাতেই মনে হল ভালো মানুষ? কীভাবে এল?’
‘খোকন, এই রে, সন্তান নিয়ে এসেছিল।’
‘এই রে মানে?’ অবাক হলেন বনবিহারী।
‘সে আমাকে নিষেধ করেছে খোকন বলে ডাকতে।’
‘হুঁ। তা লোকটার সঙ্গে ওর পরিচয় কী করে হল? আর সে নিয়ে এল বলে তাকে বাড়ির ভেতর ঢুকতে দিলে? চোর-ডাকাত কিনা জানতে?’
‘আমি তো আপত্তি করেছিলাম। সন্তান জোর করতে আমি বলেছিলাম বাইরের ঘরে গিয়ে জামা বদলে নিতে। বলেছিলাম, উটকো লোকের তো কত বদ মতলব থাকতে পারে। তাতে সে বলল, আমার মন ভালো না বলে সবাইকে খারাপ ভাবি। লোকটা এখান থেকে পাজামা-পাঞ্জাবি কেচে চা খেয়ে স্কুলে গেল।’ কালীচরণ বলল।
রাত্রের খাবার খেতে খেতে বনবিহারী সন্তানকে জিজ্ঞাসা করলেন, ‘নতুন মাস্টারের সঙ্গে কোথায় দেখা হল তোমার?’
‘জঙ্গলের দিকের রাস্তায়। ভুল করে বাস থেকে নেমে পড়েছিলেন।’
‘তাঁকে বাড়িতে আনলে কেন?’
‘ওঁর জামাকাপড় খুব ময়লা হয়ে গিয়েছিল। জার্নি করে আসলে যেমন হয়। ওই পোশাকে গেলে স্কুলের সেক্রেটারি খুব অপছন্দ করতেন। তাই পালটে নিতে বলেছিলাম। উনি পোশাক কেচে নতুন পোশাক পরে গিয়েছেন।’
‘লোকটা যদি স্কুলমাস্টার না হয়ে ডাকাত হত?’
‘মানে?’
‘বাড়ির ভেতর ঢুকে সে যদি রিভলভার বের করে সব লুঠ করে নিয়ে যেত তাহলে তুমি তো কিছুই করতে পারতে না। এরপর কোনও অজানা মানুষকে গায়ে পড়ে সাহায্য করতে যেও না। ব্যাপারটা আমার খুব খারাপ লেগেছে।’ বনবিহারী বললেন।
‘বেশ। কিন্তু উনি সত্যি মাস্টার তো?’
‘সেটা দিনের বেলায় যাচাই করতে পারতে। করোনি কেন?’
‘আমি এখানকার স্কুল ছাড়ার পর বাজারের দিকে যাই না।’
‘কেন?’ অবাক হলেন বনবিহারী।
‘এখানে আমার সঙ্গে পড়ত এমন কয়েকটা ছেলে খুব টিজ করার চেষ্টা করে।’
‘তোমাকে টিজ করে? কেন?’
‘জানি না।’
‘কী বলে তারা?’
‘গুডি বয়! মা-বাপ নেই।’
‘ওরা মন্দ ছেলে তাই তোমাকে গুডি বয় বলে। তাতে উত্তেজিত হবে কেন?’
‘আমার মা বা বাবা নেই তাতে ওদের কী?’
‘ওদের সৌজন্যবোধ না থাকায় এসব বলে।’ দ্রুত খাওয়া শেষ করলেন বনবিহারী, ‘আমি উঠছি।’
‘একটা কথা তুমি আমাকে কখনওই স্পষ্ট করে বলো না—!’
বনবিহারী জানেন সেই অস্বস্তিকর মুহূর্তটা আসছে। বেশ কয়েকবার যে প্রশ্ন সন্তান তাঁকে করেছে এখন তার জবাব দিতে হবে। যখন ওর বয়স কম ছিল তখন একটা কিছু বলে ম্যানেজ করেছেন।
‘খেয়ে নিয়ে হাত ধুয়ে আমার ঘরে এসো।’ বনবিহারী দাঁড়ালেন না।
আধঘণ্টা চলে গেল তবু সন্তান এল না দেখে বেশ অবাক হলেন বনবিহারী। বয়স বাড়ছে, বেশিক্ষণ ট্রেনশন সহ্য করতে পারেন না। কেউ সমস্যায় পড়েছে দেখলে আগবাড়িয়ে সাহায্যের হাত বাড়িয়ে দিয়ে তাকে শান্ত করেন। পরে কীভাবে সমাধান করবেন ভেবে কূল পান না। আজ যেমন নন্দলালবাবুর মেয়েকে শান্ত করতে তাঁর ওপর ভরসা রাখতে বলে এলেন কিন্তু ওকে একটা চাকরি পাইয়ে দেওয়ার ক্ষমতা তাঁর নেই। এখন যত দিন যাবে তত ট্রেনশন বাড়বে তাঁর। কী দরকার ছিল—!
শেষ পর্যন্ত নিজের ঘর থেকে গলা তুলে বনবিহারী ডাকলেন, ‘সন্তান!’
আধমিনিটের মধ্যে সন্তান এসে দাঁড়াল দরজায়।
‘তোমাকে এখানে আসতে বলেছিলাম—!’
‘হ্যাঁ। আমি একটা প্রশ্ন করেছিলাম বলে—, পরে মনে হল ওটা জিজ্ঞাসা করার কোনও মানে হয় না।’ সন্তান বলল।
‘কেন?’
‘কারণ তুমি উত্তর দিতে পারবে না। জানলেও পারবে না।’
‘বেশ। তবে জেনো, উত্তরটা যখন দেওয়ার সময় আসবে তখন আমি নিজেই দেব। তোমাকে জিজ্ঞাসা করতে হবে না।’
‘বেশ। শুধু একটা কথা জিজ্ঞাসা করছি, ওঁদের ঠিকানা কি তুমি জানো?’
‘না। আমি জানি না।’
‘আমাদের ঠিকানা ওঁরা জানেন?’
‘বোধহয়।’
সন্তান চলে গেল তার ঘরে। চুপচাপ বসে রইলেন বনবিহারী। মুখ ফুটে আজ বলতে পারলেন না, বলতে ইচ্ছে করল না, ওর বাবা পুলিশের গুলিতে মারা গিয়েছে। কোনওদিন তার দেখা পাওয়া যাবে না।
কিন্তু ছেলেটার মুখের অভিব্যক্তি তাঁর ভালো লাগল না। অন্যরকম একটা অস্বস্তি আচমকা বুকে জন্ম নিল।

সকালবেলায় চেম্বারে ঢোকার মুখে বনবিহারী দেখলেন হোটেলওয়ালা সদুবাবু দাঁড়িয়ে আছেন। তাঁকে দেখে হাতজোড় করায় তিনি জিজ্ঞাসা করলেন, ‘কী ব্যাপার?’
‘আপনাকে একটু কষ্ট করে যেতে হবে ডাক্তারবাবু।’
‘কার কী হয়েছে?’
‘আর বলবেন না, যেচে উপকার করতে গিয়ে, থাক সে কথা। জ্বর তো আসতই, যেখানে ছিল সেখানে থাকলে বেঘোরে মরত। আমার হয়েছে জ্বালা। পদবি সেনগুপ্ত শুনে গৃহিণী আর স্থির থাকতে পারলেন না। আমাকে পাঠিয়ে আনিয়ে নিলেন। অথচ তিনিই ক’দিন আগে বলেছিলেন, অনেক হয়েছে আর ভাড়াটে রাখব না।’ সদানন্দ মাথা নাড়তে লাগলেন আপশোশের ভঙ্গিতে।
‘আমি আপনার কথা কিছুই বুঝতে পারছি না সদুবাবু।’
ইতিমধ্যে আরও দুজন পেশেন্ট এসে দাঁড়িয়েছে দরজায়। যে ছেলেটা দোকান খোলে, ঝাড়পোঁছ করে সে তাদের ভেতরে নিয়ে গিয়ে বসাল।
সদানন্দ ব্যস্ত হলেন, ‘আমাদের স্কুলে একজন নতুন মাস্টারমশাই এসেছেন। উঠেছিলেন কলোনির সস্তার ঘরে। দুপুরে খেতে এসেছিলেন হোটেলে, তখনই জানলাম তিনি বদ্যিবামুন। গৃহিণীকে সেটা বলায় কাল হল। তাঁকে ভাড়াটে করে নিয়ে এলাম কাল বিকেলে। রাত্রে খেতে যাননি শরীর খারাপ বলে। সকালে খোঁজ নিতে গিয়ে দেখি ধুম জ্বর। মুখ লাল। ওঁকে দেখতে আপনাকে একটু কষ্ট করে যেতে হবে।’
‘নতুন মাস্টার?’
‘আজ্ঞে হ্যাঁ। কালই কলকাতা থেকে এসেছেন। আজ স্কুলে জয়েন করার কথা।’
‘ও। বাড়ি গিয়ে ওর মাথা ভালো করে ধুইয়ে দিন। দুপুরে ফেরার সময়ে আমি আপনার বাড়ি ঘুরে যাব।’ বনবিহারী চেম্বারে ঢুকলেন।
পেছন পেছন এসে সদানন্দ বললেন, ‘কিন্তু ওই সময়ে যে আমি হোটেলে থাকব!’
‘তাতে সমস্যা কোথায়?’
‘না, মানে, আপনাকে পেশেন্টের কাছে নিয়ে যেতে হবে, যা ওষুধ দেবেন তা আনতে হবে। আমি না থাকলে—।’
‘আপনার স্ত্রী তো আছেন। হ্যাঁ, আপনি আসুন। বসুন। কী হয়েছে?’ প্রথম-আসা পেশেন্টকে নিয়ে ব্যস্ত হয়ে পড়লেন বনবিহারী।
সদানন্দ প্রথমে ক্ষুণ্ণ হলেন, তারপর খানিকটা হতাশ মুখ করে চলে গেলেন।
বেলা বারোটা নাগাদ নন্দলালবাবু এলেন। বনবিহারী জিজ্ঞাসা করলেন, ‘কেমন আছে সে?’
‘একটু বেটার। আপনাকে একটা কথা জিজ্ঞাসা করতে এলাম।’
‘বলুন।’
নন্দলাল চারপাশে তাকিয়ে নিলেন। এখন কোনও পেশেন্ট নেই বটে কিন্তু দরজায় ডাক্তারবাবুর এখানে কাজকরা ছোকরা দাঁড়িয়ে রাস্তা দেখছে। অনেকটা গলা নামিয়ে তিনি জিজ্ঞাসা করলেন, ‘ব্যাপারটা কী বলুন তো?’
‘প্রশ্নটা বুঝতে পারছি না।’
‘ওই যে বলে এলেন, এখনই ওর বিয়ে-থা-র কথা না তুলতে। ও কি কারও লভে পড়েছে? আমাদের বংশে এখন পর্যন্ত কোনও লভম্যারেজ দূরের কথা, কেউ লভে পড়েনি।’ নন্দলাল মাথা ঝাঁকাতে লাগলেন।
হেসে ফেললেন বনবিহারী, ‘যাচ্চলে! হঠাৎ আপনার মাথায় এই ভাবনা এল কেন?’
‘ওর সঙ্গে কথা বলার পর আপনি আমাকে উপদেশ দিয়েছিলেন।’ নন্দলাল বললেন।
‘ওহো!’ হেসে ফেললেন বনবিহারী, ‘আপনার মেয়েকে আপনি চিনতেই পারেননি। সব মানুষকে এক চোখে দেখা ঠিক নয়। না, কারও প্রেমে পড়েনি সে। কিন্তু বাকি জীবনটা আত্মসম্মান বজায় রেখে বাঁচতে চায়। তার জন্যে একটা চাকরির দরকার।’
‘আমি ঠিক বুঝতে পারছি না।’
‘আপনার মেয়ে অবিবাহিতা হয়েই থাকতে চায়। তার জন্যে ও ঠিক করেছে নিজের পায়ে দাঁড়াবেই। অন্যের ওপর নির্ভর করে থাকলে স্বাধীনতা হারাতে হয়। আপনি চিন্তা করবেন না। আমার যদি এরকম মেয়ে থাকত তাহলে আমি গর্বিত হতাম।’ বনবিহারী বললেন।
গম্ভীর হয়ে গেলেন নন্দলাল। উঠে দাঁড়িয়ে বললেন, ‘চাকরি যেন হাতের মোয়া।’
‘চেষ্টা করতে দোষ কি!’
নন্দলাল যেভাবে বেরিয়ে গেলেন তাতে মনে হচ্ছিল বিরাট হার হয়ে গেছে তাঁর।
চেম্বার বন্ধ করে সদানন্দের হোটেলের সামনে পৌঁছে বনবিহারী দেখলেন বেজায় ভিড়। জায়গা না পেয়ে কিছু লোক বাইরে দাঁড়িয়ে অপেক্ষা করছে। সদানন্দ তাঁকে দেখতে পেয়ে হন্তদন্ত হয়ে এলেন, ‘কী অবস্থা! একটা বাস খারাপ হয়েছে ফলে তার যাত্রীরা চলে এসেছে খেতে! সামলাতে হিমসিম খাচ্ছি।’
‘কেমন আছেন তিনি?’
‘কোনও খবর পাইনি। চোখে তো সরষে ফুল দেখছি। দাঁড়ান।’ সদানন্দ ভেতরে গিয়ে একটা ছোকরাকে ধরে আনল, ‘ডাক্তারবাবুকে নিয়ে বাসায় যাবি। মাকে বলবি কোন ঘরে নতুন মাস্টার আছে তা দেখিয়ে দিতে।’ বলে তিনি হাতজোড় করলেন, ‘ওর সঙ্গে যান। আমি সন্ধেবেলায় চেম্বারে গিয়ে ফি দিয়ে আসব।’
সদানন্দর বাড়ি মিনিট আটেক দূরে। বাইরের দরজা বন্ধ। বাঁ-দিকের টিনের দরজা দিয়ে বাগানে ঢোকা যায়। ছেলেটা সেটা খুলে চিৎকার করতে লাগল, ‘মা, ও মা, মা, ডাক্তারবাবুকে বাবু পাঠায় দিছে।’
কয়েক সেকেন্ড বাদে সদানন্দের স্ত্রী কপাল পর্যন্ত ঘোমটা টেনে বাগানে এসে দাঁড়াল, ‘আসুন, উনি ওইদিকের ঘরে আছেন।’
ভদ্রমহিলাকে আগে কখনও দেখেননি বনবিহারী। মনে হল এর সদানন্দের সঙ্গে বয়সের ভালো পার্থক্য রয়েছে। বাগানের ওপাশে দেড়খানা ঘরের দরজা ভেজানো। সেটা খুলে একপাশে সরে দাঁড়াল সদানন্দর স্ত্রী। বনবিহারী ভেতরে ঢুকে দেখলেন সবক’টা জানলা বন্ধ থাকায় ঘর গুমোট গরম হয়ে রয়েছে। সামনের খাটে উপুড় হয়ে শুয়ে আছে যে যুবক তার পরনে পাজামা এবং গেঞ্জি।
বনবিহারী বললেন, ‘একী করেছেন? খুলে দিন, সবক’টা জানলা খুলে দিন। ঘরে আলো-বাতাস আসুক।’
সদানন্দর স্ত্রী বলল, ‘খুব জ্বর, শীত করছিল—।’
‘তাতে কী! ভেতরে গরম বাইরেও গরম, জ্বর কমবে কী করে?’
সদানন্দর স্ত্রী জানলাগুলো খুলে দিল। বনবিহারী ডাকলেন, ‘এই যে ভাই, এবার একটু চিত হয়ে শোন।’
সুজয় চোখ খুলল। তারপর ধীরে ধীরে চিত হল। ওর চোখ লাল। বনবিহারী তাকে ভালো করে পরীক্ষা করলেন। তারপর সদানন্দর স্ত্রীকে বললেন, ‘আধ বালতি জল আর একটা গামলা নিয়ে আসুন।’
ওরা বেরিয়ে গেলে তিনি জিজ্ঞাসা করলেন, ‘কী অসুবিধে হচ্ছে ভাই?’
সুজয় তাকাল। তারপর চোখ বন্ধ করল। কথা বলল না।
জ্বর দেখলেন বনবিহারী, একশো তিন। বুকেও সর্দি বসেছে। জিজ্ঞাসা করলেন, ‘শীত করছে? গায়ে কম্বল দেবেন?’
মাথা নেড়ে না বলল সুজয়। বনবিহারীর মনে হল এই জ্বর ম্যালেরিয়ার নয়। যদিও কলকাতা থেকে যারা আসে তাদের অনেকেই ম্যালেরিয়ায় কাবু হয়। এখনই এর রক্ত পরীক্ষা করানো দরকার। অনেক বলে কয়ে নীচের শহরের একটা প্যাথলজি সেন্টারের কালেকশন কাউন্টার খুলিয়েছেন এখানে। পেশেন্টের রক্ত কালেক্ট করে সেন্টারে পাঠিয়ে দেয়। পরের দিন রিপোর্ট এসে যায়। এতে প্রচণ্ড উপকার হয়েছে। চিকিৎসা করতেও সুবিধে হয়েছে তাঁর।
সদানন্দর বউ গামছা নিয়ে আর ছেলেটি বালতি আনলে বনবিহারী বললেন, ‘ওর গেঞ্জি তুলে বুক-পিঠে গামছা ভিজিয়ে স্পঞ্জ করে দিন। মাথাটাও ধুইয়ে দিতে হবে। শরীরের ভেতরের গরম না কমলে স্বস্তি পাবে না।’
সদানন্দর বউ পুতুলের মতো দাঁড়িয়ে ছিল। বনবিহারী বললেন, ‘কী হল?’
সদানন্দর বউ বলল, ‘ও এত বাচ্চা, পারবে না। আমি করলে উনি একটুও খুশি হবেন না। খুব অশান্তি করবেন।’
‘সেকী! কোনও অসুস্থ মানুষকে সেবা করলে সদানন্দবাবু রাগ করবেন কেন?’
‘হাজার হোক, ইনি পুরুষমানুষ, চেনা-জানা নেই, মাত্র গতকাল এসেছেন।’
‘উঃ।’ নিজে ঝুঁকে গেঞ্জিটা শরীর থেকে বের করার চেষ্টা করলেন বনবিহারী। শায়িত মানুষের গেঞ্জি খোলা খুব কষ্টকর। বললেন, ‘একটু উঠে বসতে হবে ভাই, অন্তত মাথাটা তুলুন। শুনছেন?’ বনবিহারী হতাশ হয়ে সদানন্দর স্ত্রীর দিকে তাকালেন, ‘মাথার পেছনটা ধরে একটু ওপরের দিকে তুলে ধরুন তো!’ বলেই খেয়াল হল, ‘ওহো, তাতে তো অচেনা পুরুষকে ছোঁয়া হয়ে যাবে।’
কোনওরকমে গেঞ্জি খুলে সুজয়ের ঊর্ধ্বাঙ্গ স্পঞ্জ করলেন বনবিহারী। তারপর শরীরটাকে টেনে একপাশে নিয়ে গিয়ে মাথা ধুইয়ে মুছিয়ে দিলেন। এসব করতে গিয়ে তাঁর পাঞ্জাবির কিছুটা ভিজে গিয়েছিল। কাগজ বের করে ওষুধের নাম লিখে বললেন, ‘এখনই ওপরের ওষুধটা খাইয়ে দিতে হবে। ওষুধগুলো কাউকে দিয়ে দোকান থেকে আনিয়ে নিন।’ তারপর ব্যাগ খুলে সিরিঞ্জ বের করে হাতের ভেইন খুঁজে বের করে রক্ত টেনে নিয়ে যথাস্থানে রেখে দিলেন। যাওয়ার পথে কালেকশন কাউন্টারে জমা দিয়ে বলে যাবেন কাল বিকেলের মধ্যে রিপোর্ট এনে দিতে।
‘সকাল থেকে কিছু খেয়েছে?’ বনবিহারী জিজ্ঞাসা করলেন।
‘না। কাল রাত থেকেই না খেয়ে আছে।’ সদানন্দর স্ত্রী জানাল।
‘না খেলে অসুখের সঙ্গে লড়াই করবে কী করে? বাড়িতে কী রান্না হয়েছে?’
‘দুপুরে বাড়িতে রান্না হয় না, হোটেল থেকে আসে। ভাত ডাল ভাজা একটা তরকারি আর রুইমাছের ঝোল এসেছে।’
বনবিহারী সুজয়ের গায়ে হাত রেখে জিজ্ঞাসা করলেন, ‘খিদে পেয়েছে?’
‘সুজয় মাথা নাড়ল, না।
‘না বললে তো চলবে না। এক কাজ করো। একটা আলু চটপট সেদ্ধ করে নাও। জোর করে খাওয়াতে হবে। ওই ডাল ভাত আর আলু সেদ্ধ। যেটুকু পারে। সদানন্দকে বলো ওকে ফলের রস দিতে হবে। সঙ্গে সন্দেশ। আমি রাত্রে এসে দেখে যাব একবার। তখন দুটো রুটি আর ডাল তরকারি রেখো।’
কাঠপুতুলের মতো দাঁড়িয়ে থাকল সদানন্দর বউ। বনবিহারী ব্যাগ নিয়ে বাইরে বেরিয়ে আসার সময় শুনতে পেলেন সুজয়ের গলা, ‘মা!’
বনবিহারী দাঁড়ালেন, ‘শুধু ওষুধ নয়, এখন ওর দরকার সেবা। হ্যাঁ, ওর নাম কী?’
বিকেলে চেম্বারে বসামাত্র বনবিহারী দেখলেন সদানন্দ আর স্কুলের সেক্রেটারি তাঁর সঙ্গে কথা বলতে এলেন। সেক্রেটারি বললেন, ‘তিন মিনিট সময় নেব আপনার।’
‘বসুন বসুন।’
‘সদানন্দবাবুর কাছে জানলাম আমাদের নতুন মাস্টার ওঁর বাড়িতে ভাড়াটে হয়ে আছেন। তাঁর শরীর অসুস্থ বলে আপনি দেখতে গিয়েছিলেন। আমি যেহেতু স্কুলের সেক্রেটারি তাই একটা দায়িত্ব থেকেই যাচ্ছে, বুঝতে পারছেন—?’
‘হ্যাঁ।’
‘কী হয়েছে ওঁর?’
‘ঠিক বোঝা যাচ্ছে না এখনই। প্রথমে ভেবেছিলাম ম্যালেরিয়া কিন্তু লক্ষণ মিলছে না। রক্ত পরীক্ষা করতে দিয়েছি, রিপোর্ট এলে বলতে পারব।’
‘কবে রিপোর্ট আসবে?’
‘আগামীকাল আশা করছি।’
‘কত জ্বর দেখলেন?’
‘একশো তিন ছিল দুপুরে।’
সদানন্দ বললেন, ‘সমস্যা হল, নতুন মাস্টারের পকেটে তেমন কিছু নেই। এই যে ওষুধ কিনলাম তার দাম আমাকেই দিতে হল। উনি স্কুলে জয়েন করলে হয়তো অ্যাডভান্স হিসেবে কিছু টাকা পেতে পারেন। কিন্তু অসুখের জন্যে জয়েন করতে পারেননি। বলেছিলেন, অ্যাডভান্স পেলে বাড়িভাড়ার টাকাও দেবেন। কিন্তু—।’
‘রক্ত পরীক্ষার রিপোর্ট এলে তো আবার পেমেন্ট করতে হবে।’ স্কুলের সেক্রেটারি গম্ভীর মুখে বললেন, ‘ব্যাপারটা একটু ভেবে দেখুন সদানন্দবাবু। একটি মানুষ সেই কলকাতা থেকে এখানে চাকরি করতে এসে প্রচণ্ড অসুস্থ হয়ে পড়েছেন। তাঁর কাছে এটা বিদেশবিভুঁই। কোনও পরিচিত মানুষ নেই। আপনি ওঁকে বাড়ি ভাড়া দিয়েছেন। ডাক্তারবাবু যদি হাসপাতালে পাঠান তাহলে ঠিক আছে, নইলে ততদিন আপনি দেখাশোনা করবেন বলে সবাই আশা করবে।’
‘আশা করবে! আমি কখন সেটা করব? সকাল থেকে রাত পর্যন্ত ব্যবসার পেছনে ছুটতে হয়। আমার সময় আছে নাকি!’ সদানন্দ রেগে গেলেন।
‘আহা, আপনার স্ত্রীকে বলুন দেখাশোনা করতে।’
‘অসম্ভব। একটা উটকো লোককে সেবাযত্ন করলে লোকে যা তা বলবে।’
‘কেউ বলবে না। বললে আমার কাছে পাঠাবেন।’ সেক্রেটারি বললেন।
‘না। আপনার স্কুলের টিচার, আপনি ব্যবস্থা করুন।’
‘ঠিক আছে, কাল রিপোর্ট আসা পর্যন্ত অপেক্ষা করা যাক। আমি আমার একটি বৃদ্ধা কাজের মহিলাকে পাঠিয়ে দিচ্ছি আপনার বাড়িতে, স্ত্রীকে বলে রাখবেন।’
ওঁরা চলে গেলে বনবিহারীর মনে হল ছেলেটির বাড়িতে খবর পাঠানো দরকার। তারপর ঠিক করলেন ব্লাড রিপোর্ট পাওয়ার পর কাজটা করবেন।
পরদিন বিকেলে রিপোর্ট এল ম্যালেরিয়া নয়, সুজয়ের ম্যালেরিয়া নয়, টাইফয়েড হয়েছে। এখন নিয়ম করে ওষুধ খাওয়া আর পথ্যের ওপর ওর তাড়াতাড়ি সেরে ওঠা নির্ভর করছে। বিকেলেই রিপোর্ট নিয়ে সেক্রেটারি, হেডমাস্টার, সদানন্দ এবং নন্দলালের সঙ্গে বনবিহারী আলোচনা করলেন।
সদানন্দ বললেন, ‘টাইফয়েড? ওরে ব্বাবা, বাঁচবে তো?’
‘ঠিকঠাক চিকিৎসা হলে আজকাল টাইফয়েডে কেউ মরে না।’ বনবিহারী হাসলেন।
হেডমাস্টারমশাই জানতে চাইলেন, ‘কতদিনে সুস্থ হবেন?’
‘সপ্তাহ তিনেক তো লাগবেই। তার আগেই অসুখ সেরে যাবে কিন্তু দুর্বলতা কাটতে ওই সময়টা লাগবে।’ বনবিহারী বললেন।
সেক্রেটারি জিজ্ঞাসা করলেন, ‘সদানন্দবাবু, আপনার বাড়িতে ওঁকে থাকতে দেবেন?’
‘আমার আপত্তি করার কি আছে বলুন। আমি তো ভাড়া পাব। তবে রোজ ওষুধ, খাবার, ফলের রসটস দেওয়া আমার পক্ষে কঠিন হয়ে যাবে।’
বনবিহারী জিজ্ঞাসা করলেন, ‘উনি তো ভালো হয়ে স্কুলেই পড়াবেন। স্কুল থেকে অগ্রিম দেওয়া সম্ভব নয়?’
হেডমাস্টার বললেন, ‘জয়েন করে ক্লাস না নিলে সেটা বোধহয় দেওয়া যায় না।’
সেক্রেটারি চোখ বন্ধ করলেন, ‘বাইরের লোক, এখানে এসে অসুস্থ হয়ে পড়েছেন, ঠিক আছে, আমি ওসবের খরচ সদানন্দবাবুকে দিয়ে দেব। উনি মাইনে পাওয়ার পর ধীরে ধীরে না হয় সেটা শোধ করে দেবেন।’
সদানন্দ একগাল হাসলেন, ‘চমৎকার! তাহলে তো সব সমস্যার শেষ। সত্যি, আপনার মতো হৃদয়বান মানুষ খুব কম দেখেছি।’
সেক্রেটারি উঠলেন, ‘ডাক্তারবাবু, আপনি যদি একবার দেখে যান ওঁকে!’
‘অবশ্যই। যাব। কিন্তু আপনাকে একটা অনুরোধ করব।’
‘বলুন।’ সেক্রেটারি তাকালেন।
‘যে ক’দিন ও জয়েন করতে না পারছে, সেটা তিন সপ্তাহ হলেও ছেলেমেয়েরা পড়া থেকে বঞ্চিত হয়ে থাকবে, তাই নন্দলালবাবুর মেয়ে এতদিন যেভাবে পড়াচ্ছিলেন সেভাবে পড়ানোর অনুমতি দিলে ভালো হয়।’ বনবিহারী হাসলেন।
‘ও। হ্যাঁ। তা দেওয়া যেতেই পারে। হেডমাস্টারমশাই, ও তো ভালোই পড়ায়?’
‘তা পড়ায়।’
‘তাহলে ওকে আবার ক্লাস নিতে বলুন।’ সেক্রেটারি চলে গেলেন।
রাত্রে বাড়ি ফেরার পথে সুজয়কে দেখতে গেলেন বনবিহারী। তখনও সদানন্দ হোটেল থেকে বাড়ি ফেরেননি। তাঁর স্ত্রী দরজা খুলে দিলে তিনি জিজ্ঞাসা করলেন, ‘কেমন আছে এখন? ও, আপনি তো দেখেননি!’
‘জানলার ফাঁক দিয়ে দেখেছি। ছটফট করছিল।’
‘আজ ওর মাথা ধোয়ানো নিশ্চয়ই হয়নি?’
‘হয়েছে। ওই বুড়িটাকে বলে আমি ধুইয়ে দিয়েছি। বয়স হয়েছে তো, ঠিক করে পারে না। চলুন।’ এগিয়ে গিয়ে দরজা খুলে দিল সদানন্দর স্ত্রী।
ঘরে একটা লণ্ঠন খুব কম আলো নিয়ে জ্বলছে। বনবিহারী জিজ্ঞাসা করলেন, ‘সেই মহিলা কোথায়?’
‘বুড়ি তো আটটার সময় ওকে আধখানা রুটি আর ডাল খাইয়ে চলে গেল।’
‘দিনরাত শুয়ে থাকে, বাথরুম পায়খানা করে কখন?’
‘দিনের বেলায় বুড়ি দুবার ধরে ধরে নিয়ে গিয়েছিল।’
বনবিহারী ভালো করে পরীক্ষা করলেন। জ্বর সামান্য কমেছে। সেক্রেটারি লোক পাঠিয়ে তাঁর প্রেসক্রিপশন নিয়ে গিয়েছিলেন। সেটা দেখিয়ে ওষুধ কিনে পাঠিয়ে দিয়েছিলেন। সদানন্দর স্ত্রী সেই প্যাকেটটা এনে দিল।
ওষুধগুলোর দিকে তাকিয়ে বনবিহারী বললেন, ‘সমস্যা। অশিক্ষিত বৃদ্ধার পক্ষে ওষুধ দেখে সময় মেপে ওকে খাওয়ানো সম্ভব নয়। শুনুন, আপনি ওষুধ খাওয়াতে পারবেন?’
মাথা নীচু করল সদানন্দর স্ত্রী। যদিও এখন সে ঘরের ভেতরে এসে দাঁড়িয়েছে।
বনবিহারী বললেন, ‘লজ্জা-সংকোচ তখনই মূল্যবান যখন সেটা শোভন হবে। কিন্তু যখন কোনও মানুষের জীবন বিপন্ন তখন তাকে বাঁচতে সাহায্য না করে লজ্জার কারণে দূরে সরে থাকলে শুধু অমানবিক কাজ হবে না, অত্যন্ত পাপ করা হবে। আপনি সেটা করতে চান?’
‘না। কিন্তু উনি রাগ করবেন।’ নীচু গলায় বলল সদানন্দর বউ।
‘কেউ যদি অশিক্ষিতের মতো অন্যায় করে তাহলে তাকে সমর্থন করা কি ঠিক? ওঁকে না জানিয়েও তো কাজটা করা যায়। দিনের বেলায় বৃদ্ধাকে ওষুধ দিয়ে বলবেন খাইয়ে দিতে। দেখুন, এই ওষুধগুলো সকালে, খালি পেটে নয়, কিছু খাওয়ার পরে। এই ওষুধগুলো দুপুরবেলায় খাওয়ার পর। আর এগুলো রাত্রে। আমি তিনভাগ করে রাখলাম। আপনি চিনে নিন।’ সদানন্দর স্ত্রী এগিয়ে এসে ওষুধের নামগুলো পড়ে মাথা নাড়ল, ‘ঠিক আছে।’
‘গুড।’ তারপর বনবিহারী ডাকলেন, ‘সুজয়বাবু? শুনতে পাচ্ছেন?’
এবার সুজয় মুখ ফেরাল। চোখ ঘোলাটে।
বনবিহারী জিজ্ঞাসা করলেন, ‘কী অসুবিধে হচ্ছে বলুন? আমি ডাক্তার।’
আবার মুখ ঘুরে গেল। চোখ বন্ধ হয়ে গেল।
সদানন্দর স্ত্রী জিজ্ঞাসা করল, ‘ডাক্তারবাবু, বাঁচবে তো?’
‘নিশ্চয়ই। ওষুধ পেটে পড়ুক, দুদিন পরে জ্বর কমে গেলে পার্থক্য বুঝতে পারবেন।’
গেট অবধি এগিয়ে দিয়ে সদানন্দর স্ত্রী বলল, ‘ওঁকে কি বলব আপনার ফি কাল সকালে পাঠিয়ে দিতে?’
‘সেটা ওঁর ওপর ছেড়ে দিন। আপনাকে কিছু বলতে হবে না।’
আধা অন্ধকারে বাড়ির দিকে হাঁটতে লাগলেন বনবিহারী। বেশ কয়েক বছর হয়ে গেল এখানে। তাই মানুষের সঙ্গে জানাজানি হয়ে যাওয়াই স্বাভাবিক। একজন ডাক্তারের পক্ষে যা সুবিধেজনক, আবার অসুবিধেও। আড়ালে থাকা যায় না।
‘ডাক্তারবাবু।’ মেয়েলি গলা ভেসে এল একটি বাড়ির বারান্দা থেকে। বনবিহারী চিনতে পারলেন, ওটা নন্দলালবাবুর বাড়ি। তাঁর মেয়ে প্রায় দৌড়ে এল কাছে। এসে ঝুঁকে তাঁকে প্রণাম করল। বনবিহারী বললেন, ‘একী! এসব কেন?’
‘আপনার জন্যে আমাকে আবার একমাস কাজ করতে বলা হয়েছে।’ হাসল সে।
‘বাঃ। তুমি নিশ্চয়ই শুনেছ নতুন মাস্টার বেশ অসুস্থ!’
‘হ্যাঁ। আচ্ছা, আমি ওঁকে দেখতে যেতে পারি?’
‘অবশ্যই। যাওয়া তো উচিত। উনি বাইরের মানুষ। বিপদে পড়েছেন।’
বনবিহারী আবার হাঁটতে লাগলেন। মেয়েটির কথা তাঁর খুব ভালো লাগল। বাবা-কাকার থেকে হাজার মাইল এগিয়ে। হঠাৎ মনে হল সুজয়ের অসুস্থতার কথা সন্তানকে জানাবেন কিনা! জানলেই ছুটে যাবে ছেলেটা।

রাতের অন্ধকারে আকাশটা কালো হয়ে গেল। তিরতিরিয়ে মেঘগুলো চারপাশ থেকে চুপিসাড়ে চলে এসে যেই পরস্পরকে জড়িয়ে ধরল অমনি বাতাসে হিম মিশল। মাটির বুক থেকে উঠে আসা শ্বাস সেই মেঘের দঙ্গলকে ছুঁতে চাইল। টিমলিং পাহাড়ের চুড়োর টানে সেই মেঘেরা জমাট হল এই ছোট্ট জনপদের ওপর। তারপর রাগি বাইসনের চেহারা নিয়ে পরস্পরকে এত আঘাত করতে লাগল যে আকাশে আগুন ঝলসাল। শব্দ বাজল ভয়ংকর। এবং তারপরেই বৃষ্টি নামল। যেন আকাশ ফুটো করে জলের ধারা ক্রমাগত নেমে আসছিল আজকের মাঝরাতে।
মেঘের আওয়াজে ঘুম ভেঙেছিল বনবিহারীর। ভাবলেন ভুল শুনেছেন। বাড়ি ফেরার সময়েও তো মনে হয়নি আকাশে মেঘ রয়েছে। অবশ্য তিনি মুখ তুলে আকাশ দেখেননি, অকারণে আকাশ দেখার কথাও নয়। তারপরেই বৃষ্টির আওয়াজ কানে আসতেই খাট থেকে নেমে জানলা বন্ধ করতে গেলেন। এখনও ঘরে ছাঁট আসছে না, কিন্তু আসবেই। ভাসিয়ে দেবে ক’দিন ধরে।
দরজায় আওয়াজ হল। কালীচরণ ডাকছে। বনবিহারী দরজা খুললেন, দেখলেন লণ্ঠন হাতে কালীচরণ দাঁড়িয়ে, ‘জানলাটা বন্ধ করে দিতে হবে।’
‘দেব। কিন্তু হাতে লণ্ঠন কেন?’
‘লাইন চলে গিয়েছে।’
‘অ। সন্তানের ঘরে গিয়ে দ্যাখো—।’
‘আমি জানলা বন্ধ করে দিয়েছি।’
‘ঠিক আছে। ঘুমাতে যাও।’
‘লণ্ঠনটা এখানে রেখে যাচ্ছি। দরজা বন্ধ না করলেই ভালো।’
ঠিক সেই সময় কোথাও বাজ পড়ল। শব্দটা এত জোরে এবং আকস্মিকভাবে হল যে চমকে উঠেছিলেন বনবিহারী! কালীচরণ আলো কমিয়ে লণ্ঠন নামিয়ে রাখতেই সন্তানের গলা শোনা গেল, ‘দাদু!’
‘বলো!’
‘আমি তোমার ঘরে শুতে পারি?’
‘এসো।’
সন্তান দ্রুত বনবিহারীর ঘরে ঢুকে গেল। কালীচরণ চলে গেলে বনবিহারী ঘরে ঢুকে দেখলেন সন্তান খাটের ওপাশে দেওয়াল ঘেঁষে শুয়েছে। অর্থাৎ যথেষ্ট জায়গা রেখেছে তাঁর শোওয়ার জন্যে।
বনবিহারী শুয়ে পড়লেন। পড়তেই মনে পড়ল জানলাটা বন্ধ করা হয়নি। সেদিকে তাকাতেই বিদ্যুতের ঝলসানি দেখতে পেলেন। এর একটা অন্যরকম সৌন্দর্য আছে। বুনো সৌন্দর্য। জল যখন ঘরে আসছে না তখন না হয় একটু অপেক্ষা করা যাক। একটু শীত-শীত ভাব ঘরে ছড়িয়েছে। তিনি জিজ্ঞাসা করলেন, ‘গায়ে চাদর দেবে?’
‘না।’ উলটোদিকে মুখ করে বলল সন্তান। তারপর বলল, ‘প্রকৃতির শক্তির কাছে মানুষ কিছু নয়, না?’
‘ঠিক। মানুষ প্রকৃতির সঙ্গে লড়াই করেও পুরোটা জিততে পারেনি। নদীতে বাঁধ দিয়ে বন্যা বন্ধ করেছে তবু নদী মাঝে-মাঝেই সেই বাঁধ ভাঙে। যখন খরা হয়, ফসল জ্বলে যায় অথবা হয় না তখন মানুষ চেষ্টা করলেও বৃষ্টি নামবে না। ভূমিকম্প হওয়ার আগে বিজ্ঞানীরা বুঝতে পারেন না ওটা হবে। আগ্নেয়গিরির মুখ থেকে যখন লাভার স্রোত নেমে আসে তখন মানুষকে পালিয়ে যেতে হয়, সেটা আটকাতে পারে না।’ কথাগুলো বলতে বলতে হঠাৎ বনবিহারীর মনে হল সুজয়ের কথা। এই নতুন জায়গায় ভয়ংকর বৃষ্টিতে অসুস্থ ছেলেটা একা পড়ে আছে। সদানন্দ বা তার স্ত্রী নিশ্চয়ই ওর পাশে এখন নেই। ছেলেটার জ্বর না কমলে কাল সেক্রেটারিকে অনুরোধ করবেন নীচের হাসপাতালে পাঠিয়ে দিতে। এখানে প্রথম বৃষ্টি নামলে সহজে বন্ধ হতে চায় না। একা পড়ে থাকলে নির্ঘাত মারা যাবে ছেলেটা।
এবার কথাটা না বলে পারলেন না বনবিহারী, ‘ঘুমিয়ে পড়েছ?’
‘না।’
‘কিছু ভাবছ?’
‘না।’
‘ওই যে নতুন মাস্টার; যাঁকে তুমি এ-বাড়িতে নিয়ে এসে সাহায্য করেছিলে, তিনি বেশ অসুস্থ। আমি তাঁকে ওষুধ দিয়ে এসেছি।’
‘কী হয়েছে ওঁর?’
‘সম্ভবত টাইফয়েড।’ বনবিহারী হালকা হলেন, ‘বেশ জ্বর এসেছে।’
উঠে বসল সন্তান, ‘কোথায় আছেন উনি?’
‘সদানন্দবাবুর বাড়িতে ঘরভাড়া করে আছেন।’
‘সঙ্গে কেউ আছে তো?’
‘একা লোক, সঙ্গে কে থাকবে! কাল অবস্থা বুঝে নীচের হাসপাতালে পাঠিয়ে দেব।’
সন্তান কয়েক সেকেন্ড কিছু ভাবল। তারপর আবার শুয়ে পড়ল। বনবিহারী শ্বাস ফেললেন। খবরটা শোনামাত্র ছেলেটা যেভাবে উঠে বসল, প্রশ্ন করল তা তাঁর ভালো লাগল না। কেন লাগল না তা তিনি নিজেই জানেন না।
সকাল হল কিন্তু সূর্য উঠল না। জল ঝরছে ঝমঝমিয়ে। টিমলিঙের পাহাড় কুয়াশায় ঢাকা বলে মনে হচ্ছে। এখানে জল জমার কোনও সুযোগ নেই বলে পথ পরিষ্কার। এই জল ঢালু জমি বেয়ে হু-হু করে নেমে যাচ্ছে নীচের দিকে। নীচের নদীগুলো খানিক বাদেই ফুলে ফেঁপে উঠবে।
সকাল দশটা নাগাদ বর্ষাতি এবং ছাতা নিয়ে বাইরে বেরুবার আগে বনবিহারী কালীচরণের সামনে সন্তানকে ডেকে বললেন, ‘যতক্ষণ বৃষ্টি পড়বে ততক্ষণ বাড়ির বাইরে পা দেবে না।’
‘কেন?’ মুখ তুলল সন্তান।
‘এই জলে ভিজলেই তোমার অসুখ করবে। স্কুল খুলতে বেশি দেরি নেই।’ বনবিহারী বললেন, ‘উপায় নেই বলে আমাকে যেতে হচ্ছে। নইলে পাগলেও বের হবে না।’
‘কেউ কেউ হবে।’
‘মানে? কাদের কথা বলছ?’
‘যাদের খাবার নেই, খুব খিদেতে আছে, তারা।’
চমকে উঠলেন বনবিহারী। গলার স্বরে অস্বস্তি হল তাঁর। কিন্তু আর কথা না বাড়িয়ে তিনি বাইরে পা বাড়ালেন। বৃষ্টির যা জোর তা ছাতি আটকাতে হিমসিম খাচ্ছে। সঙ্গে হাওয়ার তেজ মেশায় ছাতি ধরে রাখাও মুশকিল হচ্ছে। শেষ পর্যন্ত ছাতি বন্ধ করে বর্ষাতির ওপর নির্ভর করলেন বনবিহারী। এখন রাস্তায় একটা কুকুরও নেই। মেঘ-বৃষ্টিতে পৃথিবী জুড়ে ঘন ছায়া। যাদের খাবার নেই, খুব খিদেতে আছে তাদের কথা সন্তানের মনে কেন এল! নাঃ, এটা ঠিক নয়। তবে কি ওর ক্ষেত্রে রক্ত কথা বলছে? যে ছেলেগুলো পুলিশের গুলিতে মারা গিয়েছিল তারা তো সমাজ এবং রাষ্ট্র#য় ব্যবস্থা পালটাতে উন্মাদ হয়েছিল! বনবিহারীর মনে খচখচ করছিল কথাগুলো।
গঞ্জের কাছাকাছি যেতেই পেছনে গাড়ির ইঞ্জিনের শব্দ পেলেন তিনি। রাস্তার একপাশে দাঁড়িয়ে দেখলেন নীচ থেকে রোজকার মতো বাস ওপরে উঠে আসছে। ওটা যখন পাশ দিয়ে গেল তখন বুঝলেন বাসে যাত্রীর সংখ্যা খুবই কম।
চেম্বারে না গিয়ে সোজা সদানন্দের বাড়িতে চলে এলেন বনবিহারী। বাড়ির সব জানলা-দরজা বন্ধ। কয়েকবার কড়া নাড়লেন কিন্তু ভেতর থেকে কোনও আওয়াজ এল না। বাঁ-দিকের টিনের দরজা খুলে বাগানে ঢুকলেন তিনি। তারপর উঠোন পেরিয়ে যে ঘরে সুজয় ছিল সেই ঘরের দিকে এগিয়ে দেখলেন দরজা খোলা।
দরজায় দাঁড়াতেই দেখতে পেলেন সদানন্দের স্ত্রী হাতপাখা নাড়ছে। তাঁকে দেখতে পেয়ে দ্রুত সরে গেল ওপাশে, বলল, ‘খুব জ্বর তাই ভাবলাম বাতাস করি।’
বনবিহারী বিছানার পাশে বসে কপালে গলায় হাত রেখে বুঝলেন জ্বর বেশ ভালোই। জিজ্ঞাসা করলেন, ‘রাত্রে কোনও অসুবিধে হয়েছিল?’
‘জানি না।’
শুনে বনবিহারী তাকাতেই সদানন্দর স্ত্রী বলল, ‘উনি বাইরে থেকে দরজা ভেজিয়ে দিয়ে গিয়েছিলেন। রাত্রে এদিকে আসেননি। বৃষ্টি পড়ছিল তো!’
‘ওষুধ খাওয়ানো হয়েছে?’
‘হ্যাঁ। সকালে খাইয়ে দিয়েছি।’
‘খালি পেটে? কিছু খেয়েছিল?’
‘বিস্কুট। খেতে চাইছিল না।’
‘ঠিক আছে, আমি দুপুরে ফেরার পথে এসে দেখে যাব।’
বনবিহারী বাইরে বেরুবার জন্যে পা বাড়িয়েছিলেন, সদানন্দের স্ত্রী পেছন থেকে ডাকল, ‘ডাক্তারবাবু!’
বনবিহারী দাঁড়ালেন। সদানন্দের স্ত্রী বলল, ‘আপনি যে এসেছিলেন, এসে এ-ঘরে আমাকে দেখেছেন তা যদি ওকে না বলেন—।’ বেশ কাতর শোনাল গলা।
বনবিহারী একটু ভাবলেন। তারপর মাথা নেড়ে বেরিয়ে এলেন। হাঁটতে হাঁটতে বৃষ্টির জলের কথা খেয়াল থাকল না তাঁর। কেবলই মনে হতে লাগল মানুষের মতো বিচিত্র প্রাণী সৃষ্টি করে ঈশ্বর কী আনন্দ পেয়েছিলেন? সদানন্দকে দেখে মনেই হয় না যে ওর মনে এত অন্ধকার আছে।
বাস থেকে নেমেছিল জনাতিনেক লোক। দুজন স্থানীয় মানুষ, তৃতীয়জন নবাগত। মধ্যতিরিশের সেই লোকটির পরনে জিনস আর টি-শার্ট, কাঁধে ভারী ঝোলা। বৃষ্টির ছাঁট থেকে বাঁচতে দৌড়ে একটি মিষ্টির দোকানে ঢুকে পড়ল সে। তাতেই ভিজে গেছে চুল, টি-শার্টের কিছুটা। আঙুল দিয়ে চুল ঠিক করতে করতে সে দোকানদারকে জিজ্ঞাসা করল, ‘এখানকার স্কুলটা কতদূরে?’
দোকানদার বলল, ‘মিনিট দশ-পনেরো হাঁটতে হবে।’
নবাগত বাইরে তাকাল, ‘বৃষ্টি না থামলে তো যাওয়া যাবে না।’
‘আজ বৃষ্টি থামবে না।’ গম্ভীর মুখে বলল দোকানদার।
‘মানে?’
‘সবে গতরাত্রে বৃষ্টি নেমেছে। প্রথম বৃষ্টি একবার নামলে তিন-চারদিনে থামে না। পড়তেই থাকে। ব্যবসা লাটে ওঠে।’
‘সর্বনাশ!’
‘এই বৃষ্টিতে স্কুল বসবে না। ছুটি দিয়ে দিয়েছে। কার কাছে যাবেন?’
‘ওখানে আমার পরিচিত একজন সবে কাজে জয়েন করেছেন। মাস্টারির।’
‘তাই নাকি? হয়তো হবে। শুনিনি আমি। এখানে কিছু হলে সবাই জানতে পায়। তা কার বাড়িতে উঠেছেন জানেন?’
‘না।’
দোকানদার আর একজনকে জিজ্ঞাসা করল, ‘হ্যাঁরে, কোনও নতুন মাস্টার স্কুলে এসেছে কিনা জানিস?’
‘না তো!’
একজন বসে সিঙাড়া খাচ্ছিল, বলল, ‘হ্যাঁ, হ্যাঁ, সদানন্দের হোটেলে ওকে দেখেছি। এখনও ক্লাস শুরু করেনি।’
দোকানদার বলল, ‘আপনি সদানন্দর হোটেলে চলে যান।’
‘কোথায় সেটা?’
‘এই তো, তিনমিনিট দূরে।’
‘একটু চা পাওয়া যাবে?’
‘চা বিক্রি হয় না এখানে। বসুন, আনিয়ে দিচ্ছি।’
ঘণ্টাখানেক পরে বৃষ্টির জোর সামান্য কমলে দোকানদার দয়া করে একজনকে বললে, ছাতার তলায় নবাগতকে সদানন্দর হোটেলে পৌঁছে দিতে। কিন্তু সেখানে গিয়ে দেখা গেল দোকানে মাত্র দুজন কর্মচারী আছে। সদানন্দ নাকি বাড়িতে চলে গেছে। জানা গেল ওর বাড়িতে একজন খুব অসুস্থ। সেই লোকটা হয়তো নতুন মাস্টারও হতে পারে।
নবাগত আর দেরি করল না। ছাতাধারীকে অনেক অনুরোধ করে আধাভেজা হয়ে চলে এল সদানন্দর বাড়িতে।
দরজা খুলল সদানন্দ। নতুন লোক দেখে জিজ্ঞাসা করল, ‘কী চাই?’
‘আপনার এখানে সুজয় আছে?’
‘হ্যাঁ। কেন?’
‘আমাকে সুজয় দাদা বলে। আমার নাম পরিমল।’
‘পরিমল কী?’
‘মুখার্জি।’
‘অ। ওপাশের টিনের গেট খুলে বাগান পেরিয়ে ঘর দেখতে পাবেন।’
‘অনেক ধন্যবাদ।’
‘আপনি কোথায় থাকেন?’
‘কলকাতায়।’
‘অ। আপনার ভাই খুব অসুস্থ। আমার মনে হয় ওকে এখনই হাসপাতালে ভর্তি করা উচিত। আপনি যখন এসেই পড়েছেন তখন ওকে নিয়ে যান।’
‘কিন্তু যা বৃষ্টি পড়ছে, নিয়ে যাব কী করে?’
‘বৃষ্টি?’ আরে মশাই, ভাই বেঘোরে মারা পড়ুক নিশ্চয়ই চান না?’
‘না।’
‘গাড়ি ভাড়া পাওয়া যায়, তাতেই নিয়ে যান।’
ছাতাধারীর সঙ্গে বাগান পেরিয়ে সুজয়ের দরজায় পৌঁছে ছেড়ে দিল পরিমল। ভেজানো দরজা খুলে সুজয়কে দেখে চমকে উঠল সে। পাশে বসে কপালে হাত রেখে বুঝল জ্বর ভালোই। সে ডাকল, ‘সুজয়, এই সুজয়?’
চোখের পাতা নড়ল। শেষ পর্যন্ত অনেক ডাকাডাকির পর চোখ খুললে সুজয়। লাল চোখ। খানিকক্ষণ তাকিয়ে থেকে নিস্তেজ গলায় বলল, ‘পরিমলদা—!’
‘কোনও ভয় নেই। আমি এসে গেছি। ওষুধ খেয়েছিস?’
মাথা নাড়ল সুজয়। তারপর আবার ঘুমিয়ে পড়ল। পরিমল ওষুধগুলো দেখল। তিনটি ক্যাপসুল, দুটো করে প্রত্যেকটা। চিকিৎসাশাস্ত্র সম্পর্কে কোনও স্বচ্ছ জ্ঞান নেই পরিমলের। সে কী করবে বুঝতে পারছিল না। এই ঘরে সুজয় এল কী করে? ও কি ঘরটা ভাড়া নিয়েছে?
ছাতা মাথায় সদানন্দ এল, ‘এখন কীরকম? চোখ তো খুলছে না।’
‘না। আমার ডাকে খুলেছিল।’
‘অ। দেখুন, আমি ওর ভালো করতে চেয়েছিলাম। সেই দূরের কলোনিতে ঘর ভাড়া করতে চেয়েছিল, আমি আমার এখানে নিয়ে এলাম যাতে আরামে থাকতে পারে। তখন কি জানতাম এসেই অসুখ বাধাবে!’ সদানন্দ বলল।
‘আপনাকে অনেক ধন্যবাদ। ডাক্তার এসেছিলেন বুঝতে পারছি।’
‘হ্যাঁ। আমিই ডেকে এনেছিলাম। ওষুধপত্র আমিই কিনে দিয়েছি। প্রচুর খরচ হয়ে গেছে মশাই। অসুস্থ লোকের কাছে তো দাম চাইতে পারি না।’
‘ডাক্তারবাবুর সঙ্গে কথা বলতে পারি?’
‘না পারার কিছু নেই। তবে এই বৃষ্টিতে তিনি বাড়ি থেকে বের হবেন বলে মনে হয় না। ও হ্যাঁ, ওর জন্যে সাবু তৈরি করেছে আমার স্ত্রী, ওকে
যদি খাইয়ে দিতে পারেন তাহলে এনে দিতে পারি। তারপর ডাক্তারের কাছে যাবেন।’
মাথা নাড়ল পরিমল, ‘বেশ তো!’
বনবিহারী বুঝলেন আজ চেম্বার খুলে কোনও লাভ নেই। কোনও অসুস্থ মানুষ অথবা তার বাড়ির লোক বৃষ্টিতে ভিজে তাঁর চেম্বারে আসতে চাইবে না। অতএব তিনি আর চেম্বার না খুলে সেক্রেটারির বাড়ির দিকে গেলেন। এখন হাওয়া বন্ধ আছে তাই ছাতা খুলতে পেরেছেন। বর্ষাতি থাকা সত্ত্বেও পাঞ্জাবির অনেকটা ভিজে গেছে, টের পাচ্ছেন।
সেক্রেটারি সব শুনে বললেন, ‘খুব কঠিন ব্যাপার। চাকরি করতে এসে ছেলেটা বেঘোরে মারা যাবে, এটা হতে দেওয়া যায় না। আপনি বলছেন সদানন্দর ওখানে ওর কোনও সেবাযত্ন হচ্ছে না?’
‘সেটা অস্বাভাবিক নয়। উনি ঘর ভাড়া দিয়েছিলেন। নার্সিংহোম খোলেননি। নিজের হোটেল ব্যবসায় ব্যস্ত থাকেন। স্ত্রী একজন অপরিচিত যুবকের সেবা করতে সংকোচ বোধ করতেই পারেন। আমার মনে হয় নীচের শহরের হাসপাতালে ওকে ভর্তি করে বাড়িতে খবর দেওয়া উচিত কাজ হবে।’ বনবিহারী বললেন।
‘এখন তো গাড়ি ভাড়া পাওয়া যাবে না। আমার ড্রাইভারকে বলি, ও পৌঁছে দিয়ে আসুক।’
‘ড্রাইভারের ওপর ছেড়ে দেওয়া কি ঠিক হবে? আমাদের একজনের যাওয়া উচিত।’
‘ও। বেশ তো, আপনিও আমার সঙ্গে চলুন। রতন ড্রাইভারকে বলো গাড়ি বের করতে।’ চেঁচিয়ে হুকুম দিয়ে সেক্রেটারি উঠলেন, ‘আপনি একটু বসুন। আমি তৈরি হয়ে আসি।’
কিন্তু তিনি ঘর থেকে বেরুবার আগেই ড্রাইভার রতন এসে দাঁড়াল দরজায়, ‘কোথায় যাবেন বাবু?’
‘শহরে।’
‘বোধহয় যেতে পারবেন না। একটু আগে শুনলাম ঝড়ে গাছ পড়ে ব্রিজ বন্ধ হয়ে গিয়েছে। নদীর জলও খুব বেড়েছে।’ রতন জানাল।
‘সর্বনাশ! তাহলে কী হবে ডাক্তারবাবু?’ সেক্রেটারি বললেন।
‘একটা বাস দেখলাম নীচ থেকে উঠে এল। ইম্পর্টেন্ট রাস্তা কি সরকার বেশিক্ষণ আটকে থাকতে দেবে? গিয়েই দেখা যাক।’
সেক্রেটারির গাড়িতে চেপে ওঁরা সদানন্দের বাড়িতে এলেন। দরজা খুলে সদানন্দ খুব আপ্যায়ন করে বলল, ‘একটু চা নিশ্চয়ই খাবেন?’
‘আমরা এসেছি সুজয়বাবুকে হাসপাতালে নিয়ে যেতে। কোথায় তিনি?’ সেক্রেটারি জিজ্ঞাসা করলেন। সদানন্দ তাঁদের নিয়ে গেল সুজয়ের ঘরে। ঘরে ঢুকে বলল, ‘ইনি নতুন মাস্টারের দাদা। একটু আগে কলকাতা থেকে এসেছেন।’
সেক্রেটারি জিজ্ঞাসা করলেন, ‘কী করে এলেন? রাস্তা তো বন্ধ।’
পরিমল বলল, ‘বাস তো এল। আপনারা?’
পরিচয় করিয়ে দিল সদানন্দ। বনবিহারী আবার পরীক্ষা করলেন সুজয়কে। বললেন, ‘জ্বর এখন আগের থেকে কমেছে। যদি এখানে প্রপার সেবাযত্ন দেওয়া যেত তাহলে হাসপাতালে নিয়ে যাওয়ার দরকার হত না।’
পরিমল বলল, ‘আমার হাতে কিছুদিন সময় আছে। ওর খাওয়াদাওয়ার ব্যাপারটা ছাড়া বাকিটা আমি করতে পারব।’
বনবহারী বললেন, ‘বাঃ। তাহলে তো কোনও সমস্যাই নেই। সেক্রেটারি সাহেব, আপনি ওষুধগুলো দোকান থেকে আনিয়ে দিন। আমি বিকেল থেকে লোক মারফত খাবার পাঠাব।’
সেক্রেটারি বললেন, ‘বেশ তো। সদানন্দবাবু, আপনি এদের এবেলার খাওয়ার ব্যবস্থা দয়া করে করবেন। খরচ স্কুল দেবে।’
সদানন্দ হাতজোড় করল, ‘অবশ্যই, অবশ্যই।’

গাড়িতে উঠে সেক্রেটারি বললেন, ‘আপনি বললেন বিকেল থেকে লোক মারফত খাবার পাঠাবেন। সেটা কী করে সম্ভব? দুজন মানুষ খাবে। একজন খুব অসুস্থ। তার পথ্যি আলাদা হবে। আর সুস্থ মানুষ তো সেই পথ্যি খেতে পারে না।’
‘অ্যাঁ?’ ডাক্তারবাবুর খেয়াল হল, ‘তাই তো!’
সেক্রেটারি বললেন, ‘তার চেয়ে সদানন্দবাবুকেই বলি মাস্টারমশাইয়ের পথ্য যদি ওঁর স্ত্রী করে দেন আর ওই পরিমলবাবু যদি হোটেলে খেয়ে আসেন তাহলে আর কোনও সমস্যা থাকে না।’
‘হ্যাঁ, ঠিক বলেছেন!’ মাথা নাড়লেন বনবিহারী।
সেক্রেটারি বললেন, ‘রতন, গাড়ি থামাও।’
দ্রুত সদানন্দের বারান্দায় চলে এসেও বৃষ্টিতে সামান্য ভিজলেন ওঁরা। আর তখনই বন্ধ দরজার ওপাশে সদানন্দের গলা শোনা গেল, ‘অত আদিখেদ হচ্ছে কেন?’ বলা নেই কওয়া নেই সাবু বানিয়ে ফেললে! এখন জিজ্ঞাসা করছ ভাতের সঙ্গে কী রান্না করবে? পরপুরুষ দেখলেই শরীর চিড়বিড় করে ওঠে, না?’
সঙ্গে-সঙ্গে নারী কণ্ঠে শোনা গেল, ‘তোমার মুখে পোকা পড়ে না কেন? ছিঃ।’
‘তা তো বলবেই। আমার নাকের ডগায় বসে আমারই পয়সায় যুবক ভাড়াটেকে খাইয়ে রাস্তা তৈরি করছ সেটা আমি বুঝি না?’ সদানন্দ গজগজ করল।
‘তোমার পয়সা মানে? ওঁরা তো বলে গেলেন স্কুল থেকে টাকা দেবেন!’
‘টাকা দেবে? কত টাকা দেবে? হোটেলে যেমন দশ টাকার বাজার করে কুড়ি টাকায় বিক্রি করি, ঘর থেকে তা করতে পারব? এই না হলে মেয়েছেলের বুদ্ধি!’ সদানন্দ বলল, ‘এক রামে রক্ষে নেই তার ওপর সুগ্রীব জুটেছে দোসর হয়ে। শোনো, ভাড়াটের জন্যে ছানা আর আলুসেদ্ধ করে দাও। ওই দাদাটার তো অসুখ হয়নি। সে তার রাস্তা ঠিক খুঁজে নেবে।’
‘বেশ। তুমি তো আজ বাড়ি থেকে নড়ছ না, তুমিই দিয়ে এসো।’
সংলাপগুলো শুনতে শুনতে সেক্রেটারির মুখ লাল হয়ে উঠছিল। তিনি বনবিহারীকে ইশারা করলেন আবার গাড়িতে ফিরে যেতে। গাড়িতে উঠে বললেন, ‘কী লজ্জার কথা! সদানন্দবাবু যে স্ত্রীর সঙ্গে ওই ভাষায় কথা বলেন আমি ভাবতেই পারিনি।’
বনবিহারী বললেন, ‘তরুণী ভার্যা, ফলে সন্দেহবাতিকগ্রস্ত হয়ে গেছেন।’
‘রতন, চলো।’
গাড়ি চললে সেক্রেটারি বললেন, ‘আমরা যা চেয়েছিলাম ওরা তো মোটামুটি সেরকম কথাই বলল। যদি অবস্থা আরও খারাপ হয় তাহলে হাসপাতালে নিয়ে যাওয়া ছাড়া কোনও পথ নেই।’
বনবিহারী বললেন, ‘সেক্ষেত্রে আর একটা রাত অপেক্ষা করা যায়।’
আপত্তি সত্ত্বেও সেক্রেটারি বনবিহারীকে তাঁর বাড়িতে পৌঁছে দিলেন।
সুজয়ের পথ্য সদানন্দ পৌঁছে দিয়ে পরিমলকে বলেছিল, ‘দেখুন খেতে পারে কিনা! আরে মশাই হাসপাতালে যেরকম চিকিৎসা হয় তা কী করে বাড়িতে হবে? তবু মাতব্বররা যখন বলে গেলেন, চেষ্টা করে দেখুন। ও হ্যাঁ, চৌমাথায় একটা ভাতের হোটেল আছে। ভাত ডাল ভাজা তরকারি মাছের ঝোল খুব ন্যায্য দামে পাওয়া যাবে। আজ রাত্রি বলে মাংস পাবেন না। হোটেলটা বুঝলেন কিনা, আমারই। বেশি দূর নয় এখান থেকে। ঠিক আছে?’
পরিমল বলল, ‘ঠিক আছে। এখন দয়া করে যদি স্নান-পায়খানার জায়গাটা একটু দেখিয়ে দেন। অনেকদূর থেকে তো এসেছি!’
‘অবশ্যই। তবে কিনা, আমি একজনকে ঘর ভাড়া দিয়েছিলাম, দুজনকে নয়। তবে অসুস্থ মানুষ যখন তখন তার দাদাকে তো চলে যেতে বলতে পারি না। আসুন দেখিয়ে দিচ্ছি। ওই যে ভাড়াটের পায়খানা। আর এই কুয়োয় জল আছে, ব্যাটাছেলেরা এখানে কুয়ো থেকে জল তুলে চান করে। দড়িতে বাঁধা বালতি ওখানেই আছে।’
‘অনেক ধন্যবাদ।’
সদানন্দ চলে গেলে পরিমল ভেজা গামছা দিয়ে সুজয়ের শরীর যতটা পারল মুছিয়ে দিল। তারপর বলল, ‘এই, উঠে বসতে পারবি?’
‘মাথা নাড়ল সুজয়, না।
‘চেষ্টা কর। শুয়ে-শুয়ে খেলে গলায় আটকে যেতে পারে।’
‘আমার খেতে ইচ্ছে করছে না।’
‘জানি। কিন্তু একটু কিছু না খেলে ওষুধ খাবি কী করে? জোর করে খেতে হয় এইসময়। ওঠ।’ সুজয়ের পিঠে হাত রেখে কোনওমতে বসিয়ে দিল পরিমল। তারপর চামচে করে একটু একটু ছানা এবং আলুসেদ্ধ খাওয়াতে লাগল। আলুসেদ্ধ খেয়ে মুখ বিকৃত করল সুজয়। পরিমল জিজ্ঞাসা করল, ‘কী হল?’
‘নুন দেয়নি!’
‘ভালোই তো। প্রেশার বাড়বে না।’
খানিকটা খাওয়ার পর মাথা নাড়ল সুজয়, ‘আর খাব না।’
জোর করল না পরিমল। তারপর প্রেসক্রিপশনটা দেখে ওষুধ খাইয়ে দিয়ে বলল, ‘জীবনে এই প্রথমবার আমি কোনও রোগীকে খাওয়ালাম।’
সুজয় ফ্যাকাশে হাসি হাসল। তারপর শুয়ে চোখ বন্ধ করল।
পরিমল জিজ্ঞাসা করল, ‘বাড়িওয়ালার নাম কীরে?’
‘সদা-নন্দ।’
‘মানানসই নাম। শোন, তুই এখন ঘুমিয়ে পড়। আমি স্নান পায়খানা সেরে চৌমাথায় গিয়ে সদানন্দর হোটেল থেকে খেয়ে আসছি। তোর কাছে ছাতি আছে?’
মাথা নেড়ে নিঃশব্দে না বলল সুজয়।
দুপুরের পর বৃষ্টি একটু ধরল। মেঘগুলো দ্রুত সরে যেতে লাগল টিমলিং পাহাড়ের ওপাশে। সাড়ে তিনটে বাজলেই লেবুর পাতায় যত রোদ নামল পৃথিবীতে। একঝাঁক টিয়াপাখি ডানা ঝাপটে চলে গেল পশ্চিমে। আর তখনই নন্দলালবাবুর মেয়ে এসে দাঁড়াল সদানন্দর বাড়ির দরজায়।
দরজা খোলা। সদানন্দ তখন শুয়েছিল। পেট ভরে খেয়ে ছোট্ট একটা ঘুমের পর ভাবছিল তার একবার দোকানে যাওয়া উচিত। সারাদিনের অনুপস্থিতিতে কর্মচারীরা নিশ্চয়ই সাপের পাঁচ পা দেখছে। হিসেবের বাপ-মা থাকবে না। মুশকিল হল, অসুস্থ ভাড়াটে বিছানায় পড়ে আছে দেখে স্বচ্ছন্দে যাওয়া যায়, কিন্তু কোত্থেকে তার এক দাদা এসে জুটেছে এখন। জোয়ান পুরুষকে বাড়ির একপাশে রেখে কী করে যাওয়া যায়?
এই সময় বাইরের বারান্দায় পায়ের শব্দ পেয়ে সদানন্দ চেঁচিয়ে জিজ্ঞাসা করল, ‘কে?’
নন্দলালবাবুর মেয়ে নরম গলায় জবাব দিল, ‘আমি!’
মেয়েমানুষের গলা শুনে তাড়াতাড়ি বেরিয়ে এল সদানন্দ। নন্দলালবাবুর মেয়েকে দেখে একটু অবাক হল। এই মেয়ে কারও বাড়িতে যায় বলে সে শোনেনি। স্কুলে পড়াতে যায় গম্ভীর মুখে, রাস্তার দিকে নজর রেখে হাঁটে।
সদানন্দ হাসল, ‘এসো, এসো। বাবা কিছু বলতে পাঠিয়েছেন?’
‘না।’ মাথা নাড়ল নন্দলালবাবুর মেয়ে, ‘এমনি এলাম।’
‘ও। এমনি।’ তারপর গলা তুলল, ‘শুনছ? কে এসেছে দ্যাখো!’
পাশের ঘরের বিছানায় একটু শরীর এলিয়েছিল সদানন্দর স্ত্রী, ডাক শুনে একটু বিরক্ত হয়ে বাইরের ঘরে এলে সদানন্দ বলল, ‘আমাদের নন্দলালবাবুর মেয়ে। আমাদের স্কুলে পড়াত। এই ভাড়াটে নতুন মাস্টার আসার পর—! যাকগে, তোমরা গল্প করো, আমি একটু দোকানটা দেখে আসি।’
পাজামার ওপর শার্ট চাপিয়ে প্রফুল্ল মনে বেরিয়ে গেল সদানন্দ। যাওয়ার আগে চেঁচিয়ে বলল, ‘বেশি দেরি হবে না, আমি না ফেরা পর্যন্ত থেকো কিন্তু।’
মুখ বেঁকিয়ে হাসল সদানন্দর বউ, তারপর জিজ্ঞাসা করল, ‘তোমার নাম শিবানী, না?’
‘হ্যাঁ। কিন্তু আমি বেশিক্ষণ থাকতে পারব না!’ শিবানী বলল।
‘তুমি যতক্ষণ পারো থাকো। তুমি এখানে আছ জানলে উনি স্বস্তি পাবেন।’
‘সেকী? কেন?’
‘ভাববেন আমার পাহারায় তুমি আছ। আমি চরিত্রহীন হতে পারব না!’
‘এসব কী বলছেন আপনি?’
ঠোঁটে দাঁত চেপে কান্না সামলাতে লাগল সদানন্দর বউ, ‘আমার কোথাও যাওয়ার জায়গা নেই। মা-বাবা কবে মরে গেছে। মামা বিয়ে দিয়ে কাঁধ থেকে দায় নামিয়েছে।’
‘কিন্তু আপনি চরিত্রহীন হবেন বলে উনি সন্দেহ করেন?’
‘সব সময়। মাঝে মাঝে মনে হয় আত্মহত্যা করি। কিন্তু বিশ্বাস করো, সাহস পাই না। এভাবে কেউ ঘর করতে পারে? বলো? যাক গে, আমার কথা থাক। বসো।’ একটা মোড়া এগিয়ে দিল সদানন্দর বউ, ‘হঠাৎ পথ ভুল করে এসে পড়লে?’
‘না—না।’ শিবানী মাথা নাড়ল।
‘তোমাকে তো কোথাও দেখি না। অবশ্য আমিও তো বাড়ি থেকে বেরুই না।’
‘কাল রাত্রে ডাক্তারবাবুর সঙ্গে দেখা হয়েছিল। ওঁর মুখে শুনলাম যিনি স্কুলের মাস্টার হয়ে এসেছেন তিনি খুব অসুস্থ। আমি তো ক্যাজুয়াল টিচার ছিলাম। উনি জয়েন করলেই আমার চাকরি শেষ হয়ে যাওয়ার কথা। কিন্তু অসুস্থতার জন্যে এখন পড়ানো সম্ভব নয় বলে আরও একমাস কাজটা করতে পারব। তাই আমার মনে হল, ওঁকে একবার দেখে আসা উচিত। বাইরে থেকে এসে অসুস্থ হয়ে পড়লেন!’
চোখ বড় করে শুনছিল সদানন্দর বউ। এবার শব্দ করে শ্বাস ফেলল।
শিবানী জিজ্ঞাসা করল, ‘এখন উনি কেমন আছেন?’
‘কী জানি! ডাক্তারবাবু বলে গেছেন টাইফয়েড। হাসপাতালে নিয়ে যেতে বলেছিলেন। তবে আজ ওঁর এক দাদা এসেছেন কলকাতা থেকে। তিনিই সেবা করছেন।’ সদানন্দের বউ হাসল, ‘এই দ্যাখো, তোমার ইচ্ছে হল, তুমি এ-বাড়িতে চলে এলে ওঁকে দেখতে। আর আমি একই বাড়িতে থেকেও ওঁকে দেখতে যেতে পারি না।’
‘সেকী! কেন?’ শিবানী অবাক।
‘দেখতে গেলে ওঁর চোখে চরিত্রহীন হয়ে যাব যে!’
‘তাহলে থাক। আপনার কাছে তো শুনলাম। আমি যাই!’ উঠে দাঁড়াল শিবানী।
‘না—না। এসেছ যখন তখন দেখেই যাও।’ সদানন্দর বউ ওর হাত ধরল।
‘কিন্তু—!’
‘কোনও কিন্তু নয়। ওই পাশের টিনের দরজা খুলে ভেতরে ঢুকলে বাগান দেখতে পাবে। বাগানের শেষ দিকে কুয়োর পাশে যে ঘরটা আছে সেখানেই ওঁরা আছেন।’ সদানন্দর বউ বারান্দা অবধি এগিয়ে দিল।
শিবানী বাগানে ঢুকল। বৃষ্টিতে ধুয়ে যাওয়া গাছগাছালির ওপর শেষ বিকেলের রোদ নেতিয়ে আছে। দু-পায়ে জড়তা নিয়ে সে ছোট্ট ঘরের বারান্দায় উঠে আসতেই পরিমল দরজায় এল, ‘হ্যাঁ বলুন!’
‘উনি কেমন আছেন?’ শিবানী জিজ্ঞাসা করল।
‘একটু ভালো! আপনি কি এই বাড়িতেই থাকেন?’
‘না—না। যে স্কুলে উনি পড়াবেন সেখানে আমি এখন পড়াই।’
‘ও আচ্ছা, আচ্ছা। বাইরে দাঁড়িয়ে কেন? ভেতরে আসুন। আমি পরিমল, সুজয় আমাকে দাদা বলে। আসুন।’ পরিমল সরে গেল। তক্তাপোশ ছাড়া ঘরে একটা কাঠের চেয়ার ছিল। সেটি এগিয়ে দিল।
শিবানী ঘুরে ঢুকে দেখল মানুষটা চোখ বন্ধ করে শুয়ে আছে। দেখেই বোঝা যায় ওর বয়স বেশি নয়।
পরিমল তক্তাপোশের ওপাশে গিয়ে ডাকল, ‘সুজয়! এই সুজয়!’
শিবানী হাত তুলল, ‘থাক না।’
তখনই চোখ খুলে পরিমলকে দেখল সুজয়।
পরিমল বলল, ‘তুই এখানকার যে স্কুলে জয়েন করেছিস তার একজন টিচার এসেছেন তোকে দেখতে। আপনার নামটা—?’
‘শিবানী।’
সুজয় মাথা ঘুরিয়ে তাকাল। প্রথমে ঝাপসা লাগলেও পরে স্পষ্ট হল। সে হাসার চেষ্টা করল, ‘অনেক ধন্যবাদ।’
শিবানী পরিমলকে বলল, ‘কোনও কিছুর দরকার হলে বলবেন।’
‘তেমন কিছুর তো প্রয়োজন এই মুহূর্তে নেই। তবে টাইফয়েড হলে অনেকদিন বিশ্রাম নিতে হয় বলে শুনেছি। ও যে এভাবে এখানে এসে অসুখে পড়বে তা ভাবতে পারেনি। তাই টাকা-পয়সার সমস্যা হতে পারে।’ পরিমল বলল।
কী বলবে শিবানী বুঝতে পারল না।
পরিমল জিজ্ঞাসা করল, ‘স্কুল থেকে আগাম কিছু পাওয়া যায় না? পরে মাইনের সঙ্গে অ্যাডজাস্ট করে নেবে।’
শিবানী মাথা নাড়ল, ‘আমি বলব।’
‘খুব ভালো হয়।’ পরিমল খুশি হল, ‘আপনি কী পড়ান?’
‘কোনও বিশেষ সাবজেক্ট পড়াই না। যখন যে ক্লাস নিতে বলে, যাই। আমি তো পার্মানেন্ট স্টাফ নই।’
‘ও।’ গম্ভীর হল পরিমল।
এই সময় বনবিহারীর গলা শোনা গেল, ‘সদানন্দ বাড়িতে নেই? কেমন আছে আমার পেশেন্ট? চেম্বারে ঢুকলে তো সময় পাব না তাই এখনই এলাম।’
দরজায় পৌঁছে বনবিহারী দেখলেন শিবানী একপাশে সরে দাঁড়াল। তিনি বললেন, ‘ও, তুমি এসেছ! পেশেন্ট কেমন আছে?’
উত্তরের জন্যে অপেক্ষা না করে এগিয়ে গিয়ে সুজয়ের নাড়ি পরীক্ষা করলেন তিনি। তারপর স্টেথো ব্যবহার করলেন। হেসে বললেন, ‘বেশ ভালো। আর হাসপাতালে যাওয়ার দরকার হবে না। তবে ভাই, পুরোপুরি সুস্থ হতে কয়েক সপ্তাহ লাগবে।’
শুনে মুখ মলিন হল সুজয়ের। বনবিহারী বললেন, ‘দেখি প্রেসক্রিপশনটা—!’
পরিমল কাগজটা এগিয়ে দিলে সেটা দেখে মাথা নাড়লেন বনবিহারী, ‘না। এগুলোই এখন চলুক। পরশু সকালে চেম্বারে এসে আমাকে জানাবেন। তখন দরকার হলে ওষুধ কমিয়ে দেব।’
‘আপনার চেম্বার কোথায়?’ পরিমল জিজ্ঞাসা করল।
শিবানী হেসে বলল, ‘এখানকার সবাই জানে। জিজ্ঞাসা করলেই দেখিয়ে দেবে।’
‘বিকেলে কী খেয়েছে?’ বনবিহারী জিজ্ঞাসা করলেন।
‘এখনও—, কী খেতে দেব?’
‘সেকী! এখনও কিছু খায়নি? না খেলে শরীর সারবে কেন? ফল কিনে আনুন। মুড়ি খাক। আলু সেদ্ধ করে গোলমরিচ দিয়েও দিতে পারেন। চারঘণ্টা অন্তর অন্তর অল্প অল্প খেতে হবে ওকে। এমনিতেই তো খাওয়ার আগ্রহ থাকার কথা নয়। জোর করে কিছু খাওয়াতে হবে।’ বনবিহারী দরজার দিকে পা বাড়াতেই পরিমল পেছন থেকে ডাকল, ‘একটা কথা জিজ্ঞাসা করব ডাক্তারবাবু?’
বনবিহারী তাকালেন। পরিমল জানতে চাইল, ‘হোটেল থেকে সহজে হজম করা যায় এমন খাবার এনে দিতে পারি?’
শিবানী চোখ তুলে তাকাতেই বনবিহারীর সঙ্গে চোখাচোখি হল। বনবিহারী বললেন, ‘সদানন্দর হোটেলে কি সেরকম খাবার পাওয়া যাবে?’
শিবানী বলল, ‘আপনি যদি বাবাকে বলে দেন তাহলে আমি দু-বেলা বাড়ি থেকে টিফিন ক্যারিয়ারে করে এনে দিতে পারি!’
‘বেশ তো। তবে তোমার বাবাকে বলার আগে সেক্রেটারি সাহেবকে এই ব্যাপারটা জানানো দরকার। দেখছি।’ তিনি পা বাড়ানো মাত্র শিবানী সুজয়ের দিকে তাকিয়ে বলল, ‘আসছি।’
পরিমল কথা বলল, ‘আবার আসবেন।’
বাগানে নেমে দ্রুত বনবিহারীর পাশে এসে হাঁটার সময় সদানন্দর গলা কানে এল, ‘একী! মেয়েটা চলে গেল? বলে গেলাম না ফেরা পর্যন্ত অপেক্ষা করতে! কখন গেল সে?’
সদানন্দর বউয়ের গলা শোনা গেল টিনের দরজার কাছে পৌঁছে, ‘আস্তে কথা বলো। ডাক্তারবাবু এসেছেন। ওঁর সঙ্গে ভেতরে গেছে শিবানী।’
‘অ্যাঁ। ডাক্তারবাবু? তাই নাকি? আগে বলবে তো!’ বেশ দ্রুত বাইরে বেরিয়ে এল সদানন্দ। ততক্ষণে বনবিহারী এবং শিবানী বাড়ির বাইরে চলে এসেছে। সদানন্দ বারান্দায় দাঁড়িয়ে জিজ্ঞাসা করল, ‘এখন কেমন দেখলেন ডাক্তারবাবু?’
‘হাসপাতালে যাওয়ার আর দরকার হবে না।’ বনবিহারী দাঁড়ালেন।
‘অ।’ মুখটা যেন কালো হয়ে গেল সদানন্দর, ‘আমাকে তো ব্যবসার কাজে বেশির ভাগ সময় বাইরে থাকতে হয়। অসুস্থ লোক বাড়িতে, কখন কী হয়ে যায় এই চিন্তায় মন দিয়ে কাজ করতে পারি না।’
‘না, না, কিছু হবে না। চিন্তা করবেন না। ও হ্যাঁ, বাড়িতে মুড়ি আছে?’
‘কী জানি! দেখতে হবে। হ্যাঁগো, বাড়িতে মুড়ি নেই, না?’ চেঁচিয়ে জিজ্ঞাসা করল সদানন্দ।
‘আছে।’ ওর স্ত্রীর গলা ভেসে এল।
‘তাহলে খানিকটা বাটিতে করে ওকে দিয়ে আসুন।’
বড় রাস্তায় এসে বনবিহারী বললেন, ‘হয়তো ভুলই করলাম। হাসপাতালে গেলে ঠিকঠাক পথ্য হত। কিন্তু সেখানে তো বাড়ির পরিবেশ পাওয়া যাবে না। তা ছাড়া ওর শরীরের এখনকার অবস্থায় হাসপাতালে যাওয়ার প্রয়োজনও নেই।’
শিবানী হাঁটতে-হাঁটতে বলল, ‘সদানন্দকাকু বাড়ি ভাড়া দিয়ে এখন অস্বস্তিতে পড়েছেন। কাকিমার সঙ্গে আমার আজকে কথা হয়েছে।’
‘হুঁ!’ একটু চুপচাপ থেকে বনবিহারী বললেন, ‘তুমিও চলো আমার সঙ্গে। সেক্রেটারি সাহেবের সঙ্গে আলোচনা করা যাক।’
‘না। না। আমার যাওয়া বোধহয় ঠিক হবে না।’
‘কেন হবে না! তুমি আমার সঙ্গে যাচ্ছ!’
সেক্রেটারির ঘরে নন্দলালবাবু তখন দাবার বোর্ড সাজাচ্ছেন। ফোনে কথা বলছিলেন সেক্রেটারি। ওঁদের দেখে ইশারায় বসতে বলে কথা শেষ করলেন। মেয়েকে ডাক্তারের সঙ্গে দেখে বেশ অবাক হয়ে নন্দলালবাবু জিজ্ঞাসা করলেন, ‘তুই এখানে?’
‘আমি ওকে ধরে নিয়ে এলাম।’ বনবিহারী জবাবটা দিলেন।
সেক্রেটারি হাসলেন, ‘কী ব্যাপার? চেম্বারে না গিয়ে এই অসময়ে আমার স্কুলের টিচারকে সঙ্গে নিয়ে হাজির হয়েছেন! কিছু হয়েছে?’
‘ওর সঙ্গে দেখা হয়ে গেল, বললাম, চলো আমার সঙ্গে।’ বনবিহারী কথাটা এড়িয়ে গেলেন, ‘আমি নতুন মাস্টারকে দেখতে গিয়েছিলাম। এখন ওর আর হাসপাতালে যাওয়ার দরকার নেই। ওর চিকিৎসা শুধু ওষুধ নয়, ঠিকঠাক পথ্যের ওপর নির্ভর করছে। আমার আশঙ্কা ওই বাড়িতে সেটা সম্ভব নয়।’
‘কেন?’ নন্দলালবাবু প্রশ্ন করলেন।
সেক্রেটারি হাত তুললেন তাঁকে থামাতে, ‘আমি আন্দাজ করেছি। সুস্থ না হওয়া পর্যন্ত ওকে অন্যত্র সরানো দরকার। মুশকিল হল, আমার বাড়ির মহিলা এবং মেয়ে তো নীচের শহরে থাকে। কাজের লোকের ওপর নির্ভর করা ঠিক হবে কি?’
বনবিহারী বললেন, ‘ওখানকার চেয়ে অনেক ভালো হবে সেটা। তা ছাড়া ওই ছোট ঘরে একটাই তক্তাপোশ। নতুন মাস্টারের দাদার তো শোওয়ার জায়গা নেই।’
সেক্রেটারি বললেন, ‘আমার গেস্টরুমে সেই সমস্যা নেই।’
নন্দলালবাবু বললেন, ‘পেশেন্ট দু-বেলা কী খাবে বা না খাবে তা শিবানী এসে দেখে যাবে। ওকে তো বাড়ির কোনও কাজ করতে হয় না।’
বনবিহারী হাসলেন, ‘বাঃ, তাহলে তো কোনও চিন্তা নেই।’
এই সময় ফোন বাজল। তাতে কথাবার্তা বলে সেক্রেটারি শিবানীর দিকে তাকিয়ে বললেন, ‘কী খাওয়াবে বলো?’
‘কেন?’ শিবানী অবাক হল।
‘তোমাকে আরও ছয় মাস এক্সট্রেনশন দেওয়া হয়েছে। সুজয়বাবুর জয়েন করার সঙ্গে এর কোনও সম্পর্ক নেই।’ সেক্রেটারি দাবার বোর্ডের সামনে বসলেন।

খবরটা শুনে খুব খুশি হয়ে তড়িঘড়ি সেক্রেটারির বাড়িতে চলে এল সদানন্দ। ভদ্রলোক তখন টেলিফোনে কথা বলছিলেন। কথা শেষ হওয়া মাত্র সদানন্দ মুখ খুলল, ‘তাহলে ওঁদের এখানে নিয়ে আসার ব্যবস্থা করি?’
সেক্রেটারি প্রথমে বুঝতে পারেননি। তাঁকে তাকিয়ে থাকতে দেখে সদানন্দ বলল, ‘শুনলাম আপনি নতুন মাস্টারকে এই বাড়িতে নিয়ে আসার সিদ্ধান্ত নিয়েছেন!’
মনে পড়ল সেক্রেটারির, ‘ও, হ্যাঁ। তাই ভেবেছিলাম। কিন্তু মুশকিলে পড়ে গিয়েছি ভাই। এইমাত্র ফোন এল, আমার স্ত্রী হঠাৎ অসুস্থ হয়ে পড়েছেন। আমাকে এখনই যেতে হবে নীচে। আমি না থাকলে ওকে এখানে নিয়ে আসা ভুল হবে।’
সদানন্দর মুখ শুকিয়ে গেল। মুখে বলল, ‘তা অবশ্য—!’
সেক্রেটারি বললেন, ‘আমি বুঝতে পারছি ওখানে সবারই অসুবিধে হচ্ছে। তখন হাসপাতালে পাঠিয়ে দেওয়াই উচিত ছিল। দেখি, কী করা যায়!’
‘আপনি তো এখনই চলে যাবেন!’
‘ডাক্তারবাবু নিশ্চয়ই এতক্ষণে চেম্বারে এসে গিয়েছেন। ওঁর সঙ্গে কথা বলেই যাব।’
সেক্রেটারি চেম্বারে আসার আগেই সদানন্দ ডাক্তার বনবিহারীকে রাস্তাতেই ধরল, ‘শুনেছেন? সেক্রেটারির স্ত্রী ভয়ংকর অসুস্থ। উনি এখনই নীচে চলে যাচ্ছেন।’
‘আহা! কী হয়েছে?’ বনবিহারী দাঁড়ালেন। সদানন্দ হাত ওলটালো, ‘তা জানি না। তাতে আমার বিপদ বাড়ল।’
‘তার মানে?’
‘শুনেছিলাম নতুন মাস্টারকে সেক্রেটারির বাড়িতে নিয়ে আসা হবে। উনি না থাকলে, সেটা চলে গেল বিশ বাঁও জলে।’ সদানন্দ হতাশা চেপে রাখল না।
‘খুব অসুবিধে হচ্ছে?’
‘হবে না? একজনের থাকার ব্যবস্থা, সেই জায়গায় দুজন থাকছে। তাও মেনে নিয়েছিলাম। কিন্তু দু-বেলা রুগির পথ্য তৈরি করতে করতে আমার বউয়ের হাড়ে যে দুব্বো গজিয়ে যাচ্ছে। তা ছাড়া আর একটা কথা, স্কুলের নতুন মাস্টার অসুস্থ হয়েছেন, ভাড়াটে হিসেবে আছেন, এটা একররকম। তাঁর ওপর আস্থা রাখা যায়। কিন্তু একটা দামড়া লোক নাকের ডগায় বসে আছে চব্বিশ ঘণ্টা, বাড়িতে সোমত্থ মেয়েছেলে, বুঝতেই পারছেন, ব্যবসা ছেড়ে চব্বিশ ঘণ্টা পাহারা দিতে তো পারি না!’
‘আপনি কি আপনার স্ত্রীর কথা বলছেন?’ বনবিহারী অবাক গলায় জিজ্ঞাসা করেন।
‘আজ্ঞে।’ মাথা নাড়ল সদানন্দ, ‘বড় চঞ্চলা ওর মতি।’
বনবিহারী গম্ভীর হলেন। আর কথা বাড়ালেন না।
সেক্রেটারি যখন তাঁর চেম্বারে এলেন তখন রোগীর ভিড় বেড়ে গেছে। তাদের অপেক্ষায় রেখে রাস্তায় নেমে এলেন বনবিহারী। সেক্রেটারি সংক্ষেপে তাঁর সমস্যার কথা বলে বললেন, ‘সদানন্দ যেভাবে আপত্তি করছে তাতে ওর বাড়িতে নতুন মাস্টারকে রেখে দেওয়া উচিত হবে না। এখন যে অবস্থা তা হাসপাতালে ভরতি করার কেস নয়। আমার সমস্যার সমাধান না হওয়া পর্যন্ত আপনি কি দয়া করে ওকে আপনার বাড়িতে রাখতে পারবেন? আপনার বাড়িতে তো কোনও মহিলা নেই, কারও অনুমতির প্রয়োজন নেই।’
হাসলেন বনবিহারী, ‘স্বচ্ছন্দে থাকতে পারে। কালীচরণ দেখাশোনা করবে। তা ছাড়া পরিমলবাবুও আছেন।’
নীচে চলে যাওয়ার আগে সেক্রেটারির গাড়ি সদানন্দর বাড়ি থেকে নতুন মাস্টার এবং পরিমলকে ডাক্তারবাবুর বাড়িতে পৌঁছে দিল। সন্তান তখন নিজের ঘরে পড়ছিল। গাড়ির আওয়াজ শুনে ছুটে বাইরে এসে প্রথমে দেখল পরিমলকে। অচেনা মানুষকে গাড়ি থেকে নামতে দেখে সে অবাক হল। সেক্রেটারির গাড়ির ড্রাইভার সন্তানকে জানাল, ‘স্কুলের নতুন মাস্টারের শরীর খুব খারাপ। তাই ডাক্তারবাবু নিজের বাড়িতে রেখে চিকিৎসা করবেন। উনি ভালো করে হাঁটতে পারছেন না। বাড়ির লোককে বলো বিছানা করে দিতে।’
ততক্ষণে গাড়ির কাছে গিয়ে নতুন মাস্টারকে দেখতে পেয়ে গেছে সন্তান। পেছনের সিটে মাথা হেলিয়ে দিয়ে পড়ে আছেন। যে মানুষটাকে সে বাস থেকে নামতে দেখেছিল, এই বাড়িতে এনেছিল, তার সঙ্গে মিল খুব কম। পরিমল জিজ্ঞাসা করল, ‘তোমার নাম কী?’
‘সন্তান।’
‘আচ্ছা! অদ্ভুত নাম তো। গুড। বাড়িতে আর কে কে আছেন?’
এই সময় কালীচরণ বেরিয়ে এল। সব শুনে নতুন মাস্টারকে দেখে সে চিনতে পারল। একটু দ্বিধা তার ছিল কিন্তু সেক্রেটারির ড্রাইভারের কথা তো অবিশ্বাস করা যায় না। পরিমলের সঙ্গে ধরাধরি করে সে নতুন মাস্টারকে যে ঘরে নিয়ে এল সেটা ইদানীং ব্যবহার করা হয় না। বিছানায় শুইয়ে দিয়ে কালীচরণ জিজ্ঞাসা করল, ‘ডাক্তারবাবু কখন আসবেন?’
পরিমল জবাব দিল, ‘আমি জানি না ভাই। হঠাৎ ওই গাড়ির ড্রাইভার গিয়ে বলল, আমাদের এই বাড়িতে আসতে হবে। যেখানে ছিলাম সেই বাড়ির ভদ্রলোকের নিশ্চয়ই অসুবিধে হচ্ছিল। এখানে আর কে কে আছেন?’
সন্তান বলল, ‘আমরা তিনজন। আর কেউ নেই।’
ডাক্তার বনবিহারী আজ তাড়াতাড়ি চেম্বার থেকে ফিরলেন। নতুন মাস্টারকে পরীক্ষা করে তাকে কীরকম খাবার দেওয়া হবে তা কালীচরণকে বুঝিয়ে দিলেন।
পরিমল জিজ্ঞাসা করল, ‘আপনার কি মনে হয় দিন দশেকের মধ্যে ও সুস্থ হবে?’
‘হওয়া উচিত। তবে তারপরে কিছুদিন বিশ্রাম নিয়ে স্কুলে যাওয়া উচিত।’
পরিমল বলল, ‘আমি একটু সমস্যায় পড়ে গেছি। ওর কাছে দুদিন থেকে চলে যাব ভেবে এসেছিলাম। ওর অসুখ দেখে যেতেও পারছি না, অথচ যাওয়া দরকার। কাজকর্ম আছে।’
‘আপনি কী কাজ করেন?’ ডাক্তার বনবিহারী জিজ্ঞাসা করলেন।
‘একটা এনজিওর সঙ্গে আছি। দুমকা অঞ্চলে।’
‘ও। আপনার প্রয়োজন বেশি বোধ করলে চলে যেতে পারেন। আমার এখানে ওর কোনও অসুবিধে হবে না। আমি আছি, কালীচরণও থাকবে।’
সন্তান বলল, ‘আমিও।’
হাসলেন ডাক্তার বনবিহারী, ‘তুমি তো স্কুল খুললেই চলে যাবে।’
পরদিন সকালে ডাক্তার বনবিহারী বেরিয়ে গেলে প্রাতঃরাশ শেষ করে কথা বলল সুজয়। গলার স্বর খুব দুর্বল। রক্তশূন্য মুখে হাসির চেষ্টা করল সে, ‘আবার তোমাদের বাড়িতে এলাম।’
সন্তান পাশের চেয়ারে বসেছিল। পরিমল কিছু কিনতে বেরিয়েছে। সন্তান বলল, ‘এখন আপনার শরীর কেমন লাগছে?’
‘অনেকটা ভালো। মনে হচ্ছে এবার মরব না।’
‘যাঃ। দাদু বলেছেন আপনি দশদিনের মধ্যে ভালো হয়ে যাবেন।’
‘তোমার দাদুর জন্যেই আমি বেঁচে গেলাম।’ শ্বাস ফেলল সুজয়।
‘আপনি আর কথা বলবেন না।’
‘ঠিক আছে। কিন্তু একটা কথা জিজ্ঞাসা করি। তোমাকে কি বিশ্বাস করতে পারি?’
সন্তান অবাক হয়ে তাকাল। আজ পর্যন্ত এরকম প্রশ্ন কেউ তাকে করেনি। সে মাথা নেড়ে হ্যাঁ বলল নীরবে। তারপর জোর দেওয়ার জন্যে মুখে বলল, ‘পারেন।’
‘পরিমলদা চলে যাবেন। যাওয়ার আগে উনি কয়েকটা বই আমাকে দেবেন। তুমি ওই বইগুলো যত্ন করে রেখে দেবে? আর বইগুলো যেন কেউ না দেখে!’ সুজয় বলল।
‘কী বই? গল্পের বই?’ সন্তান আগ্রহী হল।
ফ্যাকাশে হাসি হাসল সুজয়, ‘না গল্প নয়, জীবনের কথা।’
‘বেশ। রেখে দেব।’ সন্তান মাথা নাড়ল।
‘আর কাউকে দেখিও না।’
‘ঠিক আছে।’
এটুকু কথা বলতেই হাঁপিয়ে উঠেছিল সুজয়। সে চোখ বন্ধ করলে সন্তান বেরিয়ে এল ঘর থেকে।
সুজয়ের কথাটা তার মাথায় ঘুরপাক খাচ্ছিল। গল্পের বই নয়, জীবনের কথা। জীবনের কথা যে বইতে লেখা থাকে তা কীরকম বই? কেন সেই বই কাউকে দেখাতে নিষেধ করলেন উনি? ক্লাস টিচারের কথা মনে পড়ল। তিনি বলেছেন, ‘বই মানুষের সবচেয়ে বড় বন্ধু। তোমাদের ইচ্ছে হলে যে-কোনও বই পড়তে পারো। তবে সব বই পড়ে হয়তো তোমরা ঠিক বুঝতে পারবে না। বোঝার জন্যে বয়সের সঙ্গে সঙ্গে পড়াশুনার অভিজ্ঞতা থাকা দরকার।’
পরিমলের ব্যস্ততা যেন হঠাৎ বেড়ে গেল। বাজার থেকে ফিরে এসে সুজয়ের সঙ্গে কথা বলে সে ঘোষণা করল চলে যাওয়ার কথা। দুপুরে খেতে এসেছিলেন ডাক্তার বনবিহারী। খাওয়ার টেবিলেই তিনি জানতে পারলেন। জিজ্ঞাসা করলেন, ‘খুব জরুরি কোনও কাজ পড়েছে?’
‘হ্যাঁ। আপনাদের পোস্ট অফিস থেকে ফোন করেছিলাম। জানলাম আমার এখনই যাওয়া দরকার।’ পরিমল খাবার চিবোতে চিবোতে বলল।
‘তাহলে তো যাওয়া উচিত। আপনি চিন্তা করবেন না, আপনার ভাইকে আমরা ঠিকঠাক রেখে দেব।’ ডাক্তার বনবিহারী বললেন।
‘আপনার এই বাড়িতে ফোন নেই, না?’
‘না। দরকার পড়ে না। সবাই জানে আমি সকালে আর সন্ধ্যায় কোথায় থাকি।’
‘তবু, মাঝরাতে যদি কারও দরকার হয়–।’
‘ছোট জায়গা তো। সাইকেলেই চলে আসে। কিন্তু যেতে হলে আপনার আজই যাওয়া উচিত। শুনলাম আজ বিকেল থেকে বৃষ্টি নামবে। একবার নামলে কখন থামবে তা আগাম বলা যায় না। আপনি যেখানে থাকেন সেখানকার টেলিফোন নাম্বার দিয়ে গেলে তেমন কোনও খবর হলে আমি জানিয়ে দিতে পারি।’
‘টেলিফোনের জন্যে অ্যাপ্লাই করা হয়েছে। পেলেই জানিয়ে দেব।’
সন্তানের মনে হচ্ছিল পরিমল কথা বলছে বলতে হয় বলে। কোথাও যেন ফাঁক থেকে যাচ্ছে। মন থেকে যে বলছে না তা বোঝাই যাচ্ছে।
দুপুরের খাওয়ার পর ডাক্তার বনবিহারী একটু বালিশে মাথা রাখেন। কালীচরণ তখন রান্নাঘরের পাট চুকোতে ব্যস্ত। কৌতূহলী সন্তান সুজয়ের কাছে যেতেই ওরা কথা বন্ধ করল। তাকে দেখে পরিমল হাসল, ‘এসো। তোমাকে তো সুজয় বইয়ের কথা বলেছে।
‘হ্যাঁ!’ মাথা নাড়ল সন্তান।
‘যত্ন করে এমনভাবে রাখবে যাতে অন্য কেউ দেখতে না পায়। পরে যখন সুজয় ভালো হয়ে যাবে তখন এসে তোমার কাছ থেকে নিয়ে যাবে।’ পরিমল বলল।
‘আমার স্কুল খুলে গেলে কী হবে?’
‘আহা, তার পরও তো ছুটিতে আসবে। থাক না তোমার কাছে। ডাক্তারবাবুও যেন না দেখে।’ পরিমল তার ঝোলা থেকে একটা বড় প্যাকেট বের করে এগিয়ে ধরল, ‘নাও। বেশি নয়, পাঁচটা বই আছে।’
হাতে নিল সন্তান, বলল, ‘বেশ ভারী।’
‘যে সব বইয়ে গভীর বিষয় নিয়ে আলোচনা থাকে সেগুলোর ওজন ভারী হয়। তা কোথায় রাখবে এই প্যাকেটটাকে, কিছু ভেবেছ? পরিমল সন্তানের কাঁধে হাত রাখল।
‘আমার আলমারিতে।’
‘সেখানে কেউ হাত দেয় না?’
‘না।’ মাথা নাড়ল সন্তান।
বিকেলের আগের বাস ধরে চলে গেল পরিমল। যাওয়ার আগে দরজা বন্ধ করে কিছুক্ষণ কথা বলেছিল সুজয়ের সঙ্গে। ডাক্তার বনবিহারী তখনও বিছানায় ছিলেন। পরিমল সন্তানকে বলেছিল, ‘ওঁকে বিরক্ত করার দরকার নেই, আমি পরে যোগাযোগ করব।’
বাড়ির সামনের হাইওয়ে থেকে বাস ধরেছিল পরিমল। সন্তানের কেবলই মনে হচ্ছিল যে লোকটা গাড়ি থেকে নেমে এ বাড়িতে ঢুকেছিল তার আচরণের সঙ্গে এই চলে যাওয়া মানুষটার কোনও মিল নেই।
দুদিন বাদে, সম্ভবত কালীচরণের পথ্য খেয়ে কিছুটা চাঙ্গা হয়ে উঠল সুজয়। সন্তানের পড়াশুনার বাইরের সময়টায় সে গল্প করতে চাইত। সুজয়ের কথা শুনতে বেশ ভালো লাগত সন্তানের। যেমন, সুজয় তাকে বোঝাল, ‘প্রকৃতি মানুষ সৃষ্টি করলেন। বিভিন্ন প্রাচীন গ্রন্থে বলা হয়েছে আগে পুরুষের জন্ম হয়েছিল। তারপর নারী।’
সঙ্গে-সঙ্গে সন্তান বলেছিল, ‘হ্যাঁ। ঈশ্বর প্রথমে আদমকে সৃষ্টি করেন। তারপর আদম একা বলে ইভকে তৈরি করেন।’
মাথা নেড়েছিল সুজয়, ‘তাই লেখা হয়েছে। কিন্তু প্রথম যখন জলে অ্যামিবার জন্ম হল তখন কি কেউ বলেছিল ঈশ্বর অ্যামিবা সৃষ্টি করেছিলেন! মানুষের ঈশ্বরভাবনা হল একটা বিশ্বাস থেকে যা তাকে শক্তি যোগায়। যখন মানুষ অসহায় হয়ে পড়ে, সামনে কোনও আশার আলো থাকে না অথবা সে ভাবে তার শক্তি খুব সীমিত তখন সে ঈশ্বরকে তৈরি করে তাঁর ওপর নির্ভর করলে মনে শক্তি পায়। একজন ঈশ্বর সেই অনন্তকাল থেকে এক নাগাড়ে কাজ করে যাচ্ছেন, কোটি কোটি মানুষের সমস্যা তাঁর কাছে পৌঁছাচ্ছে আর তিনি সমাধান করছেন? এরকম কি হয়? অ্যামিবা থেকে যেমন প্রাকৃতিক নিয়মে জলচর প্রাণী জন্মেছিল, বিবর্তনের নিয়ম মেনে যেমন বনমানুষ থেকে মানুষের জন্ম হয়েছিল তা তো বৈজ্ঞানিক সত্যি। সেই নিয়মে মানুষ জন্মাল। দুই জাতের মানুষ। একটি জাতের নাম পুরুষ জাত, অন্যটির নাম নারীজাত। এর বাইরে কোনও জাতের অস্তিত্ব থাকতে পারে না। যদি কেউ অন্য জাতের কথা বলে তাহলে জানবে তা মানুষই তৈরি করেছে নিজের স্বার্থসিদ্ধি করার জন্যে।’
‘তাহলে হিন্দু-মুসলমান-খ্রিস্টান—?’ থেমে গেল সন্তান।
‘এগুলো মানুষের তৈরি। আবার দ্যাখো হিন্দুদের মধ্যে কিছু লোককে হরিজন বলে অবহেলা করা হয়েছে। তারা কেউ ব্রাহ্মণ, কেউ কায়স্থ, কেউ ক্ষত্রিয়, কেউ নীচু জাতের বলে চিহ্নিত করে সিডিউল কাস্ট বলা হয়েছে। মানুষের চৈতন্য যেদিন পরিষ্কার হবে সেদিন এসব ধুয়ে মুছে যাবে, তখন তারা স্বীকার করবে তাদের দুটো জাত, পুরুষ এবং স্ত্রী।’
কথাগুলো খুব সত্যি বলে মনে হল সন্তানের।
সুজয় হাসল, ‘এ তো মোদ্দা কথা। মানুষ পৃথিবীতে আসার পর থেকে আর একটা সমস্যা তৈরি হল। তুমি যদি ইতিহাস বই পড়ো তাহলে তোমাকে কাদের কথা পড়তে হবে?’
‘রাজা, বাদশাদের।’
‘অর্থাৎ যাদের হাতে ক্ষমতা ছিল তাদের কাহিনি। এই সব কাহিনিগুলো যাঁরা তখন লিখেছিলেন তাঁরা ক্ষমতা যাদের দখলে ছিল তাদের খুশি করতে লিখেছিলেন। না লিখলে মৃত্যু অবধারিত ছিল। ফলে ওই সব কাহিনিতে অনেক বানানো গল্প ছিল যা ক্ষমতাবানকে খুশি করতে লেখা হয়েছিল। ধরো, তুমি বাবরের ইতিহাস পড়ছ। তিনি কী কী করেছেন তা জানছ। কিন্তু তাঁর প্রজাদের কথা কিছুই জানতে পারছ না। সেইসব প্রজারা পেট ভরে খেতে পেত কিনা, তারা কি সুখী ছিল, না দুঃখী সেসব খবর কাহিনিগুলোতে খুঁজে পাবে না। শাজাহান তাজমহল তৈরি করিয়েছিলেন। বহু বছর ধরে তিল তিল করে ওই আশ্চর্য সুন্দর স্মৃতিসৌধ তৈরি হয়েছিল যা দেখতে এখনও মানুষ ছুটে যায়। আমরা ইতিহাস পড়ে শাজাহানের রুচির প্রশংসা করি, তাঁর স্ত্রীকে তিনি যে অত্যন্ত ভালোবাসতেন তা জেনে খুশি হই। কিন্তু ওই তাজমহল তৈরি করতে পরিশ্রমে, অভুক্ত হয়ে কত শ্রমিক প্রাণ হারিয়েছিল তার খবর আমরা সেই কাহিনিতে পাই না। ওই সব শ্রমিকের চোখের জলের দাগ তাজমহল থেকে মুছে দিয়েছেন কাহিনিকাররা। তাই ইতিহাস হল রাজাবাদশার কাহিনি যেখানে সাধারণ মানুষের কোনও অস্তিত্ব নেই। ফলে দুটো শ্রেণি তৈরি হয়ে গেল। একটা শ্রেণি, যাদের সব আছে; আর একটা শ্রেণি যাদের কিছু নেই। সেই থেকে আজ পর্যন্ত এই দুটো শ্রেণিতে মানুষ বেঁচে আছে। এই দুই শ্রেণিতেই মানুষের দুই জাত মিশে গেছে। হ্যাভ এবং হ্যাভ নট। পৃথিবীতে হ্যাভেদের সংখ্যা খুবই নগণ্য। হ্যাভ নটরাই সংখ্যায় বহুগুণ বেশি। কিন্তু সংখ্যায় নগণ্য হয়েও শুধু অর্থের জোরে ক্ষমতা দখল করে রেখে হ্যাভেরা হ্যাভ নটদের ওপর লাঠি ঘুরিয়ে যাচ্ছে।’ সুজয় একটানা কথাগুলো বলে শ্বাস ফেলল।
মন দিয়ে শুনছিল সন্তান। বলল, ‘যাদের নেই তারা যদি সংখ্যায় খুব বেশি হয় তাহলে তারা প্রতিবাদ করছে না কেন? কেন মুখ বুঁজে মেনে নিচ্ছে?’
‘কেন মেনে নিতে বাধ্য হচ্ছে এটা তোমাকে এখন বোঝালে তুমি পরিষ্কার বুঝতে পারবে না। তোমাকে চোখ-মন খোলা রেখে বুঝতে হবে।’ চোখ বন্ধ করল সুজয়। তাকে এখন বেশ ক্লান্ত দেখাচ্ছিল। চুপচাপ সরে এল সন্তান।
বারান্দায় গিয়ে সে আকাশের দিকে তাকাল। সুজয় এতক্ষণ ধরে যেসব কথা বলল তার সবটা সে বুঝতে পারেনি। স্ত্রী এবং পুরুষ জাতের ব্যাপারটা ঠিক আছে, পরের যে শ্রেণির কথা বলল সেটা সে অস্পষ্ট বুঝেছে। তার ওপর ভগবানের ব্যাপারটাও তার কাছে অভিনব। ভগবান, ঈশ্বর, দেবতা অথবা গড কিং বা আল্লা, কত নামে মানুষ তাঁকে ডাকে। কালীচরণ আবার হাতজোড় করে মা কালী মা কালী বলে। তার মুখে ভগবান বা ঈশ্বর শোনা যায় না। ওদিকের সেনগুপ্ত বাড়ির বুড়োদাদু গত বছর যখন মারা গেলেন তখন শ্মশানযাত্রীরা বল হরি, হরি বোল বলতে বলতে নিয়ে গিয়েছিল। কালীচরণ তাকে বুঝিয়েছিল ওরা ভগবান হরিকে ডাকতে ডাকতে নিয়ে যাচ্ছে যাতে তিনি শান্তি দেন। সে মেনে নিয়েছিল, ভগবানের আর এক নাম হরি। কিন্তু হরি বা কালী বলে কেউ ঈশ্বরকে ডাকে না। ওখানে সবাই গড বলে। গড ঈশ্বর এবং তার ছেলের নাম যিশাস। অথচ মা দুর্গা যিনিও নাকি ভগবান, তাঁর দুই ছেলে থাকলেও অন্য কোনও ভগবানের ছেলেমেয়ে আছে কিনা তা সন্তানের জানা নেই। কালীচরণ তাকে বুঝিয়েছে, সব ভগবানই নাকি একজন, মানুষ তাঁকে নানান নামে ডেকে থাকে।
কিন্তু ডাক্তারদাদুর মুখে সে কখনওই ঈশ্বর বা ভগবানের কথা শোনেনি। কালীচরণের ঘরে গেলে দেখা যাবে দেওয়াল জোড়া ক্যালেন্ডারে ছাপা ভগবানের ছবি। কালীচরণ বলে, আমাদের দেশে তেত্রিশ কোটি দেবতা আছে। যে ক’জনের ছবি পেয়েছি, টাঙিয়েছি। অথচ ডাক্তারদাদুর ঘরে একটা দেবতার ছবিও টাঙানো নেই। তাঁকে জিজ্ঞাসা করেছিল সে। তিনি বলেছিলেন, ‘সব জায়গায় যিনি আছেন, তাঁকে দেওয়ালে টাঙাতে যাব কেন?’
কথাটার মানে পরিষ্কার হয়নি সন্তানের কাছে। এই তিনি কি একজন মানুষের চেহারাওয়ালা কেউ যাঁর শক্তি ও ক্ষমতার শেষ নেই? হোন বা না হোন এই পৃথিবীর কোটি কোটি মানুষের প্রেয়ার শোনার জন্যে যত কান থাকা দরকার তাঁর তো থাকা সম্ভব নয়। পৃথিবী অন্য নক্ষত্র থেকে ছিটকে আসা একটি অগ্নিপিণ্ড। যা কোটি কোটি বছর ধরে ধীরে ধীরে শীতল হয়েছে। এখানকার যে আবহাওয়া ছিল তাতে পৃথিবীর বুকে জল জমেছে। আর সেই জল থেকে প্রাণের উৎপত্তি। সেইসময় ঈশ্বর কোথায় ছিলেন? তিনিও কি অন্য নক্ষত্র থেকে ছিটকে এখানে এসেছিলেন? কোনও গ্রহ-নক্ষত্রে তো মানুষের অস্তিত্ব নেই, তাই সেই ঈশ্বরও কখনও মানুষ দেখেননি তাহলে মানুষ তৈরির কথা ভাবলেন কী করে? ওসব কথা যদি মানতে হয় তাহলে ঈশ্বর তখন খুব একা ছিলেন।
তারপরেই তার মনে হল ঈশ্বর বলে যদি কেউ থাকেন তাহলে তিনি অত্যন্ত ক্ষমতাবান, তাঁর সব আছে। তাঁর শ্রেণিতে কেউ পড়ে না। পৃথিবীর বাকি মানুষেরা, যারা তাঁকে বিপদে-আপদে ডাকাডাকি করে তারা অন্য শ্রেণি। সুজয় স্যার যে কথাটা বলল, যা সে ঠিক বুঝতে পারেনি তা এইভাবেও ভাবা চলে। ঈশ্বর হ্যাভের শ্রেণিতে আর পৃথিবীর সব মানুষ হ্যাভ নটদের শ্রেণিতে রাখাই উচিত হবে।
বিকেলবেলায় স্কুলের দিদিমণিকে তাদের বাড়িতে আসতে দেখল সে। একটু আগে ডাক্তার বনবিহারী বেরিয়ে গেছেন চেম্বারের দিকে। সন্তান এগিয়ে গেল, ‘উনি বাড়িতে নেই।’
‘ও। কোথায় গেছেন?’ শিবানীর কপালে ভাঁজ পড়ল।
‘আজ বোধহয় একটু তাড়াতাড়ি চেম্বারে গেছেন।’
হেসে ফেলল শিবানী, ‘ওহো! না। আমি ডাক্তারবাবুর কাছে আসিনি। আমাদের স্কুলের নতুন মাস্টারমশাই তো তোমাদের বাড়িতে আছেন, কেমন আছেন এখন?’
‘এখন আগের থেকে ভালো। অনেক কথা বলেছেন।’ সন্তান হাসল।
শিবানী চারপাশে তাকাল। হঠাৎই, ঝোঁকের মাথায় চলে এসেছে সে। এখানে চাকরি করতে এসে অসুস্থ হয়ে পড়া মানুষটা আত্মীয়-বন্ধুবান্ধনহীন হয়ে রয়েছেন বলে দেখতে এসেছিল। তা ছাড়া উনি জয়েন করায় তার চাকরি চলে গেছে বলে ওঁর হয়তো খারাপ লাগতে পারে। তাই ওঁকে স্বস্তিতে রাখতে সে জানিয়ে দেবে খবরটা। উনি কাজ শুরু করলেও তাকে ছয়মাস এক্সট্রেনশন দেওয়া হয়েছে।
‘আপনি কি সুজয় স্যারের সঙ্গে দেখা করতে চান?’ সন্তান জিজ্ঞাসা করল।
‘ঠিক আছে, চলো।’
জানলাগুলো বন্ধ করে ঘরে ধুনো দিচ্ছিল কালীচরণ। সুজয়ের ঘুম ভেঙে যেতে সে উঠে বসল, ‘এর মধ্যেই জানলা বন্ধ করলে ভাই?’
‘না করলে হু-হু করে মশা ঢুকবে। চড়ুইপাখির সাইজ ব্যাটাদের।’ কালীচরণ কথা শেষ করে দেখল দরজায় সন্তান আর এক মহিলা দাঁড়িয়ে আছে। সে বেশ গম্ভীর গলায় জিজ্ঞাসা করল, ‘তুমি নন্দলালবাবুর মেয়ে না?’
‘আমি শিবানী।’ হাতজোড় করল শিবানী সুজয়ের দিকে তাকিয়ে, ‘কেমন আছেন?’

সুজয় অবাক হল। অচেনা এক যুবতী তাকে কেমন আছেন জিজ্ঞাসা করছে। এই ডাক্তারবাবুর বাড়িতে কোনও মহিলা থাকেন না। সে উঠে বসার চেষ্টা করতেই কালীচরণ ধমকাল, ‘না না, ওটা চলবে না। বাবু আসুক, কী কী করতে হবে তাঁর মুখ থেকে শুনি, তারপর—।’
হতাশ হয়ে সুজয় শুয়ে পড়ল আবার। সন্তান শিবানীকে একটা চেয়ার এগিয়ে দিল, ‘বসুন।’
শিবানী বলল, ‘না, বসব না। উনি কেমন আছেন তাই জানতে এসেছিলাম।’
কালীচরণ বলল, ‘আচ্ছা মেয়ে তো! এই প্রথম বাড়িতে এলে, শুকনো মুখে চলে গেলে এই বাড়ির অকল্যাণ হবে না? ভালো মেয়ের মতো ওখানে বসো। আমি চা নিয়ে আসছি।’ কালীচরণ চলে গেলে সুজয় মুখ ফিরিয়ে বলল, ‘বসুন।’
শিবানী বসল। বলল, ‘আপনি এখানে এসেই অসুস্থ হয়ে পড়েছেন বলে আলাপ হয়নি। আপনি জয়েন করার আগে একজন টিচারের প্রয়োজন ছিল স্কুলের। আমি ডেপুটেশন ভ্যাকান্সিতে কয়েকমাস কাজ করেছিলাম। এখানেই জন্মেছি কিন্তু পড়াশুনা করেছি শহরের স্কুলে। মামার বাড়িতে থেকে।’
‘তাহলে তো আমি এসে আপনাকে কর্মচ্যুত করেছি।’
‘আমি জানতাম কাজটা সাময়িক। যখনই একজন শিক্ষক পাকাপাকি জয়েন করবেন তখনই আমার মেয়াদ শেষ হবে। তাই হতাশ হওয়ার কোনও কারণ ছিল না।’ শিবানী বলল।
সন্তান শুনছিল কথাগুলো, বলল, ‘তাহলে আপনি আর দিদিমণি নন?’
হেসে ফেলল শিবানী, ‘না থাকারই কথা ছিল কিন্তু আরও কিছুকাল আমাকে পড়াতে বলা হয়েছে। তুমি তো নীচের স্কুলে পড়ছ?’
‘হ্যাঁ।’
‘কীরকম রেজাল্ট হচ্ছে?’
‘ভালো।’
‘স্কুল এখন বন্ধ?’
‘হ্যাঁ। সামনের সোমবারে খুলবে।’
শিবানী সুজয়ের দিকে তাকাল, ‘নিশ্চয়ই খুব কাহিল হয়ে আছেন।’
‘আর বলবেন না। এই প্রথম এত বড় অসুখে পড়লাম।’
‘বাড়িতে জানানো হয়েছে?’
‘মাথা খারাপ! বাড়ি বলতে তো শুধু মা। খবর পেলে ছুটে আসবে। আমি তো ভালো হয়ে যাচ্ছি।’ সুজয় হাসবার চেষ্টা করল, ‘ভালো লাগছে এই ভেবে যে আমার আসার কারণে আপনাকে স্কুল থেকে চলে যেতে হয়নি।’
এই সময় কালীচরণ চা নিয়ে এল। এক কাপ চা।
শিবানী জিজ্ঞাসা করল, ‘ওঁকে দেবেন না?’
‘না, একটু পরে কমপ্ল্যান দেব। শরীর সারাতে হবে না?’
সুজয় হাসল, ‘ইনি আমাকে একেবারে শিশু করে রেখেছেন।’
চা খেতে খেতে শিবানী জিজ্ঞাসা করল, ‘কবে জয়েন করতে পারবেন?’
কালীচরণ আগ বাড়িয়ে জবাব দিল, ‘উনি কী করে বলবেন? বাবু যখন অনুমতি দেবেন তখন স্কুলে যাবেন।’
শিবানী মাথা নাড়ল, ‘এটা ঠিক কথা।’
চা খেয়ে উঠে দাঁড়াল শিবানী, ‘আচ্ছা, আমি এখন চলি।’
‘এই তো এলেন।’ সুজয় বলল।
‘একটু পরে অন্ধকার নেমে গেলে সমস্যা হবে।’
‘কীরকম সমস্যা? এখানে তো ভয়ের কিছু নেই!’ সুজয় আধশোওয়া হল।
‘না—না, অন্ধকারে আমার বেশ অস্বস্তি হয়। নমস্কার।’
‘পারলে আবার আসবেন।’
‘দেখি।’
শিবানীর সঙ্গে সন্তানও বেরিয়ে এল ঘর থেকে। পাশাপাশি হাঁটছিল সে। শিবানী বলল, ‘ওমা, তুমি কোথায় যাচ্ছ?’
‘আপনাকে এগিয়ে দিয়ে আসছি।’
‘আরে না! তোমাকে আর যেতে হবে না।’
‘যদি মাঝরাস্তায় অন্ধকার নেমে আসে?’
শব্দ করে হাসল শিবানী, ‘আমি বাড়িতে পৌঁছাবার অনেক পরে অন্ধকার নামবে।’
‘তবু, যাই না আমি!’
‘যেতে ইচ্ছে করছে কেন?’
‘অনেকদিন বাজারের দিকে যাইনি। আমাকে যেতে দেওয়া হয় না।’
‘কিন্তু ফিরবে কী করে?’
‘দাদুর সঙ্গে ফিরে আসব।’
‘উনি যদি রাগ করেন!’ শিবানী বলল, ‘ওঁর চেম্বার তো অনেক দেরিতে বন্ধ হয়।’
এইসময় পেছন থেকে কালীচরণের ডাক ভেসে এল। শিবানী পেছন দিকে তাকিয়ে বলল, ‘ওই দ্যাখো, তোমাকে ডাকছে। এক কাজ করো। তুমি কবে নীচে যাবে?’
‘রবিবার সকালে।’
‘তাহলে শনিবারের সকালে আমি তোমাকে নিয়ে একটু ঘুরে বেড়াব।’
‘ঠিক আছে।’
ওর মাথায় আঙুল ছুঁইয়ে শিবানী এবার জোরে হাঁটতে লাগল। সেদিকে তাকিয়ে ছিল সন্তান। শিবানীকে তার খুব ভালো লাগছিল। সুজয় স্যার বলেছেন পৃথিবীতে দুটোই জাত আছে। পুরুষ এবং স্ত্রী। এখন মনে হল স্ত্রীজাত যদি না থাকত তাহলে একটুও ভালো লাগত না। তাদের বাড়িতে কোনও স্ত্রীজাতির মানুষ নেই। থাকলে কী ভালোই না হত।
কালীচরণ সামনে এসে দাঁড়াল, ‘কোথায় যাচ্ছ?’
‘কোথাও না। এখানে দাঁড়িয়ে আছি।’
‘অ। আমি ভাবলাম দিদিমণির সঙ্গে কোথাও যাচ্ছ। আর বাইরে থেকো না, সন্ধে নামবে একটু পরেই। চলে এসো।’ কালীচরণ ফিরে গেল।
সন্তানের খুব রাগ হল। হোস্টেলে তাকে নিয়ম মেনে থাকতে হয়। কী কী করা যাবে না তা তাদের বলা হয়েছে। ফলে যা যা করা যাবে তা একেবারে নিয়ম মেনে করতে হয়। বাড়িতে এসেও সেই একই ব্যাপার। সে বড় হয়ে গেলে এসব একদম মানবে না।
যেন প্রতিবাদ জানাতেই সন্তান মাঠের মাঝখানে বসে পড়ল। ওদিকের বাড়িতে কারা যেন যাচ্ছে। দূর থেকে তাদের দেখল সন্তান। এক ভদ্রমহিলার সঙ্গে একটা বাচ্চা ছেলে। নিশ্চয়ই বেড়াতে এসেছে। দূর থেকে ওদের দেখতে দেখতে সন্তানের মনে হল তারও তো মা ছিল। কালীচরণ বা বনবিহারী বলেন সেই মা আর নেই। মায়ের কোনও ছবিও বাড়িতে নেই। মা না হয় নেই, বাবা কোথায় গেল? তার জবাবে সে শুনেছে, বাবাও নেই। হঠাৎ বুকে ভার জমল তার। এই সময় কালীচরণের গলা ভেসে এল, ‘সন্ধে হয়ে গেছে। চলে এসো।’ সন্তান উঠে পড়ল।
কালীচরণের কাছে বনবিহারী জানতে পারলেন সকালে চেম্বারে বেরিয়ে গেলেই সন্তান পড়া ছেড়ে সুজয়ের ঘরে গিয়ে গল্প করে। আবার বিকেল থেকে সেই গল্প শুরু হয়। কালীচরণ ধমক দিয়ে ওকে পড়ার ঘরে নিয়ে যায়। এত কথা রুগির সঙ্গে বললে তার দুর্বলতা কাটবে কী করে!
বনবিহারী বললেন, ‘কী কথা বলে ওরা? পড়াশুনার বিষয়?’
কালীচরণ বলল, ‘আমি অতশত বুঝি না। মাঝে-মাঝে নতুন মাস্টার কবিতা বলে। দেহে প্রাণ যতক্ষণ থাকবে ততক্ষণ জঞ্জাল সরাবে। তাই শুনে আমি ঘরের দরজায় গিয়ে প্রশ্ন করেছিলাম, ‘জঞ্জাল সরানোর কাজ তো জমাদার করে, আপনি কেন করবেন?’ শুনে দুজনের কী হাসি! খোকা বলল, ‘এই জঞ্জাল সেই জঞ্জাল নয়।’ নতুন মাস্টার মাথা নাড়ল।’
বনবিহারীর চোয়াল শক্ত হল। নতুন মাস্টার নিশ্চয়ই সুকান্তর ছাড়পত্র কবিতাটি আবৃত্তি করেছিল। কিন্তু সন্তান কী করে বুঝল জঞ্জালের মানে? খুব অস্বস্তি হচ্ছিল তাঁর। অমঙ্গলের গন্ধ পাচ্ছিলেন তিনি।
সকালে চা দিতে এসে কথাগুলো বলেছিল কালীচরণ। চা খেয়ে তিনি সন্তানের ঘরে গেলেন। সে তখন পড়ার টেবিলে। বনবিহারীকে দেখে অবাক হল, ‘কিছু বলবে?’
‘দেখতে এলাম কেমন পড়াশুনা হচ্ছে!’
‘ভালো।’
‘ফাঁকি দিচ্ছ না তো? ফাঁকি দিলে নিজেই বিপদে পড়বে।’
‘আমি জানি।’
‘শুনলাম নতুন মাস্টার নাকি তোমাকে কবিতা শোনান!’
‘হ্যাঁ। এসব আমি জানতামই না।’
‘তোমার বয়সে যা জানার তা নিশ্চয়ই স্কুলে জানছ, বইয়ে পড়ছ।’
‘না, না, পড়ার বাইরের কথা।’
‘যেমন?’
‘যেমন, পূর্ণিমার চাঁদ যেন ঝলসানো রুটি। আমি কতবার চাঁদ দেখেছি। চাঁদকে ঝলসানো রুটি বলে কখনও মনেই হয়নি।’
‘এর মানে তুমি বুঝতে পেরেছ?’
‘নিজে পারিনি, স্যার বুঝিয়ে দিয়েছেন।’
‘কী বুঝিয়েছেন?’
‘যাদের পেটে খিদে থাকে, যাদের খাবার জোটে না তাদের কাছে পূর্ণিমার চাঁদ ঝলসানো রুটির সমান।’
‘এটা জেনে তোমার কি লাভ হয়েছে?’
‘লাভ হয়নি। আমার আর চাঁদ দেখতে ইচ্ছে হচ্ছে না।’
‘কেন?’
‘পৃথিবীতে গরিব মানুষের সংখ্যাই বেশি। তাদের অনেকেই খেতে পায় না। তাদের কাছে চাঁদ দেখার কোনও মানে নেই। অথচ দ্যাখো, সেই ছেলেবেলায় চাঁদ নিয়ে লেখা কত ছড়া পড়েছি। এখন ওগুলোর কথা ভাবলে হাসি পায়।’
‘হাসি পায়? কোন ছড়ার কথা বলছ?’
‘ওই যে, চাঁদ উঠেছে ফুল ফুটেছে কদমতলায় কে? কী বোকা বোকা কথা!’ বলে সন্তান, ‘আমি ওই সুরে একটা ছড়া লিখেছি। শুনবে?’
‘তুমি যখন লিখেছ তখন অবশ্যই শুনব।’
সন্তান একটা খাতা বের করল। তারপর পাতা খুলে পড়ল, ‘চাঁদ ওঠেনি ফুল ফোটেনি, কদমতলায় কেউ যায়নি—!’
‘তারপর?’
‘তারপর ভাবছি। এখনও লিখিনি। কেমন হয়েছে?’
‘ভালোই তো। নাও, তুমি এখন পড়ো।’
বনবিহারী সন্তানের ঘর থেকে বেরিয়ে সুজয়ের ঘরের দরজায় এলেন, মুখ বাড়িয়ে জিজ্ঞাসা করলেন, ‘আজ কেমন আছেন?’
‘আমাকে এখনও আপনি বলছেন!’
‘ওটা আমার স্বভাব, বলেইছি তো।’
‘অনেকটা ভালো আছি। আপনি যদি অনুমতি দেন তাহলে আজ বাড়ির সামনে একটু হাঁটাহাটি করব।’ সুজয় বিছানায় বাবু হয়ে বসল।
‘বেশ তো। যতক্ষণ শরীর দুর্বল না হবে, হাঁটবেন।’
‘আমার মনে হয় সামনের সপ্তাহে স্কুলে জয়েন করতে পারব।’
‘আপনার শরীরের উন্নতি যেরকম দ্রুত হচ্ছে তা পারবেন।’ বনবিহারী চেয়ারে বসলেন, ‘আপনার বাড়িতে কে কে আছেন?’
‘মা ছাড়া কেউ নেই।’
‘তিনি এখন একলা আছেন?’
‘হ্যাঁ। তবে আমার দুজন বন্ধু ওঁর দেখাশোনা করে।’
‘বাঃ, ভালো তো।’
‘বাবা?’
‘তিনি অনেককাল আগে গত হয়েছেন।’
‘শুনলাম আপনি সুকান্তর খুব ভক্ত। ওঁর কবিতা খুব ভালো লাগে?’
‘না, মানে, কবিতা হিসেবে হয়তো প্রথম শ্রেণির নয় কিন্তু ওঁর বক্তব্য খুব জোরালো। শিক্ষিত মানুষের হয়ে কথা বলেছেন তিনি।’
‘সেকথা রবীন্দ্রনাথও বলেছেন, তাই না? ওঁর প্রশ্ন কবিতাটি পড়েছেন?’
‘হ্যাঁ। কিন্তু রবীন্দ্রনাথ বড় নরম ভাষায় বলেছেন।’
‘আমি আপনার সঙ্গে একমত নই। ‘যাহারা তোমার বিষাইছে বায়ু নিভাইছে তব আলো, তুমি কি তাদের ক্ষমা করিয়াছ, তুমি কি বেসেছ ভালো।’ এর মধ্যে নরম কী দেখলেন?’
সুজয় হাসল, ‘আসলে অ্যাপ্রোচটাই তো পৃথক। ভগবান কোথায় থাকেন? তাঁর কাছে আবেদন করে কী লাভ হবে? সরাসরি মানুষের কাছে মানুষের কথা না বললে তা জোরালো হয় না।’
‘আপনি কি কোনও বিশেষ রাজনীতিতে বিশ্বাসী?’
‘না। তবে যাদের নেই তাদের দলে, যাদের আছে তাদের নয়।’
‘এইখানেই মুশকিল হয়ে গেল। যাক গে, আমার মনে হয় আপনি কাল আপনার ভাড়া করা বাসায় ফিরে যেতে পারেন। অবশ্য আজ হাঁটাহাঁটি করে দেখুন শক্তি পান কিনা, তারপর সিদ্ধান্ত নেওয়া যাবে।’
‘কিন্তু ওখানে খাওয়াদাওয়া মানে, সদানন্দবাবু বোধহয় রাজি হবেন না।’
বনবিহারী হাসলেন, ‘আপনি এখানে চাকরি করতে এসেছেন, ঘর ভাড়া করেছেন থাকার জন্যে, নিজের খাওয়ার ব্যবস্থা তো আপনাকেই করে নিতে হবে। একজন পার্টটাইম রান্নার লোক রেখে দিলে তো সমস্যা থাকবে না।’
‘রান্নার লোক পাওয়া যাবে?’
‘নিশ্চয়ই।’
‘কীরকম মাইনে নেয়?’
‘এই দেখুন, একটু আগে আপনি বললেন যাদের কিছু নেই তাদের সঙ্গে আছেন। অথচ একটা গরিব মানুষকে কাজ দিতে গিয়ে তার মাইনে নিয়ে চিন্তা করছেন।’ বনবিহারী মাথা নাড়লেন, ‘আপনার ক্ষমতার মধ্যেই কাজের লোক পেয়ে যাবেন।’
রবিবারের এখনও ক’দিন বাকি। বনবিহারী প্রচণ্ড অস্বস্তিতে পড়লেন। তাঁর কেবলই মনে হচ্ছিল সুজয়কে এই বাড়িতে নিয়ে আসা খুব ভুল হয়ে গেছে। স্কুলের নতুন মাস্টার অসুস্থ, দেখাশোনার কেউ নেই বলে তিনি মানবিক কারণে বাড়িতে জায়গা দিয়েছিলেন। বামপন্থায় বিশ্বাস যে কেউ করতে পারেন। কিন্তু সেই পন্থার মাধ্যমে উগ্রতায় পৌঁছে গেলে সর্বনাশ হয়ে যাবে। চোখের সামনে তিনি নকশাল আন্দোলনের জন্ম ও মৃত্যু দেখেছেন। ভারতবর্ষের কোটি-কোটি সর্বহারা ওই আন্দোলন সম্পর্কে নিস্পৃহ ছিল। নতুন মাস্টার যে ইতিমধ্যেই সন্তানের মনে প্রভাব ফেলেছেন তাতে কোনও সন্দেহ নেই। এইটে তিনি কখনও চাননি।
মানুষ তার বাবা-মায়ের রক্তের ধারা বহন করে। চিকিৎসক হিসেবে তিনি এরকম কিছু অসুখের কথা জানেন। যার বাবা পুলিশের গুলিতে মারা গিয়েছে, যার মা নিজের শিশুকে পরিত্যাগ করে আবার ফিরে গিয়েছে পুরোনো জীবনে, যে জীবন শুধু অনিশ্চয়তায় ভরা, যে জীবন শুধু বিপ্লবের অলীক স্বপ্ন দেখায়, তার শরীরের রক্ত কি একই পথে তাকে নিয়ে যাবে? নইলে এত তাড়াতাড়ি সন্তান মুগ্ধ হয় কী করে? হয়তো ব্যাপারটা সাময়িক, সুজয়ের সান্নিধ্য না পেলে সে ভুলে যাবে। কিন্তু ওইটুকু ছেলে এতদিনের পুরোনো ছড়াকে নস্যাৎ করে লিখেছে, চাঁদ ওঠেনি ফুল ফোটেনি, কদমতলায় কেউ যায়নি? কী করে লিখতে পারল! তিনিও তো তাঁর বাল্যকাল থেকে ওই ছড়াটা শুনে আসছেন, তাঁর মাথায় তো এমন উলটো ভাবনা কখনও আসেনি।
বনবিহারীর মনে হচ্ছিল এই মুহূর্তে সন্তানকে নিয়ে নীচের শহরে চলে গেলে ভালো হত। কিন্তু রবিবারের আগে হোস্টেল খুলবে না। তিনি কালীচরণকে ডেকে কিছু নির্দেশ দিলেন। কালীচরণ প্রথমে বুঝতে পারছিল না। তিনি বিরক্ত হয়ে বললেন, ‘ওর বাপ-মা যে পথে গিয়েছে ও সে পথে যাক তা তুমি চাও?’
দুপাশে মাথা নেড়েছিল কালীচরণ, ‘না-না, কক্ষনো না।’
‘ওকে আটকাবার জন্যে তো চেষ্টা করতে হবে।’
‘বুঝে গিয়েছি। ওই নতুন মাস্টার সব সময় ওর কানে কীসব মন্ত্র ঢালে। ঠিক আছে, আমি সবসময় ওদের সঙ্গে থাকব।’ কালীচরণের গলার স্বর বদলে যায়।
সকালে চেম্বারে গিয়ে বনবিহারী খবর পাঠালেন সেক্রেটারিকে, দুপুরে বাড়ি ফেরার সময় ওঁর সঙ্গে কথা বলতে চান। সেক্রেটারি তখন ব্যস্ত থাকলে সেটা বিকেলেও হতে পারে। তারপর রুগি দেখতে শুরু করা মাত্র একজন লোক দৌড়ে চেম্বারে এল, ‘ডাক্তারবাবু তাড়াতাড়ি চলুন, সদানন্দদার বউ কীসব খেয়ে ফেলেছে।’
‘কী খেয়েছে?’ বনবিহারী জিজ্ঞাসা করলেন।
‘তা জানি না। সদানন্দদা বললেন তাড়াতাড়ি আপনাকে নিয়ে যেতে।’
প্রয়োজনীয় জিনিসভরা ব্যাগটা নিয়ে লোকটির নিয়ে আসা রিকশায় উঠলেন তিনি।
লোকটি রিকশাওয়ালাকে তাড়া লাগাল, ‘যেখান থেকে এসেছিলাম সেখানে তাড়াতাড়ি চল।’ বনবিহারী জিজ্ঞাসা করলেন, ‘আপনি কে?’
‘আমি সদানন্দদার খুড়তুতো ভাই। কাল এসেছি।’
‘কী হয়েছিল?’
‘আমি ঠিক জানি না।’
‘কিছু শোনেননি?’
‘ওই একটু-আধটু ঝগড়া, বকাঝকা। স্বামী-স্ত্রীর মধ্যে যা হয়ে থাকে।’
‘কী অবস্থায় দেখে এসেছেন?’
‘মাটিতে পড়ে আছে।’
আত্মহত্যা করার ঘটনা এখানে তেমন ঘটেনি।
বনবিহারী সদানন্দর বাড়ির সামনে পৌঁছে দেখলেন কোনও ভিড় নেই। অর্থাৎ প্রতিবেশীরা এখনও কিছু জানতে পারেনি। এরকম ঘটনা ঘটেছে জানলে মানুষ কৌতূহলী হয়ে ছুটে আসে। সদানন্দ দাঁড়িয়েছিল ভেতরের দরজায়। তাঁকে দেখে ভেজা কাকের মতো বলল, ‘ওকে বাঁচান ডাক্তারবাবু, আমার একমাত্র ওয়াইফ চলে গেলে আমি কী করে থাকব! উঃ, কেন যে বকতে গেলাম, রাগলে কেন যে মাথার ঠিক থাকে না!’
ততক্ষণে মহিলার পাশে বসে পড়েছেন বনবিহারী। মুখ ফ্যাকাশে, চোখের মণিতে ঘোর। জিজ্ঞাসা করলেন, ‘কী খেয়েছে?’
‘বিষ। আরশোলা মারার বিষ।’ সদানন্দ চাপা গলায় বলল।
‘কখন খেয়েছে?’
‘এই তো একটু আগে।’
‘বাড়িতে তেঁতুল আছে?’
‘আছে।’
‘একটা সমপ্যানে তাই জলে গুলে নিয়ে আসুন।
‘তেঁতুলগোলা জল খেতে চাইছিল না সদানন্দর স্ত্রী। দাঁতে দাঁত লেগে গেছে। ব্যাগ থেকে একটা যন্ত্র বের করে দাঁত ছাড়িয়ে গ্লাসে সেই জল নিয়ে জোর করে খাইয়ে দিতে চাইলেন বনবিহারী। জল উপচে পড়ল চিবুকে, বুকে। কিন্তু হাল ছাড়লেন না বনবিহারী। একটু একটু করে খানিকটা খাওয়াতেই শরীর নড়ে উঠল। শোওয়া অবস্থাতেই বমি করল সদান্দর বউ। বমিটা ভালো করে দেখলেন বনবিহারী। বুঝলেন যা খেয়েছিল তা এখনও হজম হয়নি অথবা প্রায় অটুট রয়েছে। তিনবার বমি করালেন তিনি। তারপর ব্যাগ থেকে রবারের নল বের করে খানিকটা পরিষ্কার জল খাইয়ে গলার ভেতর দিয়ে পেটে ঢুকিয়ে দিলেন। হাঁফাচ্ছিল সদানন্দর বউ। গলার অস্বস্তি হচ্ছিল। পাম্প করে সেই জল বের করে দেখলেন তা প্রায় স্বাভাবিকের পর্যায়ে চলে এসেছে।
দুই গালে আলতো চড় মেরে বনবিহারী জিজ্ঞাসা করলেন, ‘এখন কেমন লাগছে?’
সদানন্দর বউ উত্তর দিল না।
বনবিহারী আবার জিজ্ঞাসা করলেন। এবার মাথা ওপর-নীচ হল।
বনবিহারী বললেন, ‘ইচ্ছে হলে ওকে নীচের হাসপাতালে নিয়ে গিয়ে পরীক্ষা করাতে পারেন। নইলে মেঝে থেকে তুলে বিছানায় শুইয়ে দিন। যতক্ষণ ওর খিদে না হবে খেতে ডাকবেন না। একটু ঘুমিয়ে থাকুক। আপনার কপাল ভালো, এ যাত্রায় শ্রীঘরে যেতে হচ্ছে না।’
বাড়ি থেকে বেরুবার সময় বন
বিহারী নিশ্চিত মেয়েটি বেঁচে যাবে। আরশোলা মারা বিষ যদি খেয়ে থাকে তা ও আধচামচের বেশি খায়নি। খেয়ে ভয়ে আধমরা হয়েছিল।

এখানে রাত নামে সন্ধের গায়ে গায়ে। পক্ষটা যদি শুক্ল না হয় তাহলে অন্ধকার হামলে পড়ে। খানিক বাদেই চরাচর কুচকুচে অন্ধকার। রাত দশটার আগেই আলো নিভিয়ে যে যার বিছানায়। তারপর সেই সূর্য ওঠার সময় হওয়া পর্যন্ত শান্তির ঘুম।
ওপাশে চায়ের বাগান এপাশে গঞ্জ। ছোটখাটো দোকান, কাঠ চেরাই-এর কল, একটা জুনিয়ার স্কুল, চায়ের দোকান, সেলুন এবং ভাটিখানা। গঞ্জের পেটকাটা রাস্তা দিয়ে আজকাল বাস যাচ্ছে সকাল থেকে সন্ধে। তাই দোকানপাট বাড়ছে, বাড়ছে লোকসংখ্যাও। ডাক্তারখানা বন্ধ করে যখন ডাক্তার বনবিহারী পথে নামেন তখন ঘুটঘুটে অন্ধকারে ছেয়ে গেছে পথঘাট। এই এলাকার পঁচিশ মাইলের মধ্যে একমাত্র চিকিৎসক হলেন তিনি। মানুষের সেবা করা হল একজন চিকিৎসকের ধর্ম। এই তত্ত্বে বিশ্বাস করেন বলেই বনবিহারী সংসারী হননি। যদ্দিন তাঁর মা জীবিত ছিলেন তদ্দিন তাঁকে সংসারী করার চেষ্টা করে গিয়েছিলেন। কিন্তু বনবিহারী তাঁকে বোঝাতে চেষ্টা করেছিলেন, ‘দ্যাখো, আমি তো আর পাঁচটা সংসারী মানুষের মতো সকালসন্ধে বাড়িতে বসে থাকতে পারি না। রাত দুপুরেও ডাক এলে ছুটতে হয় আমাকে। যাকে বউ করে এই সংসারে আনবে সে তো জ্বলে পুড়ে মরবে। তুমি আমার মা বলে যেটা মেনে নাও তা বাইরের মেয়ে মানবে কেন?’
মা শেষ চেষ্টা করেছেন, ‘তোর কথা ঠিক হলে পৃথিবীর কোনও ডাক্তার বিয়ে করত না।’
‘অন্যেরা কীভাবে ম্যানেজ করে জানি না কিন্তু ডাক্তার হিসেবে আমার কাছে পেশেন্টের দাবি স্ত্রীর থেকে অনেক গুরুত্বপূর্ণ।’ বনবিহারী বলেছিলেন।
এসব অনেক আগের কথা। এখন মা নেই। বাড়ি সামলায় কালীচরণ। তাঁর থেকে বড়জোর বছর পাঁচেকের ছোট। তবে কালীচরণ বিয়ে করেছিল। কিন্তু শেষ পর্যন্ত বউ তাকে নেয়নি। ছাব্বিশ বছর আগে মায়ের আশ্রিত হয়ে এই বাড়িতে এসেছিল সে। এখন তার হাতেই সব ভার। সেসময় বনবিহারী তাকে জিজ্ঞাসা করেছিলেন, ‘কালীচরণ, এতদিন শুনতাম, মেয়ে শ্বশুরবাড়ি থেকে ফিরে এসেছে কারণ স্বামী তাকে নেয় না। কিন্তু কখনও কোনও স্বামীকে বউ নেয় না বলে একা থাকতে দেখিনি।’
কালীচরণকে ঈশ্বর অবহেলা করেছেন। মুখাবয়ব অনেকেরই সুন্দর হয় না কিন্তু ওর পিঠে কুঁজ দেওয়ার কি প্রয়োজন ছিল তাঁর? সেই সঙ্গে বাঁ-পা সামান্য ছোট করে দিয়েছেন বলে বেচারাকে লেংচে হাঁটতে হয়। কালীচরণের বাবার চায়ের দোকান ছিল সদরে। ভালো বিক্রি হত। তিন ভাই মিলে বাবাকে সাহায্য করত। বড় ছেলে কালীকে সংসারী করতে পাত্রী খুঁজলেন তার বাবা। হিরের আংটি বাঁকা হলেও তার মূল্য কমে না বলে শেষ পর্যন্ত এক গরিব বাপের মেয়েকে পাওয়া গেল। বিয়ের পরই মেয়ের বিরূপ প্রতিক্রিয়া শুরু হল। সে স্বামীর সঙ্গে একসঙ্গে শোবে না। বছর খানেকের মধ্যে কালীচরণের বাবা মারা যেতেই বউ তার দেওরের প্রেমে পড়ে গেল। এবং এ ব্যাপারে তার লাজলজ্জা ছিল না। দেওরও বউদিকে বউ ভাবতে পছন্দ করল। একটুও প্রতিবাদ করেনি কালীচরণ। চুপচাপ সংসার ছেড়ে বেরিয়ে এসেছিল পথে। ভাসতে-ভাসতে এসে ঠেকেছিল এই গঞ্জে। বনবিহারী তখন তরুণ ডাক্তার। এই গঞ্জের প্রথম। তাঁর ডাক্তারখানায় তখন দু-বেলা ভিড়। একদিন কয়েকজন ধরাধরি করে নিয়ে এল কালীচরণকে। অসুস্থ, ধুঁকছে। লোকটা নাকি দিন চারেক এই গঞ্জে এসেছে। কাজ চেয়েছিল কয়েকটা দোকানে, কিন্তু চেহারা দেখে কেউ তাকে পছন্দ করেনি। বনবিহারী পরীক্ষা করে বুঝলেন কয়েকদিন অভুক্ত থাকায় ওর ওই অবস্থা হয়েছে। বাড়ি নিয়ে গিয়ে একটু-একটু করে খাবার দেওয়ার পর কালীচরণ দুদিনেই চাঙ্গা হয়ে উঠল। ওর সঙ্গে কথা বলে মা খুব খুশি। থেকে গেল সে এই বাড়িতে।
প্রশ্ন শুনে কালীচরণ ম্লানমুখে বলেছিল, ‘সবার কপাল তো সমান হয় না বাবু। ওসব নিয়ে আর আমি ভাবি না।’
ছোট্ট টর্চটার ব্যাটারির আয়ু প্রায় শেষ। বনবিহারীর বেশ খিদে পেয়ে গিয়েছিল। দুপাশে কোনও দোকান খোলা নেই। সেই দুপুরের পর আর খাওয়া জোটেনি। হনহনিয়ে হেঁটে যাচ্ছিলেন বাড়ির দিকে। এখন রাত্রে জলে সামান্য শিরশিরানি এলেও স্নান করবেন প্রথমে। তারপর কালীচরণের হাতে গড়া তিনটি রুটি, ডাল আর আলুর তরকারি। রাত্রে মাছ-ডিম খেতে চান না তিনি।
খিদে পেলেও মন প্রফুল্লও ছিল তাঁর। শেষ পর্যন্ত জমিটার টাকা পাওয়া গেল। মুখার্জির শ-মিলের পেছনে আগাছায় ভরতি হয়ে পনেরো বিঘে জমি পড়েছিল আদ্যিকাল থেকে। তিন শরিকের ঝগড়ায় জমি বিক্রি হচ্ছিল না। অথচ ওই জমি ছাড়া পিচরাস্তার কাছাকাছি আর কোনও বড় জমি এই গঞ্জে নেই যেখানে একটা হেলথ সেন্টার খোলা যায়। গত দশ বছর ধরে অনেকবার বনবিহারী ছুটাছুটি করেছেন সদরে। সরকারি কর্তাদের বোঝাতে চেয়েছেন এই গঞ্জে একটি হেলথ সেন্টারের প্রয়োজন কতখানি? শেষ পর্যন্ত কর্তারা রাজি হয়েছেন একটা শর্তে। জমি তাঁদের হাতে তুলে দিতে হবে বিনামূল্যে, বাকিটা তাঁরা করে নেবেন। পনেরো বিঘের দাম যা তিন শরিক শেষ পর্যন্ত মিলিত হয়ে দাবি করল তার পরিমাণ প্রচুর। বনবিহারী সঞ্চয়ী নন। চিকিৎসা করে মোটা ফি নেওয়া দূরের কথা, যে যা দেয় তাতে না বলেন না। অনেকে দিতেও পারে না। কাঠ চেরাই কলের মালিকেরা যে ডোনেশন দিয়েছিলেন তাতে অর্ধেক দাম হয়েছিল। বাকিটা তিন বছরে রুগিদের কাছ থেকে নিয়েছেন বনবিহারী। অসুখ সেরে গেলে রুগিকে অন্তত দু’টাকা জমিকেনার বাক্সে ফেলতে হবে। আজ গঞ্জের বড় মাড়োয়ারি ব্যবসায়ী এসে প্রস্তাব দিয়েছিলেন, বাকি টাকাটা তিনি দিয়ে দিতে রাজি আছেন যদি তাঁর মায়ের নামে হেলথ সেন্টারের পরিচিতি হয়। বনবিহারী বলেছিলেন, ‘আপনার সেন্টিমেন্ট বুঝতে পারছি। কিন্তু এতদিন ধরে যাঁরা চাঁদা, ডোনেশন দিয়েছেন, তাঁদের কি জবাব দেব আমি?’
‘তাদের বলুন, আমি তো বেশির ভাগ টাকাই দিচ্ছি।’ ব্যবসায়ী বলেছিলেন।
‘না ভাই। এ ব্যাপারে সবাই সমান। এই গঞ্জের নামেই হেলথ সেন্টার হবে। হয়তো আমি দেখে যেতে পারব না, পরে কেউ না কেউ করবে।’
ব্যবসায়ী কিছুক্ষণ চুপচাপ বসে থেকে উঠে দাঁড়িয়েছিলেন, ‘আপনি আজব লোক তা জানি। কিন্তু এতটা আজব তা জানতাম না। ঠিক আছে, টাকাটা পাবেন।’
মাথার ওপর থেকে একটা পাহাড় নেমে গেল যেন। এর পরে আজ যত রুগি এসেছে তাদের কারও কাছ থেকে ফি নেননি। বলেছিলেন, ‘আমাকে যা দিতে ইচ্ছে করছে তা আজ ওই হেলথ সেন্টারের বাক্সে ফেলে দাও।’
স্নান সেরে খেতে বসলেন বনবিহারী। মাটিতে আসন পেতে খাওয়াই তাঁর পছন্দ। তাতে তাড়াতাড়ি হজম হয়। রুটির টুকরো ডালে ভিজিয়ে মুখে পুরে বললেন, ‘কালী, আজ আমার স্বপ্ন সার্থক হয়েছে। জমির দাম দিতে আর অসুবিধে হবে না। বুঝলি!’
‘বুঝলাম। কিন্তু রাত প্রায় বারোটা বাজে।’
‘অ।’ একটু হোঁচট গেলেন বনবিহারী, ‘তুই নিশ্চয়ই খেয়ে নিয়েছিস?’
কালীচরণ জবাব না দিয়ে রান্নঘর গোছাতে চলে যেতেই বাইরের দরজায় শব্দ হল। সেই সঙ্গে গলা শোনা গেল, ‘ডাক্তারবাবু! ডাক্তারবাবু!’
বনবিহারী ব্যস্ত হলেন। কালীচরণকে ডাকার কথা ভেবে শেষ পর্যন্ত নিজেই এঁটো হাতে উঠে বাইরের ঘরের দরজা খুললেন। দুটি ছেলেকে ঘর থেকে বেরিয়ে আসা আলোয় আবছা দেখে তিনি চিনতে পারলেন না।
বনবিহারী জিজ্ঞাসা করলেন, ‘কি হয়েছে?’
‘আপনি ডাক্তারবাবু?’ ছেলেদের একজন জিজ্ঞাসা করল।
হেসে ফেললেন বনবিহারী। এই এলাকা তো বটেই, আশেপাশের যে-কোনও মানুষ তাঁকে ভালো ভাবে চেনে। এরা নিশ্চয়ই বাইরের ছেলে। বললেন, ‘কি দরকার, বলতে পারো।’
‘আপনাকে এক্ষুনি যেতে হবে। একজন খুব অসুস্থ।’ দ্বিতীয় ছেলেটি বলল।
‘কোথায়?’
‘নাথুয়ার রাস্তায়।’
‘কি হয়েছে তাঁর?’
‘আমরা ঠিক বুঝতে পারছি না।’
‘তোমরা কারা?’
‘আমরা ওর বন্ধু। প্লিজ কথা বলে সময় নষ্ট করবেন না। চলুন।’
একটু দাঁড়াও।’
বনবিহারী হাত ধুয়ে ফেলে জামা গলালেন মাথায়। কালীচরণ ছিটকে এল তাঁর সামনে, ‘একি! না খেয়ে যাচ্ছেন যে! না না। আগে খেয়ে নিন।’
‘ওদের তাড়া আছে। নিশ্চয়ই কেউ খুব অসুস্থ।’ ব্যাগটা নিলেন তিনি, ‘ওগুলো তুলে রাখো। আমি যাব আর আসব।’
দরজার দিকে এগোলেন বনবিহারী।
কালীচরণ পেছন-পেছন বেরিয়ে এসে বলল, ‘বাবুকে আপনারা খেতেও দিলেন না।’
বনবিহারী বিরক্ত হয়ে বললেন, ‘আঃ, থামো তো।’ তারপর গলার স্বর বদলে বললেন, চলো।’
দুটো সাইকেল পাশে রাখা ছিল। সে দুটোয় দুজন উঠে বসল। একজন বলল, ‘উঠুন।’
‘সাইকেলে?’ বনবিহারী ইতস্তত করল।
‘অনেকটা পথ। হেঁটে গেলে অনেক দেরি হয়ে যাবে।’
‘ও।’
সেই অন্ধকার মধ্যরাতে বনবিহারীকে সাইকেলের রডে বসিয়ে ছেলেটি বেশ জোরেই প্যাডেল ঘোরাতে লাগল। ঘুমন্ত গঞ্জের মধ্যে দিয়ে, স্কুলের মাঠ পেরিয়ে, শ-মিলগুলোকে ডিঙিয়ে কিছুক্ষণের মধ্যেই সাইকেল দুটো ঢুকে পড়ল খুঁটিমারির জঙ্গলে। তারপর বড় রাস্তা ছেড়ে সরু জঙ্গুলে পথ দিয়ে সাইকেল চলল কিছুক্ষণ। হঠাৎ সামনে চলা সাইকেলের ছেলেটি চিৎকার করল, ‘আমরা। ডাক্তার নিয়ে আসছি।’ সঙ্গে-সঙ্গে কিছু পাখি ডেকে উঠল, কাঁচা ঘুম ভাঙা বানরগুলো বিরক্ত হয়ে চেঁচিয়ে নিল খানিক। সাইকেল থামল একটা বাতিল কাঠের ঘরের সামনে। সেখানে এই অন্ধকারেও আরও দুটো ছেলেকে দেখা যাচ্ছিল।
সাইকেলের রডে বসে কোমরে ব্যথা জন্মেছিল, বনবিহারীর কয়েক সেকেন্ড লাগল শরীরটাকে সচল করতে। দাঁড়িয়ে থাকা ছেলে দুটোর একজন বলল, ‘আপনাকে এখানে আসার জন্যে ধন্যবাদ। আসুন।’
মাথা নীচু করে বনবিহারী ছেলেটির সঙ্গে ভেতরে ঢুকে দেখলেন একটা কুপি জ্বলছে। ঘরের এককোণে বাঁশের মাচার ওপর শুয়ে আছে যে তার পরনে শালোয়ার কামিজ। পেট ভয়ঙ্কর উঁচু। ওরা ঘরে ঢোকামাত্র মেয়েটি কাতরে উঠল, ‘আঃ।’
‘কি হয়েছে?’ বনবিহারী মেয়েটিকে লক্ষ করছিলেন।
‘বাচ্চা হবে। কিন্তু হচ্ছে না। একটু আগে খুব যন্ত্রণা পেয়ে চিৎকার করছিল।’
‘এখানে ফেলে রেখেছ কেন?’
‘অন্য কোথাও নিয়ে যাওয়ার উপায় নেই, তাই।’
‘আমি ওকে পরীক্ষা করব। বাইরে যাও।’ গম্ভীর গলায় বললেন বনবিহারী।
ছেলেটি দ্রুত বাইরে চলে গেল। বনবিহারী মেয়েটির কাছে গেলেন। প্রচণ্ড ঘেমে গেছে মেয়েটি। জিজ্ঞাসা করলেন, ‘কখন থেকে যন্ত্রণা হচ্ছে?’
মেয়েটি একবার তাঁর দিকে তাকাল, তারপর অন্যদিকে মুখ ফিরিয়ে দাঁতে দাঁত চাপল।
এই গঞ্জ এলাকায় শিশু জন্মায় আঁতুর ঘরে। গ্রাম্য দাই সেই সময় সাহায্য করে। যাদের মনে আশংকা আছে তারা কিছুকাল আগে সদরে গিয়ে হাসপাতালের সাহায্য নেয়। এই প্রসব সংক্রান্ত ব্যাপারে বনবিহারীর কোনও ভূমিকা সচরাচর থাকে না। তিনি ডাক্তার জানা সত্ত্বেও এটা তাঁর বিষয় নয় তা এলাকার মানুষ জেনে গেছে।
আজ একটু অসহায়বোধ করলেন বনবিহারী। তিনি অনুমান করছেন, মেয়েটির প্রসব যন্ত্রণা যদি শুরু হয়ে গিয়ে থাকে তাহলে শিশুর জন্মপথ সংকীর্ণ হওয়ায় বেরুনো সম্ভব হচ্ছে না। যদি হাড়ের গঠনের কারণে শিশু বেরিয়ে না আসতে পারে তাহলে একমাত্র উপায় মায়ের পেট কেটে ওকে বের করে আনা। সেটা সদরের হাসপাতাল ছাড়া সম্ভব নয়। বনবিহারী পরীক্ষা করে দেখলেন মেয়েটির শালোয়ার সিক্ত হয়নি। অর্থাৎ এখনও কিছু সময় পাওয়া যাবে। তিনি বাইরে এসে দাঁড়াতেই সেই ছেলেটি এগিয়ে এল। এই অন্ধকার জঙ্গলে এখন আকাশের আলো একটি ভৌতিক পরিবেশ তৈরি করেছে। ছেলেটির মুখাবয়ব স্পষ্ট নয়। বনবিহারী বললেন, ‘আর দেরি না করে এখনই সদরের হাসপাতালে নিয়ে যেতে হবে।’
ছেলেটি হাসল, অল্প শব্দ হল, ‘আপনি অবাস্তব কথা বলছেন।’
‘তার মানে?’
‘হাসপাতালে নিয়ে যাওয়া যদি সম্ভব হত তাহলে আপনাকে বিরক্ত করতাম না।’
‘কিন্তু হাসপাতাল ছাড়া ও বাঁচবে না। ওর এখনই অপারেশন দরকার।’ বনবিহারী বিরক্ত হলেন এবার। ‘আমি বুঝতে পারছি না এর মধ্যে অবাস্তবতা কোথায়? একটা গাড়ি জোগাড় করে ওকে নিয়ে গেলে কত সময় লাগবে?’
মাথা নাড়ল ছেলেটি, ‘প্রথম কথা আমাদের পক্ষে এত রাত্রে গাড়ি জোগাড় করা সম্ভব নয়। জঙ্গলে কারও গ্যারাজ নেই। গঞ্জে যাদের গাড়ি আছে তারা এতরাত্রে বিশ্বাস করবে না আমাদের, কারণ আমরা অপরিচিত। গায়ের জোরে হয়তো ওদের গাড়ি দিতে বাধ্য করতে পারি, কিন্তু সেটা বোকামি হবে। তাছাড়া আমাদের পক্ষে ওকে নিয়ে সদরে যাওয়া আত্মহত্যার সামিল হবে।’
হঠাৎ মেয়েটি আর্তনাদ করে উঠল। কোনও কথা নয়, একটা জান্তব ধ্বনি ওই ঘর থেকে ছিটকে জঙ্গলে ছড়িয়ে পড়ছে। দুটো ছেলে দ্রুত ঢুকে গেল ভেতরে। তারপরেই বোঝা গেল ওরা ওর মুখ চেপে ধরেছে।
বনবিহারী এবার প্রশ্ন করলেন, ‘তোমরা কারা? এই জঙ্গলে লুকিয়ে আছ কেন? এই মেয়েটি কি তোমাদের কারও স্ত্রী?’
যে ছেলেটি কথা বলছিল সে মাথা নাড়ল, ‘আপনি একসঙ্গে অনেক প্রশ্ন করে ফেলেছেন। প্রথম দুটো প্রশ্নের উত্তর দেওয়ার প্রয়োজন মনে করছি না। তৃতীয় প্রশ্নের জবাবে বলছি, ও আমাদের কারও স্ত্রী নয়। ও অবিবাহিতা। ধরে নিচ্ছি আমাদের কেউ ওর ভাবী সন্তানের বাবা। কেউ যখন স্বীকার করতে চাইছেই না, তখন আমরা শিশুর জন্যে অপেক্ষা করছি। বাবার চেহারার আদল কিছুটা হলেও যদি সন্তানের মধ্যে থাকে তাহলে সমস্যার সমাধান হয়ে যাবে। আপনি এক কাজ করুন। গঞ্জে গিয়ে গাড়ি চাইলে যে কেউ আপনাকে খুশি হয়ে দিয়ে দেবে। সেই গাড়িতে আমরা ওকে তুলে দিচ্ছি। আপনি সদরের হাসপাতালে ওকে নিয়ে যান।’
‘আমি?’
‘আমরা শুনেছি আপনি মানুষের উপকার করেন।’
‘কিন্তু আমি একে চিনি না। এই জঙ্গলের গভীরে ও এই অবস্থায় কেন পড়ে আছে তাও আমার অজানা। কিন্তু মেয়েটি এই অবস্থায় এখানে থাকলে নির্ঘাত মারা যাবে। ওর কথা একবার ভাবো।’
‘ভাবছি বলেই আপনাকে ডেকে এনেছি।’ ছেলেটি বলল, ‘আপনার কাছে আমাদের অনুরোধ ওকে সদরের হাসপাতালে ভরতি করিয়ে দিন। ও যদি এখানে মারা যায় তাহলে আপনি দায়িত্ব এড়াতে পারবেন না।’
‘তোমরা কি পুলিশের ভয়ে এখানে লুকিয়ে আছ?’
‘ভয়ে নয়। ধরা দিয়ে ওদের সুবিধে করে দিতে চাই না।’
গোঙানি একটু কমেছিল, আচমকা বেড়ে গেল।
বনবিহারী আর পারলেন না। বললেন, বেশ। আমাকে গঞ্জে পৌঁছে দাও। দেখি গাড়ির জোগাড় করতে পারি কিনা।’
ছেলেটির নির্দেশে একজন সাইকেলে বসিয়ে বনবিহারীকে নিয়ে গঞ্জে চলে এল। এখন মধ্যরাত। চারধার নিস্তব্ধ। বনবিহারীর কথামতো তাঁকে একজন করাতকলের মালিকের বাড়ির সামনে সাইকেল থেকে নামিয়ে দিয়ে ছেলেটি বলল, ‘একটা কথা আপনাকে বলা দরকার। আপনার সম্পর্কে খোঁজখবর নিয়ে বুঝেছি যে আপনাকে বিশ্বাস করা যায়। কিন্তু আপনি যদি বিশ্বাসঘাতকতা করেন তাহলে আগামীকাল দিনের আলো ফুরোবার আগেই আপনাকে মারতে বাধ্য হব।’ কথাগুলো বলে সাইকেল ঘুরিয়ে ছেলেটি অন্ধকারে মিলিয়ে গেল।
ব্যাপারটা বনবিহারী এতক্ষণে বুঝে গিয়েছিলেন। দেশজুড়ে সরকার বিরোধী যে সশস্ত্র আন্দোলন বিক্ষিপ্তভাবে চলছে তার খবর তিনি রাখেন, কিন্তু এই তল্লাটে সেরকম ঘটনা এখনও ঘটেনি। স্কুল পোড়ানো, মূর্তি ভাঙা, সেপাইদের গলা কাটা, জোতদারদের খুনের ঘটনা মানুষের আর পছন্দ হচ্ছে না। ওরা যে এত কাছের জঙ্গলে আস্তানা গেড়েছে এই খবরটাই অজানা ছিল। কিন্তু আগামীকাল ওরা মেরে ফেলতে পারে তাঁকে এই ভয়ে তিনি ভীত নন। এখন বাড়ি ফিরে বিছানায় শুলেও তিনি ঘুমোতে পারবেন না। যন্ত্রণাকাতর মেয়েটি তাঁকে কিছুতেই ঘুমাতে দেবে না। ওকে হাসপাতালে না নিয়ে যাওয়া পর্যন্ত তাঁর শান্তি নেই।
অন্ধকার বাড়ি। দরজায় ধাক্কা দিচ্ছিলেন বনবিহারী। বেশ কিছুক্ষণ বাদে একটা গলা শোনা গেল, জানতে চাইছে কে?
বনবিহারী চেঁচিয়ে বললেন, ‘আমি ডাক্তারবাবু।’
যে লোকটি দরজা খুলল তাকে এ বাড়ির গাড়ি চালাতে দেখেছেন তিনি। বললেন, ‘জানি পালমশাই ঘুমাচ্ছেন। কিন্তু উপায় নেই, ওঁকে খবর দাও।’
মিনিট তিনেক বাদে হন্তদন্ত হয়ে বলরাম পাল নেমে এলেন লুঙ্গির গিঁট আঁটতে-আঁটতে। খুব অবাক হয়ে বললেন, ‘কি ব্যাপার? আপনি! এখন!’
‘খুব বিপদে পড়ে বাধ্য হয়েছি আসতে।’
‘সে তো বুঝতেই পারছি।’
‘আপনার গাড়িটাকে পাওয়া যাবে? একজন পেশেন্টকে বাঁচাতে হলে এখনই হাসপাতালে নিয়ে যাওয়া দরকার।’
নিশ্চয়ই। শম্ভু! গাড়ি বের করে ডাক্তারবাবু যেখানে যেতে বলবেন সেখানে যাও। আপনি কোনও দ্বিধা করবেন না। যান।’
‘ধন্যবাদ। কিন্তু আপনি জিজ্ঞাসা করলেন না পেশেন্ট কে?’
‘আপনি কারও উপকার করতে চাইছেন যার গাড়ি নেই। আমি তো আপনাকে জানি। তাহলেই হবে।’ পালবাবু বললেন।
বনবিহারী মাথা নাড়লেন, ‘তবু আপনাকে জানানো আমার কর্তব্য। একটি আসন্নপ্রসবা মেয়েকে হাসপাতালে নিয়ে গিয়ে অপারেশন না করালে সে মারা যাবে। তাই আমি তাকে নিয়ে যেতে আপনার সাহায্য চাইলাম। মেয়েটির সঙ্গে আমার কোনও পূর্ব পরিচয় নেই।’
‘ও। ঠিক আছে। আর দেরি করবেন না। শম্ভু গাড়ি বের করে ফেলেছে।’
গাড়ি চালু করে পাশে বসা বনবিহারীকে শম্ভু জিজ্ঞাসা করল, ‘কোনদিকে যাব?’
‘খুঁটিমারি ফরেস্টে। ওখানেই পেশেন্ট আছে।’
সেদিকে গাড়ি ঘোরাল শম্ভু। লোকালয় ছাড়বার পরে জঙ্গলে ঢোকার মুখে ছোট্ট সেতুর মুখে দুটো সাইকেলে তিনটি মুর্তি দেখা গেল গাড়ির হেডলাইটে। ছেলে দুটো হাত নেড়ে থামতে বলছিল। তৃতীয়জন মাটিতে বসেছিল। গাড়ি থামামাত্র ওরা পেছনের দরজা খুলে বসে থাকা মেয়েটিকে সন্তর্পণে তুলে দিয়ে বলল, ‘শো, শুয়ে পড়।’
তারপর দরজা বন্ধ করে বনবিহারীকে বলল, ‘কৃতজ্ঞ থাকলাম।’
বনবিহারী জিজ্ঞাসা করলেন, ‘তোমরা কেউ যাবে না?’
‘সম্ভব নয়। আপনি তো আছেন। ও হ্যাঁ, এটা রাখুন।’ ছেলেটি পকেট থেকে কিছু টাকা বের করে এগিয়ে ধরল।
তোমরা যখন যাচ্ছ না তখন আর ওগুলো আমাকে দিচ্ছ কেন?’
‘হাসপাতালেও তো মিনিমাম খরচ লাগবে অপারেশনের জন্যে।’
বনবিহারী বললেন, ‘শম্ভু, গাড়ি ঘুরিয়ে সোজা সদরে চল।’
শম্ভু বলল, ‘ডাক্তারবাবু, ছোটমুখে বড় কথা বলছি বলে কিছু মনে করবেন না। ওরা যখন দিতে পারছে তখন নেবেন না কেন? নইলে তো আপনাকেই দিতে হবে। আর যদি পুরোটা খরচ না হয় আমাদের স্বাস্থ্যকেন্দ্রের ফান্ডে চাঁদা বাবদ দিয়ে দেবেন। টাকাটা নিন।’
অতএব নিতান্ত অনিচ্ছায় টাকা নিলেন বনবিহারী।
শম্ভু গাড়ি ঘুরিয়ে সদরমুখো হল।
কিছুক্ষণ পরে মেয়েটি আবার গোঙাতে লাগল। নির্জন রাস্তা, দুপাশে জঙ্গল, চাষের মাঠ আর গাড়ির ইঞ্জিনের শব্দ ছাপিয়ে ওঠা মেয়েটির যন্ত্রণার শব্দ অদ্ভুত পরিবেশ তৈরি করছিল। শম্ভু গম্ভীর মুখে গাড়ি চালাচ্ছে। ওর দিকে একবার তাকিয়ে চোখ বন্ধ করলেন বনবিহারী। মেয়েটি কে, ছেলেগুলো কোত্থেকে এল এসব স্বাভাবিক প্রশ্ন শম্ভু একবারও করেনি। পালবাবু একজন বুদ্ধিমান ড্রাইভার পেয়েছেন।
যে-কোনও হাসপাতালেই ভোরের দিকে ঘুমঘুম ভাব জড়ানো থাকে। মফস্বলের হাসপাতালে তো কথাই নেই। বনবিহারীর আশংকা হচ্ছিল গর্ভস্থ শিশুর চারপাশে যে জলের আড়াল আছে তা যদি ভেঙে যায় তাহলে ওকে জীবিত অবস্থায় বের করা খুব মুশকিল হয়ে পড়বে।
সদরে পৌঁছতে প্রায় ভোর। হাসপাতালের আলোগুলো এখন হলুদ। চারধার চুপচাপ। গাড়ি থেকে নেমে দ্রুত ইমার্জেন্সিতে চলে গেলেন বনবিহারী। সেখানে একটি তরুণ ডাক্তার চেয়ারে বসেই ঘুমাচ্ছিলেন। তাঁকে ডেকে তুলে পেশেন্টের কথা জানালেন। তরুণ ডাক্তার বললেন, ‘সকাল দশটার আগে কিছুই করা যাবে না।’
‘কেন?’
‘অপারেশন যিনি করবেন তিনি শহরে ওই সময় ফিরবেন।’
‘ততক্ষণ তো পেশেন্ট বাঁচবে না।’
এইসময় একজন পিওন গোছের লোক ঘরে ঢুকে বনবিহারীকে দেখতে পেয়ে কাছে এগিয়ে এল, ‘ডাক্তারবাবু আপনি এখানে? কি হয়েছে?’
বনবিহারী সংক্ষেপে সমস্যার কথা জানালেন। লোকটা তরুণ ডাক্তারকে বলল, ‘উনি শুধু ডাক্তারই নন, এই জেলার সবাই ওঁকে শ্রদ্ধা করে। আপনি নতুন এসেছেন বলে ওঁকে জানেন না। ওঁকে ফিরিয়ে দিলে বড় সাহেবরা খুব অসন্তুষ্ট হবেন।’
তরুণ ডাক্তার বললেন। ‘ও। আমি ভরতি করে নিচ্ছি। কিন্তু আপনি বললেন অপারেশন করতে হবে, সেটা তো এখনই সম্ভব নয়।’
‘কেন?’
‘সার্জেন আসবেন দশটার পরে। অ্যানাসথেসিস্টকে খবর দিয়ে আনতে হবে। অপারেশন থিয়েটার রেডি করতেও সময় লাগবে।’
‘কেন? এখানে রোজ অপারেশন হয় না?’ বনবিহারী জিজ্ঞাসা করলেন।
‘গতকাল হয়নি।’
পিওনটি বলল, ‘আপনি এদিকের ব্যবস্থা করুন, আমি ওকে ভেতরে নিয়ে আসার ব্যবস্থা করছি।’
মেয়েটিকে ভেতরে নিয়ে যাওয়া হল। সমানে ককিয়ে কেঁদে এখন বোধহয় সেই শক্তিটাও হারিয়ে ফেলেছে।
হাসপাতালের খাতায় পেশেন্টের নাম লেখার সময় বিপদে পড়লেন বনবিহারী। মেয়েটির নাম ওরা তাঁকে বলে দেয়নি। অত ভোরে কাজ করতে হচ্ছে বলে কিছুটা বিরক্ত কেরানিটি বনবিহারীর পরিচয় শুনে কলম ধরেছিল, সে অবাক হয়ে জিজ্ঞাসা করল, ‘পেশেন্টকে নিয়ে এসেছেন অথচ তার নাম আপনি জানেন না?’
‘এটা সত্যি কথা। আমি জানি না।’
‘ঠিকানা?’
‘আমি খুঁটিমারি জঙ্গলের ভেতরে ওকে এই অবস্থায় প্রথম দেখি। ওই জঙ্গল নিশ্চয়ই ওর ঠিকানা হতে পারে না। না, ঠিকানাও জানি না।’ মাথা নাড়লেন বনবিহারী।
‘আশ্চর্য! ডাক্তারবাবু, ধরুন পেশেন্ট মারা গেল, তাহলে আমরা কী জবাব দেব? তখন তো হাতে দড়ি পড়বে। আপনার নাম আমি শুনেছি কিন্তু এই কাজটা ঘোরতর অন্যায় বলে কি মনে হচ্ছে না আপনার?’ কেরানি জিজ্ঞাসা করল।
‘তাহলে কি করা যায়?’ বনবিহারী চিন্তিত।
‘এমন অচেনা পেশেন্টকে আপনি বাঁচাতে চাইছেন কেন?’
কোনও মানুষকে বিনা চিকিৎসায় মরে যেতে আমি দিতে পারি না।’
‘তাহলে কোনও নার্সিংহোমে নিয়ে যান অথবা মিথ্যে কথা বলুন।’
‘তার মানে?’
‘নার্সিংহোমে গেলে ওরা বেশি টাকা নিয়ে অপারেশন করে দেবে। আর আপনি যদি ওর নামধাম মিথ্যে করে এখানে বলেন তাহলে আমি তাই খাতায় লিখে নেব। অপারেশন হয়ে যাবে।’ কেরানি উপদেশ দিল।
‘নার্সিংহোমে নিয়ে যাওয়ার টাকা আমার কাছে নেই। ওরা আমাকে এই টাকা দিয়েছে।’ টাকাগুলো গুনলেন বনবিহারী, ‘বারোশো টাকা। আপনি এক কাজ করুন। পুলিশকে ব্যাপারটা জানান।’
‘পুলিশ? পুলিশ কিন্তু আপনাকে জড়াবে!’
‘কী করা যাবে? তাতে যদি মেয়েটি বাঁচে তাহলে আমার আপত্তি নেই।’ এইসময় একজন নার্স এসে বলল, ‘ডেলিভারি কেস কে নিয়ে এসেছেন?’
বনবিহারী মাথা নাড়লেন, ‘আমি।’
‘পেশেন্টের অবস্থা খুব খারাপ। এখনই কিছু না করলে বাঁচানো যাবে না। খুব গম্ভীর গলায় ঘোষণা করল নার্স।
অসহায় চোখে তাকালেন বনবিহারী। এইসময় আর একজন ডাক্তার যিনি এখন দায়িত্বে আছেন, এগিয়ে এলেন। নার্স বলল, ‘ওনার পেশেন্ট।’
ভদ্রলোক বললেন, ‘দেখুন, দশটার আগে তো এখানে কিছু করা সম্ভব নয়। আপনি ওকে ইমিডিয়েটলি কোনও নার্সিংহোমে নিয়ে যান।’
নার্স বলল, ‘এই অবস্থায় নেওয়া খুব ঝুঁকি হয়ে যাবে। তাছাড়া সেখানে গিয়ে ডাক্তার জোগাড় করে ব্যবস্থা করতেও তো সময় লাগবে।’
বনবিহারী এগিয়ে গেলেন, ‘দেখুন, আমি একজন ডাক্তার। আপনিও। আমি জেনারেল প্র্যাকটিস করি, সার্জারির সঙ্গে অনেককাল সম্পর্ক নেই। কিন্তু এই রকম ক্ষেত্রে, যেখানে মরাবাঁচার প্রশ্ন, সেখানে কিছুটা চেষ্টা তো করতে পারি!’
অন্য ডাক্তারটি ইতস্তত করতে লাগলেন। তারপর বললেন, ‘আপনি সরকারি ডাক্তার নন। আপনাকে যদি অপারেশন থিয়েটারে কাজ করতে দেওয়া হয় তাহলে কর্তৃপক্ষ আমার বিরুদ্ধেই ব্যবস্থা নেবে। তারপর পেশেন্ট যদি মারা যায় তাহলে তো কথাই নেই। তাছাড়া আপনি অ্যানাসথেসিস্টকে তো পাচ্ছেন না এখন।’
এইসময় একটি আয়া গোছের মহিল ছুটে এসে বলল, ‘বাচ্চার মাথা দেখা যাচ্ছে, কিন্তু বেরুচ্ছে না।’
বনবিহারী উত্তেজিত গলায় বললেন, ‘আর সময় নষ্ট করবেন না। ওদের ওটিতে নিয়ে চলুন। মাথা দেখা যাচ্ছে যখন তখন ফরসেপে চেষ্টা করা যাক।’
ডাক্তার বেশ নার্ভাস হয়ে গিয়ে মাথা নেড়ে ইশারা করলেন নার্সকে। নার্স ছুটে গেল।
পাঁচ মিনিটের মাথায় ওরা মেয়েটিকে ঘিরে অপারেশন টেবিলের সামনে দাঁড়িয়েছিল। মেয়েটি এখন নিঃসাড়ে পড়ে আছে। বনবিহারী ওর পালস দেখলেন। খুব দুর্বল। তিনি ওকে জাগাবার চেষ্টা করলেন।
নার্স ফরসেপ রেডি করছিল। ডাক্তার ভদ্রলোক সেটা হাতে নিয়ে শিশুকে গর্ভ থেকে বের করার চেষ্টা শুরু করলেন।
বনবিহারী বললেন, ‘সতর্ক থাকবেন। যদি নাড়ি শিশুর গলায় জড়িয়ে গিয়ে থাকে তাহলে বিপদ হবে।’
প্রায় পনেরো মিনিট ধৈর্য ধরে চেষ্টার পরে মাথাটা বের করে আনতে পারল যন্ত্র। না, গলায় নাড়ি জড়িয়ে নেই। ধীরে-ধীরে বাকি শরীর বাইরে আনার পর ডাক্তারের মুখে হাসি ফুটল। হাসিমুখে নার্স বাচ্চাটাকে তোয়ালেতে জড়িয়ে একটু চেষ্টা করতেই শিশু কেঁদে উঠল।
বনবিহারী দেখলেন মেয়েটি ধীরে ধীরে চোখ খুলছে। তাঁর সঙ্গে পরামর্শ করে ডাক্তার ওর শরীরে ইঞ্জেকশন দিলেন।
বাইরে বেরিয়ে বনবিহারী ডাক্তারকে অনেক ধন্যবাদ দিলেন। ডাক্তার এখন খুশি। বললেন, ‘ভাগ্যিস সিজার করতে হয়নি। তাহলে আর বাঁচানো যেত না।’
এইসময় কেরানি এসে জিজ্ঞাসা করল, ‘বেবির মায়ের নাম কী লিখব?’
বনবিহারী হাসলেন, ‘খানিক বাদে মেয়েটিকে জিজ্ঞাসা করে আপনাকে বলব।’
দশ মিনিট পরে যখন খোঁজ নিতে বনবিহারী নার্সের কাছে যাচ্ছেন তখন দেখা গেল সে-ই হন্তদন্ত হয়ে আসছে। বনবিহারী জিজ্ঞাসা করলেন, ‘কেমন আছে ওরা?’ নার্স বলল, ‘বেবি ভালো আছে। কিন্তু ওর মা যে বোবা তা এতক্ষণে বুঝতে পারলাম।

বনবিহারী বললেন, ‘বসুন।’ শরীরে যন্ত্রণা নিয়েও ভদ্রমহিলা রিকশায় উঠেছেন, নেমেছেন, মুখে মেকআপ করেছেন যাতে ওঁকে সুন্দরী দেখায়। হেসে ফেললেন বনবিহারী। ডাক্তারি পড়ার সময়ের একটা ঘটনার কথা মনে পড়ল। তাঁদের একজন অধ্যাপক ছিলেন যিনি রসিকতা পছন্দ করতেন। একদিন ক্লাসে বললেন, ‘অদ্ভুত অদ্ভুত সমস্যার মুখোমুখি হতে হবে তোমাদের। মাথা ঠান্ডা করে তৎক্ষণাৎ একটা সমাধান করে ফেলতে হবে। ধরো একজন মহিলার প্রসববেদনা উঠেছে। তাঁকে নিয়ে আসা হয়েছে লেবাররুমে। হঠাৎ ওই যন্ত্রণার মধ্যেও মহিলা অনুরোধ করতে লাগলেন, তাঁকে একটা চিরুনি আর পাউডার পাফ দিতে। নার্স অবাক হয়ে জিজ্ঞাসা করল, এই সময় ওসবের কি দরকার? ভদ্রমহিলা বললেন, চুল না আঁচড়ালে আর মুখে না পাউডার দিলে আমাকে বিশ্রী দেখায়, আমার স্বামী বলেছেন। প্লিজ আমাকে দিন। নার্স রেগে গিয়ে বলল, এখানে আপনাকে কে দেখতে আসছে?
উঃ মাগো, বলে ব্যথা সামলে ভদ্রমহিলা বললেন, পেট থেকে যে বের হবে সে তো কখনও আমাকে দ্যাখেনি। এই চেহারায় প্রথম দেখলে কি খারাপ ভাববে বলুন তো! ছি ছি।
নার্স ডাক্তারের দিকে তাকাল। ডাক্তার কী বলেছিলেন বল তো?’
প্রফেসারের প্রশ্নের জবাব দিতে সবাই আকাশ-পাতাল ভেবেছিল। অধ্যাপক হেসে বলেছিলেন, ‘ডাক্তার বলেছিলেন, ম্যাডাম, আপনার কোনও চিন্তা নেই। জন্মাবার পর শিশুর দৃষ্টিশক্তি তৈরি হতে অনেকটা সময় লাগে। ও আপনাকে দেখতেই পাবে না।’
গল্পটা অনেক বছর পরে মনে পড়তেই হেসে ফেললেন বনবিহারী।
টেবিলের উলটোদিকে বসে ভদ্রমহিলা বললেন, ‘আমি যন্ত্রণায় মরে যাচ্ছি আর আপনি হাসছেন ডাক্তারবাবু?’
‘না না। আপনার কথা ভেবে নয়। নিজের অসহায়ত্বের কথা ভেবে হাসলাম। ভগবানের দেওয়া শরীরে মানুষ অসুখবিসুখ তৈরি করে নেয়। আমরা ডাক্তাররা সেই অসুখ সারাতে চেষ্টা করি, কিন্তু কোনও-কোনও অসুখ কিছুতেই বশ্যতা মানে না।’ বনবিহারী বললেন।
‘তার মানে, আপনি বলছেন, আমি কিছুতেই সারব না?’
‘না। তা বলিনি। আপনার দুই হাঁটুতে বাত হয়েছে। নিয়মিত ওষুধ খেলে কষ্ট কম পাবেন। অবশ্য—!’
‘অবশ্য কি?’
‘দুটো হাঁটু পালটে ফেললে আর কষ্ট থাকবে না।’
‘হাঁটু পাল্টাব?’
‘হ্যাঁ! অপারেশন করে দুই লাখ টাকা খরচ। কলকাতায় যেতে হবে।’
‘উরে ব্বাবা! অত টাকা আমি পাব কোথায়?’ আঁতকে উঠলেন ভদ্রমহিলা।
‘আজ ব্যথাটা কোথায় বেশি?’
‘কোথায় নয়! দুই পায়ে, হাঁটুতে, কোমরে। চলতে ফিরতে পারছি না। একটা কিছু করুন ডাক্তারবাবু, এর চেয়ে মরে যাওয়া ভালো।’
‘আপনি একটু হাঁটাহাঁটি করার চেষ্টা করুন।’
‘ধরুন, আপনার মেয়ের বাড়ি থেকে বেরিয়ে আমার বাড়ি পর্যন্ত?’
‘অসম্ভব! এই এখন বারান্দা থেকে মোড়ায় পা দিয়ে রিকশায় উঠেছি, আর আপনার এখানে কোনওমতে নামলাম।’
‘তাহলে তো মুশকিল হয়ে গেল।’ বনবিহারী গম্ভীর গলায় বললেন।
‘কেন? কি হয়েছে ডাক্তারবাবু।’
‘থাক ও কথা। আপনার ব্লাড সুগার আছে?’
‘না।’ মাথা নাড়লেন ভদ্রমহিলা।
‘ভালো। আপনাকে ওষুধ লিখে দিচ্ছি। কিছুদিন খেয়ে দেখুন।’ একটা প্যাড নিয়ে লিখতে গিয়ে থামলেন বনবিহারী, ‘নামটা—?’
‘সুনয়নী দত্তগুপ্ত।’
একবার তাকিয়েই মুখ নামাতে নামাতে দেখলেন সুনয়নী কপাল থেকে চুল সরাচ্ছেন আলতো আঙুলে। ওষুধ লিখে দিয়ে ভালো করে বুঝিয়ে দিলেন তিনি, কোনটা কখন খেতে হবে।
‘এখানে এসব পাওয়া যাবে?’
‘বোধহয় যাবে। নইলে জামাইকে বলবেন শহর থেকে আনিয়ে দিতে।’
‘আমি ওষুধ খেয়ে হাঁটতে পারব তো?’
‘আপনি এখনই একটু কষ্ট হলেও হাঁটতে পারবেন।’
‘আপনি এত কাঠ কাঠ কথা বলেন কেন?’
‘সত্যি কথা আপনার কাছে কাঠ কাঠ বলে যদি মনে হয় তাহলে আমার কিছু বলার নেই। আপনি আমার বাড়িতে তো নিজের পায়ে হেঁটে এসেছিলেন।’
‘মরিয়া হয়ে ব্যথা সহ্য করতে না পেরে—।’
‘ওইরকম মরিয়া চেষ্টা সকাল-বিকেল করুন।’
‘বেশ। তাই করব। মরে গেলেও করব।’
‘আপনি তাতে উপকৃত হবেন সুনয়নীদেবী।’
‘ওমা! আবার দেবী কেন? আমি আপনার চেয়ে বয়সে কত ছোট। চোদ্দো বছরে বিয়ে হয়েছিল, পনেরোতে মেয়ে এল। মেয়ের বয়স এখন সাতাশ। তাহলে আমি বিয়াল্লিশ। এই বয়সে কেউ এত ব্যথা পায়? বলুন! ও হ্যাঁ, কি সমস্যার কথা বলছিলেন? আমি কি সাহায্য করতে পারি?’
‘আমার এক ভাগনিজামাই বিদেশে গেল বছর দুয়েকের জন্যে। বোন তো নেই। তাই আমার কাছে ভাগনি আর তার বাচ্চাকে রেখে গেল। ভাগনির গলায় একটা অপারেশন হয়েছিল। কথা বলা নিষেধ। আমি আর কালীচরণ বাচ্চাটাকে নিয়ে হিমশিম খাচ্ছি। ভাবছি একটা আয়া রেখে দেব।’ বনবিহারী কথাগুলো সাজাতে চেষ্টা করলেন।
‘ওমা! তাই! বাচ্চা আমার খুব ভালো লাগে। আপনি চিন্তা করবেন না। আমি দু-বেলা গিয়ে দেখে আসব। মেয়ে তো বাড়ির কোনও কাজ আমাকে করতে দেয় না।’
‘কি করে দু-বেলা আসবেন? আগে সেরে উঠুন, ব্যথা কমুক। তারপর না হয়—! ঠিক আছে, কেমন আছেন তা জামাইকে দিয়ে বলে পাঠাবেন।’
সুনয়নী উঠে দাঁড়ালেন, ‘আপনাকে কত দিতে হবে?’
‘কিছু না। আপনি প্রতিবেশী। তাছাড়া মুখ ফুটে উপকার করার কথা তো বলেছেন। ক’জন আজকাল বলে! নমস্কার।’
‘জামাই কেন, ভালো থাকলে আমি নিজেই আপনাকে বলে আসব।’
সুনয়নী যত কষ্ট করে রিকশা থেকে নেমেছিলেন তত কষ্ট করে উঠলেন না। বনবিহারী ওঁর চলে যাওয়া দেখলেন। এছাড়া কোনও উপায় ছিল না। মামণিকে নিয়ে চিন্তা নেই, কালীচরণকে শিখিয়ে দিতে হবে। এই মিথ্যেটা যদি প্রতিবেশীদের কৌতূহল মুছে দেয় তাহলে এটাই চলুক। একটু সবল হলে শিশুটিকে তো ঘরের ভেতর আটকে রাখা যাবে না। তাই একটা মাটি তৈরি থাক।
ভাগনির গল্পটা মুখে-মুখে ছড়িয়ে পড়বে কয়েকদিনের মধ্যে। সুনয়নী কতটা বিশ্বাস করলেন তা বড় কথা নয় কিন্তু তিনি খবরটা চেপে রাখতে চাইবেন না, এটা পরিষ্কার। নিজেকে একটু হালকা লাগল বনবিহারীর। একটা ছোট্ট মিথ্যে যদি খুব বড় উপকারে লাগে তাহলে তার সাহায্য নেওয়াতে অন্যায় নেই।
ছেলেটিকে ডেকে চেম্বার বন্ধ করতে বলে বাইরে পা বাড়াতেই পুলিশের জিপটা তাঁর সামনে এসে দাঁড়াল। ও.সি. ড্রাইভারের পাশে বসে তাঁকে হাত নেড়ে দাঁড়াতে বললেন। তারপর নীচে নেমে এসে বললেন, ‘শুনেছিলাম আপনি রবিবারের বিকেলে চেম্বারে বসেন না। আপনার সঙ্গে দেখা করতে বাড়িতে যাচ্ছিলাম। দূর থেকে দেখতে পেলাম চেম্বার খোলা, আজ হঠাৎ নিয়ম ভাঙলেন যে?’
বনবিহারী বললেন, ‘সকালে আসতে পারিনি। শরীর ভালো ছিল না।’
‘ডাক্তার হয়েও যদি আপনার শরীর খারাপ হয় তাহলে আমরা কোথায় যাব।’
ডাক্তারও তো রক্তমাংসের মানুষ।’
‘তা অবশ্য। তবে লোকে তো আপনাকে ভগবানের কাছাকাছি ভাবে।’
কথাগুলো যে বলার জন্যে বলা তা বুঝে বনবিহারী জিজ্ঞাসা করলেন, ‘হঠাৎ আমার বাড়িতে যাচ্ছিলেন! আবার কি হল?’
‘খুব বিপদে পড়েছি ডাক্তারবাবু।’ ও.সি. বললেন।
‘আপনি বিপদে পড়েছেন?’ বনবিহারী অবাক।
‘হ্যাঁ। একটা কিছু করতে না পারলে নির্ঘাত সাসপেন্ড হয়ে যাব আমি।’ বেশ করুণ হয়ে যাচ্ছিল বড়বাবুর মুখ।
আশেপাশে যারা হেঁটে যাচ্ছিল তারা ও.সি.-কে ডাক্তারবাবুর সঙ্গে কথা বলতে দেখে কৌতূহলী হয়ে দাঁড়িয়ে যাচ্ছিল। তল্লাটের মানুষের ধারণা ওই ও.সি. অতি ভয়ংকর অফিসার।
‘আপনি কি চেম্বারের ভেতরে বসে কথা বলবেন?’
‘চেম্বারে? না না, পাবলিক আসা-যাওয়া করবে। তার চেয়ে আপনার বাড়িতে বসে কথা বলি। সেখানে তো আপনার চাকর ছাড়া তৃতীয় ব্যাক্তি নেই।’
‘আছে। মানে আজই এসেছে। আমার ভাগনি, ভাগনিজামাই আর তাদের বাচ্চা।’
‘কোথায় থাকে তারা?’
‘মা-মালদা।’ নামটা চট করে মাথায় আসছিল না বনবিহারীর।
‘আর আসার সময় পেল না! ঠিক আছে, গাড়িতে উঠুন। ফাঁকা জায়গা তো অনেক পাওয়া যাবে। ডাক্তারবাবু, আপনার সাহায্য না পেলে আমি শেষ হয়ে যাব।’
জিপে ওঠার ইচ্ছে ছিল না। কিন্তু উঠতে হল।
পাঁচ মিনিটের মধ্যে জিপ চলে এল জঙ্গলের ধারে নদীর গায়ে। আশেপাশে কোনও মানুষ নেই। শুধু দূরে ঘাস খেতে আসা গরুদের গলায় ঘণ্টি বাজছে।
ড্রাইভারকে একটু ঘুরে আসতে বললেন ও.সি.। সে চলে গেলে বনবিহারীর দিকে তাকিয়ে ও.সি. বললেন, ‘জ্যান্ত মানুষের চেয়ে তার ভূত বেশি ডেঞ্জারাস হয় একথা আগে জানতেন?’
বনবিহারী বললেন, ‘এরকম কথা এখনও জানি না।’
‘ওই যে ছেলেটি যার লাশ চা-বাগানের ভেতরে পড়েছিল তার পরিচয় আমি জানতাম না। লাশ তো আমি সদরে পাঠিয়ে দিয়েছিলাম পোস্টমর্টেম করার জন্যে। আজ সকালে এসপি সাহেব ডেকে পাঠিয়েছিলেন। ডাইরেক্ট আই.পি.এস.। বয়স বেশি নয়। বললেন, ছেলেটির খুনিকে দিন সাতেকের মধ্যে খুঁজে বের করতে হবে।’
বুকের ভেতরে একটা চিনচিনে অনুভুতি হল বনবিহারীর। শুকনো গলায় বললেন, ‘ও।’
‘কেন জানেন? ওই ছোকরা, যার লাশ দেখে খুশি হয়ে ভেবেছিলাম আমার এই এলাকায় আর অশান্তি হবে না, সে-ব্যাটা মন্ত্রীর ভাইপো। মন্ত্রী নিজের ভাইপোকে কব্জায় রাখতে পারেনি, খুন হয়ে গেছে বলে খুনিকে শাস্তি দিতে চান।’
‘ছেলেটা যে ওইরকম উগ্রপন্থী হয়ে গিয়েছিল তা মন্ত্রী জানতেন না?’
‘শুনলাম, জানতেন না। কলেজ হোস্টেলে থেকে ও কি করছে তা বাড়ির কেউ জানতে পারেনি। কিন্তু ছেলের মৃত্যুসংবাদ পেয়ে বেশ ভেঙে পড়েছে বলে মন্ত্রীকাকা নির্দেশ দিয়েছেন সাতদিনের মধ্যে খুনিকে ধরা চাই। এখন আপনি বলুন, আমি কোথায় খুনিকে খুঁজে পাব!’ ও.সি. মাথা নাড়লেন।
‘আমি—আমি কি করে জানব—!’
‘আপনি তো দেখেছেন ছেলেটাকে একটা বড় পাথর ছুড়ে মারা হয়েছে। ওই পাথর তো দুর্বল মানুষ ছুড়তে পারে না।’ ও.সি. তাকালেন।
‘হ্যাঁ। তা তো বটেই।’
‘অথচ ওর সঙ্গে যার ঝামেলা হয়েছিল সে পুরুষ নয়।’
‘অ।’ বুকের ব্যথাটা বোধহয় আর একটু বাড়ল বনবিহারীর।
‘পাথরের গায়ে যে ফিঙ্গার প্রিন্ট পাওয়া গেছে সেটা মেয়েদের হাতের। এর মধ্যে আমি আর একবার স্পটে গিয়েছিলাম। একটা জামার বোতাম চা গাছের নীচে কুড়িয়ে পেয়েছিলাম। ওই বোতাম ছেলেদের জামায় ব্যবহার করা হয় না। মেয়েটি যদি পাথরটা না ছুড়তে পারে তাহলে সে একা ছিল না। কিন্তু তাও তো মানা যাচ্ছে না। কারণ মন্ত্রীর ভাইপো ওকে রেপ করতে গিয়েছিল বলে মনে হচ্ছে। তৃতীয় ব্যক্তি থাকলে তাতে রেপের ব্যাপারটা কেমন যেন ম্যাড়মেড়ে হয়ে যাচ্ছে।’
‘তা তো বটেই।’ বনবিহারীর বাড়ি ফিরে যেতে ইচ্ছে করছিল।
‘আমার মনে হচ্ছে ওই মন্ত্রীর ভাইপো আর এই মেয়েটি বেশ পরিচিত। নইলে কোনও মেয়ে অত রাতে চা-বাগানের ভেতরে অচেনা ছেলের সঙ্গে কখনই যাবে না। সমস্যাটা এখানেও। ছেলেটা বাইরে থেকে এসে জঙ্গলে দলের সঙ্গে লুকিয়ে ছিল। স্থানীয় কোনও মেয়ের সঙ্গে এমন ভাব হওয়ার সুযোগ সে পেল কি করে যে ডাক পেলেই জঙ্গলে দেখা করতে যাবে! আপনাদের এই গঞ্জে সেরকম স্বাস্থবতী স্মার্ট আনম্যারেড মেয়ে আছে?’
‘আমি দেখিনি।’
‘দ্যাখেননি! তার মানে মেয়েটিও এখানকার নয়। বাইরে থেকে এসেছিল!’
‘আমার মাথায় কিছু ঢুকছে না।’
‘ঢুকছে না বললে আপনার কিছু হবে না। আমার চাকরিটা যাবে। এই মন্ত্রী খুব পাওয়ারফুল। যে করেই হোক একজন খুনিকে খুঁজে বের করতেই হবে আমাকে। আমার সমস্যাটা বুঝুন।’
‘হুঁ।’ মাথা নাড়লেন বনবিহারী।
‘আমি একটা খবর পেয়েছি।’ তাকালেন ও.সি.। সেই দৃষ্টি দেখে বুকের ভেতরটা বাতাসবন্ধ হয়ে গেল বনবিহারীর।
‘ভেবেছিলাম সবক’টা উগ্রপন্থী মরে গেছে। উঁহু। একজন এখনও মরেনি। ক’দিন আগেই খবরটা পেয়েছিলাম। একজন তো কোনও ক্ষতি করতে পারবে না ভেবে মাথা ঘামাইনি। তাছাড়া এস.পি-র কাছে রিপোর্টও পাঠিয়েছিলাম সবাই খতম হয়ে গেছে বলে। আবার যদি বলি আর একজন বেঁচে আছে তাহলে আগের রিপোর্টটা ভুল হয়ে যাবে। কিন্তু এখন মনে হচ্ছে ও ব্যাটাকে ধরা দরকার।’
একটু স্বস্তি পেলেন বনবিহারী, ‘অবশ্যই।’
‘আপনি তো বললেন অবশ্যই, কিন্তু ধরব কি করে? এত বড় জঙ্গল, তার ওপর ফরেস্ট ডিপার্টমেন্ট কীরকম ঠান্ডা মেরে আছে। ঠিকঠাক সহযোগিতা যেমন করছে না আবার মুখে না বলছে না। তাছাড়া যদি ছেলেটা টের পায় তাহলে এখান থেকে হাওয়া হয়ে যেতে কতক্ষণ! তখন আঙুল চুষতে হবে আমাকে। ডাক্তারবাবু, একটু বুদ্ধি দিন।’ ও.সি. বললেন।
বনবিহারী বললেন, ‘কি দেব বলুন তো! আমি কোনওদিন ডিটেকটিভ গল্পের ভক্ত ছিলাম না যে—!’
‘কিন্তু আপনি পারেন।’
‘আমি?’
‘আপনার কাছে একটা সত্যি কথা বলিনি ডাক্তারবাবু।’
‘কী কথা?’
‘সদর থেকে ফেরার সময়ে আমি আপনার বাড়িতে গিয়েছিলাম।’
‘আমার বাড়িতে?’
‘হ্যাঁ। দরজা বন্ধ ছিল। আপনি বাড়ির ভেতরে আছেন ভেবে নক করেছিলাম। তৃতীয়বারের পর সম্ভবত আপনার কাজের লোক এসে দরজা খুলে আমাকে বলল, আপনি চেম্বারে চলে এসেছেন। তেষ্টা পেয়েছিল খুব তাই এক গ্লাস জল খাওয়াতে বললাম। সে জল আনতে গেলে একটা কচি বাচ্চা কেঁদে উঠল ভেতরের কোনও ঘর থেকে। সঙ্গে সঙ্গে এদিকের ঘর থেকে একটি লম্বা, স্বাস্থ্যবতী যুবতীকে ছুটে যেতে দেখলাম। তারপরেই বাচ্চার কান্না থেমে গেল। জল খেয়ে সোজা চলে এলাম আপনার চেম্বারে।’ ও.সি. হেসে বললেন, ‘আমি জানতাম আপনার বাড়িতে চাকর ছাড়া আর কেউ থাকে না।’
‘মেয়েটি আমার ভাগনি। সে আর তার স্বামী এসেছে বাচ্চা নিয়ে। আপনাকে বলেছি।’
‘এ তো হতেই পারে। মামার কাছে তো আসতেই পারে।’
বনবিহারী কীরকম দিশেহারা হয়ে গেলেন। ও.সি. কি বলতে চাইছেন?’
‘আপনার ভাগনিজামাই আর ভাগ্নী কি এখানে কিছুদিন থাকবে?’
‘না ভাগনিজামাই কাল সকালে ফিরে যাবে। ওকে চাকরিসূত্রে বিদেশে যেতে হচ্ছে। আত্মীয়-স্বজনের কাছে ভাগনিকে রাখতে অসুবিধে বলে আমার কাছে রেখে যাচ্ছে।’
‘বাঃ খুব ভালো হল। ডাক্তারবাবু, আপনি আমার উপকার করুন। প্লিজ। আমি সারাজীবন আপনার কাছে কৃতজ্ঞ থাকব!’
‘আমি কীভাবে—!’
‘বলছি। কাল সকালে জামাই চলে যাবে বললেন, তাই তো?’
‘হ্যাঁ।
‘কাল দুপুরে আপনি আপনার ভাগনিকে নিয়ে একটা রিকশায় চেপে জঙ্গলে যাবেন। ওকে বলবেন জঙ্গলটা দেখার মতো, তাই দেখাতে নিয়ে যাচ্ছেন। আপনি প্রৌঢ মানুষ, একটু হেঁটে ক্লান্তি বোধ করবেন। ওকে বলবেন চারপাশে ঘুরে বেড়িয়ে দেখতে। তারপর ওকে নিয়ে ফিরে আসবেন।’ ও.সি. বললেন।
‘এতে কি লাভ হবে? বনবিহারী অবাক হলেন।
‘যে ছেলেটা ওই জঙ্গলে ঘুরে বেড়াচ্ছে সে যদি আপনার ভাগনিকে দেখতে পায় তাহলে, আমরা ধারণা, আলাপ করার চেষ্টা করবে।’
‘সেকি! আপনি কি বলছেন? ছেলেটা উগ্রপন্থী—!’
‘রাষ্ট্রের বিরুদ্ধে, পুলিশের বিরুদ্ধে ওরা উগ্র। কিন্তু সুন্দরী মেয়েকে দেখলে এত নরম হয়ে যাবে যে ওকে ধরতে আমার অসুবিধে হবে না।’ ও.সি. বললেন।
‘কিন্তু, আপনি ওকে টোপ হিসেবে ব্যবহার করতে বলছেন?’
‘একটা ছাগলকে যখন ফাঁদের মধ্যে বাঘের টোপ হিসেবে রাখা হয় তখন সে বুঝতে পারে মৃত্যু আসন্ন। ভয়ে কাঁপতে থাকে। আপনার ভাগনি টেরও পাবে না যে আমাদের অন্য উদ্দেশ্য আছে।’
‘না অফিসার, আমার ভালো লাগছে না।’
‘ডাক্তারবাবু, আপনি আমাকে বাঁচান।’ ‘আশ্চর্য! ছেলেটা হয়তো তখন জঙ্গলের অন্য প্রান্তে থাকবে। সে দেখতে বা জানতেই পারবে না মামণিকে। এটা ভেবেছেন?’
‘হতে পারে। আবার নাও হতে পারে। একটা জঙ্গলে একা কোনও মানুষের পক্ষে বেশিদিন বাস করা সম্ভব নয়। তার খাবার দরকার। ঘুম দরকার। আমার মনে হচ্ছে এই ছেলেটি জঙ্গলের ভেতরে কাঠ কুড়োতে আসা আদিবাসীদের সাহায্য পাচ্ছে। তাই পুলিশ রেইড করলেই সে জেনে যাচ্ছে এবং গোপন আস্তানায় চলে যাচ্ছে। পুলিশের কথা যদি সে জানতে পারে তাহলে একজন সুন্দরী মহিলা জঙ্গলে ঘুরে বেড়াচ্ছে এই খবরটাও তার কাছে পৌঁছে যাবে বলে আমার ধারণা।’ ও.সি. বললেন।
‘মামণির যদি কোনও ক্ষতি হয় তাহলে আমি কি জবাব দেব!’
‘কোনও ক্ষতি হবে না। তাছাড়া আপনাকে তো রোজ ওকে নিয়ে জঙ্গলে যেতে বলছি না। শুধু কাল দুপুরে, একবার চলুন।’
ও.সি. বনবিহারীকে নিয়ে জিপে উঠলেন। তখন সন্ধে নেমে গেছে। বনবিহারীর বাড়ির সামনে তাঁকে গাড়ি থেকে নামিয়ে দিয়ে ও.সি. বললেন, ‘আজ বেশ দেরি হয়ে গেছে তাই আর আপনার ভাগনিজামাই-এর সঙ্গে আলাপ করলাম না। ডাক্তারবাবু, মনে রাখবেন আমি শুধু নিই না, ফিরিয়েও দিই। আপনার বিপদে আমি আপনার পাশে থাকব।’
জিপ চলে গেল।
আধা অন্ধকারে বাড়ির দিকে পা বাড়াতেই চিৎকার শুনতে পেলেন বনবিহারী, ‘ডাক্তার—বা—বু।’
অবাক হয়ে দেখলেন খোঁড়াতে খোঁড়াতে সুনয়নী সামনে এসে দাঁড়ালেন, ‘মরে যাচ্ছি ডাক্তারবাবু। আপনার কথা শুনে হাঁটতে বেরিয়েছিলাম, উঃ কি ব্যথা, কি ব্যথা!’
‘আস্তে আস্তে অভ্যেস হয়ে যাবে। চেষ্টা ছাড়বেন না।’
‘হুঁ! আচ্ছা, আমি আপনার চেয়ে কত ছোট। আমাকে আপনি বলবেন না তো। আপনার মুখে আপনি শুনলে বড় লজ্জা করে।’
বনবিহারী মুখ ফেরালেন, ‘আচ্ছা, আসি।’
‘আপনার চাকরটা খুব বেয়াদব। বাচ্চাটাকে দেখতে গিয়েছিলাম, বলল, মা-বাচ্চা দুজনেই নাকি ঘুমাচ্ছে। এই সময় কোন মা ঘুমায়?’ সুনয়নী পেছন থেকে বললেন।
বনবিহারী জবাব দিলেন না। কথায় কথা বাড়ে। একেই তাঁর বুকে এখন ঝড় চলছে। এই ঝড় কি করে থামানো যায়!

দরজা খুলে কালীচরণ বলল, ‘বিকেলবেলায় দারোগাবাবু এসেছিল।’
ওর গলার স্বর নীচুতে, যেন কোনও গোপন খবর দিচ্ছে।
‘জানি। দেখা হয়েছে।’ বনবিহারী ভেতরে ঢুকতেই কালীচরণ দরজা বন্ধ করে দিল।
‘ওনাকে দেখে খুব ভয় পেয়ে গিয়েছিলাম। অবশ্য এক গ্লাস জল খেয়েই চলে গেছেন কিন্তু মনে হয় মামণিকে দেখেছেন। বাচ্চাটা হঠাৎ ওইসময় কেঁদে উঠল—!’
বনবিহারী নিজের ঘরে গেলেন। অন্ধকার নেমে গেছে। আলো জ্বেলে চেয়ারে বসলেন। দরোগার প্রস্তাবে সায় দিতে তাঁর মন চাইছিল না। লোকটা নিশ্চয়ই কিছু সন্দেহ করছে। হয়তো এটা ওর একটা চাল। একটা মেয়েকে জঙ্গলে ছেড়ে দিয়ে দেখতে চায় পলাতক ছেলেটি আসে কিনা। যেন কুনকি হাতি দিয়ে জঙ্গলের হাতিকে ধরতে চাইছে লোকটা। তিনি অস্বীকার করতেই পারেন। দারোগার এই প্রস্তাব পঞ্চায়েতকে জানিয়ে দিলে হইচই হবেই। কিন্তু সেক্ষেত্রে মামণিকে প্রকাশ্যে নিয়ে যেতে হবে। তখন কেঁচো খুঁড়তে সাপ বেরিয়ে যেতে কতক্ষণ? না, যত অভিযোগ থাক তাঁকে গিলে ফেলতে হবে।
চোখ বন্ধ করলেন বনবিহারী। নাঃ, এভাবে এখানে থাকা যায় না। এখানকার মানুষ তাঁকে শ্রদ্ধা করে। সবাই জানে এই জায়গার উন্নতির জন্যে তিনি নিঃস্বার্থ হয়ে কাজ করছেন। রাতারাতি যদি প্রচারিত হয় একটি উগ্রপন্থী মেয়েকে তিনি আশ্রয় দিয়েছেন, পুলিশকে খবরটা গোপন করেছেন তাহলে মুখ দেখানোর উপায় থাকবে না। জেলেও যেতে হবে তাঁকে। এই জায়গা ছেড়ে চলে যেতে হবে তাঁকে। এই জায়গা ছেড়ে চলে গেলে কেমন হয়?
সোজা হয়ে বসলেন বনবিহারী। বহু বছর আগে, মা চলে যাওয়ার পর ইচ্ছেটা মনে এসেছিল। মাকে ছাড়া এখানে থাকা অসম্ভব বলে মনে হয়েছিল সে সময়। তখন মহেশমুন্ডায় চলে যাওয়ার কথা ভেবেছিলেন।
বনবিহারীর পিতৃদেব তাঁর এক বন্ধুর পরামর্শে উদ্বুদ্ধ হয়ে জলের দামে মহেশমুন্ডায় জমি কিনেছিলেন। মধুপুর থেকে গিরিডি যাওয়ার পথে একটি শান্ত, নির্জন এবং সুন্দর জায়গা দেখে ভালো লেগে গিয়েছিল তাঁর। এক বিঘে জমি কিনে তারের বেড়া দিয়ে ঘিরে রেখে ফিরে এসেছিলেন খুশি মনে। মা শুনে বলেছিলেন, ‘ওই জমি পাঁচভূতে লুটেপুটে খাবে।’
তখন শীত পড়লেই বাবা তাদের নিয়ে গিরিডি-মধুপুরে বেড়াতে যেতেন। আসলে যাওয়ার উদ্দেশ্য ছিল তাদের জমিটা দেখানো। জমি দেখার পর মা পালটে গিয়েছিলেন। বাবাকে বলেছিলেন, মধুপুর বা গিরিডি নয়, বেড়াতে গেলে নিজেদের জমিতে থাকতে চান। বছর খানেকের মধ্যে দু-ঘরের একটা বাড়ি তৈরি করেছিলেন বাবা। একজন আদিবাসী যুবককে দায়িত্ব দিয়েছিলেন বাড়িটাকে ঠিকঠাক রাখার। প্রতিমাসে তার নামে মানি অর্ডার পাঠাতেন। বাবার মৃত্যুর পরে ডাক্তার বনবিহারী একাই গিয়েছিলেন মহেশমুন্ডায়। সেই যুবক বিয়ে করে ওই বাড়িতেই থেকে গেছে। দেখে মনে হাচ্ছিল বাড়িটার মালিক সে। কিন্তু লোকটা অকৃতজ্ঞ নয়। বলেছিল, ‘আপনারা আসেন না বলেই আমি এই বাড়িতে আছি। তবে আমার তো কোথাও যাওয়ার জায়গা নেই। যদি এই জমির কোনও একধারে মাটির দেওয়াল আর টিনের ছাদ দিয়ে দুটো ঘর বানিয়ে দেন তাহলে সেখানে উঠে যেতে চাই।’
ফিরে এসে টাকা পাঠিয়ে দিয়েছিলেন। প্রতিবছর একটা পোস্টকার্ড আসে। তাতে কত টাকা খাজনা দিতে হবে জানিয়ে দেয় লোকটা। মায়ের চলে যাওয়ার পর বনবিহারীর মনে হয়েছিল সেখানে গিয়ে থাকবেন। আশেপাশের গ্রামের মানুষগুলোর চিকিৎসা করবেন। গরিব মানুষগুলো যে যা পারে দিলে খাওয়াটা চলে যাবে। কিন্তু এই জায়গা থেকে চলে যাওয়া সহজ ছিল না। শেকড় এত গভীর চলে গিয়েছে যে উপড়ে নিয়ে যাওয়া সম্ভব হয়নি। এখানকার নিরানব্বই ভাগ মানুষ তাঁর পরিচিত। তাঁকে শ্রদ্ধা করে সবাই। এতদিন এখানে থাকতে তাঁর বিন্দুমাত্র খারাপ লাগেনি। মায়ের মৃত্যুর পরে এখানকার মানুষের চিকিৎসার জন্যে শুধু নয়, নানান উন্নয়নের কাজে দিনের অনেকটা সময় ব্যায় করে আসছেন। কিন্তু মামণি আসার পরে তাঁর কেবলই মনে হচ্ছে পায়ের তলার মাটি সরে গেছে। সবসময় মনে এক চাপ নিয়ে থাকা, যে-কোনও মুহূর্তে পুলিশের হাতে পড়া, এসব আর ভালো লাগছে না। এখন যদি তিনি মামণিকে বলেন চলে যেতে, বলতে পারা যায় না, তবু ও যদি কোথাও চলে যায় তাহলে ওর থাকাটা তো মিথ্যে হয়ে যাবে না!
বনবিহারী ঠিক করলেন মহেশমুন্ডার লোকটাকে চিঠি লিখবেন। কিন্তু চিঠি লিখতে হয় হিন্দিতে। তিনি হিন্দি লিখতে জানেন না। যাকে দিয়ে লেখাবেন সে তো খবরটা চাউর করে দেবে। তার চেয়ে একটা টেলিগ্রাম করাই ভালো। ইংরেজিতে লিখলে লোকটা পড়িয়ে নিতে পারবে।
‘একি! এখনও বসে আছেন?’ কালীচরণ চায়ের কাপ নিয়ে এল।
‘মামণি কোথায়?’
‘রান্নাঘরে।’
‘সেকি! কি করছে সে?’
‘ডিম দিয়ে কি সব রান্না করছে।’
‘হুম।’ চায়ের কাপ নিলেন বনবিহারী।
‘পাশের বাড়ির মাসিমা এসেছিল। খুব জোর করছিল ভেতরে আসার জন্যে।’
‘হু।’ বনবিহারী চায়ে চুমুক দিলেন, ‘কালীচরণ, আমি ভাবছি এখান থেকে চলে গেলে কেমন হয়! মহেশমুণ্ডাতে তো মাথা গোঁজার জায়গা আছে।’
কালীচরণ জিজ্ঞাসা করল, ‘ওখানে আশেপাশে বাঙালি আছে?’
‘বাঙালি?’ হেসে ফেললেন বনবিহারী, ‘বোধহয় না। জায়গাটা তো এখন ঝাড়খণ্ডের মধ্যে পড়েছে। কলকারখানা নেই, অফিসটফিস নেই, তাই ওখানে বাঙালির না থাকারই কথা।’
‘তাহলে চলুন। কিছুদিন ওখানে থাকলে সবার ভালো লাগবে।’
‘সবার মানে?’
‘আপনি নিশ্চয়ই মামনি আর বাচ্চাটাকে এখানে রেখে যাবেন না? এই কয়েকদিন একসঙ্গে থাকার পর আমার পক্ষে আবার একা থাকা অসম্ভব।’ কালীচরণ চলে গেল।
জামাকাপড় ছেড়ে চেয়ারে বসে একটা মেডিকেল জার্নাল পড়ছিলেন বনবিহারী। হঠাৎ কাঁধে স্পর্শ পেয়ে চমকে তাকাতেই মামণিকে দেখতে পেলেন। একেবারে তাঁর পিঠ ঘেঁষে দাঁড়িয়ে সে হাসছে, হাতে একটা প্লেট।
‘ওটা কি?’
প্লেট বনবিহারীর সামনে টেবিলের ওপর রেখে ইশারায় মামণি বোঝাল ওটা সে রেঁধেছে। বনবিহারী দেখলেন। ঘুগনির মতো দেখতে, ডিম দিয়ে রাঁধা। একটা চামচ রয়েছে পাশে। তিনি বললেন, ‘বাঃ, খুব ভালো হয়েছে বলেই মনে হচ্ছে। কিন্তু আমি যদি এখন খাই তাহলে রাতের খাবার খেতে পারব না।’
সঙ্গে সঙ্গে প্রতিবাদ করতে লাগল মামণি। দ্রুত মাথা নেড়ে অদ্ভুত সব শব্দ বের করতে লাগল মুখ দিয়ে। বাধ্য হয়ে এক চামচ তুলে মুখে দিয়ে বনবিহারী বললেন, ‘বাঃ! দারুণ হয়েছে। এটা রাত্রে রুটি দিয়ে খাব, কেমন?’
এবার শান্ত হল মামণি।
‘এটাকে রান্নঘরে রেখে এসো।’
পাখির মতো উড়ে গেল মামণি। কিন্তু ফিরে এল ওই রকম গতিতে তারপর টেবিলের ওপর উঠে বসে পা ঝুলিয়ে ইশারায় যেটা বলতে চাইল তা বুঝতে পারলেন না বনবিহারী। তিনবারের বার বুঝতে পারলেন তিনি। মামণি বলছে, তিনি খুব ভালো মানুষ।
হাসলেন বনবিহারী। বললেন, ‘তুমি নিজে ভালো বলে আমাকে ভালো ভাবছ।’
দ্রুত মাথা নেড়ে আপত্তি জানাল মামণি।
বনবিহারী বললেন, ‘কিন্তু একটা জরুরি ব্যাপার। বাচ্চাটা হয়েছে সদরের হাসপাতালে। ওর বার্থ সার্টিফিকেট নিয়ে আসতে হবে। ওর বাবার নামটা বলো।’
সঙ্গে-সঙ্গে মুখ ভ্যাটকাল মামণি। যেন ও বিষয়ে সে আলোচনা করতে চায় না।
‘তা বললে তো চলবে না। এটা দরকার। বড় হয়ে ও তো জানতেই চাইবে কে ওর বাবা? তখন তো না বলে পারবে না।’
হঠাৎ ডান হাতের তর্জনী বনবিহারীর দিকে এগিয়ে তাঁকে চিহ্নিত করে মামণি টেবিল থেকে নেমে ঘর থেকে বেরিয়ে গেল।
হতভম্ব হয়ে গেলেন বনবিহারী। মেয়েটা কি উন্মাদ? আঙুল দেখিয়ে কী বলতে চাইল ও? ছেলের বাবা হিসেবে তাঁর নাম দিতে বলল। না না। এ চলতে দেওয়া যায় না। ওর মাথা থেকে এসব ভাবনা বের করা দরকার। ঠিক সময়ে বিয়ে করলে ওর কাছাকাছি বয়সের মেয়ে থাকতে পারত তাঁর।
সেই রাত্রে ঘুম আসছিল না বনবিহারীর।
সকালে থানা থেকে একজন সেপাই এল সাইকেলে চেপে। মুখবন্ধ খাম দিয়ে গেল। দারোগাবাবু পাঠিয়েছেন। সবে চা খেয়েছে বনবিহারী। খামটা হাতে নিয়ে একটু নাড়াচাড়া করলেন। এই কয়েকদিনে পুলিশ তাঁর কাছে যতবার এসেছেন, গত দিনগুলোতে তাদের দেখা পেয়েছেন বলে মনে পড়ে না। কোনও অনুষ্ঠানে মুখোমুখি হলে নমস্কার বিনিময় হয়েছে। সৌজন্য ওই পর্যন্ত। এখনকার ঘনিষ্ঠতা যে-কোনও লোকের চোখে পড়বে। বিশেষ করে পালবাবুর। লোকটা এখন এখানে নেই। শাশুড়ির শ্রাদ্ধ করতে নবদ্বীপে গিয়েছে।
খাম খুললেন বনবিহারী। একটুকরো কাগজে লেখা, ‘ঠিক সকাল দশটায় মেছুয়াপুল পেরিয়ে একটু এগিয়ে গেলে বাঁ-দিকের জঙ্গলের মধ্যে একটা পায়ে চলা রাস্তা পাবেন। সেটা ধরে খানিকটা গেলে ঝরনার ওপর সাঁকো দেখতে পাবেন। আপনি সেখানে বিশ্রাম করতে পারেন। ওকে বলবেন একটু ঘুরে দেখতে। ধরুন আধঘণ্টা।’
বনবিহারীর মনে পড়ল। ওই রাস্তা দিয়ে সেই রাত্রে বোধহয় তাঁকে নিয়ে যাওয়া হয়েছিল মামণিকে প্রসব করানোর জন্যে। যদিও অন্ধকারে তিনি স্পষ্ট কিছুই বুঝতে পারেননি। কিন্তু সকাল দশটা কেন? ওই সময় তো তাঁর চেম্বারে থাকার কথা। পেশেন্টরা ওই সময় তাঁকে পাবে বলে জানে। বড়বাবু হুকুম করবেন আর তাঁকে চেম্বার ছেড়ে যেতে হবে। আফশোস হল। সেপাইটাকে দাঁড় করিয়ে একটা কড়া জবাব লিখে দেওয়া যেত।
এইসময় মামণি এল এই ঘরে। এসে একগাল হাসল।
বনবিহারী তাকালেন, ‘কি? ঘুম হয়েছে?’
মাথা কাত করে মামণি জানাল, হয়েছে।
বনবিহারী বললেন, ‘তুমি তো বাড়িতে আটকে আছ। ভাবছি, তোমাকে নিয়ে একটু বেড়িয়ে এলে কীরকম হয়। এখানে আশেপাশে শুধু জঙ্গল আর নদী। কিন্তু তার সৌন্দর্য কম নয়। আজ যাবে ঘুরতে?’
পাশে চলে এল মামণি। মাথা নাড়তে লাগল। বোঝা গেল, বেড়ানোর প্রস্তাব শুনে তার খুব ভালো লাগছে। খুশি হয়েছে।
‘সামনে এসে দাঁড়াও। হ্যাঁ। আমি এখানকার লোকজনদের বলেছি তুমি আমার আত্মীয়া মালদহ থেকে বেড়াতে এসেছে। থাকবে কিছুদিন।’
চোখ বড় করল মামণি। যেন খুব মজা পাচ্ছিল।
তোমার গলায় একটা ইনফেকশন হয়েছে তাই ডাক্তার কথা বলতে নিষেধ করেছেন। এখানে যেহেতু কলকারখানা বলতে একমাত্র চায়ের বাগান এবং তার জন্যে কোনও পল্যুশন নেই তাই তোমার গলা তাড়াতাড়ি সারবে। বলেছি তোমার একটা বাচ্চা আছে। কি? আমার কথাগুলো তোমার কানে যাচ্ছে?’
মাথা নাড়ল মামণি।
‘বাইরে বের হলে নিশ্চয়ই কারও না কারও সঙ্গে দেখা হবে। তাদের কেউ-কেউ তোমার সঙ্গে কথা বলতে চাইবে। তুমি কোনও শব্দ করবে না। চুপ করে থেকে ঠোঁটে আঙুল চেপে বোঝাবে তোমার কথা বলা নিষেধ। তুমি যে শব্দগুলো করো তা যারা কথা বলতে অক্ষম তারাই করে। কিন্তু যারা কথা বলে এবং ডাক্তারের নির্দেশে না বলতে বাধ্য হয় তারা ওইরকম শব্দ উচ্চারণ করবে না। মনে থাকবে তোমার না, আবার বুঝিয়ে বলব?’
মামণি আঙুল তুলে বনবিহারী মাথা দেখাল। তারপর শূন্যে একটা শূন্য আঁকল। অর্থাৎ বনবিহারীর মাথায় কিস্যু নেই।
হাসলেন বনবিহারী, ‘তাহলে তৈরি হয়ে নিও। আমরা সাড়ে ন’টায় বেরুব।’
মামণি লাফিয়ে ভেতরে ঢুকে গেল। কিন্তু কয়েক মিনিট পরেই কালীচরণ হন্তদন্ত হয়ে এল, ‘এই পাগলিটা কী বলছে? আপনি ওকে বেড়াতে নিয়ে যাচ্ছেন?’
‘কি করে বোঝাল তোমাকে?’ বনবিহারী হাসলেন।
‘হাত নেড়ে দেখাল, আপনি ওকে আকাশে নিয়ে যাচ্ছেন।’
সঙ্গে সঙ্গে ভেবে নিলেন বনবিহারী। কালীচরণকে সত্যি কথা বলা যাবে না। ও মামণিকে এরকম ভাবে ব্যবহার করা মেনে নেবে না।
বললেন, ‘মেয়েটা সেই থেকে ঘরবন্দি হয়ে আছে। ওকে আশেপাশের জায়গাগুলো দেখিয়ে নিয়ে আসি।’
‘লোকে দেখলে প্রশ্ন করবে কিন্তু।’
‘তা তো করবেই। কিন্তু কদ্দিন আর ঘরে আটকে রাখতে পারবে!’
ঠিক। তাহলে রিকশা ডেকে সেই রিকশায় যান।’
‘বেশ। ডেকে দিও। সাড়ে নটায় বেরুব।’
‘এখন কেন? বিকেলে গেলে হত।’
‘বিকেলে গেলে ফিরতে সন্ধে নেমে গেলে—, না, না।’
‘তাহলে ওকে নিয়ে জঙ্গলের দিকে যাবেন না।’
‘কেন?’
গলা নামাল কালীচরণ, ‘শুনেছি, ও যে দলে ছিল তার সবাই মারা যায়নি। যদি কেউ বেঁচে থাকে তাহলে সে জঙ্গলেই লুকিয়ে আছে। তাই ওদিকে না যাওয়াই ভালো। যাই, তাড়াতাড়ি জলখাবার করে দিই।’ কালীচরণ চলে গেলে বনবিহারী বুঝলেন, স্নেহের শেকড় মাটি পেয়ে গেলে সবসময় ভয়ে ভয়ে থাকে। কালীচরণের ক্ষেত্রে ওর জীবনে এই প্রথম সেটা হয়েছে।
ঠিক সাড়ে নটায় রিকশা ডেকে নিয়ে এসেছিল কালীচরণ। রিকশাওয়ালা পরিচিত, নাম পবন। আগে বাড়ি থেকে বেরিয়ে পবনকে বনবিহারী বললেন, ‘মালদহ থেকে ভাগনি এসেছে হে। ওকে একটু চারপাশে ঘুরিয়ে দেখাতে চাই।’
‘যেমন বলবেন ডাক্তারবাবু। কোথায় যাবেন? বিনাগুড়ি, তেলিপাড়া, ডুডুয়া?’
‘দূর! ওসব জায়গায় দেখার তো কিছু নেই। আজ হাট কোথায় হচ্ছে?’
‘আজ্ঞে, নাথুয়ায়।’
‘অদ্দুর যেতে পারবে?’
কি এমন দূর?’ পাঁই পাঁই পক্ষীরাজ ছোটাবো।’
‘কত নেবে?’
‘এটা কী বললেন? আমার বউটাকে আপনি বাঁচিয়েছেন। আপনার যা খুশি দেবেন। যদি না দেন তাহলেও কোনও কথা নেই।’ পবন হাসল।
মামণি এল। বনবিহারীর কিনে দেওয়া সালোয়ার কামিজ পরে এসেছে। বেশি দামি নয় কিন্তু চমৎকার দেখাচ্ছে ওকে। বললেন, ‘ওঠ।’
স্বচ্ছন্দে উঠে বসল মামণি রিকশায়। তার ওঠা দেখে পবন বলল, ‘ভাগনিদিদি নিশ্চয়ই খেলাধুলো করেন। এখানকার কোনও মেয়ে এভাবে উঠতে পারে না।’
বনবিহারী উঠলেন। দুজন পাশাপাশি বসলে গায়ে গা ঠেকবেই। একটু অস্বস্তি হল বনবিহারীর। তিনি বাঁ-পাশে ঝুঁকলেন সেটা বাঁচাতে। রিকশা চলতে শুরু করতেই দেখতে পেলেন সুনয়নী এসে দাঁড়িয়েছেন তাঁদের বাড়ির দরজায়। দু-চোখ বিস্ফারিত। বনবিহারী মুখ ফিরিয়ে নিলেন।
পিচের রাস্তা ধরে রিকশা চলে এল গঞ্জের ভেতরে। বনবিহারী বললেন, ‘এই হল আমাদের দোকানপাট আর বাজার এলাকা। তুমি নিশ্চয়ই জেনেছ আমি ডাক্তারি করি। ওই হল আমার চেম্বার।’
মামণি কৌতূহলী চোখে সব কিছু দেখছিল। চেম্বারের দরজা বন্ধ দেখে সে তার মতো শব্দ উচ্চারণ করতে যেতেই বনবিহারী ঠোঁটে আঙুল চেপে নিষেধ করতেই সে হেসে ফেলল। তারপর মাথা নেড়ে বোঝাল, ভুলে গিয়েছিল।
‘ডাক্তারবাবু!’
ডাকটা শুনেই পবন রিকশা থামাল। প্রৌঢ় হেডমাস্টার মশাই এগিয়ে এলেন, ‘আমি আপনার চেম্বার বন্ধ দেখে ফিরে আসছি। আজ বসবেন না?’
‘বিকেলে বসব, তিনটে থেকে।’
‘কোনও দরকারি কাজ—?’
‘হ্যাঁ।’ বনবিহারী জিজ্ঞাসা করলেন, ‘কারও অসুখ?’
‘হ্যাঁ। আমার। তাহলে তিনটের পরে আসব।’
‘কী হয়েছে যদি বলেন—!’
মামণির দিকে একবার তাকিয়ে একটু ইতস্তত করে হেডমাস্টার বললেন, ‘কাল থেকে প্রস্রাব করায় সময় কষ্ট হচ্ছে। একটু জ্বালা জ্বালা ভাব।’
‘আগে যেমন হত তেমন স্বাভাবিক বার হচ্ছে?’
‘না কমে গেছে।’
‘ঠিক আছে। এখন এক শিশি আলকাশল কিনে নিন। দু-চামচ করে দুবার খেয়ে বিকেলে আসুন। আর হ্যাঁ, প্রচুর জল খাবেন। আলকাশল জলে মিশিয়ে খাবেন।’
‘ঠিক আছে।’ মাথা নাড়লেন হেডমাস্টার, ‘এটি কে?’
‘আমার ভাগনি। চল পবন।’
তেমাথা পার হয়ে স্কুলের মাঠের সামনে আসতেই আবার থামতে হল। ডাক্তারবাবু চেম্বারে বসছেন না জেনে যেন মাথায় বাজ পড়ল ফরেস্ট ডিপার্টমেন্টের ওই কর্মীর। বললেন, ‘মায়ের শরীর খুব খারাপ। এখন চেম্বারে নিয়ে যাব ভেবেছিলাম!’
‘আপনাকে তো বলেছি ওঁকে শহরে নিয়ে গিয়ে ভালো কার্ডিওলজিস্টকে দেখান। আমি তো কার্ডিওলজিস্ট নই। ওঁর অসুখ হার্টের।’ বনবিহারী বললেন।
‘মাসখানেক আগে নিয়ে গিয়েছিলাম। বড় ডাক্তার ইসিজি করে বললেন ভরতি হতে হবে। অ্যাঞ্জিও—অ্যাঞ্জিও—।’
‘অ্যাঞ্জিওগ্রাফি?’
‘হ্যাঁ। ওই করে দেখবেন বুকে রক্ত যাওয়ার শিরা বন্ধ আছে কিনা। যা খরচ হবে তার অঙ্ক শুনে আমার মাথা ঘুরে গেছে। আমি ফতুর হয়ে যাব। ছেলেমেয়ে নিয়ে পথে বসব। ফিরিয়ে এনেছিলাম মাকে। দেখুন ডাক্তারবাবু, মায়ের বয়স হয়েছে। এখন ওসব কাটাছেঁড়া করাতে চাই না। আপনি ওষুধ দিয়ে যে কদিন বাঁচিয়ে রাখতে পারেন সেই ক’দিন থাকুন। কি বলেন?’
‘যা বলার তো আপনি বলছেন!
চল পবন।’
রিকশা চালু হলে পবন বলল, ‘ঢেঁকি স্বর্গে গিয়েও ধান ভানে।’
খিলখিল করে হেসে উঠল মামণি। বনবিহারী ধমক দিলেন, ‘অ্যাই। তোমাকে ডাক্তার গলা থেকে কোনও শব্দ বের করতে নিষেধ করেছে, মনে নেই?’
সঙ্গে সঙ্গে বনবিহারীর কোমরে আঙুলের ডগা দিয়ে খোঁচা মারল মামণি।
পবন বলল, ‘ভাগনিদিদির গলায় কিছু হয়েছে নাকি?’
‘হ্যাঁ। ডাক্তার ওকে পনেরো দিন কথা বলতে নিষেধ করেছেন।’
ধীরে ধীরে রিকশা চলে এল মেছুয়া ব্রিজের কাছে। ব্রিজ না বলে পুল বলাই ভালো। নীচে তিরতির করে ঝরনা বয়ে যাচ্ছে। সেটা দেখে প্রবল উৎসাহে নীচে নামতে চাইল মামণি। বনবিহারী ঘড়ি দেখলেন। ঠিক এক মিনিট দেরি আছে দশটা বাজতে। বললেন, ‘এখন নয়, ফেরার পথে নেমো।’
এখন দুপাশে দীর্ঘ গাছের সারি। পিচের সরু পথটা ছায়ায় মাখামাখি। বনবিহারী বললেন, ‘বাবা পবন, অনেকক্ষণ চালিয়েছ। এখানে একটু জিরিয়ে নাও। আমি ওকে পাশের জঙ্গলটা দেখিয়ে আনি। বাঁদর তো আছেই।’
রাস্তার পাশে রিকশা থামাল পবন, ‘বেশিদূর যাবেন না।’
‘কেন? বাঘ-ভাল্লুক তো নেই।’
‘মাঝে-মাঝে চিতা আসে আর হাতি তো জঙ্গলটাকে ঘরবড়ি করে ফেলেছে। যান, ঘুরে আসুন।’ পবন বলল।
মামণিকে নিয়ে জঙ্গলের রাস্তায় ঢুকলেন বনবিহারী। তিনি নিশ্চত যে তাঁদের ওপর চোখ রাখছে পুলিশরা। নিশ্চয়ই গাছগুলোর আড়ালে লুকিয়ে আছে তারা। বাচ্চা মেয়ের মতো আচরণ করছে মামণি। পাশের গাছের ডালে বসা দুটো বাঁদরকে দেখে সে হাততালি দিতেই তারা পরি কি মরি করে পালাল অন্য গাছে। মামণি তাদের পেছনে ধাওয়া করতে গিয়ে বুনো ঝোপের জন্যে থেমে গেল। ঝিঁঝি ডাকছে সমানে। মাথার ওপর সূর্য দেখা যাচ্ছে না। বেশ খানিকটা যাওয়ার পরে বনবিহারী ঝট করে মামণির হাত ধরে আটকালেন। কুচকুচে কালো একটা সাপ রাস্তার এপাশ থেকে ওপাশে যাচ্ছে। ওটা চলে যাওয়ার পর খানিকটা এগোতেই একটা ঝরনার ওপরে সাঁকো চোখে পড়ল। বনবিহারী বললেন, ‘আমি এখানে একটু বসি। তুমি খানিকটা এগিয়ে দেখে এসো।’ বলামাত্র একটা শিসের শব্দ কানে এল। এত তীব্র যা কোনও পাখির গলা থেকে বেরুতে পারে না। শব্দ শুনেই সম্ভবত, মামণি মাথা নাড়ল, সে যাবে না।
ফাঁপরে পড়লেন বনবিহারী। দারোগাবাবু বলেছন ওকে একা আধঘণ্টাটাক ঘুরতে দিতে হবে। তিনি বোঝালেন, ‘আমার বয়স হয়েছে। এই সাঁকোর ওপর বসে বিশ্রাম করব। তুমি যাও, অনেক বাঁদর, খরগোশ, হরিণ দেখতে পাবে।’
শেষ পর্যন্ত মাথায় হাত দিয়ে বোঝালে মামণি রাজি হল। রাস্তার পাশে পড়ে থাকা একটা শক্ত ডালকে লাঠি বানিয়ে সে হাঁটতে হাঁটতে বারবার পেছনে তাকিয়ে দেখল বনবিহারী বসে আছেন কিনা! বাঁক নেওয়া রাস্তা ওকে চোখের আড়ালে নিয়ে গেল।
সাঁকোর দুপাশের সিমেন্টের স্লাবের একটায় বসলেন বনবিহারী। এখানে কোনও আদিবাসীকে চোখে পড়ছে না যে খবর পাঠাবে। পুলিশও অদৃশ্যে রয়েছে। তিনি নীচের ঝরনার জলের দিকে তাকালেন। ইঞ্চি ছয়েক লম্বা একটা রুপোলি মাছের ঝাঁক এক ফুট জলে খেলা করছে। কি মাছ এগুলো? পুঁটি নয়, দেখে মনে হচ্ছে বাটা মাছের মতো। বাটা কি ঝরনায় হয়? বোরলি নিশ্চয়ই নয়। ওটা তিস্তা-তোর্সা ছাড়া পাওয়া যায় না। আরও খানিকক্ষণ দেখে বনবিহারী খুশি হলেন। এই ঝরনায় মাছ আছে। পুঁটিদের ঝাঁক চলে গেল। এবার এল পাথরঠোকা মাছেরা। দারুণ সুস্বাদু। আজকাল বাজারে ওঠে না। এই ঝরনা গিয়ে পড়েছে মেছুয়া নদীতে। সেখান থেকে আংরাভামায়। এখন ফরেস্ট ডিপার্টমেন্টে কাঠ কাটা বা মাছ ধরায় বেশ কড়াকড়ি হওয়ায় ওরা বাড়তে পারছে। সেইসঙ্গে আছে হাতির সামনে পড়ার ভয়।
এটা মনে আসতেই শঙ্কিত হলেন তিনি। মামণি যদি হাতির সামনে পড়ে যায় তাহলে ওকে ফিরে আসতে হবে না। সেক্ষেত্রে বাচ্চাটাকে নিয়ে তিনি কি করবেন? ওই বাচ্চা বড় হবে কিন্তু কোনওদিন জানতে পারবে না ওর বাবার নাম, মা-বাবার ঠিকানা। তাছাড়া ওকে বড় করার ঝামেলা সামলাবে কে? কালীচরণ কদ্দিন পারবে? সবাই জিজ্ঞাসা করবে, মা না হয় হাতির পায়ের তলায় গিয়েছে, বাবা কোথায়? বাবা এ বাচ্চাকে নিয়ে যাচ্ছে না কেন?
উঠে দাড়ালেন বনবিহারী। না, এবার ওকে ফেরানো উচিত। ঘড়ি দেখলেন, ইতিমধ্যে পনেরো মিনিট চলে গেছে। হঠাৎ একটা চিৎকার কানে এল। ভয় পেয়ে একটা গোঙানি ছিটকে উঠেছে, এটা মামণি ছাড়া কারও হতে পারে না। তারপরেই তিনি মেয়েটাকে দৌড়ে আসতে দেখলেন। যেন প্রাণের ভয়ে ছুটছে সে। কাছে এসে হাঁপাতে হাঁপাতে বনবিহারীকে দু-হাতে জড়িয়ে ধরল মামণি। ওর সর্বাঙ্গ কাঁপছে, বুক উথালপাথাল। প্রায় আধমিনিট গেল স্থির হতে।
বনবিহারী জিজ্ঞাসা করলেন, ‘কি হয়েছে?’
উত্তর দিতে বোধহয় পারল না চট করে। বনবিহারীর অস্বস্তি হল। ওর মাথা তাঁর চিবুকের ওপরে। নিজের বুকে মামণির শরীর চেপ্টে থাকায় তিনি যা অনুভব করছেন তা এর আগে কখনও করেননি। হঠাৎ মনে হল, তাঁর ভালো লাগছে। একটা নরম উত্তাপ শরীরে তিরতির করে ছড়াচ্ছে।
সেই মুহূর্তে মামণি হাত নামিয়ে জঙ্গলটা দেখাল।
‘কি হয়েছে ওখানে?’ নতুন উপলব্ধির আবিষ্কারকে কমিয়ে দিলেন বনবিহারী।
হাত দিয়ে হাতির আকৃতি দেখাল মামণি। তারপর আঙুল তুলে চার বোঝাল। এবং সেই সঙ্গে তাঁর হাত ধরে টানতে লাগল ফিরে যাওয়ার জন্যে।
রিকশায় উঠে বনবিহারী বললেন, ‘পবন, হাতি দেখে মেয়েটা খুব ভয় পেয়ে গেছে। আজ আর নাথুয়ায় গিয়ে কাজ নেই, বাড়ি ফিরে চলো।’
‘ভাগনিদিদির কপাল ভালো, হাতির সামনে পড়লে কেউ রক্ষা পায় না।’ পবন রিকশা ফেরাল।

ঠিক তিনটের সময় চেম্বার খুললেন বনবিহারী। তখনও কোনও পেশেন্ট আসেনি। কিন্তু সকালবেলায় বাড়িতে আসা সেপাইটি এল মুখবন্ধ খাম নিয়ে। লোকটাকে দাঁড়াতে বলে খাম খুললেন বনবিহারী। তিনটি শব্দ লেখা রয়েছে। ‘ধন্যবাদ। অভিযান সফল।’
সেপাইটির দিকে তাকালেন বনবিহারী। নির্লিপ্ত মুখে দাঁড়িয়ে আছে রাজবংশী প্রৌঢ়। কী বলবেন ওকে? তার বদলে মাথা নাড়লেন, ‘ঠিক আছে।’
লোকটি চলে গেল।
অভিযান সফল। তার মানে ছেলেটি ধরা পড়েছে। অথবা মারা গিয়েছে। মামণিকে কি দেখতে পেয়েছিল ছেলেটা? দেখলে নিশ্চয়ই অবাক হয়েছিল। হয়তো নিজেদের লোক মনে করে এগিয়ে এসেছিল। কিন্তু পুলিশ কোথায় ছিল? বনবিহারী ওই জঙ্গলে কোনও পুলিশকে দেখতে পাননি। মামণি ছুটে এসেছিল হাতির ভয়ে। হাতিরা তো মানুষ নয় যে পুলিশকে ভয় করবে! এইসময় একজন পেশেন্ট ঢুকতেই ভাবনায় ছেদ পড়ল বনবিহারীর।
সকালে চেম্বার খোলা হয়নি তাই বিকেলে ভিড় বেড়েছে। দ্বিতীয় জনকে তিনি বেশ বিরক্ত গলায় বললেন, ‘আগেরবার আপনাকে বলেছিলাম রক্তটা পরীক্ষা করিয়ে রিপোর্ট আনতে, সেটা কোথায়?’
আজ্ঞে, যাওয়া হয়নি।’
‘কেন?’
‘এখান থেকে সদরে অত সকালে যাওয়া যায় না। আপনি বলেছিলেন বারো ঘণ্টা না খেয়ে রক্ত পরীক্ষার জন্যে দিতে হবে। সবাই বলল সকাল আটটার মধ্যে যেতে হয়। তারপর আসা-যাওয়ার খরচ আছে, পরীক্ষার পর রিপোর্ট নিতে আবার যেতে হবে। এত পয়সা খরচ করার ক্ষমতা আমার নেই ডাক্তারবাবু।’ লোকটি করুণ গলায় বলল।
‘তাহলে আমি আপনার কি অসুখ হয়েছে বুঝব কি করে?’ বনবিহারী জিজ্ঞাসা করলেন।
‘আপনি সব বোঝেন। ওসব পরীক্ষা করে অসুখ ধরে ছেলেছোকরা ডাক্তার।’
‘আশ্চর্য! আমি যখন থাকব না তখন আপনারা কি করবেন?’
‘কি যে বলেন! আপনি শতবর্ষ বাঁচবেন।’
‘আরে দূর! আমি তো এখান থেকে চলেও যেতে পারি!’ হাসলেন বনবিহারী।
ব্যাস। তারপর থেকে ওটাই তাঁর মুখে বারংবার শুনতে লাগল পেশেন্টরা। সন্ধার পরে যখন চেম্বার একটু ফাঁকা হল তখন একটা দামি গাড়ি এসে দাঁড়াল। যে ভদ্রলোক গাড়ি থেকে নেমে এলেন তাঁকে আগে কখনও দ্যাখেননি বনবিহারী। দামি পোশাক এবং টানটান শরীরের মানুষটি চেম্বারে ঢুকে হাতজোড় করে বললেন, ‘আমি অশোক দত্ত। নিউ এথেন্স টি গার্ডেনের ম্যানেজার হিসেবে গত মাসে কাজ শুরু করেছি। আমার বাগানের ডাক্তারবাবু তিনদিনের ছুটিতে গিয়েছেন। পাশের বাগানের ম্যানেজার আপনার কথা বললেন। এই অঞ্চলে আপনার মতো এফিশিয়েন্ট ডক্টর আর কেউ নেই। তাই আপনার সাহায্য চাইতে এসেছি।’
বনবিহারী বললেন, ‘বসুন।’
অশোক দত্ত বসলেন। তারপর বললেন, ‘আপনাকে কষ্ট করে আমার বাংলোয় যেতে হবে।’
‘কেন?’
‘আমার স্ত্রী খুব অসুস্থ।’
‘কি হয়েছে তাঁর?’
‘বলছেন পেটে ব্যথা হচ্ছে খুব।’
‘ওকে সদরে নিয়ে গিয়ে ভালো নার্সিহোম বা হাসপাতালে ভরতি করছেন না কেন? পেটের ব্যাপার। কোনও কমপ্লিকেশন হলে আমার পক্ষে কিছু করা সম্ভব নয়। আপনি ওঁকে এখনই নিয়ে যান।’ বনবিহারী বললেন।
‘আমার বাগানে অ্যাম্বুলেন্স নেই। গাড়িতে বসিয়ে অতদূরে নিয়ে যাওয়া যাবে না। আপনি একবার ওঁকে দেখুন। তারপর যা বলবেন তাই করব।’
ঘড়ি দেখলেন বনবিহারী। তাঁকে দ্বিধান্বিত দেখে অশোক দত্ত বললেন, ‘প্লিজ! আমি আপনাকে পৌঁছে দিয়ে যাব। ফি-এর জন্যে চিন্তা করবেন না।’
‘বেশ।’ উঠে দাঁড়ালেন বনবিহারী। পেটের ব্যথা সংক্রান্ত কিছু ওষুধ ব্যাগে নিয়ে যে ছেলেটি চেম্বার খোলাবন্ধ করে তাকে ডেকে বন্ধ করতে বললেন। সে যেন বাড়িতে খবর দিয়ে দেয় যে তাঁর কল থেকে ফিরতে দেরি হবে।
নিউ এথেন্স টি গার্ডেন পৌঁছতে চল্লিশ মিনিট লাগল। রাস্তা ভালো নয়। ঝাঁকুনি হচ্ছে বলে অশোক দত্ত ক্ষমা চাইছিলেন। বললেন, ‘বারংবার অনুরোধ করছি কিন্তু পি ডব্লু ডি কান দিচ্ছে না। গত বর্ষার পরে এই দুর্দশা চলছে।’
বড় রাস্তা থেকে বাগানের রাস্তায় গাড়ি ঢুকতেই ঝাঁকুনি বন্ধ হল। ঘুমন্ত চা বাগানের মধ্যে দিয়ে গাড়ি মিনিট চারেক মসৃণ গতিতে এসে থামল বাংলোর গেটের সামনে। একজন চৌকিদার সেলাম করে গেট খুলে দিতে অশোক দত্ত গাড়ি ভেতরে নিয়ে গেলেন।
ব্রিটিশ আমলের কাঠের বাংলো। এখনও মজবুত। দোতলায় উঠে একটা হলঘরে তাঁকে বসতে বলে ভেতরে চলে গেলেন অশোক দত্ত। বনবিহারী দেখতে পেলেন হলঘরের একপাশে দুজন ভদ্রলোক দাঁড়িয়ে আছেন। চোখাচোখি হতে তাঁরা নমস্কার করলেন।
বনবিহারী জিজ্ঞাসা করলেন, ‘আপনারা?’
একজন জবাব দিলেন, ‘আমরা অ্যাসিস্টেন্ট ম্যানেজার।’
অশোক দত্ত ফিরে এসে বললেন, ‘আসুন।’
একটি ঘর পেরিয়ে বেডরুমে ঢুকলেন ওঁরা। বিছানায় যে ভদ্রমহিলা শুয়ে ছটফট করছেন তাঁর বয়স পঁয়ত্রিশের আশেপাশে। মুখ প্রায় সাদা হয়ে গেছে। তাঁর পাশে দাঁড়িয়ে আছে মদেশিয়া এক মহিলা।
অশোক দত্ত বললেন, ‘শুনছ? ডাক্তারবাবু এসেছেন।’
সঙ্গে-সঙ্গে মাথা নাড়লেন মহিলা। উনি চাইছেন না বোঝা গেল।
মদেশিয়া মহিলা বিছানার পাশে একটা চেয়ার এগিয়ে দিলে তাতে বসলেন বনবিহারী। মহিলার হাত ধরে নাড়ি দেখলেন। খুব দুর্বল। চোখের পাতা টেনে পরীক্ষা করে বললেন, ‘কি হয়েছে?’
ফিসফিস করে উত্তর এল। ‘ব্যথা। মরে যাচ্ছি, মরে যাচ্ছি।’
‘কখন শুরু হয়েছে?’
বিকেলের পর। সন্ধের আগে।’ মদেশিয়া মহিলা উত্তরটা দিল।
বনবিহারী অশোক দত্তর দিকে তাকলেন, ‘আমি ওঁকে একটু পরীক্ষা করব।’
‘নিশ্চয়ই।’ অশোক দত্ত ঘর থেকে বেরিয়ে গেলেন।
ভদ্রমহিলার পরনে একটি রাত-পোশাক যা পায়ের গোড়ালি পর্যন্ত ঢেকে রেখেছে। বনবিহারী পোশাকের ওপর দিয়ে পেটের একট অংশে চাপ দিলেন, ‘ব্যথা লাগলে বলবেন!’ ভদ্রমহিলা কিছু বললেন না। তিনবার এইভাবে নিরুত্তর থাকার পর চতুর্থ জায়গায় চাপ দিতে ভদ্রমহিলা ককিয়ে উঠলেন, ‘ও ম্মাগো।’
‘কি খেয়েছেন?’ বনবিহারী জিজ্ঞাসা করলেন।
মদেশিয়া মহিলা বলল, ‘মেমসাহেব আজ বিকেলে চা-ও খাননি।’
বনবিহারী বললেন, ‘শুনুন আপনি যদি বাঁচতে চান তাহলে আমাকে সত্যি কথা বলুন। কি খেয়েছিলেন আপনি?’
‘আমি বাঁচতে চাই না।’ জড়ানো গলায় জবাব এল।
‘তাহলে তো কিছু করার নেই।’ হাসলেন বনবিহারীর, ‘কিন্তু মরতে চাইছেন কেন?’
ভদ্রমহিলা মুখ ফিরিয়ে দেখার চেষ্টা করলেন। তাঁর চোখের জল গাল বেয়ে গড়িয়ে পড়ল। ঠোঁট কামড়ালেন। তারপর বললেন, ‘আমি-আমি-মা হতে চাই না।’
‘ও।’ কয়েক সেকেন্ড সময় নিলেন বনবিহারী, ‘কিন্তু তার জন্যে তো অনেক সুব্যবস্থা আছে।’
‘ওকে জানালে ও রাজি হত না।’ বলেই যন্ত্রণায় চিৎকার করে উঠলেন।
‘কবে জানতে পেরেছেন?’
‘মাস দুই আগে। এখন তিন মাস।’
‘মিস্টার দত্ত জানেন?’
মাথা নেড়ে না বললেন মহিলা। নিঃশব্দে।
‘কি খেয়েছেন?’
‘একটা শেকড়। এখানকার মেয়েরা খায়। ওদের কিছু হয় না—ওঃ।’
প্রায় পঁয়তাল্লিশ মিনিট ধরে ভদ্রমহিলাকে বমি করালেন বনবিহারী। শেষ পযন্ত নেতিয়ে পড়লে একটা ঘুমের ইনজেকশন দিলেন। বমির সঙ্গে কিছু খাবারের সঙ্গে বেরিয়ে এসেছে যে বস্তু তা যে শেকড়ের অংশ তাতে সন্দেহ ছিল না তাঁর। বমি করানোর সময় অশোক দত্তকে ডেকে এনেছিলেন বনবিহারী। ভদ্রমহিলা ঘুমিয়ে পড়লে বনবিহারী বললেন, ‘মনে হয় আর ব্যথা হবে না। যদি হয় তাহলে কাল হাসপাতালে নিয়ে যাবেন।’
‘একটা অনুরোধ করব?’
‘বলুন।’
‘আরও কিছুক্ষণ বসে যেতে অসুবিধে হবে?’
দরকার হবে না। উনি এখন ঘুমাবেন।’
‘তবু—!’
বাইরের ঘরে তাঁকে নিয়ে এলেন অশোক দত্ত। বনবিহারী দেখলেন সেই দুই অ্যাসিস্টেন্ট ম্যানেজার আর ওখানে নেই। সোফায় বসার পর অশোক দত্ত জিজ্ঞাসা করলেন, ‘আপনি কি কোনও হার্ড ড্রিঙ্ক নেবেন?’
‘না।’ মাথা নাড়লেন বনবিহারী।
‘তাহলে, চা বা কফি?’
‘চা।’
অশোক দত্ত একটি বেয়ারাকে চায়ের হুকুম দিয়ে বললেন, ‘আমাকে যদি দু’মিনিটের জন্যে অনুমতি দেন—।’
মাথা নাড়লেন বনবিহারী। ভদ্রলোক ভেতরে চলে গেলেন।
আপাতদৃষ্টিতে অশোক দত্তকে ভদ্রলোক বসেই মনে হল তাঁর। কিন্তু ওঁর স্ত্রী কেন সন্তান্ধারণ করতে চাইছেন না? এমনকী স্বামীকে সে-কথা বলতেও চাননি তিনি। গোপনে শেকড়-বাকড় আনিয়ে তা খেয়ে নিষ্কৃতি পেতে চেয়েছিলেন। অথচ স্বামীকে বললে যে-কোনও নার্সিহোমে গিয়ে অ্যাবট করিয়ে আনতে পারতেন সহজে। অশোক দত্ত সেটা করতে দেবেন না বলে এই গ্রাম্য পদ্ধতির সাহায্য নিয়েছিলেন মহিলা। কিন্তু কেন উনি সন্তান চান না? অশোক দত্ত নিশ্চয়ই চান। দুজনের এই বিপরীত মত কেন?
টেবিলে পড়ে থাকা একটা ইংরেজি খবরের কাগজ তুলে নিলেন বনবিহারী। পাতা ওলটাতে-ওলটাতে একটা ছোট্ট বিজ্ঞাপনে তাঁর চোখ আটকে গেল। একটি বড় এনজিও অভিজ্ঞ সুন্দরবনের গভীরের গ্রামগুলোয় চিকিৎসার কাজ করছে। অবিলম্বে একজন অভিজ্ঞ ডাক্তার তাঁদের চাই। নীচে টেলিফোন নাম্বার দেওয়া আছে। তাড়াতাড়ি কলম বের করে টেলিফোন নাম্বারটা নোট করে নিলেন বনবিহারী।
অশোক দত্ত ফিরে এলেন পোশাক পালটে। চাও এসে গেল।
অশোক দত্ত জিজ্ঞাসা করলেন, ‘আপনি কি মনে করছেন?’
‘দেখলেন তো, চেষ্টা করেছি পেটে যা ছিল তা বের করে দিতে। তবে এখনও কিছু অংশ থেকে যেতে পারে। তাই কাল সকালে ওঁকে নার্সিংহোমে নিয়ে যাবেন।’
‘কাল সকালে যদি ওর কোনও প্রব্লেম না থাকে?’
‘তাহলেও যেতে হবে। কারণ এতক্ষণে ওই শেকড়ের এফেক্ট নিশ্চয়ই গর্ভের ভ্রূণের ওপর পড়েছে। কোনও অবস্থাতেই ঝুঁকি নেওয়া ঠিক হবে না। আপনি ওখানকার ডাক্তারকে বলুন ব্যাপারটা। তিনি নিশ্চয়ই ওঁর শরীর থেকে ভ্রুণকে বের করে দেবেন।’
চোখ বড় হয়ে গেল অশোক দত্তের, ‘কি বলছেন আপনি? ও প্রেগন্যান্ট ছিল?’
‘আপনি জানতেন না?’ অবাক হলেন বনবিহারী।
‘না। শি নেভার টোল্ড মি।’
‘আপনার কোনও ছেলেমেয়ে নেই?’
‘আছে। একটি ছেলে। দশ বছর বয়স। দার্জিলিং-এ পড়ে।’
‘বোধহয় ইনি আর সন্তান চাননি। আপনি রাজি হবেন না বলে আপনাকে না বলে শেকড় খেয়েছিলেন।’ বনবিহারী বললেন।
‘মাই গড। শেকড়? আমার স্ত্রী? আমি ভাবতেই পারছি না।’ চেঁচিয়ে উঠলেন অশোক দত্ত, ‘ডক্টর, আপনি ঠিক বলছেন?’
‘আপনি দেখলেন আমি ওঁকে অনেকক্ষণ ধরে বমি করালাম। সেই বমিতে শেকড়ের অংশ উঠে এসেছে। অনেকটা বমি হওয়ার পর উনি যেন স্বস্তি পেয়েছিলেন।’
‘কিন্তু শেকড় ও পাবে কোথা থেকে? কোন শেকড়ে এসব হয় তা ওর জানাই নেই।’ দু-হাতে মাথা চেপে ধরলেন অশোক দত্ত।
‘নিশ্চয়ই কারও সাহায্য নিয়েছিলেন।’
অশোক দত্ত বেশ জোরে ডাকলেন, ‘বুধনি!’
সেই মদেশিয়া মহিলা বেরিয়ে এল পাশের ঘর থেকে।
অশোক দত্ত জিজ্ঞাসা করলেন, ‘তুমি মেমসাহেবকে ওই শেকড় এনে দিয়েছ?’
দ্রুত মাথা নাড়ল বুধনি, ‘না সাহেব। আমাকে মেমসাহেব কিছু বলেননি। আমি জানিই না এসব।’
‘তাহলে কে এনে দিল?’
‘কি জানি?’
‘যাও।’
বনবিহারী উঠে দাঁড়ালেন, ‘এবার আমি যেতে চাই। একটা কথা বলি। এসময় ওঁকে কাঠগড়ায় দাঁড় না করিয়ে সহযোগিতা করুন। কাল নার্সিংহোমে নিয়ে যান।’
মাথা নাড়লেন অশোক দত্ত, ‘ওর খুব আফশোস ছেলেকে কাছে রাখতে পারেনি বলে। আমার ইচ্ছে ছিল একটা মেয়ে হোক। ও রাজি হত না। বলত, সেই মেয়ে তো দার্জিলিং কিংবা দুনের স্কুলে চলে যাবে। হয়তো সেই হতাশা থেকে—।’
ড্রাইভারকে অশোক দত্ত বলে দিলেন বনবিহারীকে পৌঁছে দিতে। গাড়ি ছাড়ার আগে একটা খাম এগিয়ে দিলেন, তিনি, ‘এটা রাখুন।’
অন্ধকার চা-বাগানের মধ্যে দিয়ে গাড়ি ছুটছিল। খামে কত টাকা আছে তা গোনার প্রয়োজন এই মুহূর্তে বোধ করলেন না বনবিহারী। তার চেয়ে অনেক বড় একটা রাস্তা পেয়ে গেছেন এখানে এসে। ওই টেলিফোন নাম্বারটা।

ছাত্রাবস্থায় কম্প্যুটারের সাহায্য পাননি বনবিহারী কারণ তখন ওই যন্ত্রটির অস্তিত্ব এদেশে ছিল না বললেই চলে। ফলে কাজ চালানোর মতো কম্প্যুটার-ব্যবহার তিনি কখনও করেননি। এই গঞ্জে কোনও কম্প্যুটার সেন্টার নেই। থাকলেও সেখানকার কর্মীদের সাহায্য নিতেন না তিনি। ব্যাপারটা জানাজানি হয়ে গেলে সমস্যা বাড়বে।
কাল রাত্রে বাড়ি ফিরে খাওয়ার ইচ্ছে হয়নি। আজ সকালে ঘুম ভাঙলে কালীচরণকে ডেকে বললেন, ‘এখনই সদরে যাব। খুব খিদেও পেয়েছে। ঝটপট লুচি আর তরকারি চাই। হবে?’
মাথা নাড়ল কালীচরণ, ‘সারারাত না খেয়ে থাকলে খিদে তো পাবেই।’
মুখ হাত পা ধুয়ে বাইরের পোশাক পরে চুল আঁচড়াচ্ছিলেন বনবিহারী, মামণি এল লুচির প্লেট নিয়ে। টেবিলে রেখে এগিয়ে এসে বনবিহারীর হাত ধরে চেয়ারে বসিয়ে দিল।
বনবিহারী অস্বস্তি কাটিয়ে বললেন, ‘থ্যাঙ্কু।’
লুচি, বেগুন ভাজা এবং সম্ভবত গতরাত্রের তরকারি গরম করে মামণির হাত দিয়ে পাঠিয়ে দিয়েছে কালীচরণ। খাওয়া শুরু করে বনবিহারী জিজ্ঞাসা করলেন, ‘তুমি খাবে না?’
মাথা নাড়ল মামণি, না। তারপর বনবিহারীর পোশাক দেখিয়ে আঙুল নেড়ে জানতে চাইল তিনি কোথায় যাচ্ছেন?
‘একটা দরকারি কাজে সদরে যাচ্ছি। এগারোটার মধ্যে ফিরে আসব।’ বেগুন ভাজতে গিয়ে বড্ড বেশি তেল ব্যবহার করেছে কালীচরণ, প্লেটে গড়িয়ে গেছে।
শোনামাত্র সোজা হল মামণি। বুকে আঙুল ঠুকে জানাল সে-ও সঙ্গে যাবে।
ফাঁপরে পড়লেন বনবিহারী। হেসে বললেন, ‘আমি একটা জরুরি কাজ নিয়ে যাচ্ছি। সঙ্গে লোকজন থাকবে। তোমার একটুও ভালো লাগবে না।’
মাথা নাড়ল মামণি। সে তবু যাবেই।
বনবিহারী বললেন, ‘তুমি বুঝতে পারছ না, ওরা পুলিশের লোক।’
হঠাৎ থমকে গেল মামণি। চোখ বড় হয়ে গেল তার। একটু ভাবল। তারপর মাথা নেড়ে ঘর থেকে চলে গেল। খারাপ লাগছিল বনবিহারীর। মিথ্যে তিনি বলেন না। কিন্তু এই জেদি মেয়েটাকে মিথ্যে না বললে থামানো যেত না। পুলিশ সঙ্গে যাচ্ছে শুনে ওর যাওয়ার ইচ্ছেটা চলে গেল। পুলিশের বিরুদ্ধে ওর মন বিষিয়ে আছে? এতদিন সেটা টের পাননি বনবিহারী। হঠাৎ একটা অন্য ধরনের উদ্বেগে আক্রান্ত হলেন তিনি।
বাড়ির সামনে হাইওয়ে থেকে বাসে উঠলেন বনবিহারী। আজ সকালে চেম্বার বন্ধ থাকবে। বেলা এগারোটার মধ্যে যদি ফেরেন তাহলে চেম্বারে গিয়ে বসবেন। বনবিহারীর আর ভালো লাগছিল না। কেবলই মনে হচ্ছিল এই তল্লাট থেকে বহুদূরে চলে যেতে পারলে তিনি স্বস্তি পাবেন। এখানকার লোকজন যদি দ্যাখে প্রায়ই তাঁর চেম্বার বন্ধ থাকছে তাহলে নিশ্চয়ই তাঁর ওপর থেকে ভরসা চলে যাবে।
বাস ছুটছিল ফাঁকা রাস্তা পেয়ে। দুপাশে গাছগাছালি, চাষের মাঠ, মাঝে-মাঝে ছোট-ছোট নদীর সাঁকো। সদরে পৌঁছে গেলেন ঠিক সোওয়া নটার। বাস থেকে নেমে একটা রিকশা নিয়ে হাসপাতাল পেরিয়ে শহরের জমজমাট অংশে পৌঁছেই সাইবার কাফে দেখতে পেলেন। রিকশা থেকে নেমে দরজা ঠেলে ভেতরে ঢুকে দেখলেন এই সকালেই প্রচুর ছেলে-মেয়ে কম্প্যুটারের সামনে বসে অনুশীলন করছে।
বাঁ-পাশের রিসেপশনের সামনে দাঁড়াতেই একটি তরুণ জিজ্ঞাসা করল, ‘বলুন?’
‘একটা ই-মেল করতে চাই! এখান থেকে কি সম্ভব হবে?’
‘নিশ্চয়ই!’ ছেলেটি একটা কাগজ এগিয়ে দিয়ে বলল, ‘কি লিখতে চান আর যাকে পাঠাবেন তার মেল নাম্বার এখানে লিখে দিন।’
বনবিহারী লিখলেন, ‘এম বি বি এস উঁইদ টোয়েন্টি ফোর ইয়ার্স এক্সপেরিয়েন্স ওয়ান্টস টু জয়েন ইউ। রেডি ফর ইন্টারভিউ।’ নিজের পুরো নামটা লিখে চা-বাগানের ম্যানেজারের বাংলো থেকে নিয়ে আসা বিজ্ঞাপনের ই-মেল নাম্বারটা বড় করে লিখে দিলেন। তারপরেই খেয়াল হল, যদি উত্তর আসে তাহলে ওরা কোন ঠিকানায় পাঠাবে? শেষে নিজের বাড়ির ঠিকানাটা বিশদে লিখলেন।
মেল পাঠিয়ে ছেলেটি যে দক্ষিণা চাইল তার অঙ্ক শুনে অবাক হলেন বনবিহারী। একটা টেলিগ্রাম পাঠাতেও এর চেয়ে বেশি টাকা লাগে।
ভাবনায় ছিল না, তবু শহরে যখন এসেছেন তখন কিছু জিনিস কিনলেন তিনি। বেশিরভাগই বাচ্চাটার জন্যে। একটা পিঙ্ক রঙের সালোয়ার কামিজ কিনলেন মামণির জন্যে। দোকানদার তাঁকে আশ্বস্ত করল, ওটা ফ্রিসাইজ, যত লম্বা বা স্বাস্থ্যবতী হোক চমৎকার মানিয়ে যাবে।
ফিরতে সাড়ে বারোটা বেজে গেল। এসময় চেম্বারে যাওয়ার কোনও মানে হয় না। বাড়ির সামনে বাস থেকে নেমে পড়লেন তিনি।
দরজা খুলে কালীচরণ খবর দিল থানা থেকে বড়বাবু সেপাই পাঠিয়ে ছিলেন। একটা চিঠি দিয়ে গেছে লোকটা। খামটা খুললেন বনবিহারী। তাঁর হাত কাঁপছিল। টাইপ করা চিঠি, ‘আপনার সহযোগিতার জন্য ধন্যবাদ। একদিন চা খেতে চলে আসুন। নমস্কার।’ নাম ঠিকানা ছাড়া সাদা কাগজে টাইপ করা হয়েছে শব্দগুলো। ছেলেটাকে নিশ্চয়ই মেরে ফেলেছে লোকটা। গ্রেপ্তার করে কোর্টে তোলার ঝামেলা নিশ্চয়ই নেবে না। আর এই কাজটা করার জন্যে হয়তো ওর প্রমোশন হবে। যত তাড়াতাড়ি সেটা হবে তত তাঁর পক্ষে মঙ্গল। চিঠিটাকে ছিঁড়ে ফেলে তিনি মামণির খোঁজ করলেন। কালীচরণ বলল, ‘সে রান্না করছে।’
‘ডাক ওকে।’
নিজের ঘরে গিয়ে জামা খুললেন বনবিহারী। এতক্ষণে তাঁর পাঠানো ই-মেল নিশ্চয়ই পেয়ে গেছে ওরা। হয়তো এরকম কয়েকশো বা হাজার মেল ওদের কাছে যাবে। ফলে ওরা যে তাঁকে খবর দেব তার কোনও নিশ্চয়তা নেই। আর দিন পনেরো তিনি অপেক্ষা করবেন। তারপর বিহারের সেই জমিতে কিভাবে থাকা যায় তার খোঁজ করতে যাবেন। একটা কিছু ব্যবস্থা হয়ে গেলে বাড়িওয়ালাকে বলতে হবে তিনি আপাতত আর চেম্বার করবেন না। এই বাড়ি বিক্রি বা ভাড়া দেওয়ার চেষ্টা করা যাবে না। তাহলেই হাজারটা প্রশ্ন ধেয়ে আসবে।
দরজায় শব্দ হল। মামণি এসে দাঁড়িয়েছে। মুখ গম্ভীর। ঘামে চিকচিক করছে নাক। হাসলেন বনবিহারী। তারপর শিশুর জন্যে নিয়ে আসা জিনিসগুলোর প্যাকেট এগিয়ে দিলেন। নিরাসক্ত মুখে সেটা নিয়ে খুলে দেখল মামণি। মুখের ভাবান্তর হল না। এমনকী নতুন ধরনের ঝুমঝুমিটা তুলে আওয়াজ করল না। চলে যাচ্ছিল সে।
দ্বিতীয় প্যাকেটটা হাতে নিয়ে তাকে ডাকলেন বনবিহারী, ‘এটা তোমার জন্যে।’
ঠোঁট টিপে প্যাকেটটা দেখল মামণি। তারপর বনবিহারীর এগিয়ে ধরা হাত থেকে সেটা নিয়ে খুলল। পিঙ্ক রঙের সালোয়ার কামিজ দেখেই ওর ঠোঁটে হাসি ফুটল। এগিয়ে এসে বাঁ-হাত বাড়িয়ে বনবিহারীর চুল এলোমেলো করে দিয়ে ছুটে ঘর থেকে বেরিয়ে গেল।
হকচকিয়ে গেলেন বনবিহারী। এই মেয়ের আনন্দ প্রকাশ করার অভিব্যক্তির সঙ্গে তিনি পরিচিত নন। তিনি বিয়ে করেননি তাই সন্তানস্নেহ কি জিনিস তা শুধু কল্পনাই করতে পারেন। বাৎসল্য ব্যাপারটা বোঝেন কিন্তু সন্তান তার পিতামাতার সঙ্গে কীরকম ব্যবহার খুশি হয়ে করতে পারে সে ব্যাপারে তিনি নিতান্তই অজ্ঞ। এই যে মামণি তাঁর মাথার চুল এলোমেলো করে দিয়ে গেল তা কি সব মেয়ে তাদের বাবার সঙ্গে করে? যদি করে তাহলে সেইসব বাবাদের কি তাঁর মতো অস্বস্তি হয়?
খেতে বসে বনবিহারী লক্ষ করলেন উলটোদিকের চেয়ারে বসে মামণি খাবার মুখে দিয়ে হেসে ফেলল। তিনি জিজ্ঞাসা করলেন, ‘হাসির কি হল?’
মামণি আঙুলের ইশারায় যা বলল তা বোধগম্য হল না তাঁর। তিনি বললেন, ‘আবার বলো, আমি বুঝতে পারলাম না।’
ওপাশে দাঁড়িয়ে থাকা কালীচরণ বলল, ‘ও কখনও এইরকম তরকারি রাঁধেনি। আজ প্রথমবার রেঁধে দেখছে বেশ ভালো হয়েছে।’
সঙ্গে সঙ্গে মামণি আঙুল নেড়ে বোঝাল কালীচরণ ঠিক বলেছে।
বনবিহারী বললেন, ‘আচ্ছা?’
কালীচরণ বেশ গর্বিত গলায় বলল, ‘আমি এখন ওর সব কথা বুঝতে পারি।’
বনবিহারী মাথা নাড়লেন। এটা অস্বাভাবিক নয়। সবসময় কাছাকাছি থাকলে এটা সম্ভব। এইসময় বাচ্চার কান্না ভেসে এল। বেশ জোরে চেঁচাচ্ছে। এঁটো হাত বেসিনে ধুয়ে ছুটে ভেতরে চলে গেল মামণি। কালীচরণ বলল, ‘হাগু করে ফেলেছে।’
অবাক হলেন বনবিহারী, ‘কি করে বুঝলে?’
‘কান্নার ধরন দেখে। ও হো, বলতে ভুলে গিয়েছিলাম। পাশের বাড়ির দাদা দুদিনের জন্যে ভাই-এর বাড়ি গিয়েছে বউকে নিয়ে। আমার সঙ্গে যাওয়ার সময় দেখা হতে বললেন, বাড়িতে শাশুড়ি মা একা আছেন, আমরা যদি খেয়াল রাখি তাহলে উনি নিশ্চিন্ত হন।’
‘ও। তুমি কি বললে?’
‘আমি ঘাড় নেড়েছিলাম কিন্তু ওর খবর নিতে আমি যাব না।’
‘কেন?’
‘কুচুটে মেয়েমানুষ। সব সময় অন্যের ব্যাপারে নাক গলাতে চায়। এই বাড়িতে ঢুকতে দিইনি বলে আমার ওপর খুব রাগ।’ কালীচরণ বলল।
হেসে ফেললেন বনবিহারী। মামণি ফিরল একটা কাপড় বাঁ-হাতে ধরে প্রবল ঘেন্না নিয়ে। কালীচরণ বলল, ‘ওই কলতলায় রেখে দাও। তোমাকে ধুতে হবে না।’
হাত থেকে কলতলায় নামিয়ে বেসিনের কল খুলে হাতে সাবান ঘষে আবার খেতে এল মামণি।
বনবিহারী বললেন, ‘ও তো শিশু। তোমারই সন্তান। অত ঘেন্না হচ্ছে কেন?’
বাঁ-হাত এমন ভাবে নাড়ল মামণি যার মানে কথাটাকে পাত্তা দিচ্ছে না সে।
বিকেলবেলায় চেম্বারে বেশ ভিড়। তার মধ্যে মম্মথ মাস্টার এসে বললেন, ‘কি ডাক্তার, আজকাল প্রায়ই চেম্বার বন্ধ রাখছ কেন?’
বনবিহারী হাসলেন। মুখে কিছু বললেন না।
‘না-না। হেসো না। তোমার ওপর নির্ভর করে থাকে সবাই।’
‘অনেকদিন তো চিকিৎসা করলাম। এখন হাঁপিয়ে উঠেছি। কোনওদিন ছুটি না নেওয়ায় মাঝে-মাঝে মন বিদ্রোহ করে।’ বনবিহারী বললেন।
‘তা স্বাভাবিক। তুমি এক কাজ করো। আগেভাগে নোটিশ দিয়ে দিন সাতেকের জন্যে কোনও জায়গা থেকে ঘুরে এসো। জানা থাকলে আমাদের সুবিধে হবে আর তোমারও বিশ্রাম হয়ে যাবে।’ মম্মথবাবু উপদেশ দিলেন।
‘ভাবছি তাই করব। কলকাতায় একটা নামি ভ্রমণসংস্থা ভারততীর্থ ভ্রমণ করায়। ওদের সঙ্গে গিয়ে তীর্থ দর্শন করার ইচ্ছে আছে।’
‘কিন্তু সেটা তো সাতদিনে হবে না ডাক্তার।’
বনবিহারী মাথা নাড়লেন। যেন খুব সমস্যায় পড়েছেন।
কথাটা চাউর হয়ে গেল দ্রুত। চেম্বারে বা রাস্তায় যার সঙ্গেই দেখা হয়, একই প্রশ্ন শুনতে হয়, ‘আপনি নাকি তীর্থ করতে যাচ্ছেন ডাক্তারবাবু? কবে যাচ্ছেন? কতদিন পরে ফিরবেন? কোন কোন তীর্থে যাবেন?’ জবাবটা যেন সবার ক্ষেত্রে এক হয়-সে ব্যাপারে সচেতন আছেন তিনি। লোকে মানছে, একটা চিকিৎসা করতে করতে ডাক্তারবাবুর একঘেঁয়েমি লাগা স্বাভাবিক, একটু ঘুরে বেড়িয়ে এলে, তাঁর ভালো হবে তবু তিনি না থাকলে অসুখ হলে যে বিপদে পড়তে হবে তাও তো ঠিক।
দুপুরে চেম্বার বন্ধ করছেন এমন সময় পালবাবু এলেন, ‘নমস্কার ডাক্তারবাবু।’
বনবিহারী বললেন, ‘নমস্কার। ভেতরে গিয়ে বসবেন?’
‘না না। আমি অসুখ নিয়ে কথা বলতে আসিনি। আপনার পেশেন্টরা তো চলে গেছে?’
‘হ্যাঁ। এই সময় আমি স্নানখাওয়া সারতে বাড়িতে যাই।’
‘জানি জানি। চলুন হাঁটতে হাঁটতে কথা বলি।’ পালবাবু বললেন।
অস্বস্তি হচ্ছিল। এই লোকটি সব জানে। জেনেও মুখ খোলেনি এতদিন। আজ হঠাৎ চলে এল কেন?
পাশাপাশি হাঁটতে হাঁটতে পালবাবু জিজ্ঞাসা করলেন, ‘শুনলাম আপনি নাকি তীর্থ করতে যাচ্ছেন। শুনে কীরকম গুলিয়ে গেল!’
‘কেন?’
‘এতদিন জানতাম আপনি ধর্মটর্মের ঊর্ধ্বে। হিন্দু-মুসলমান-খ্রিস্টান আপনার কাছে এক। পুজোর চাঁদা দেওয়ার সময় বলেন, মূর্তিপুজোর জন্যে দিচ্ছি না, উৎসবে আনন্দ করতে চাইছ সেই কারণে দিচ্ছি। তাই আপনি তীর্থে যাচ্ছেন শুনে হকচকিয়ে গিয়েছি।’
‘কথাটা ভুল রটেছে। একই কাজ করতে করতে হাঁপিয়ে উঠেছি। তাই ভাবছি ভারতভ্রমণে বের হব। ভারতভ্রমণ মানে তীর্থ করতে যাওয়া নয়।’ বললেন বনবিহারী।
‘তাই বলুন! মানুষের স্বভাব হল নিজের মতো করে কথা তৈরি করে নেওয়া। তা কোথায় কোথায় যাবেন?’
‘দিল্লি, আগ্রা, জয়পুর—, টাভেল এজেন্ট যেখানে নিয়ে যাবে।’
‘বাঃ। ওসব জয়গায় কখনও যাওয়া হয়নি। একা যেতে ভরসা হয় না। আপনার সঙ্গে যাওয়া যাবে?’ পালবাবু প্রশ্ন করতেই বিপাকে পড়লেন বনবিহারী। কিন্তু পালবাবুই তাঁকে রক্ষা করলেন, ‘অবশ্য যাব বললেই কি যাওয়া যায়? দুদিন না থাকলে ব্যবসার সর্বনাশ হয়ে যাবে। আপনার মতো ঝাড়া হাত-পা তো নই। কিন্তু—’ গলা নামালেন পালবাবু ‘আপনি কি ওদের সঙ্গে নিয়ে যাচ্ছেন?’
বনবিহারীর বুকের ভেতর আওয়াজ শুরু হল, ‘মানে?’
‘আরে, যে মেয়েটাকে বাঁচাতে হাসপাতাল থেকে বাচ্চা সমেত নিয়ে এসেছিলেন তাদের এখানে ফেলে রেখে যাওয়া ঠিক হবে না ডাক্তারবাবু।’
‘আপনি দেখছি এখনও ওসব মনে রেখেছেন।’
‘রাখব না? রাতদুপুরে আমার ঘুম ভাঙিয়ে কাতর গলায় গাড়ি চাইলেন, আমার ড্রাইভার নিয়ে গেল আপনাদের হাসপাতালে, ভুলে যাব? ভুলিনি কিন্তু কাউকে বলিনি। এমনকী ওয়াইফকেও নয়। আমার বাবা বলেছিলেন মেয়েমানুষের পেটে কথা থাকতে চায় না।’ পালবাবু হাসলেন।
হঠাৎ শক্ত হয়ে গেলেন বনবিহারী, ‘ক’দিন থেকে আমি আপনার কথাই ভাবছিলাম। বোধহয় তাই আপনার দেখা পেলাম। দেখুন, আপনি ছাড়া আর কেউ ওদের কথা জানে না। হ্যাঁ, আপনার ড্রাইভার অবশ্য জানে। কিন্তু সে তো মাইনে করা লোক। তাই বলছিলাম, যে ক’দিন থাকব না সে-ক’দিন যদি আপনি একটু ওদের দেখাশোনা করেন তাহলে আমি নিশ্চিন্তমনে ঘুরে আসতে পারি।’ দাঁড়ালেন বনবিহারী।
অবাক হয়ে গেলেন পালবাবু, ‘আমি?’
‘হ্যাঁ। আপনিও তো ওদের গার্জেনের মতো।’
‘কি আবোল-তাবোল বলছেন ডাক্তারবাবু? আমি ওদের গার্জেন হব কেন? কোনওদিন দেখিনি ওদের।’ বেশ জোরে প্রতিবাদ করলেন পালবাবু।
বনবিহারী মাথা নাড়লেন, ‘আমিও তো আগে কখনও দেখিনি। মাঝরাতে পেশেন্ট দেখতে গিয়ে জড়িয়ে পড়লাম।
এখনও মেয়েটির কোনও পরিচয় আমি জানি না। শুধু মানবিক কারণে আমি ওদের আশ্রয় দিচ্ছি বলে ভাবলেন না। যদি পুলিশকে সব ঘটনা বলি বা পুলিশ যদি জানতে পারে তাহলে আমি একা নই, আপনি এবং আপনার ড্রাইভারকেও জেলে যেতে হবে।’
‘অ্যাঁ? আমি কি করেছি?’ হাঁ হয়ে গেলেন পালবাবু।
‘মেয়েটিকে হাসপাতালে নিয়ে যাওয়ার জন্যে গাড়িটা আপনি দিয়েছিলেন।’
‘আমি তো কিছু না জেনে দিয়েছিলাম।’
‘কথাটা পুলিশকে বিশ্বাস করাতে পারলে ভালো। আপনার ড্রাইভার হাসপাতালে মেয়েটিকে নিয়ে গিয়ে খাতায় কলমে স্বীকৃতি দিয়ে এল আর আপনি কিছুই জানতেন না একথা কি পুলিশ মেনে নেবে?’ বেশ গম্ভীর গলায় কথাগুলো বললেন বনবিহারী।
পালবাবু মাথা নাড়লেন, ‘এসব কথা উঠছে কেন আমি বুঝতে পারছি না। ওইসব কথা আমি আজ পর্যন্ত কাউকে বলিনি। ড্রাইভার একে ওকে দত্তক নেওয়াতে চাইছিল, আমি নিষেধ করে দিয়েছি মুখ খুলতে। ডাক্তারবাবু, আপনি ওই ভারতভ্রমণে ওদের সঙ্গে নিয়ে যান। হরিদ্বার-টরিদ্বারে অনেক আশ্রম আছে, সেখানে রেখে আসুন। তাতে আমাদের সবার মঙ্গল হবে।’
‘বাঃ। এই এতক্ষণে একটা ভালো পরামর্শ দিয়েছেন।’ বনবিহারী বললেন, ‘এবার আমি চলি। বেশ বেলা হয়ে গেছে।’
‘নিশ্চয়ই। একটা কথা, যেদিন যাবেন সেদিন আমার ড্রাইভার আপনাদের স্টেশনে পৌঁছে দেবে। শেষরাত্রের ট্রেনটা যদি ধরেন তাহলে ভালো হয়। তখন কেউ জেগে থাকবে না তাই। জানতেও পারবে না। আচ্ছা, নমস্কার।’ পালবাবু উলটোদিকে হাঁটতে আরম্ভ করলেন।
খারাপ লাগছিল বনবিহারীর। জীবনে কখনও কাউকে শাসিয়ে বা ভয় দেখিয়ে কোনও কথা বলেননি। কিন্তু এই লোকটার উদ্দেশ্য ভালো ছিল না। নিশ্চয়ই ভেবেছিল তিনি নরম মানুষ তাই কোনও সুযোগ নিতে পারবে। কিন্তু ফোঁস করতেই গুটিয়ে গেল। মানুষই মানুষকে সৎ থাকতে দেয় না।
বাড়ির কাছাকাছি এসে বড় রাস্তা ছেড়ে মাঠে নামলেন বনবিহারী। পাশের বাড়ির দরজায় দাঁড়িয়ে ছিল একটি বালিকা। তাঁকে দেখতে পেয়ে ছুটে এসে বলল, ‘বড়মা’র শরীর খুব খারাপ, আপনাকে ডাকতেছে।’
তাকালেন বনবিহারী। বড়মা কি সুনয়নী দেবী? তাঁর আবার কি হল? ওই বাড়ির দিকে পা বাড়িয়ে বনবিহারীর মনে পড়ল কালীচরণের কথা। সুনয়নী দেবীর মেয়ে-জামাই কোথায় যেন গিয়েছে। শাশুড়িকে প্রয়োজন হলে দেখাশোনা করার অনুরোধ করে গেছে ছেলেটি।
বালিকা তাঁকে ভেতরে নিয়ে এল। একটা ঘরের দরজায় পৌঁছে বলল, ‘বড়মা, ডাক্তারবাবুকে ধরতে পেরেছি। নিয়ে এসেছি।’
‘এ কি কথা! ধরতে পেরেছি! যা, দরজা টেনে দিয়ে যা। বিকেলে ঠিক সময়ে আসিস বাপু। উঃ, আমি মরে যাব।’
সঙ্গে সঙ্গে মেয়েটি যেন মুক্তি পেয়েছে এমনভাবে দৌড়ে বাইরে থেকে দরজা বন্ধ করে চলে গেল।
ঘরের পরদা সরালেন বনবিহারী। সুনয়নী বিছানায় শুয়ে আছেন। চোখ বন্ধ। বছর পঞ্চাশের বাঙালি মহিলাদের অনেককে আজকাল প্রৌঢ়া বলা যায় না। উনি যে একটু সাজগোজ পছন্দ করেন তা বোঝা যাচ্ছে।
‘কি হয়েছে আপনার?’
‘আমি আর বাঁচব না।’
‘ও। কিন্তু কেন বাঁচবেন না জানতে পারি?’
‘ব্যথা। সর্বাঙ্গে ব্যথা। উঃ!’ মুখে যন্ত্রণায় ছাপ ফুটল।
‘মেয়ে-জামাইকে যেতে দিলেন কেন?’
‘আমি বললেই যেন যাওয়া বন্ধ করত। এই পৃথিবীতে কেউ কারও জন্যে নয়।’
‘তাহলে আর কে আছেন বাড়িতে?’
‘কেউ না। ওই মেয়েটা আসে, দুপুরে চলে যায়। বিকেলে আসে সন্ধ্যার পর আর থাকে না। এই বাড়িতে মেয়ের কাছে এসেছিলাম বেড়াতে। এখন হয়ে গেছি বাড়ির পাহারাদার। উঃ কি কষ্ট! চোখ মেললেন সুনয়নী।
‘উঠে বসুন। নীচে নামুন।’
‘আমি পারব না ডাক্তারবাবু।’
‘চেষ্টা করুন। উঠুন।’
যেন অনেক কষ্টে উঠে বসলেন সুনয়নী। একটা চেয়ার খাটের কাছে টেনে নিয়ে বসলেন বনবিহারী, ‘কোথায় কোথায় ব্যথা হচ্ছে?’
‘পায়ে, হাঁটুতে কোমরে, হাতে, বুকে—!’
বুকে? বুকেও ব্যথা হচ্ছে?’
‘হ্যাঁ। কখন এপাশে কখন ওপাশে। মনে হয় সবসময় আমার শরীরে একটা ব্যথা ঘুরে বেড়াচ্ছে।’ মুখ নামালেন সুনয়নী।
‘আপনার এখনই ব্লাড টেস্ট করা দরকার। মেয়ে-জামাই কবে ফিরবে?’
‘বলে তো গেছে পরশু।’
‘জামাইকে আমার কাছে পাঠাবেন, সব বলে দেব।’
‘এখন একটা কিছু ওষুধ দিন। ওঃ!’ বুক চেপে ধরলেন সুনয়নী দেবী।
‘আচ্ছা শুয়ে পড়ুন।’
‘সুনয়নী চিৎ হয়ে শুলে প্রথমে পালস দেখলেন বনবিহারী। নাড়ি চঞ্চল। তবে অস্বাভাবিক কিছু নয়। স্টেথো বের করে বললেন, ‘আমার দিকে পেছন ফিরে শুলে ভালো হয়।’ সুনয়নী তাই শুলেন।
পিঠ পরীক্ষা করলেন বনবিহারী। কোনও অস্বাভাবিক শব্দ কানে এল না। বললেন, ‘আবার চিৎ হয়ে শুন।’
চিৎ হলেন সুনয়নী। সন্তপর্ণে বুকের মাঝখানে স্টেথো রাখলেন বনবিহারী। সুনয়নী বললেন, ‘ওখানে নয়, ডানদিকে।’
এই বয়সেও মহিলা প্রায় নিটোল স্তন ধারণ করে আছেন। ডান দিকে স্টেথো সরাতে স্তনের ওপর চাপ পড়তেই তড়াক করে উঠে বসলেন সুনয়নী। হকচকিয়ে গিয়ে বনবিহারী বললেন, ‘কি হল?’
‘আপনাকে দেখার পর থেকে আমি এইটে চাইছিলাম। রাত্রে চেম্বারে ফেরার পথে একবার আসুন না। আসবেন?’
বনবিহারী কোনও কথা না বলে ব্যাগ নিয়ে সোজা বাড়ির বাইরে চলে এলেন।

পাঁচ দিনের মাথায় চিঠি এল। এনজিও সংস্থাটি বনবিহারীকে কলকাতার অফিসে গিয়ে অবিলম্বে দেখা করতে বলেছে। চার লাইনের ঝরঝরে ইংরেজিতে লেখা চিঠি। বলা হয়েছে চিঠি লেখার সাতদিনের মধ্যে যেতে হবে। কলকাতা থেকে চিঠি আসতে চারদিন লেগে গেল, এত দেরি সচরাচর হয় না। কিন্তু সময়টা রাখতে হলে আজ রাত্রেই রওনা হতে হয়। এত তাড়াতাড়ি সেটা কি করে সম্ভব?
কালীচরণকে ডাকলেন তিনি। প্রথমে জিজ্ঞাসা করলেন, ‘মামণি কোথায় আছে?’
‘বাচ্চাকে খাওয়াচ্ছে।’
‘শোন। আমাকে একটা জরুরি কাজে আজই কলকাতায় যেতে হবে। চারদিনের মধ্যে ফিরে আসব। এই ক’টাদিন ওদের নিয়ে সাবধানে থাকতে হবে তোমাকে।’ বনবিহারী বললেন।
‘চারদিন? আপনি থাকবেন না? ওঃ ব্বাবা!’
‘কেন কি হল?’
‘ওদের নিয়ে থাকতে আমি পারব না।’
‘কেন?’
‘আপনার ভয় দেখিয়ে মামণিকে রোজ বাড়িতে আটকে রাখছি। আপনি না থাকলে ও সাপের পাঁচ পা দেখবে। একবার বাড়ি থেকে বের হলে লোকের মুখ বন্ধ থাকবে না।’
‘আমি ওকে বলে যাব যাতে বাড়ির বাইরে না যায়।’
‘আপনি এখানে থাকলে একরকম হবে! তাছাড়া আশেপাশের লোকজন তো উঁকিঝুঁকি মারবে। কাকে আমি কি গল্প বলব! তার চেয়ে আপনি ওদের সঙ্গে নিয়ে যান!’
‘আমি যাচ্ছি কাজে, ওদের সঙ্গে নিয়ে কোথায় রাখব?’ কথাটা বললেন বটে কিন্তু মনে হল এছাড়া কোনও উপায় নেই। কেউ জিজ্ঞাসা করলে কালীচরণ বলবে তিনি ভাগনিদের মালদায় পৌঁছতে গিয়েছেন। কলকাতায় গিয়ে যে হোটেলে উঠবেন সেখানে দুটো ঘর নিতে হবে। মামণি যদি বাইরে বের হয় তাহলে ওখানে কেউ ওকে চিনবে না। কৌতূহলীও হবে না। তারপর যদি মামণিকে বুঝিয়ে-সুঝিয়ে কোনও আশ্রমে রেখে দিতে পারেন তাহলে তো কথাই নেই।
কিন্তু আর একটা চিন্তা মাথায় এল।
যদি ফিরে আসতে হয়? যদি তাঁকে ওরা চাকরির পক্ষে উপযুক্ত বলে মনে না করে? তাহলে এখানে ফিরে না এসে মধুপুর-গিরিডি লাইনের মহেশমুন্ডায় গিয়ে দেখতে হবে জমি অক্ষত আছে কিনা। থাকলে মাথা গোঁজার একটা ব্যবস্থা করে ফিরতে হবে এখানে। ব্যাপারটায় অনেক ঝামেলা আছে। মামণিরা সঙ্গে থাকলে সেটার সমাধান করা প্রায় অসম্ভব হয়ে যাবে। অথচ ওদের এখানে রেখে যেতে স্বস্তি বোধ করছেন না বনবিহারী।
শেষ পর্যন্ত যাওয়াই ঠিক করলেন তিনি। শেষ রাত্রে ট্রেন ধরলে কেউ জানতে পারবে না। কিন্তু ওইসময় দশ মাইল দূরের স্টেশনে পৌঁছতে গাড়ি দরকার। দুটো ট্যাক্সি এখানে থাকে, বললেই চলে আসবে কিন্তু সবার কানে কথাটা পৌঁছে যাবে। পালবাবুর সাহায্য নিলে তিনি খবরটা ফাঁস করতে চাইবেন না এমন আস্থা তাঁর হয়েছে।
আজ সন্ধ্যাবেলায় চেম্বার খুললেন না তিনি। একটা বড় কাগজে লিখলেন, ‘বিশেষ প্রয়োজনে এখন চেম্বার বন্ধ থাকবে।’ কালীচরণকে বললেন কাগজটা চেম্বারের বন্ধ দরজায় সেঁটে দিয়ে আসতে। তারপর সেখান থেকে পালবাবুর বাড়িতে গিয়ে বলবে যে আজ রাত তিনটের সময় তিনি স্টেশনে যাবেন। খবরটা যেন তৃতীয় ব্যক্তির সামনে সে না দেয়।
সন্ধ্যা সাতটায় কালীচরণ ফিরে এসে জানাল সে দুটো কাজই ঠিকঠাক করে এসেছে। যাবতীয় দরকারি কাগজপত্র, ব্যাঙ্কের চেকবুক, জামাকাপড়ের সঙ্গে বাক্সবন্দি করে তিনি মামণিকে ডেকে পাঠালেন। স্যুটকেস দেখেই মামণির কপালে ভাঁজ পড়ল। বনবিহারী বললেন, ‘শোনো আমি কয়েকদিনের জন্যে কলকাতায় যাচ্ছি।’ সঙ্গে সঙ্গে ঘড়ির পেন্ডুলামের মতো মামণির মাথা দু’পাশে দুলতে লাগল। হেসে ফেললেন, তিনি, ‘আহা, শোনোই না, তুমি বাচ্চাটাকে নিয়ে আমার সঙ্গে বেড়াতে যাবে?’
সঙ্গে-সঙ্গে মুখ স্থির, চোখ বড় হয়ে গেল। তারপর একগাল হেসে মাথা নেড়ে মামণি জানতে চাইল, সত্যি?
‘হ্যাঁ। সত্যি, ভোর তিনটের সময় বেরুতে হবে। তোমার আর বাচ্চার যাবতীয় জিনিস একটা স্যুটকেসে ভরে নাও। কালীচরণকে বলো, সে তোমার জন্যে স্যুটকেস বের করে দেবে। বাচ্চার ওষুধ, দুধ, ফিডিং বোতল একটা হাত ব্যাগে নিয়ে নেবে। যাও।’ বনবিহারী কথা শেষ করা মাত্রই ছিলা থেকে বেরুনো তীর হয়ে গেল মামণি।
খাওয়া-দাওয়ার পর কালীচরণকে পইপই করে বুঝিয়ে দিলেন তাঁর অনুপস্থিতিতে কি কি করতে হবে। কেউ কিছু জানতে এলে কি বলতে হবে তাও বোঝালেন। জরুরি কিছু খবর থাকলে কুরিয়ারে চিঠি পাঠাবেন। বড় হরফে লেখা বাংলা চিঠি কালীচরণ পড়তে পারে।
রাত্রে ঘুম এল না। বিছানায় এপাশ-ওপাশ করলেন দুটো পর্যন্ত। এই বাড়ি, এই গঞ্জ ছেড়ে চলে যাচ্ছেন তিনি। ভাগ্য যদি বিরূপ না হয় তাহলে হয়তো আর এখানে ফিরে আসা সম্ভব হবে না। কালীচরণ এই বাড়িটা দেখাশোনা করবে যতদিন বাঁচবে। সেই বাল্যকাল থেকে সে এই বাড়িতে আছে, তার স্বীকৃতি দিতে তিনি বাকি জীবনটা ওকে কর্তৃত্ব দিয়ে যাবেন। ওর খাওয়া-দাওয়ার জন্যে প্রতিমাসে কিছু টাকা মানি অর্ডার করতে হবে।
তিনি না ফিরলে হয়তো লোকে অবাক হবে। আলোচনা হবে। কারণ খুঁজতে চাইবে। পুলিশও কৌতূহলী হবে। কিন্তু ওদের কারও চোখে যখন তিনি অপরাধী নন তখন কি তাঁর সন্ধানে ভারতবর্ষ তোলপাড় করবে? মনে হয় না।
ঠিক তিনটের সময় গাড়ি এসে থামল বাড়ির সামনে। কালীচরণ নিঃশব্দে দরজা খুলে অন্ধাকারেই মালপত্র তুলে দিয়ে এল ডিকিতে। বনবিহারী বারান্দায় বেরিয়ে দেখলেন। ড্রাইভার শম্ভু গাড়ি থেকে নামেনি। কাছে গিয়ে বনবিহারী বললেন, ‘তোমাকে কষ্ট দিলাম।’
কিন্তু শম্ভু কোনও কথা বলল না। বাচ্চাটাকে কোলে নিয়ে মামণি বেরিয়ে আসলে কালীচরণ পেছনের দরজা খুলে দিল। মামণি ভেতরে ঢুকে গেলে বনবিহারী বললেন, ‘আমি সামনে বসছি। তুমি ওকে সিটের ওপর ভালোভাবে শুইয়ে দাও। দেখো, ঠান্ডা যেন না লাগে।’
গাড়িতে উঠে বসে বললেন, ‘কালী চললাম। আমার সবকিছু তোমার দায়িত্বে রইল।’
‘চললাম বলছেন কেন? কাজ শেষ হলেই তো ফিরে আসছেন।’
মাথা নাড়লেন বনবিহারী। তারপর খেয়াল হল। কালীচরণকে দিয়ে যাবেন বলে দশটি একশো টাকার নোট একটা খামে ভরে রেখেছিলেন। শম্ভু গাড়ি চালু করা মাত্র তিনি বললেন, ‘এটা রেখে দাও। কাজে লাগবে।’
কালীচরণ খামটা নেওয়া মাত্র গাড়ি চলতে শুরু করল। মুখ ফিরিয়ে জায়গাটা দেখার চেষ্টা করলেন বনবিহারী। অন্ধকারে ডুবে আছে চরাচর। পাশের বাড়িটা অস্পষ্ট। ওই মহিলা কতক্ষণ জেগেছিলেন কে জানে! প্রতিটি মানুষ কম-বেশি অনুতপ্ত।
পিচের রাস্তায় উঠে এল গাড়ি। হেডলাইটের আলো অন্ধকার সরাচ্ছে। বনবিহারী জিজ্ঞাসা করলেন, ‘কি ব্যাপার শম্ভু, তুমি চুপচাপ কেন?’
শম্ভু কথা বলল না। যেন খুব মন দিয়ে গাড়ি চালাতে সে ব্যস্ত।
‘শম্ভু?’
‘আমার কথা বলা নিষেধ। বাবু বলেছেন মুখ খুললেই ফাঁসিয়ে দেবেন।’ বেশ জোরে কথাগুলো বলল শম্ভু।
দশ মাইল পথ, ফাঁকা রাস্তা, অতএব দ্রুত পৌঁছে গেল গাড়ি।
প্ল্যাটফর্ম পর্যন্ত এল না শম্ভু। জিনিসপত্র নামিয়ে দিয়ে চুপচাপ গাড়ি ঘুরিয়ে ফিরে গেল। মামণির কোলে ঘুমন্ত বাচ্চা, ফলে স্যুটকেস দুটো বনবিহারীকেই বইতে হল। প্ল্যাটফর্মে ঢুকে শেড-এর নীচে মামণিকে দাঁড়াতে বলে স্যুটকেস রেখে একটু দাঁড়ালেন বনবিহারী। এই স্টেশনের স্টেশনমাস্টার তাঁর কাছে কয়েকবার গিয়েছেন ওষুধ নেওয়ার জন্যে। ভদ্রলোক অনেকদিন যাননি। অবশ্য এত রাত্রে তাঁর স্টেশনে ডিউটি দেওয়ার কথা নয়। যদি থাকেন তাহলে একপ্রস্থ প্রশ্নের মুখোমুখি হতে হবে। বনবিহারী এগোলেন।
এখন প্ল্যাটফর্মে কয়েকটি ভবঘুরে ঘুমাচ্ছে। টিকিট কাউন্টারের সামনে গিয়ে দেখলেন ভেতরে আলো জ্বলছে। যাঁর টিকিট বিক্রি করার জন্যে জেগে থাকার কথা তিনি একটা টুলের ওপর পা তুলে দিয়ে চেয়ারে বসে ঘুমাচ্ছেন।
বনবিহারী জানলায় শব্দ করতে অত্যন্ত বিরক্ত হয়ে সোজা হলেন ভদ্রলোক, ‘কোথায়?’
‘কলকাতা। দুটো টিকিট।’
‘কোন ক্লাস?’
একমুহূর্ত ভাবলেন বনবিহারী। অনেককাল টেনে ওঠেননি। জিজ্ঞাসা করলেন, ‘রিজার্ভেশন পাওয়া যাবে?’
‘যাবে। এই ফর্ম ভরতি করুন। এসি থ্রি টায়ার।’
পকেট থেকে কলম বের করে ফর্ম ভরতি করলেন বনবিহারী। নিজের নাম লিখতে গিয়ে বুঝলেন একটা প্রমাণ রেখে যাচ্ছেন। কিন্তু বেনামে টিকিট কাটতে পারলেন না তিনি। মামণির নাম লেখার সময় টাইটেলটা লিখতে গিয়ে নিজের টাইটেল ব্যবহার না করে অন্য কিছু লেখার ভাবনা মাথায় এল না।
‘এগারোশো বাইশ টাকা। খুচরো দেবেন নইলে ফেরত দিতে পারব না।’
ভেতরের পকেট থেকে টাকা বের করে গুনে এগিয়ে দিলেন বনবিহারী, ‘ট্রেন কি লেটে আসছে?’
‘না। আজ একবার কারেক্ট টাইমে আসছে।’ বলে টিকিট তৈরিতে ব্যস্ত হলেন ভদ্রলোক। শেষে বললেন, ‘ঠিক প্ল্যাটফর্মের মাঝখানে গিয়ে দাঁড়ান। এস থ্রি কম্পার্টমেন্টের নয় আর ষোল নাম্বার বার্থ।’
ফিরে গেলেন বনবিহারী মামণির কাছে, ‘টিকিট পাওয়া গিয়েছে।’
মামণি হাসল। এমন নির্মল হাসি খুব কম দেখেছেন বনবিহারী। ঈশ্বর যে কেন মাঝে-মাঝে এত নির্মম হয়ে যান, ওর মুখ থেকে কথা কেড়ে নেওয়ার কি দরকার ছিল! এই স্টেশনে বসার জন্যে কোনও বেঞ্চি নেই। ওদের নিয়ে ওয়েটিং রুমে অবশ্য যাওয়া যায় কিন্তু সেখানে কোনও পরিচিত লোক টেনের জন্যে অপেক্ষা করতে পারে। বনবিহারীর মনে হল বাচ্চাটাকে মামণির কোল থেকে নিয়ে ওকে একটু স্বস্তি দিলে ভালো হয়। তিনি হাত বাড়ালে মামণি মাথা নেড়ে আপত্তি জানিয়ে কান্নার অভিনয় করল। অর্থাৎ কোলবদল হলে বাচ্চা কেঁদে উঠবে।
ঠিক সময়ে দূরে ইঞ্জিনের আলো দেখতে পেয়ে স্যুটকেস দুটো তুলে ওদের নিয়ে প্ল্যাটফর্মের মাঝখানে গিয়ে দাঁড়ালেন বনবিহারী। বেশ বড় ট্রেন কিন্তু জানলা দরজা বন্ধ। যেন একটি ঘুমন্ত ট্রেন প্ল্যাটফর্মে এসে দাঁড়াল। কম্পার্টমেন্টের গায়ে নাম্বার লেখা আছে। এস থ্রি কোচটি সামনেই। কিন্তু তার জানলা, দরজা বন্ধ। বনবিহারী দরজায় ধাক্কা দিলেন। কিন্তু ভেতরে কেউ জেগে আছে বলে মনে হল না। অথচ ট্রেন এখানে বেশি সময় দাঁড়ায় না। বনবিহারী কি করবেন ভেবে পাচ্ছেন না যখন তখন মামণি তাঁর হাত ধরে টেনে দেখাল পাশের কম্পার্টমেন্ট থেকে লোক নামছে। দ্রুত স্যুটকেস এবং মামণিদের নিয়ে সেই কম্পার্টমেন্টে উঠতেই ট্রেন ছেড়ে দিল।
কালো কোট পরা টিটি এগিয়ে এসে দরজা বন্ধ করে দিলে বনবিহারী তাঁকে সমস্যার কথা বললেন। ভদ্রলোক বললেন, ‘ওই করিডোর দিয়ে পাশের কম্পার্টমেন্টে চলে যান।’
এগিয়ে গিয়ে দেখলেন বনবিহারী। ট্রেন এখন ছুটছে। দুটো কম্পার্টমেন্টকে যুক্ত করা হয়েছে যেখানে তার ওপর ইস্পাতের ঢাকনা ফেলে যাতায়াতের পথ করা হয়েছে। প্রথমে একটা, পরে দ্বিতীয় স্যুটকেসটা ওপাশের বেসিনের পাশে রেখে জিজ্ঞাসা করলেন, ‘আসতে পারবে?’
কোনও জবাব না দিয়ে গটগট করে নড়তে থাকা ঢাকনার ওপর দিয়ে চলে এল মামণি। বনবিহারী মাথা নাড়লেন। মামণির বয়স এবং স্বাস্থ্য যা সহজেই পারে তা তাঁর পক্ষে অস্বস্তির মনে হয়।
কাচের দরজা ঠেলে ভেতরে ঢুকে অল্প আলোয় নয় এবং ষোল নাম্বার বার্থ খুঁজে পেয়ে গেলেন তিনি। প্যাসেজের পাশে ওপর-নীচের বার্থ। স্যুটকেস দুটো সিটের নীচে রেখে রেলের দেওয়া বালিশ চাদর কম্বলে বিছানা করে নীচের বার্থে মামণিকে শুতে বলে ওপরের বার্থে উঠে গেলেন তিনি। উঠতে অসুবিধে হল না। বনবিহারী লক্ষ করলেন মামণি তার পাশের পরদা টেনে দিল। বালিশ মাথা রেখে কম্বল টেনে নিলেন বনবিহারী। বেশ আরামদায়ক যাত্রা। সারাদিন এবং সারারাতের উদ্বেগের পর এখন টেনের দুলুনিতে ঘুম এসে গেল তাঁর।
ট্রেনটা কলকাতায় পৌঁছাল বিকেলে। দুটো রিকশা নিয়ে কাছের সূর্য সেন স্ট্রিটের একটা মধ্যবিত্ত হোটেলে চলে এলেন বনবিহারী। চারধারে এত গাড়ির শব্দ, রাস্তায় এত লোক তাঁকে বিব্রত করছিল। নির্জন গঞ্জে থাকতে থাকতে এই কোলাহল বেশ ভয়ঙ্কর বলে মনে হচ্ছিল।
বনবিহারী ভেবেছিলেন দুটো সিঙ্গল রুম নেবেন। কিন্তু কাউন্টারের লোকটি বলল, ‘আমাদের সব ঘরই ডাবল বেডের। আপনাদের তো একটা ঘর হলেই চলে যাবে।’
বনবিহারী মামণির দিকে তাকালেন। সে মাথা নাড়ল, হ্যাঁ।
খাতায় নাম-ধাম লেখার পর লোকটি বলল, ‘অ্যান্ড ফ্যামিলি লিখে দিন।’
বাধ্য হয়ে তাই লিখলেন বনবিহারী।
দোতলার ঘরটি রাস্তার ধারে নয় বলে বাইরের শব্দ কম পাওয়া যাচ্ছে। ঘরটি বড়, দুটো খাট দুপাশে, বাথরুম সংলগ্ন। মামণি বাচ্চাকে শুইয়ে দিয়েছিল একটা খাটে। এখন সে হাত-পা নাড়ার চেষ্টা করছে। ওইটুকু বাচ্চাকে এতটা জার্নির ধকল স্পর্শ করতে পারেনি। বনবিহারী বললেন, ‘তুমি বাথরুমে গিয়ে ফ্রেশ হয়ে নাও। তুমি এলে আমি যাব।’
দরজায় শব্দ হল। দরজা খুলে ঘরে ঢুকল হোটেলের বেয়ারা। কিছু খাবেন কিনা জিজ্ঞাসা করল। দুটো করে টোস্ট, ওমলেট আর চায়ের অর্ডার দিলেন তিনি।
পরিষ্কার-পরিচ্ছন্ন হয়ে চা-খাবার খেয়ে বনবিহারী বললেন, ‘তুমি বিশ্রাম নাও। আমি একটা ফোন করে আসছি।’
মাথা নাড়ল মামণি, তার আপত্তি নেই।
হোটেলের কাউন্টার থেকে চিঠিতে লেখা নাম্বারে ফোন করলেন বনবিহারী। একবারেই রিঙ শোনা গেল। তারপর ওপাশ থেকে ইংরেজিতে প্রশ্ন ভেসে এল, কে বলছেন?
বনবিহারী নিজের পরিচয় দিয়ে বললেন চিঠি পেয়ে তিনি এইমাত্র কলকাতায় এসে পৌঁছেছেন। ভদ্রলোক এবার বাংলায় জিজ্ঞাসা করলেন, ‘কোথায় উঠেছেন আপনি?’
‘সূর্য সেন স্ট্রিটের একটা হোটেলে।’
‘ও। ওখান থেকে গণেশ অ্যাভিন্যু বেশি দূরে নয়। খাদি গ্রামোদ্যোগের পাশের বাড়ির তিনতলায় আমাদের অফিস। আধঘণ্টার মধ্যে চলে আসুন। কথা হবে।’
ফাঁপরে পড়লেন বনবিহারী। দু-ঘণ্টা লেগে যেতে পারে যেতে আসতে। ততক্ষণ মামণি একা থাকতে চাইবে? গিয়ে বললে হয়তো বুঝবে না। তিনি রিসেপশনিস্টকে বললেন, ‘আমি গণেশ অ্যাভিন্যু যাচ্ছি। তাড়াতাড়ি ফিরব। মেয়েটা বাচ্চাকে নিয়ে একা ঘরে আছে। ও কখনও কলকাতায় আসেনি। আমাকে না দেখলে নার্ভাস হয়ে যেতে পারে। একটু খেয়াল রাখবেন?’
‘নিশ্চয়ই। আপনি ঘুরে আসুন, মেয়ের কোনও অসুবিধে হবে না।’
বাইরে বেরিয়ে এলেন বনবিহারী। ডাক্তারি পড়ার সময় এই শহরে কয়েক বছর ছিলেন তিনি। হোস্টেল আর কলেজের বাইরে তাঁর কোনও জীবন ছিল না। সহপাঠীদের মতো খরচ করার টাকা তাঁর পকেটে থাকত না। তবু ট্যাক্সিতে উঠে মনে হল সেই কলকাতা এখন এত বেশি বদলে গেছে যে তার অচেনা মনে হচ্ছে।
খাদি গ্রামোদ্যোগের দোকানের সামনে পৌঁছে ট্যাক্সি ছেড়ে দিতে গিয়ে বনবিহারী জানতে পারলেন মিটারে যা টাকা দেখাচ্ছে তার অনেক বেশি ভাড়া দিতে হয়। প্রতিবাদ করতেই একটা রেন্টকার্ড এগিয়ে দিল ড্রাইভার। মন তেতো হয়ে গেল। এটা কেন হবে? ভাড়া যা দেয় তাই মিটার দেখাবে না কেন? এটা তো ঠিক নয়।
চিঠির ঠিকানা মিলিয়ে তিনতলায় অফিসে উঠে এলেন বনবিহারী। বেয়ারাকে নাম বলতেই সে তাঁকে নিয়ে গেল ঝকঝকে এক অফিস ঘরে। সেখানে দুজন কেতাদুরস্ত মানুষ কথা বলছিলেন। যিনি ওপাশের চেয়ারে বসেছিলেন তাঁর বয়স ষাটের ওপরে। বেয়ারা তাঁকে নীচু স্বরে পরিচয় দিতেই তিনি উঠে দাঁড়ালেন, ‘বসুন, এক মিনিট।’
তারপর দ্বিতীয় জনের সঙ্গে নিজের ভাষায় কথা বললেন খানিক। বনবিহারী অবাক হলেন, এই দুই ভদ্রলোক যে মাড়োয়ারি তা চেহারা এবং পোশাকে বুঝতে পারেননি তিনি।
‘আমি শাওন আগরওয়ালা। এ আমার ছেলে বসন্ত। আপনার অ্যাপ্লিকেশন আমি পেয়েছি, যে বছরে আপনি এম.বি.বি.এস. পরীক্ষা দিয়েছিলেন সেই বছরের মেধা তালিকায় আপনি বেশ ওপরের দিকে ছিলেন। আপনি ইচ্ছে করলে সরকারি হাসপাতালে বা কলকাতার নার্সিংহোমে ডাক্তারি করতে পারতেন। তা না করে কেন একটা রিমোট গ্রামে এতদিন ডাক্তারি করলেন?’ ভদ্রলোক তাকালেন।
‘প্রথমেই বলে রাখি, গ্রাম বলতে যে ধারণা মনে আসে জায়গাটা সেরকম নয়। গ্রাম এবং শহরের মাঝমাঝি জায়গা। ওখানেই আমার বাড়ি। তখন মা জীবিত ছিলেন। তাঁর ইচ্ছে ছিল যেন আমি ওখানকার মানুষদের চিকিৎসা করি কারণ ওখানে কোনও হেলথ সেন্টার দূরের কথা ডাক্তারও ছিল না। অমি এই ক’বছরে অনেক কিছু শিখেছি।’ বনবিহারী বললেন।
‘কীরকম?’ বসন্ত জিজ্ঞাসা করলেন।
‘আমাদের শেখানো হয়েছিল প্যাথলজিস্টের রিপোর্টের ওপর নির্ভর করে রোগ নির্ধারণ করে চিকিৎসা করা যাতে পেশেন্ট ঠিকঠাক ওষুধ পায়। একইসঙ্গে রেডিওলজিস্ট যে এক্সরে রিপোর্ট দেবেন তা কাজটা অনেক সহজ করে দেয়। কিন্তু আমি যেখানে কাজ করেছি সেখানে ওইসব রিপোর্ট পাওয়ার কোনও সুযোগ নেই। এখনও নেই। স্টুল, ইউরিন, ব্লাড পরীক্ষা করাতে পেশেন্টকে বহুদূরের শহরে যেতে হবে। সেই যাওয়া আসার খরচ করতে অনেকেই পারেন না। অথচ চিকিৎসা না করলে ওঁরা বেঘোরে মারা যাবেন। প্রথম প্রথম ভুল হত। ধীরে-ধীরে পেশেন্টের কি কি অসুবিধে হচ্ছে জেনে তার ওপর নির্ভর করে ওষুধ দিতে লাগলাম। কাজ হলে মনের তৃপ্তি বাড়ত।’ বনবিহারী বললেন।
‘ওষুধ কোথায় পেত ওরা?’ বসন্ত জিজ্ঞাসা করলেন।
‘একজন একটি ওষুধের দোকান খুলেছিল। যেসব ওষুধ দোকানে থাকত না সেগুলো শহর থেকে সে আনিয়ে নিত দিনে দিনে।’
‘আপনার মা—?’ শাওনবাবু জিজ্ঞাসা করলেন।
‘চলে গেছেন।’
‘আমাদের দেওয়া বিজ্ঞাপন আপনাকে আকর্ষণ করল কেন?’
‘এখন একটু-একটু করে আমাদের জায়গাটা আধুনিক হয়ে উঠছে। হেলথ সেন্টার চালু হতে চলেছে। আমার মনে হচ্ছিল যদি আরও রিমোট জায়গায় অসহায় মানুষদের চিকিৎসার কাজটা করতে পারতাম তাহলে ডাক্তারি পড়াটা কাজে লাগত।’
বসন্তবাবু ছেলের দিকে তাকালেন। তারপর বললেন, ‘আমাদের এনজিও পশ্চিমবাংলার তিনটে জায়গায় মানুষের পাশে দাঁড়িয়েছে। তার মধ্যে সুন্দরবনের গভীরে যেসব গ্রাম আছে যার মানুষরা এখনও আধুনিক চিকিৎসার সাহায্য পায় না তাদের কাছে পৌঁছতে চাইছি আমরা। মুশকিল হল ওরকম জায়গায় কোনও ভালো চিকিৎসক গিয়ে বেশিদিন থাকতে চান না। আপনি নিশ্চয়ই জানেন বর্ষায় সুন্দরবনের নদী ভয়ংকর হয়ে ওঠে। তখন নদী পার হতে জীবনের ঝুঁকি নিতে হয় যা অনেকেই নিতে চান না। আমাদের অফিস গঙ্গারাম বলে একটা জায়গায়। লক্ষ্মীকান্তপুর থেকে যেতে হয়। নদীর এপারে গঙ্গারাম অন্যদিকে পাথরপ্রতিমা। আপনার অভিজ্ঞতা আমাদের উপকৃত করবে। গঙ্গারামে আপনি থাকার জায়গা পাবেন, আমরাই ব্যবস্থা করে দেব। আমাদের একটা বড় লঞ্চ আছে। সেই লঞ্চের নীচের তলাটা আমরা আধুনিক চিকিৎসা-সরঞ্জামে সাজিয়ে নিয়েছি। ছোটখাটো অপারেশন সহজেই সেখানে করা যায়। দুজন হেলপার আপনি পাবেন যারা লঞ্চেই কাজ করে। আজ রাত্রে আপনি ভেবে দেখুন। যদি আপত্তি না থাকে তাহলে আপনার ডিগ্রির সার্টিফিকেট নিয়ে কাল সকাল এগারোটায় চলে আসবেন।’
‘আমি তো আপত্তি জানাবার কোনও কারণ দেখছি না। তবে—!’
‘ও হ্যাঁ’, বসন্ত বললেন, ‘আমরা আপনাকে আপাতত তেরো হাজারের বেশি মাসে দিতে পারছি না। টাকাটা কি আপনার কাছে কম মনে হচ্ছে।?
‘তেরো হাজার?’
শাওনবাবু বললেন, ‘ওখানে খরচ খুব কম। লঞ্চে থাকার সময় খাওয়া-দাওয়া সেখানেই করবেন। তার জন্যে আলাদা ব্যবস্থা। আপনি তিনমাস কাজ করুন। যদি আপনার ভালো লাগে আর আমাদের কাছে রিপোর্ট আসে যে মানুষ আপনাকে পেয়ে খুশি হয়েছে তাহলে তিনমাস পরে টাকাটা নিশ্চয়ই বাড়িয়ে দেওয়া হবে।’
‘ঠিক আছে। আমাকে কবে জয়েন করতে হবে?’
‘আমরা তো দেরি করতে চাই না। আপনি চাইলে কালই জয়েন করতে পারেন। তবে সাতদিনের বেশি দেরি করবেন না।’ বসন্ত বললেন।
‘আমি আগামীকালই গঙ্গারামে যেতে চাই।’
‘অনেক ধন্যবাদ। তাহলে কাল সার্টিফিকেটটা নিয়ে আসবেন। সকাল এগারোটায় আপনার অ্যাপয়েন্টমেন্ট লেটার তৈরি থাকবে। বসন্ত, তুমি গঙ্গারামের অফিসকে জানিয়ে দাও উনি দুপুরের ট্রেনে লক্ষ্মীকান্তপুরে যাচ্ছেন। ওদের কেউ যেন স্টেশনে ওঁকে নিতে আসে।’ শাওনবাবু বললেন।
বেরিয়ে এলেন বনবিহারী। কলকাতায় এখন সন্ধার আলো জ্বলে উঠেছে। বনবিহারী ট্যাক্সি খুঁজতে লাগলেন হোটেলে ফিরবেন বলে। মামণি এতক্ষণ একা ঠিকঠাক আছে কিনা তাঁর সন্দেহ হচ্ছিল।

ব্যাপারটা এত সহজে হয়ে যাবে ভাবতেই পারেননি বনবিহারী। হোটেলে ফেরার পথে তাঁর যেমন খুব হালকা লাগছিল তেমনি অস্বস্তিও বাড়ছিল একসঙ্গে। কালীচরণকে জানাতে হবে। সে সঙ্গে না থাকলে আজকাল বেশ অসুবিধে হয়। দীর্ঘদিনের অভ্যেস থেকে বেরিয়ে আসা খুব কঠিন। ভেবেছিলেন, ওকে চলে আসতে বলবেন। কিন্তু কালীচরণ এলে ওই বাড়িটার কি হবে? বাড়িটাকে বিক্রি করতে তিনি যদি ফিরে যান তাহলে কথা উঠবেই। ওই পালবাবু বা তার ড্রাইভার শম্ভুই প্রচার করবে। বাড়ি বিক্রি করতে গিয়ে পুলিশের হাতে পড়তে হবে। আবার কালীচরণ যদি চলে আসে তাহলে বন্ধ বাড়িটা যে দুদর্শায় পড়বে তা কল্পনা করে শিহরিত হলেন বনবিহারী। যে বাড়িটায় এতকাল কাটিয়েছেন, তার ওপর যে মায়া তাঁর আছে তাতে ওটাকে পোড়োবাড়ি বলে ভাবতেই পারছেন না। আর মানুষ যদি বাস না করে তাহলে পাঁচভূতে বাড়িটা লুটেপুটে খাবে। কিন্তু তিনি নিয়মিত টাকা পাঠালেও কালীচরণ বেশিদিন ওখানে একা থাকতে চাইবে না।
হোটেলে ঢুকতেই একজন বেয়ারা বলল, ‘দিদি এখনও ফেরেননি।’
‘ফেরেনি মানে? কোথায় গিয়েছে?’
‘জানি না। বাচ্চাটা ঘুমাচ্ছিল। আপনাদের ফ্লোরের বেয়ারাকে ইশারায় ডেকে বসতে বলে চুপচাপ বেরিয়ে গেছেন। বেয়ারা কোনও কাজ করতে পারছে না। ওখানে আটকে গেছে।’
বনবিহারী দ্রুত ওপরে উঠে এলেন।
ঘরে ঢুকে দেখলেন বেয়ারা মাথায় হাত দিয়ে বসে আছে। তাঁকে দেখেই তড়াক করে উঠে দাঁড়িয়ে বলল, ‘ওঃ কি বিচ্ছু বাচ্চা! কিছুক্ষণ পরপর চোখ খুলে দেখছে আমি আছি কিনা। না দেখতে পেলেই হাত-পা ছুড়ে কাঁদছে। আপনি এসে গেছেন, আমি যাচ্ছি।’
বেয়ারা চলে যেতে বাচ্চা চোখ খুলল। বনবিহারীকে দেখে একগাল হেসে পা ছুড়ল। দৃশ্যটি এত ভালো লাগল বনবিহারীর যে ওর পাশে না বসে পারলেন না। নীচু হয়ে বললেন, ‘আর একবার হাসো বাবু, ঈশ্বরদর্শন করি।
হাসির বদলে কান্না দেখা দিল। ঠোঁট ফুলিয়ে কেঁদে উঠল বাচ্চা। দ্রুত ওকে কোলে তুলে নিয়ে দোলাতে লাগলেন বনবিহারী, ‘আহা-হা! কেঁদো না কেঁদো না, মা এখনই এসে যাবে।’
বলামাত্র খেয়াল হল। মামণি কোথায় গেল? কলকাতার রাস্তায় অনভ্যস্ত একটি বোবা মেয়ে যদি পথ গুলিয়ে ফেলে তাহলে ফিরে আসা মুশকিল হয়ে যাবে। তাছাড়া এই শিশু জন্মাবার পরে কালীচরণের যত্নে মামণি যথেষ্ট সুন্দরী হয়ে উঠেছে। কলকাতায় লোভী নারীশিকারিদের অভাব নেই। বনবিহারী ভেবে পাচ্ছিলেন না মেয়েটা এভাবে বাইরে বের হল কেন?
তখনই তাঁর মাথায় আর একটা ভাবনা হুড়মুড়িয়ে ঢুকে পড়ল। এই শিশুকে তাঁর জন্যে ফেলে রেখে মামণি চিরদিনের জন্যে চলে যায়নি তো? কালীচরণ মাঝে মাঝে গজরাত, ‘এ কেমন মা, ছেলেটা সারারাত হেগেমুতে শুয়ে থাকল, একবারও উঠে দ্যাখেনি।’ এক-এক সময় বনবিহারীরও সেরকম মনে হত কিন্তু আবার মাঝে মাঝেই শিশুর ওপর ওর প্রবল স্নেহের দৃশ্যও দেখেছেন।
কিন্তু যে শিশু ওর শরীরে এসেছিল হঠাৎই, যাকে বহন করতে ও বাধ্য হয়েছিল অন্য কোনও পথ জানা না থাকায়, তার কাছ থেকে নিষ্কৃতি পেতে ও চাইতেও পারে। গঞ্জে সেটা সম্ভব ছিল না। মামণি জানত বাড়ির বাইরে বের হলেই সে অনেক ঝামেলায় পড়বে। প্রশ্নের জবাব দিতে হবে তাকে। তাই সেই চেষ্টা সে করেনি। এই কলকাতার হোটেলে এসে সে সুযোগের সদ্ব্যবহার করল।
শীত করতে লাগল বনবিহারীর। এরকম হলে তিনি মামণিকে আদৌ বুঝতে পারেননি। শুধু বুদ্ধিমতী নয়, অত্যন্ত চতুর না হলে এরকম অভিনয় তাঁর সঙ্গে করে যেতে পারত না। কে জানে, হয়তো এই কলকাতা শহরে ওর পরিচিত কেউ আছে, সেই ছেলে ওদের দলের হওয়াও অসম্ভব নয়। মামণি মেনকার মতো শকুন্তলাকে ফেলে রেখে তার কাছে চলে যেতেই পারে।
প্রায় দেড় ঘণ্টা কেটে গেল। বাচ্চাটা এখন চুপচাপ ঘুমাচ্ছে। বনবিহারী ছটফট করছেন। মাঝে-মাঝে মনে হচ্ছে তিনি যা ভাবছেন তা সত্যি নাও হতে পারে। হয়তো পথ হারিয়ে ফেলে এলোমেলো ঘুরছে মামণি। কিন্তু ও লিখতে জানে। এই হোটেলের নামটা মনে রাখলে সে লিখে পুলিশের কাছে সাহায্য চাইতে পারে। তা যখন চাইছে না তখন ভাবনাটা মিথ্যে নয়। এতদিন মেয়েটা তাঁর সঙ্গে আছে, একবারও লিখে ওর ঠিকানাটা জানায়নি। এমন কি নামও! নিজের ইতিহাস সযত্নে গোপন রেখে গেছে যে মেয়ে তার মাথায় এরকম মতলব থাকাই স্বাভাবিক। ওইটুকু মেয়ে কীরকম বোকা বানিয়ে দিল তাঁকে!
এখন তিনি কি করবেন? এইটুকু বাচ্চাকে সামলানো তাঁর পক্ষে সম্ভব নয়। সুন্দরবনে যে কাজের জন্যে যাচ্ছেন সেখানে একে রাখবেন কোথায়? কে দেখবে একে? ঘুমন্ত শিশুর মুখের দিকে তাকালেন তিনি। আদুরে ভঙ্গিতে ঘুমাচ্ছে বেচারা। দেখলেই মায়া মনে আসে। বেচারা কোনওদিন জানবে না ওর বাবা কে ছিল, মায়ের সঠিক পরিচয় কি?
এখন কালীচরণকে চলে আসতে বলা ছাড়া কোনও উপায় নেই। সে এসে কিছুদিন ঠেকা দিক তারপরে বিকল্প ব্যবস্থা করা যেতে পারে।
কিন্তু কালীচরণকে চিঠি লিখে জানিয়ে তার আসার জন্যে অপেক্ষা করার মতো সময় তাঁর হাতে নেই। অন্তত দিন পাঁচ-ছয় হোটেলে থাকতে হবে তাঁকে। অথচ নতুন চাকরিতে তাঁকে অনেক আগেই জয়েন করতে হবে। আরজেন্ট টেলিগ্রাম করলে কালীচরণ কালই জেনে যাবে। যদি বুদ্ধি করে কাল রাত্রে ট্রেন ধরে তাহলে পরশু পৌঁছে যাবে কলকাতায়। কালীচরণের নামে টেলিগ্রাম গেলে গঞ্জের লোক তা জেনে যেতে পারে আবার নাও পারে। সেই ঝুঁকি নিতেই হবে। বনবিহারী উঠলেন। একজন বেয়ারাকে ডেকে অনুরোধ করবেন যাতে সে কিছুটা সময় বাচ্চার পাশে বসে। এই ফাঁকে তিনি টেলিগ্রামটা করে আসতে পারবেন।
কিন্তু দরজা খুলতেই তিনি ম্যানেজারকে দেখতে পেলেন। হন্তদন্ত হয়ে এসে ভদ্রলোক বললেন, ‘আপনাকে এখনই বউবাজার থানায় যেতে হবে।’
ছ্যাঁক করে উঠল বুক, গলা শুকিয়ে গেল বনবিহারীর, ‘কেন?’
‘তা জানি না। থানা থেকে ফোন এসেছিল। আপনার নাম করে বলল, এখনই ওই ভদ্রলোককে চলে আসতে বলুন।’ ম্যানেজার বললেন।
‘ও।’
‘কথায় বলে পুলিশে ছুঁলে ছত্রিশ ঘা। কোনও ক্রিমিন্যাল ব্যাপার হলে কিন্তু আপনাকে হোটেল ছেড়ে দিতে হবে।’
‘থানাটা কোথায়?’
হদিশ জেনে নিয়ে বনবিহারী অনুরোধ করলেন তিনি না ফেরা পর্যন্ত যদি কেউ বাচ্চাকে দ্যাখে তাহলে কৃতজ্ঞ হয়ে থাকবেন। ম্যানেজার অনিচ্ছাসত্ত্বেও রাজি হলেন।
বনবিহারী থানায় গেলেন। পরিচয় দেওয়ার পর বড়বাবুর ঘরে ঢোকার অনুমতি পেলেন। ঘরে ঢুকে নমস্কার করতেই মধ্যবয়সি ভদ্রলোক বললেন, ‘বসুন। আপনার মেয়ের নাম মামণি? নর্থবেঙ্গল থেকে এসেছেন?’
প্রথম প্রশ্নের উত্তর দেওয়া সহজ ছিল না। দ্বিতীয় প্রশ্নটি থাকায় বললেন, ‘হ্যাঁ।’ তারপরেই উদ্বিগ্ন হয়ে জিজ্ঞাসা করলেন, ‘কি হয়েছে ওর?’
‘ওর তেমন কিছু হয়নি। কিন্তু দুটো ছেলেকে বেশ জখম করেছে।’
‘বুঝলাম না!’
‘ও যখন কথা বলতে পারে না তখন ওকে একা ছেড়েছিলেন কেন?’
‘আমার অজান্তেই ও বেরিয়ে যায়। এই প্রথম কলকাতায় এসেছে। বোধহয় কৌতূহলে—! কিন্তু কি হয়েছিল?’ বনবিহারীর উত্তেজনা কমে গিয়েছিল। না, গঞ্জের পুলিশ কোনও খবর পাঠায়নি।
‘সিনেমাহলের সামনে দাঁড়িয়ে হোর্ডিং দেখছিল। হিরো-হিরোইনের ছবি। ওকে একা পেয়ে দুটো ছেলে কাছে ঘেঁষতে চায়। কোনও প্রস্তাব দেয়। সম্ভবত ও হেসেছিল তাতে ছেলে দুটোর মনে হয় প্রশ্রয় পাচ্ছে। একটা ট্যাক্সি দাঁড় করিয়ে ওকে উঠতে বলে। ও সেটা উপেক্ষা করায় একজন কাছে গিয়ে ওর হাত ধরে। সঙ্গে সঙ্গে ও হাত চালায়। ছেলে দুটো কিছু বুঝে ওঠার আগেই বেদম ঠ্যাঙায়। পাবলিক ভিড় করে এই দৃশ্য দ্যাখে। সেসময় আমাদের একটা পেটল জিপ ওখান দিয়ে যাচ্ছিল। তিনজনকেই তুলে আনা হয় থানায়। কথা বলতে গিয়ে বুঝতে পারলাম ও বোবা। কি ঘটেছিল মুখে না বলতে পারলেও লিখে দিয়েছে। তখনই জানতে পারলাম ও হোটেলে উঠেছে, ওর নাম মামণি, নর্থ বেঙ্গল থেকে যাঁর সঙ্গে এসেছে তাঁর নাম বনবিহারী। হোটেলে ফোন করলে ম্যানেজার বলল আপনি মামণির বাবা।’ বড়বাবু বললেন।
‘এখন—!’
‘এখন আপনারা ছেলে দুটোর বিরুদ্ধে ইভটিজিং করেছে বলে ডায়েরি করতে পারেন। কিন্তু ওরাও মামণির বিরুদ্ধে মারধোরের নালিশ করতে পারে। আমি বলছি, যথেষ্ট শাস্তি পেয়ে গেছে ছেলে দুটো। আপনি আপনার মেয়েকে নিয়ে চুপচাপ হোটেলে যান। সোজাসুজি যাবেন না। একটু ঘুরপথে ট্যাক্সি নিয়ে যাবেন যাতে ছেলেদুটো হদিশ না পায়। ওদের আমি আরও একঘণ্টা বাদে ছাড়ব।’ বড়বাবু বললেন।
‘ওরা কি প্রতিশোধ নিতে পারে?’ বনবিহারী চিন্তিত।
‘সেটাই স্বাভাবিক। এদের তো কোনও পিছুটান নেই।’
‘মামণি কোথায়?’
‘আপনি একটা ট্যাক্সি ডেকে নিয়ে থানার সামনে আসুন, আমার এক মহিলা কনস্টেবল ওকে ট্যাক্সিতে তুলে দেবে। আপনার সঙ্গে মেয়েটাকে কেউ দেখুক আমি চাইছি না।’ বড়বাবু বললেন।
বড়বাবুকে ধন্যবাদ জানিয়ে থানার বাইরে আসতেই একটা ট্যাক্সি দেখতে পেলেন বনবিহারী। কোনও যাত্রী নেই। ড্রাইভারকে যাবে কিনা জিজ্ঞাসা করলে সে মাথা নাড়ল, ‘যাব বলেই তো দাঁড়িয়ে আছি। কোথায় যাবেন?’
হোটেলের রাস্তাটা বলতে লোকটা হাসল। ‘মিটার ডাউন করতেই পৌঁছে যাবেন। এত কম রাস্তায় পোষায় না। আপনি পাঁচ টাকা বেশি দেবেন।’
‘আমি সোজা হোটেলে যাচ্ছি না, একটু ঘুরে যাব।’
‘তাহলে এক্সট্রা দিতে হবে না।’
বনবিহারী পেছন ফিরে দেখলেন একজন মহিলা মামণিকে সঙ্গে নিয়ে থানা থেকে বেরিয়ে আসছে। কাছাকাছি এসে মামণি হাসল। বনবিহারী গম্ভীর গলায় বললেন, ‘ওঠো।’
ট্যাক্সিওয়ালাকে ধর্মতলায় যেতে বললেন বনবিহারী। গাড়ি চলতে শুরু করলে মামণি হাউমাউ করে নিজের ডান হাতের কবজি দেখাতে লাগল। বনবিহারী দেখলেন সেখানে কালশিটে পড়ে গেছে। এক নাগাড়ে মুখাভিনয় করে যেতে লাগল মামণি। কীভাবে ছেলেটা ওকে ধরেছিল, কীভাবে সে ওদের মেরেছে। তারপর হঠাৎই চুপ করে গিয়ে খানিকক্ষণ তাকিয়ে থেকে হাত নেড়ে জিজ্ঞাসা করল সে ঠিক করেছে কিনা!
কী বলবেন ভাবতে সময় লাগল। তারপর বনবিহারী ডান হাত ওর মাথায় রেখে ঈষৎ চাপ দিলেন। সঙ্গে সঙ্গে কাছে চলে এল মামণি।
বনবিহারী বললেন, ‘যা করেছ ঠিক করেছ। কিন্তু কাউকে না বলে হোটেল থেকে বেরিয়ে গেলে কেন? ছেলেটার কথা একবারও চিন্তা করলে না? বেচারা সমানে কেঁদে গেছে। ভুলে যেও না, তুমি একজন মা। আর মাকে না পেলে সন্তান ভালো থাকে না।’
মামণি চুপ করে থাকল। কলকাতার খানিকটা ঘুরিয়ে মামণিকে নিয়ে হোটেলে ফিরে এলেন বনবিহারী।
কালীচরণকে এখনই আসতে বলার আর দরকার নেই। অ্যাপয়ন্টমেন্ট লেটার নিয়ে বনবিহারী জানলেন দুরকম পথে তাঁর কর্মস্থলে যেতে পারেন। টেনে লক্ষ্মীকান্তপুরে নেমে বাস ধরতে হবে। অথবা ধর্মতলা থেকে রামগঙ্গার সরাসরি বাস পাওয়া যায়। সকাল সাতটায় ছেড়ে সেটা রামগঙ্গায় পৌঁছয় বেলা এগারোটায়। আবার দুপুর একটায় কলকাতার পথ ধরে।
দিনটা কেনাকাটা করে কাটালেন। মামণি তাঁর কথা শুনে হোটেলের ঘর ছেড়ে বের হয়নি। মেয়েটার সম্পর্কে যা ভেবেছিলেন তা ঠিক নয়। ও এখনও শিশুসুলভ কৌতূহলে উলটোপালটা কাজ করে, মোটেই মতলববাজ নয়। এমনকী মহিলাসুলভ আচরণ করার ব্যাপারেও ও সতর্ক নয়। হোটেলের ঘরে জামাকপড় ছাড়ার সময় বনবিহারীর উপস্থিতি গ্রাহ্যের মধ্যে আনেনি। উলটে লজ্জা পেয়েছেন বনবিহারী। অকারণে বাথরুমে ঢুকে গেছেন।
সকাল সাতটার সরকারি বাস র্ধ্মতলা ছাড়লে বনবিহারী স্বস্তি পেলেন। থানায় বড়বাবুর কথাটা কানে ছিল। কলকাতার গুন্ডা ছেলেছোকরাদের বিশ্বাস নেই। কিন্তু তারা নিশ্চয়ই মামণির সন্ধান পায়নি। এখন কলকাতা ছেড়ে চলে যাচ্ছেন মানে ওদের সম্পর্কে ভয় পাওয়ার আর কোনও কারণ নেই। জানলার পাশে ছেলেকে কোলে নিয়ে বসে বাইরে তাকিয়ে ছিল মামণি। ছেলের ঘাড় একটু শক্ত হয়েছে। বনবিহারী বললেন, ‘ওই দ্যাখো, ওটাকে মনুমেন্ট বলে। আমাদের বাঁ-পাশে এবার ময়দান। ইংরেজিতে বলে ব্রিগেড প্যারেড গ্রাউন্ড।’
যেতে যেতে বনবিহারী জায়গাগুলোকে চেনাচ্ছিল। কলকাতা ছাড়িয়ে যাওয়ার পর তিনি মুখ বন্ধ করলেন। এখন থেকে তাঁর অজানা জায়গাগুলো আসছে।
ডায়মন্ডহারবার, নামখানা হয়ে ওঁরা যখন রামগঙ্গার দিকে এগোচ্ছেন তখন বিরাট বাসটাকে নৌকো বলে মনে হচ্ছিল। গতি খুব কম, বাঁদিক-ডানদিকে দুলছে খারাপ রাস্তার জন্যে। মামণি বাচ্চাকে কোলে নিয়ে জানলায় মাথা রেখে ঘুমাচ্ছে। ডায়মন্ডহারবারে বাস কিছুক্ষণ থামায় ওকে পুরি-তরকারি খাইয়ে দিয়েছিলেন। এতকাল বাইরের খাবার একদম খেতেন না বনবিহারী। আজ বাধ্য হয়ে দুটো রসগোল্লা খেয়েছেন। রসগোল্লা দেখে মামণি ঠোঁট বেঁকিয়েছিল।
রাস্তা একটু ভালো হতেই বাস গতি বাড়াল। সরু রাস্তা। আশে পাশে চাষের খেত, দূরে গ্রামের ঘরবাড়ি। এতক্ষণে সুন্দরবনের কাছাকাছি এসে যাওয়ার কথা। বনবিহারী লক্ষ করলেন যাত্রীদের সংখ্যা ক্রমশ কমছে। লক্ষ্মীকান্তপুরের মোড় ছাড়াবার পরে তো তাঁদের নিয়ে জনা পাঁচেক যাত্রী বাসে রয়েছেন।
শেষপর্যন্ত দূরে জঙ্গলের আভাস পাওয়া গেল। বাতাসে অন্যতর গন্ধ। মোটামুটি গঞ্জমতন একটা জনপদে বাস গিয়ে থামল। কন্ডাক্টর হাঁকলেন, ‘রামগঙ্গা।’
মামণিকে জাগিয়ে স্যুটকেস এবং ব্যাগ নিয়ে নীচে নামলেন বনবিহারী। বাচ্চাকে নিয়ে নেমে আসতে একটুও অসুবিধে হল না। বনবিহারী দেখলেন চারপাশে গ্রাম্য দোকান, একটা গ্যারেজ, রাস্তা মাটির। মাটির রং দেখেই বোঝা যাচ্ছে, এখানে পলিমাটি জমে আছে।
‘নমস্কার।’
বনবিহারী পেছন ফিরে দেখলেন লুঙ্গি এবং শার্ট পরা এক মধ্যবয়সি মানুষ হাতজোড় করে দাঁড়িয়ে আছেন। বনবিহারী মুখেই বললেন, ‘নমস্কার!’
‘আপনি কি ডাক্তারবাবু?’ লোকটি বিনীত ভঙ্গিতে জিজ্ঞাসা করল।
‘হ্যাঁ। আমি ডক্টর বনবিহারী—।’
‘সুস্বাগতম, সুস্বাগতম! আমি পরেশ মণ্ডল স্যার। কালই কলিকাতা অফিস থেকে খবর পেয়েছি। আপনার আসার অপেক্ষায় এখানে দাঁড়িয়ে আছি। দিন, স্যুটকেসটা আমাকে দিন।’
‘না না। এটাকে নিতে কষ্ট হচ্ছে না।’ বনবিহারী প্রতিবাদ করলেন।
ঘনঘন মাথা নাড়তে লাগল পরেশ মণ্ডল। ‘বদনাম হয়ে যাবে। লোকে আমাকে প্রচুর কুকথা শোনাবে। এই বাদা অঞ্চলে আপনি এখন থেকে ওদের কাছে ভগবান। বলবে—।’ কথা শেষ না করে চিৎকার করল সে, ‘অ্যাই ছোট্টু—। জলদি আয়। জলদি।’ একটি যুবক, যার পরনে শার্ট-ফুলপ্যান্ট, দৌড়ে এল।
পরেশ মণ্ডল বলল, ‘প্রণাম কর। স্যার এসে গেছেন। এর নাম ছোট্টু। ভালো নাম, ভালো নামটা যেন কি?’
ছোট্টু বনবিহারীকে প্রণাম করে মামণির পায়ের দিকে হাত বাড়াতেই মামণি তিড়িং করে লাফিয়ে অন্যপাশে সরে গেল। হাল ছেড়ে দিয়ে ছোট্টু সোজা হয়ে দাঁড়িয়ে বলল, ‘আজ্ঞে কামাখ্যাচরণ।’
ছোট্টুর শরীরে শক্তি আছে। অতএব স্যুটকেস-ব্যাগের দায়িত্ব তাকেই দিতে হল।
হাঁটতে হাঁটতে পরেশ মণ্ডল বলল, ‘এই জায়গার নাম রামগঙ্গা। আপনি আসছেন শুনে তড়িঘড়ি কাল ব্রজ মণ্ডলের দোতলা ভাড়া নিয়েছি। মাসে আড়াইশো দেবেন। আমাদের যাবতীয় কাজ-কারবার এই রামগঙ্গায়। অফিসটাও এখানে। কিন্তু সমস্যা হল, এখানে এখনও ইলেকট্রিক আসেনি। সন্ধের পর মোমবাতি বা হ্যারিকেন জ্বালতে হয়।’
‘সর্বনাশ। এই গরমকালে পাখা ছাড়া মানুষ থাকে কি করে?’
‘অভ্যাস স্যার। অভ্যাসে কত কি সম্ভব হয়ে যায়।’ পরেশ মণ্ডল বলল, ‘অথচ দেখুন নদীর ওই পারে ইলেকট্রিক আছে। আলো জ্বলছে পাখা ঘুরছে।’
‘ওপারের নাম কি?’
‘আজ্ঞে পাথরপ্রতিমা। নামটা নিশ্চয়ই শুনেছেন?’
বনবিহারীর মনে হল সেকথা। না শুনলেও খবরের কাগজে বোধহয় পড়েছেন।
একটা ছোটখাটো দোতলা বাড়ির সামনে দাঁড়িয়ে পরেশ মণ্ডল হাঁকল, ‘বজ্রদা, অ ব্রজদা। বাইরে এসো।’
খাটো চেহারার একটি মানুষ লুঙ্গি পরে খালি গায়ে বাইরে বেরিয়ে এসেই থমকে গেলেন। নগ্নবুকে হাত বোলালেন হেঁ হেঁ, বলবে তো, হেঁ, হেঁ—।’
‘ডাক্তারবাবু এসে গেছেন। তোমার কপাল কি ভালো। এখন বাড়িতেই ডাক্তারবাবু থাকলে রাতবিরেতে হাহুতাশ করতে হবে না। নাও, দরজা খুলে দাও।’ পরেশ মণ্ডল বলল।
ব্রজ মণ্ডল গলা তুলল, ‘পুঁটির মা চাবিটা নিয়ে এসো।’
তৎক্ষণাৎ ঘোমটায় মুখ ঢাকা এক মহিলা ভেতর থেকে বেরিয়ে এসে চাবি দিয়ে দিলেন। দোতলার সিঁড়ি বাড়ির ভেতর দিয়ে নয় দেখে স্বস্তি পেলেন বনবিহারী। ওপরের ঘরের সাইজ বেশ ছোট। দুটো ঘর, একটা রান্নাঘর আর বাথরুম। ব্রজ বলে যেতে লাগল, ‘রাম গঙ্গায় যে তিনটে বাড়িতে পাম্প আছে তারা জেনারেটার চালিয়ে জল তোলে। আমার জেনারেটার নেই। লোক ঠিক করে দেব, দু-বেলা খাওয়ার জল, রান্নার জল, স্নানের জল তুলে দিয়ে যাবে। ওসব নিয়ে মোটেই ভাববেন না। এখন বলুন, সব পছন্দ হয়েছে তো?
‘ঠিক আছে।’ বনবিহারী বলতে বাধ্য হলেন।
‘খাট-বিছানা নিয়ে আসা সম্ভব নয়।’
পরেশ মণ্ডল বলল, ‘দুটো তক্তাপোশ আর বিছানা বিকেলের মধ্যে ভাড়া করে পাঠিয়ে দেব। আমি বলি কি আজ দুপুরের স্নানখাওয়া আপনি, মানে আপনার লঞ্চেই করুন।’
‘লঞ্চ?’
‘হ্যাঁ। আমাদের কোম্পানির লঞ্চ। রোজ সকালে ওটায় চড়ে তো যেতে হবে বিভিন্ন গ্রামে পেশেন্ট দেখতে।’ পরেশ মণ্ডল বলল।
তৃতীয় জানলায় গিয়ে দাঁড়াতে বিরাট নদী চোখে পড়ল। নৌকো পারাপার করছে। বনবিহারী জিজ্ঞাসা করলেন, ‘এই নদীর নাম কি?’
পরেশ মণ্ডল বলল, ‘কালজিরে।’

ব্রজ মণ্ডল একটা বিড়ি বের করল লুঙ্গির ভাঁজ থেকে। সেটার দু’দিকে দু’বার টান দিয়ে পরেশ মণ্ডলকে বলল, ‘আগুন আছে?’
পরেশ মণ্ডল অসন্তুষ্ট হল, ‘আচ্ছা, কেউ শুধু নিজের জন্যে আগুন চায়?’
‘কি করব! একটার বেশি তো নেই। থাকলে দাও নইলে পুঁটির মাকে ডাকতে হয়।’
পরেশ মণ্ডল অনিচ্ছায় দেশলাই এগিয়ে দিল। দুটো কাঠি খরচ করে বিড়িটা ধরিয়ে বেশ জোরে টান দিয়ে ব্রজ মণ্ডল জিজ্ঞাসা করল, ‘মেয়েটা ডাক্তারের কে হয়?’
‘কি হতে পারে?’
‘মেয়ে হতে পারে। মেয়ের বাচ্চা যখন আছে তখন জামাই কোথায়? আবার বেশি বয়সের বউও হতে পারে। তবে সেটা না বলেই মনে হয়।’ ব্রজ মণ্ডল মাথা নাড়ল। ‘কেন?’
‘অল্পবয়সি বউ হলে এর মধ্যে কত খুঁত ধরত। ঘ্যানঘ্যান করত। এ তো কথাই বলে না। ঠোঁট সেলাই করে বসে আছে।’
এই সময় বনবিহারী ওদের কাছে এগিয়ে এলেন, ‘পরেশবাবু, চলুন জায়গাটা একবার দেখে আসি। নদীর কাছে যেতে ইচ্ছে করছে।’
‘বেশ তো চলুন তবে দয়া করে আমাকে বাবু বলবেন না ডাক্তারবাবু। আপনি সম্মানিত লোক, বয়সেও বড়, আমাকে পরেশ বলেই ডাকবেন।’
‘বেশ তাই ডাকব।’
ব্রজ মণ্ডল বলল, ‘এতদূর রাস্তা ভেঙে এলেন। এখনই বের হবেন? একটু বিশ্রাম নিলে হত না? এই জায়গা আর নদী তো পালিয়ে যাচ্ছে না।’
‘না না, আমার এমন কিছু পরিশ্রম হয়নি যে বিশ্রাম নিতে হবে।’ বনবিহারী কথা শেষ করে দেখলেন পুঁটির মা প্রায় দৌড়ে ওপর থেকে নেমে আসছে। তাকে মামণির কাছে যেতে দেখে তিনি চলে এসেছিলেন। নীচে নেমে পুঁটির মা ইশারায় ব্রজ মণ্ডলকে ডেকে ভেতরে ঢুকে গেল উত্তেজিত ভঙ্গিতে। কৌতূহলী ব্রজ মণ্ডল দ্রুত তাকে অনুসরণ করল।
পরেশ মণ্ডল অবাক হয়ে বলল, ‘এটা কি হল?’
বনবিহারী বললেন, ‘মনে হচ্ছে ভদ্রমহিলা খুব উত্তেজিত হয়েছেন।’
ততক্ষণে বেরিয়ে এসেছে ব্রজ মণ্ডল ‘আচ্ছা, ওই মহিলা আপনার মেয়ে বোধহয়, কথা বলতে পারে না?’ বোবা?’
‘হ্যাঁ, ও বাকশক্তিরহিত।’
‘আহা! ভগবানের কী লীলা! পুঁটির মা বলল শুধু গোঙানি ছাড়া কোনও শব্দ উচ্চারণ করতে পারে না।’ ব্রজ মণ্ডল সহানুভূতিতে মাথা নাড়ল।
‘হ্যাঁ। ওকে ওর মতো থাকতে দিলে ও ভালো থাকবে। চলুন পরেশ।’ পা বাড়ালেন বনবিহারী। মাঝখানে অনেকটা খোলা জায়গা, চারপাশে ছোটখাটো দোকান। বেশিরভাগই নিত্য প্রয়োজনীয় জিনিসের। পাশাপাশি দুটো মাছ ধরার আড়ৎ। কিন্তু তার ঝাঁপ বন্ধ। পরেশ বলল, ‘এখানে তো ইলেকট্রিক নেই। পাইকাররা মাছ কিনে ট্রাকে চাপিয়ে পাঠাত। পাথরপ্রতিমা থেকে বরফ নিয়ে আসা হত লঞ্চে চাপিয়ে। অসুবিধে হচ্ছিল খুব। তাই ওই বেচাকেনা চলছে পাথরপ্রতিমাতেই।’
‘পাথরপ্রতিমা!’ বনবিহারী মাথা নাড়লেন, ‘জায়গাটার নাম কাগজে পড়েছি।’
পরেশ হাসল, ‘মোটামুটি বর্ধিষ্ণু জায়গা। তবে আর একটি কারণে খ্যাতি আছে।’
‘কি কারণ?’
‘পাথরপ্রতিমার মেয়েরা পরিশ্রম করতে পারে। ডায়মন্ডহারবার-কলকাতা তো বটেই, দিল্লি-বোম্বেতেও ওরা চলে যাচ্ছে বাড়ির কাজ করতে। হাজার দেড় হাজার পাঠাচ্ছে বাড়িতে প্রতি মাসে। এরকমটা বোধহয় আর কোথাও দেখা যায় না।’ পরেশ বলল।
সামনেই একটা মন্দির। তিনজন লোক তার চাতালে বসো। বনবিহারী জিজ্ঞাসা করলেন, ‘মন্দির দেখছি। এখানকার বেশির ভাগ মানুষ কি হিন্দু?’
‘মিলিয়ে মিশিয়ে। তবে হিন্দুরা বোধহয় সংখ্যায় বেশি।’
‘এই যে পরেশবাবু। শুনছ—!’ একটা চিৎকার ভেসে আসতে পরেশ পাশ ফিরল। বনবিহারী দেখলেন লাঠি হাতে এক প্রৌঢ় একটু খুঁড়িয়ে খুঁড়িয়ে এগিয়ে আসছেন।
‘বলুন হালদারমশাই।’
‘ব্যথাটা যে কমছে না। একটা ভালো মলম দাও।’
‘আপনি বরং ডায়মন্ডহারবারে গিয়ে ভালো ডাক্তার দেখান। আর অবহেলা করবেন না। তেমন বুঝলে কলকাতাতেই যান।’
‘আঃ। জ্ঞান দিও না তো। তুমি তো নিজের পকেটের পয়সায় কেনা ওষুধ আমাকে দিচ্ছ না। গৌরী সেনের টাকায় ওষুধ আসছে। খালে-বিলে বিলোচ্ছ, আমাকে দিলে তোমার পুণ্যি হবে। ইনি কে?’ প্রৌঢ় বনবিহারীকে দেখালেন।
‘ইনি আমাদের নতুন ডাক্তারবাবু, আজ এইমাত্র এসেছেন।’
‘আরে, এ তো দারুণ খবর। নমস্কার নমস্কার। দেখুন তো হাতের কাছে বাড়া ভাতের থালা আর পরেশ আমাকে ধান চাষ করতে মাঠে পাঠাচ্ছে। হ্যাঁ, ডাক্তারবাবু, আপনার চেহারা দেখে আমার সমীহ হচ্ছে। আপনার দেওয়া ওষুধে কাজ হবে। ওহো, পরেশ, হাঁ করে দাঁড়িয়ে আছ কি, আমার পরিচয়টা ওঁকে দাও।’ প্রৌঢ় লাঠিটা শূন্যে ঝুলিয়ে নিতে নিতে বললেন।
‘ডাক্তারবাবু, ইনি হলেন মাধবচন্দ্র হালদার। প্রচুর জমিজমা ছাড়া এখানকার পঞ্চায়েতের সবচেয়ে বড় পরামর্শদাতা। নিজে পঞ্চায়েতের নির্বাচনে দাঁড়ান না, কিন্তু যারা নির্বাচিত হয় তারা সবাই ওঁর পছন্দের মানুষ। তিনটি বাস, চারটে টাক আছে। খুব বর্ধিষ্ণু পরিবারের কর্তা ইনি।’ পরেশ বলল।
‘ভটভটিগুলোর কথা বললে না?’ মনে করিয়ে দিলেন মাধবচন্দ্র।
‘ও হ্যাঁ। ঘাটে গেলে দেখবেন সবসময় একটা করে ভটভটি নৌকো যাত্রী নিয়ে কালজিরের বুকে ছুটে যাচ্ছে। এর সত্তরভাগের মালিক ইনি।’ পরেশ বলল।
‘তাহলে তো আপনি রীতিমতো ধনী ব্যাক্তি।’ বনবিহারী হাসলেন।
‘আজকাল কাউকে ধনী বললে গালাগালের মতো শোনায়। মনে হয় লোকটা গরিবের রক্ত চুষে ধনের ভাণ্ডার বাড়াচ্ছে। আমি তার উলটো। ওই যে ভটভটিগুলো, যারা চালায় তাদের বলেছি, তোরাই এখন থেকে নৌকোগুলোর মালিক। ডিজেল কিনবি, মেশিনটা ঠিকঠাক রাখবি। কত কামাচ্ছিস তা আমি দেখব না। দিন গেলে দুশো টাকা আমাকে দিলেই কৃতার্থ বোধ করব। ভাড়া বাবদ যা পাবি তার বাকিটা তোদের। ওরা খুব খুশি।’ সগর্বে বললেন মাধবচন্দ্র, ‘ছাড়ুন এসব কথা। আপনি এসে গেছেন বলে খুব ভরসা পাচ্ছি। আমার দুটো অসুখ আছে। যদি সারিয়ে দিতে পারেন তাহলে—!’
‘এখনই উনি এলেন, ওকে একটু স্থিতু হতে দিন। তারপর বলবেন।’ পরেশ বাধা দিল।
‘বেশ, বেশ। তাহলে আজ রাত্রের আহারটা আমার বাড়িতেই হোক।’ বললেন মাধবচন্দ্র।
বনবিহারী হাসলেন, ‘আপনাকে অশেষ ধন্যবাদ। নিশ্চয়ই যাব আপানার বাড়িতে। তার আগে সবকিছু বুঝে নিই। আমি এখানে নতুন, একটু পুরোনো হয়ে নিই।’
পরেশকে হাঁটতে দেখে বনবিহারী অনুসরণ করলেন। মাধবচন্দ্র বিরক্ত চোখে তাদের যেতে দেখলেন। হাঁটতে হাঁটতে বনবিহারী জিজ্ঞাসা করলেন, ‘ভদ্রলোক কি বাতের রোগী?’
‘ইউরিক অ্যাসিড খুব বেশি। তবু নিয়মিত ওষুধ খাবেন না। ভাবেন মলম মালিশ করলেই ব্যথা কমে যাবে। দু-দুবার বিয়ে করেছিলেন, ভাগ্যে স্ত্রী নেই। দুই ছেলে, দুই মেয়ে। তাদের বিয়ে হয়ে গিয়েছে। বছরখানেক হল ছোট মেয়ের মাসশাশুড়িকে বিয়ে করেছেন। ভদ্রমহিলা বিধবা ছিলেন। তাই নিয়ে খুব অশান্তি। ছেলে-মেয়েরা বছরখানেক হল রামগঙ্গায় আসছে না। কিন্তু বাপের প্রচুর স্থাবর-অস্থাবর সম্পত্তি থাকায় নিয়মিত খোঁজ খবর রাখছে।’ পরেশ জানাল।
‘জামাই-এর মাসিকে বিয়ে করেছেন?’
‘আজ্ঞে। বছর চল্লিশকে বয়স। নিজেকে ইতিমধ্যেই রামগঙ্গার ফার্স্ট লেডি বলে মনে করছেন। এই যে, কালজিরের সামনে এসে গেছি।’ পরেশ হাত তুলল।
এখন বিকেল ফুরিয়ে যেতে যেতেও ফুরায়নি। বিরাট নদীটাকে কি চমৎকার মায়াময় বলে মনে হল বনবিহারীর। স্রোত রয়েছে। ঘোলাজল বয়ে যাচ্ছে সমুদ্রের দিকে। সামনেই বাঁধানো ঘাট। সেখানে দুটো ভটভটি নৌকো দাঁড়িয়ে। যাত্রীরা বসে আছে। ডানদিকে একটা বড় গাছের ডালে একটা মাঝারি লঞ্চ বাঁধা রয়েছে।
ভটভটি থেকে কেউ চিৎকার করল, ‘ও পরেশদা, যাবে নাকি?’
‘না হে। ডাক্তারবাবুকে সব ঘুরিয়ে দেখাতে এনেছি।’ পরেশ চিৎকার করে বলল।
‘ডাক্তারবাবু? নতুন ডাক্তারবাবু?’
‘হ্যাঁ হে।’
‘নমস্কার ডাক্তারবাবু।’ একটা লোক ভটভটির ওপর উঠে দাঁড়িয়ে মাথার ওপর হাতজোড় করল। বনবিহারী হাত জোড় করলেন। ভটভটি চলতে শুরু করল।
পরেশ বলল, ‘এই হল আপনার বাহন। এতে করে আপনাকে সুন্দরবন চষে বেড়াতে হবে। আসুন আমার সঙ্গে।’
পাড় থেকে একটা তক্তা উঠে গেছে লঞ্চের ডেকে। পরেশ তাঁকে হাত ধরে তার ওপর দিয়ে হাঁটিয়ে নিয়ে আসতেই ডেকের ওপর জনা পাঁচেক মানুষ চলে এল। পরেশ বলল, ‘আমাদের নতুন ডাক্তারবাবু।’
সঙ্গে সঙ্গে ওরা নীচু হয়ে বনবিহারীর পায়ে হাত দিতে লাগল। বনবিহারী লক্ষ করলেন এদের বয়স পঁয়ত্রিশের বেশি নয়।
‘এ হচ্ছে রতন। লঞ্চের পাইলট। দুর্দান্ত চালায়। জল-ঢেউ ওর কথা শোনে। এ হচ্ছে গৌরাঙ্গ, রতনের অ্যাসিস্টেন্ট। গুরুর কাছে ভালো তালিম পাচ্ছে। এ হচ্ছে সোনা। লঞ্চের কুক। ওর বাবা ফাটাফাটি রান্না করত। ও তার অর্ধেকটা পারে। এ হচ্ছে ছোটু আর ও হিরো। ওষুধের নাম ওদের মুখস্থ। হিরো ভালো ব্যান্ডেজ বাঁধতে পারে, ছোটুর ইনজেকশন দেওয়ার হাত চমৎকার, এই দুজন আপনার সহকারী।’
বনবিহারী জিজ্ঞাসা করলেন, ‘ওষুধের স্টক কীরকম?’
ছোটু বলল, ‘ওই তো মুশকিল। যা আছে তাতে হচ্ছে না। আগের ডাক্তারবাবু একটা লিস্ট দিয়ে গিয়েছিলেন পরেশদাকে—।’
পরেশ বাধা দিল, ‘এসে গেছে বাবা এসে গেছে। আজ সন্ধায় পাথরপ্রতিমায় পৌঁছে যাবে। রাত্রে নিয়ে আসার ব্যবস্থা করব। কাল সকালে কাজে লাগাস। চলুন, লঞ্চটা ঘুরে দেখবেন।’
সিঁড়ি ভেঙে নীচে নামলেন। রতন আলো জ্বালিয়ে দিল। দুপাশে দুটো কেবিন। একজন লোক এক-একটা কেবিনে শুতে পারে। বালিশ-বিছানা রয়েছে। মাঝখানের ঘরে টেবিল। সম্ভবত এখানেই পেশেন্ট দেখা হয়। দুপাশের আলমারিতে ওষুধ সাজানো রয়েছে। পেছনে রান্নাঘর এবং কর্মীদের শোওয়ার জায়গা। দুটো টয়লেট রয়েছে লঞ্চে।
বনবিহারী হিরোকে জিজ্ঞাসা করলেন, ‘ছোটখাটো অপারেশন কীভাবে করো তোমরা?’
‘আমরা তো করি না। আগের ডাক্তারবাবু শুধু পাকা ফোঁড়া কাটতেন। পুঁজ বের করে ব্যান্ডেজ করে দিতাম আমি।’ হিরো বলল।
‘এটা তো সুন্দরবনের শুরু। যেসব গ্রাম বনের ভেতরে আছে সেখানে নিশ্চয়ই বাঘ বা কুমিরের কামড়ে আহত হয় মানুষ। তাদের জন্যে কি ব্যবস্থা?’ বনবিহারী জিজ্ঞাসা করলেন।
পরেশ বলল, ‘তাদের জন্যে ফরেস্ট ডিপার্টমেন্টের লঞ্চ আছে। তাড়াতাড়ি নিয়ে আসে পাথরপ্রতিমায় বা ডায়মন্ডহারবারে।’
ঘুরে লঞ্চের সামনের দিকের ডেকে উঠলেন বনবিহারী। তাঁর মুখ থেকে বেরিয়ে এল, ‘বাঃ! সুন্দর।’
রতন বলল, ‘রামগঙ্গা ছাড়িয়ে কিছুটা গেলে, এখানে বসলে চোখ জুড়িয়ে যাবে।’
একটা চওড়া বসার জায়গা দেখলেন বনবিহারী। স্বচ্ছন্দে দুটো লোক ওখানে শুতে পারে। বললেন, ‘এখানেও তো শোওয়া যায়।’
‘যায়। কিন্তু আমরা শুই না।’ রতন বলল।
‘কেন?’
‘রাতে খুব ঠান্ডা হাওয়া বয়। অসুখ করে যেতে পারে। তাছাড়া ভাটার টানে লঞ্চ পাড়ের দিকে চলে গেলে বাঘ স্বচ্ছন্দে চলে আসবে এখানে।’
সন্ধের অন্ধকার নেমে আসছিল নদীর ওপর। পরেশ বলল, ‘এখন ফিরে চলুন। কাল সকাল সকাল বেরুতে হবে আপনাদের। লঞ্চেই খাওয়ার ব্যবস্থা। স্নানও এখানেই করতে পারবেন। সকাল আটটায় বের হলে সন্ধের মুখে ফিরতে পারবেন।’
‘এখান থেকে কতটা দূরে যাব আমরা?’
‘মুখে বললে ঠিক বুঝতে পারবেন না। জল ভেঙে তো যাওয়া। মোটামুটি ষোলটা গ্রাম ঘুরতে হয় আমাদের। ডাক্তারবাবু যখন চলে গেলেন তখনও ওষুধ দিয়ে আসতে হয়েছে আমাদের। তা ধরুন, দিনে তিনটে গ্রাম ঘুরতে পারলেই এক হপ্তার কাজ হয়ে যায়।’ পরেশ বলল।
‘ওইসব গ্রামের নাম, কবে কোথায় যাচ্ছি—।’
‘কোনও চিন্তা করবেন না। কাল সকালেই আপনার হাতে রুটিন ধরিয়ে দেব। কবে কোন গ্রামে যেতে হবে। আপনাকে শুধু একটাই কাজ করতে হবে। খাতায় গ্রামের নামের পাশের ফাঁকা জায়গায় লিখবেন কজন পেশেন্ট দেখলেন। তাদের কি ধরনের অসুখ, কি কি ওষুধ দিতে হল আর কি কি ওষুধ দিতে পারলে উপকার হত কিন্তু সঙ্গে না থাকায় দিতে পারলেন না। আপনার এই রিপোর্ট হেড অফিসে পাঠাতে হবে। তারা ঠিকঠাক ছবি পাবেন। নতুন ওষুধ এসে যাবে তারপরেই।’
হাওয়া দিচ্ছিল। লঞ্চের ওপর দাঁড়িয়ে কথা বলছিলেন বনবিহারীরা। নদীর উলটো পাড়ে পাথরপ্রতিমায় আলো জ্বলছে এখন। ঝকমকাচ্ছে ইলেকট্রিক। এপাড় রামগঙ্গা ওর তুলনায় খুব ম্যাড়মেড়ে। কুপি বা লণ্ঠনের আলো যেমন হয় আর কি! বনবিহারীর খুব ভালো লাগছিল। জঙ্গল, চা-গাছের দেশ ছেড়ে এই জলের দেশে প্রথম আসার পর যে বৈচিত্র্য তা তো লাগবেই কিন্তু তার সঙ্গে বুনো গন্ধ টের পাচ্ছেন তিনি। মনে হচ্ছে এখানে তিনি খুব নিরাপদ।
‘তাহলে এবার ফেরা যাক। ডাক্তারবাবু ঝাল-মিষ্টি কি বেশি রান্নায় খান তা তোমরা জেনে নাও। সেই বুঝে কাল রাঁধবে।’ পরেশ বলল।
‘আমি সবকিছুই খাই, বেশি বাড়াবাড়ি রকমের না হলেই হল। বুঝলে পরেশ, আমার তো ইচ্ছে করছে এই লঞ্চের কেবিনেই থেকে যাই। যেখানে জন্মেছি, বড় হয়েছি, কাজ করেছি সেখানকার কেউ কখনও লঞ্চের দেখা পায়নি। বই-এ পড়েছি।’ বনবিহারী বেশ খুশি খুশি গলায় বললেন।
‘এক-আধদিন থাকতে পারেন। আমি বলব তার বেশি উচিত হবে না।’
‘কেন? এখানে তো সবই আছে।’
‘তা আছে। কিন্তু আপনি তো একা থাকবেন না। কোনও মহিলার পক্ষে ওই ছোট কেবিনে দিনের পর দিন বাস করা খুব কঠিন ব্যাপার। তাছাড়া শিশু আছে। ঠান্ডা জলীয় বাতাস লাগবেই।’ পরেশ হাসল, ‘আপনি এখানে থাকতে চাইলে রতনরা অস্বস্তিতে পড়বে। বুঝতেই পারছেন।’
বনবিহারী পেছনে দাঁড়ানো রতনদের দিকে তাকালেন। ওরা হাসার চেষ্টা করল।
অন্ধকারে যেতে অসুবিধে হবে বলে লঞ্চের আলো জ্বালিয়ে ওরাই নামিয়ে দিল বনবিহারীকে। এখনও ভটভটি যাত্রী নিয়ে আসা-যাওয়া করছে। বনবিহারী জিজ্ঞাসা করলেন, ‘ভটভটি সার্ভিস কখন বন্ধ হয়?’
‘গরমকালে রাত ন’টায় শেষ নৌকো যায়, শীতে সাড়ে সাতটায়।’
‘ঝড়বাদলে অসুবিধে হয় না?’
‘খু-উব। তবে এরা খুব এক্সপার্ট। তেমন বুঝলে ঘণ্টার পর ঘণ্টা বসে থাকে। তখনই তো ঝামেলা লেগে যায়।’ পরেশ বলল।
‘কীরকম?’
‘মাধবদা কোনও যুক্তি শুনতে চান না। তাঁর প্রাপ্য দুশো টাকা তাঁকে দিতে হবেই। এরা বলে আবহাওয়ার জন্যে নৌকো বন্ধ ছিল। রোজগার হয়নি, দেবে কোত্থেকে? মাধবদার যুক্তি হল, চুক্তি মানে চুক্তি। যখন ভোর থেকে রাত ন’টা পর্যন্ত গাদাগাদা টাকা এরা রোজগার করে তখন তো দুশোর বেশি দিতে আসে না।’ পরেশ বলল।
‘তারপর?’
‘চিৎকার-চেঁচামেচি, গালাগালি। শেষে একটা রফা হয়ে যায়।’
রামগঙ্গা এখন অন্ধকারে মোড়া। কয়েকটা দোকানে হ্যারিকেন জ্বলছে। মন্দিরে কাঁসর বাজছে। বনবিহারী শ্বাস নিলেন, ‘যাই বলো, লঞ্চে একটা রাত কাটাতেই হবে।’
‘সেটা দেখবেন আপনি হয়ে যাবে। তবে সারাদিন ওরা আপনাকে সমীহ করে চলবে, সেবা-যত্ন করবে। তারপরেও যদি পাকাপাকি আপনি লঞ্চে থেকে যান তাহলে ওদের স্বাধীনতা বলে কিছু থাকবে না। একটু-আধটু ফুর্তি করা বন্ধ হয়ে যাবে।’ পরেশ হাসল, ‘হাড়ভাঙা খাটুনির পর আপনার সামনে বাংলা নিয়ে কি করে বসবে?’
‘ও।’ গম্ভীর হলেন বনবিহারী।
বুঝতে পেরে পরেশ বলল, ‘তাই বলে ভাববেন না ওরা মদ খেয়ে মাতলামি করে! লঞ্চে বসে মদ খাওয়া ঠিক নয়। হেড অফিস জানলে ওদের চাকরি চলে যাবে। কিন্তু বাড়াবাড়ি করে না যখন তখন ও ব্যাপারে মাথা ঘামাই না। আপনিও হয়তো কোনওদিন জানতে পারবেন না। কিন্তু আপনি তো আর হেড অফিসের লোক নন, তাই বললাম।’
এইসময় একজন লোক অন্ধকার ফুঁড়ে সামনে এসে দাঁড়াল, ‘পরেশদা, দিয়ে এলাম।’
‘আবার আমার খরচা বাড়াবি ভাই। আমি তো পৌনে ন’টার ভটভটিতে চাপব। যেতে যেতে সোওয়া ন’টা। ততক্ষণে ঠিক পচে যাবে।’
‘না গো। তোমাকে দিইনি আজ। খবর পেলাম নতুন ডাক্তারবাবু এসেছেন। তা দুটো দেড় কেজির ভেটকি পেয়েছিলাম। একটা দিয়ে এলাম।’ লোকটি বলল।
‘সর্বনাশ। কাকে দিলি?’
‘ওই যে, ব্রজদার বউকে। ডাক্তারবাবুরা তো আজ রান্নাবান্না করছেন না। তাই ব্রজদার বউ বলল, তিনিই রান্না করে দেবেন।’
‘দামটা তিনিই দেবেন তো?’
‘ছি ছি ছি। কি যে বলো! ডাক্তারবাবু প্রথম এলেন রামগঙ্গায়। আজ আমি তাঁকে ওটা না হয় এমনি খেতে দিলাম।’
‘তাহলে নমস্কার করে ফ্যাল। ইনিই সেই ডাক্তারবাবু!’
‘তাই বল।’ ধুপ করে প্রণাম করল লোকটা, ‘আমি মাখন।’
‘কিন্তু মাখন, বিনা পয়সায় মাছ দেবে কেন? কত দাম বলো?’
‘তা হয় না ডাক্তারবাবু। এই যে ব্রজদার বউ রেঁধে দেবেন, আপনি সেই রান্নার দাম নিশ্চয়ই দেবেন না। আচ্ছা চলি।’ লোকটা যেমন এসেছিল তেমনি উধাও হয়ে গেল।
পরেশ বলল, ‘তাহলে আজ চলি। অফিস বন্ধ করতে হবে।’
‘কাল সকালে লঞ্চে দেখা হবে। বনবিহারী বললেন।
‘না। আমি ডাঙার লোক। লঞ্চে ওঠার হুকুম নেই। আমি যখন ভটভটিতে এখানে আসব ততক্ষণে আপনার লঞ্চ অনেক দূরে।’ পরেশ নমস্কার করল।

ব্রজ মণ্ডল ভাড়া দিয়েছে তার বাড়ির দোতলা। সেখানে শোওয়ার ঘর, একটা তক্তাপোশ আর তোশক রয়েছে। পেছনের বারান্দা ঘিরে রাখা হয়েছে রান্নার ব্যবস্থা করতে। স্নান বা টয়লেটের বন্দোবস্ত নীচে।
দোতলায় উঠে এলেন বনবিহারী। ঘরে একটা হ্যারিকেন জ্বলছে। তক্তাপোশের ওপর নিঃসাড়ে ঘুমাচ্ছে মা ও ছেলে। একটা চাদর পাতা হয়েছে তক্তাপোশের ওপর। খুব হাওয়া ঢুকছে ওপাশের জানলা দিয়ে। বনবিহারী চিন্তায় পড়লেন। রাতের খাবারের কি ব্যবস্থা করা যায়! তালে-গোলে রান্নার কোনও জিনিস কলকাতা থেকে নিয়ে আসা হয়নি। কাল সকালে এখান থেকে কিনে নিতে হবে। কেরাসিন তেল পাওয়া গেলে আপাতত স্টোভেই চলে যাবে। কিন্তু মামণি ওই রান্না ঠিকঠাক পারবে তো? কালীচরণ উনুন ধরিয়ে সবকিছু হাতের সামনে সাজিয়ে দিলে এক-আধটা পদ রেঁধে ফেলা যায় কিন্তু দু-বেলা নিয়ম করে রান্নাবান্না ওর দ্বারা কি সম্ভব হবে? বাচ্চাটাও একটু একটু করে বাড়ছে। মায়ের দুধ ছাড়াও গরুর দুধের স্বাদ ওকে পাইয়ে দিয়েছিল কালীচরণ। সেটারও ব্যবস্থা করতে হবে।
বনবিহারী ঠিক করলেন আজ কেনা খাবার খাবেন। লঞ্চ ঘাটের কাছে কয়েকটা দোকান দেখেছিলেন। কিছু না পান মিষ্টি আর দুধ কিনে আনলেই হবে।
‘ডাক্তারবাবু আছেন নাকি?’
নীচ থেকে গলা ভেসে এল। বনবিহারী ঘর থেকে বেরিয়ে সিঁড়ির মুখে দাঁড়ালেন। ঘুটঘুটে অন্ধকারে টিমটিমে কিছু আলো। নীচে নামতেই সেই আলোয় ব্রজ মণ্ডলকে দেখতে পেলেন।
ব্রজ মণ্ডল বলল, ‘আজ্ঞে বলছিলাম কি, গিন্নি জিজ্ঞাসা করছেন মাছের ঝোল আর ভাত হলেই চলবে না সঙ্গে ডালতরকারি লাগবে?’
দ্রুত মাথা নাড়লেন বনবিহারী, ‘একি! আপনারা কেন ব্যস্ত হচ্ছেন! আজকের রাতটা মিষ্টি খেয়ে চালিয়ে নেব। কাল সকালে জিনিষপত্র কিনে নিয়ে রান্নার ব্যবস্থা করব।’
‘তা তো ভালোই। কিন্তু আমার বাড়িতে এসে প্রথম রাতে শুধু মিষ্টি খেয়ে থাকবেন, তা কি হয়? তাছাড়া পরেশ মণ্ডল বলে গেছে আপনি যতদিন না গুছিয়ে নিতে পারছেন ততদিন রাত্রে আমার এখান থেকে খাবার যাবে। দিনের বেলায় লঞ্চে রান্না হবে। আপনি কোনও সঙ্কোচ করবেন না।’ ব্রজ মণ্ডল বলল।
‘সঙ্কোচ তো হবেই ব্রজবাবু। আত্মীয়তা দূরের কথা, চেনাজানাও নেই, ভাড়াটে হয়ে আপনার বাড়িতে এসেছি, খামোকা খরচ বাড়াব কেন?’ বনবিহারী বললেন।
এইসময় ব্রজ মণ্ডলের স্ত্রী, পুঁটির মায়ের গলা ভেসে এল, ‘বাইরে দাঁড়িয়ে এসব কথা না বলে ঘরের ভেতর বসে বললেই তো হয়।’
‘ও হ্যাঁ, হ্যাঁ। আসুন, ভেতরে আসুন।’ ব্রজ মণ্ডল ঘরে ঢুকল।
‘ওপরে ওরা ঘুমাচ্ছে, দরজা খোলা।’
‘নিশ্চিন্তে থাকুন। রামগঙ্গায় চুরি করে কেউ পালাতে পারেনি আজ পর্যন্ত। কালজিরে নদীতে ডুবে মরতে হয় তাকে। আর আপনার ওখানে দামি কিছু থাকলেও চোর তার সন্ধান নিশ্চয়ই পায়নি। আসুন।’
অতএব ঘরের ভেতরে এলেন বনবিহারী। তক্তাপোশে বসিয়ে ব্রজ মণ্ডল বলল, ‘এই সেদিনও এসব জায়গা ছিল পাণ্ডববর্জিত। ওই ঘাট পার হতে লোকে এখানে পা দেয়। ইলেকট্রিকের জন্যে কত জনদরখাস্ত দেওয়া হল, কোনও কাজ হয়নি। আপনার আগে কোনও ডাক্তার তার ফ্যামিলি নিয়ে এখানে আসেনি। মাস ফুরাবার আগেই তারা পালিয়ে গেছে। অথচ অসুখ-বিসুখ তো লেগেই আছে। তাই পরেশ মণ্ডল যখন বলল আপনি ফ্যামিলি নিয়ে আসছেন তখন বিশ্বাস করতে পারিনি।’
‘কেন?’
‘কেন আসবেন এখানে?’ ছেলেছোকরা ডাক্তার হলে আসার কারণ থাকে। শহরে রুগি পায় না, পসার নেই, এসব জায়গায় এসে হাত পাকাতে চায়। কিন্তু আপনার তো বয়স হয়েছে। পরেশ মণ্ডল বলল আপনি ডাক্তার হিসেবেও ভালো। তাই আসার কারণটা বোধগম্য হয়নি।’ ব্রজ মণ্ডল হাসল।
‘কোনও রহস্য নেই। সারা জীবন পয়সা নিয়ে ডাক্তারি করেছি। এই এন জিও-র বিজ্ঞাপন দেখে মনে হল গরিব মানুষের উপকার করি। বিনা পয়সায় চিকিৎসা শুরু করলে বেঁচে থাকব কি করে? তা এঁরা একটা মাসোয়ারা দেবেন আর আমি মনের সুখে রুগি দেখতে পারব, তাই চলে এলাম।’ বনবিহারী হাসলেন। আজকাল মিথ্যে বলতে আগের মতো অসুবিধে হয় না।
‘ভালো করেছেন। কিন্তু পরেশ মণ্ডল বলছিল আপনি লঞ্চে করে দুপাশের জঙ্গলের মধ্যে যে গ্রামগুলো আছে সেখানে গিয়ে রুগি দেখবেন। আপনার কোম্পানি সেইজন্যে আপনাকে এনেছে। রামগঙ্গা বা পাথরপ্রতিমার রুগি দেখবেন না তাই কি?’
‘দেখুন ওঁরা যে জন্যে আমাকে ডেকেছেন সেই কাজটা আগে করতেই হবে। তাই বলে আমার অবসর সময়ে এখানকার কোনও অসুস্থ মানুষ যদি আসে তাহলে আমি মুখ ফিরিয়ে কি নিতে পারি?’
‘বাঃ। ভালো। নিশ্চিন্ত হওয়া গেল।’
পুঁটির মা ঘরে এল, ‘আমি তোমাকে বলেছিলাম, দেখলেই বোঝা যায় ওঁর মন খুব বড়। নইলে কেউ বোবা মেয়েকে আশ্রয় দেয়?’
ব্রজ মণ্ডল মাথা নাড়ল, ‘খুব বেদনার কথা। আপনি যখন বাইরে গিয়েছিলেন তখন পুঁটির মা ওপরে গিয়েছিল। ফিরে এসে বলল অত সুন্দর মেয়েটা নাকি বোবা। পুঁটির মায়ের কোনও প্রশ্নের উত্তর দিতে পারেনি।’
পুঁটির মা হাসল, ‘না না। দুটো প্রশ্নের উত্তর দিয়েছে। বাচ্চাটাকে দেখিয়ে জিজ্ঞাসা করেছিলাম, ও কি তোমার ছেলে? তাতে মাথা নেড়ে হ্যাঁ বলেছে। আর জিজ্ঞাসা করেছিলাম, তুমি রান্নাবান্না জানো তো? সঙ্গে সঙ্গে মাথা নেড়ে না বলেছে।’
‘সেকি!’ ব্রজ মণ্ডল বলল, ‘রান্না না জানলে চলবে কি করে? তুমি ওকে হাতে ধরে শিখিয়ে দিও।’
‘ও নিয়ে ভেবো না। মেয়েমানুষ হয়ে জন্মেছে যখন তখন ঠিক শিখে যাবে রাঁধতে। ওহো, তখন থেকে কথাই বলে যাচ্ছি, চা খাবেন?’ পুঁটির মা জিজ্ঞাসা করল।
‘না, না। চায়ের নেশা আমার নেই। আচ্ছা—!’
বনবিহারী আর মিষ্টির সন্ধানে না গিয়ে ওপরে উঠে এলেন।
আজ দুপুরের খাওয়া হয়েছিল বেশ দেরিতে। পরেশ মণ্ডলের ইচ্ছে ছিল সবাই লঞ্চে গিয়ে খাবে। কিন্তু বাচ্চাটাকে কাশতে দেখে বনবিহারী আর ওকে বের করতে চাননি। লঞ্চের রান্না খাবার পরেশ বাড়িতে পাঠিয়েছিল। প্রচুর মশলা দেওয়া রান্না। বনবিহারীর খেতে খুব অসুবিধে হয়েছিল কিন্তু মামণি বেশ চেটেপুটে খেয়ে নিয়েছিল।
দুটো তক্তাপোশ বোধহয় জোগাড় করতে পারেনি পরেশ, একটা পাঠিয়েছে, সঙ্গে তোশক-বালিশ। কাল থেকে রান্না করতে হবে। এর ওর বাড়ি থেকে খাবার এলে তারা ক্রমশ ব্যক্তিগত ব্যাপারে নাক গলাতে চাইবে। মামণির সঙ্গে কথা বলবেন তিনি।
বারান্দায় উঠে বাঁ-দিকে তাকাতেই কালজিরে নদীর একাংশ চোখে পড়ল। এই অন্ধকারে জল দেখা যাচ্ছে না। কিন্তু একটা ডিঙি নৌকো হ্যারিকেন জ্বালিয়ে জলের ওপর দিয়ে চলে যেতে নদীর অস্তিত্ব বোঝা গেল। সুন্দরবনের নদীতে কামট, কুমির গিজগিজ করছে বলে এতকাল শুনেছেন। নিশ্চয়ই দেখতে পাবেন। মাতলা, বিদ্যেধরীর মতো ভয়ংকর নদী সুন্দরবনে আছে, কালজির বোধহয় তাদের তুলনায় বেশ শান্ত।
ঘরে ঢুকেই দৃশ্যটি দেখলেন। মা এবং ছেলেটর ঘুম ভেঙে গেছে। ছেলের পাশে বসে মামণি অপলক তাকিয়ে আছে। ছেলেও মাকে দেখার চেষ্টা করছে। মাঝে-মাঝে পা ছুড়ছে। তারপর তার গলায় একটু কান্না ফুটতে মা তাকে কোলে তুলে নিল। এবার ছেলে শান্ত। বনবিহারী বললেন, ‘তোমাদের দুজনের দেখছি একটা ব্যাপারে বেশ মিল।’
মামণি চোখ তুলে উৎসুক ভঙ্গিতে তাকাল।
‘কারও তো খিদে পাচ্ছে বলে মনে হয় না।’
মামণি হাসল। তারপর ডানহাতের বুড়ো আঙুলটা শূন্যে উঁচিয়ে মুখের মধ্যে পুরে বের করে নিল। বনবিহারী বললেন, ‘এটা তোমারই দোষ। নিজের জন্যে না বলতে পারো ছেলের দুধের কথা আমাকে মনে করিয়ে দাওনি কেন?’
মামণি আঙুল তুলে ছোট্ট টুলের ওপর প্লেটে ঢাকা বাটি দেখিয়ে দিল। তার পাশে ফিডিং বোতল রয়েছে।
‘বাঃ। কিন্তু দুধ পেলে কি করে?’
মামণি হাতের ইশারায় নীচের তলা বুঝিয়ে দিল।
বনবিহারী মাথা নাড়লেন, ‘ঠিক আছে। আজ প্রথম দিন। ওদের সাহায্য নিতে হচ্ছে। কিন্তু কাল থেকে আর নয়। নিজেদের যা যা দরকার তা সকাল থেকেই গুছিয়ে নিতে হবে।’ তক্তাপোশের এক কোণে এসে বসলেন বনবিহারী, ‘দুটো ডাল-ভাত আর একটু মাছের ঝোল, তুমি রাঁধতে পারবে না?’
সঙ্গে সঙ্গে মামণি ঠোঁট মোচড়াল। তার গলা দিয়ে একটা অবোধ্য শব্দ বের হল। হাতের ইশারায় সে পেছনের কাউকে ডেকে আনার কথা বলল। বনবিহারী জিজ্ঞাসা করলেন, ‘তুমি কালীচরণের কথা বলছ?’
সঙ্গে সঙ্গে একগাল হাসল মামণি। হেসে মাথা নাড়ল।
‘কালীচরণ এলে ওখানকার বাড়িঘর কে দেখবে? আমরা কেন এতদূরে চলে এলাম তা নিশ্চয়ই তুমি বুঝতে পেরেছ?’ কয়েক সেকেন্ড তাকিয়ে থেকে নিজের বুকে হাত রেখে মামণি বোঝাল সে জানে তার জন্যেই বনবিহারীকে চলে আসতে হয়েছে।
‘তুব আমি কালীচরণকে চিঠি লিখব। কয়েকদিনের জন্যে নাহয় এসে ঘুরে যাক সে। কিন্তু তুমি যদি রান্না না করো তাহলে আমাদের লঞ্চের খাবার খেতে হবে রোজ। ওই রান্না আমার বেশিদিন সহ্য হবে না।’ বনবিহারী বললেন।
আবার কয়েক সেকেন্ড চুপচাপ বসে থাকার পর মাথা নেড়ে হ্যাঁ বলল মামণি। খুশি হলেন বনবিহারী।
দরজার বাইরে শব্দ হল। পুঁটির মায়ের গলা পাওয়া গেল, ‘খাবার এনেছি।’
বনবিহারী উঠতে যাচ্ছিলেন কিন্তু তার আগেই বাচ্চাটাকে তুলে বনবিহারীর কোলে শুইয়ে দিয়ে মামণি ছুটল দরজার দিকে। পুঁটির মায়ের হাত থেকে একটা সসপ্যান আর বড় বাটি নিয়ে ইশারায় ভেতরে আসতে বলল সে। পুঁটির মা বলল, ‘না, এখন আর ভেতরে যাব না। প্লেট তো ধোয়া আছে, কুঁজোর জল আছে তো? না থাকলে ওঁকে বলছি ভরে দিয়ে যেতে।’
মামণি কয়েকবার মাথা নেড়ে হ্যাঁ বলে বোঝাল। কুঁজোয় জল আছে। পুঁটির মা একগাল হেসে চলে গেল।
এখানে সন্ধের আয়ু বড় কম। ঝুপ করে রাত নেমে যায়। একেই জায়গাটা চুপচাপ, রাত নামলে সে নৈঃশব্দ্য প্রবল হয়ে ওঠে। মাছের ঝোল দিয়ে ভাত খেয়ে চিলতে রারান্দায় দাঁড়িয়ে বনবিহারী দেখলেন রামগঙ্গায় দু-তিনটে আলো এখনও টিমটিম করছে। খামোকা রাত না জেগে এখানকার লোকজন রাতের খাওয়া সেরে বিছানায় চলে গেছে. মামণি নীচ থেকে ঘুরে বেরিয়ে আসামাত্র ব্রজ মণ্ডলের গলা শুনলেন, ‘গিন্নির রান্না কেমন?’
‘ভালো, খুব ভালো।’
‘ওরা তো বাঙাল। বাপের দেশ ছিল বরিশালে। যাই বলুন, বাঙালরা ঘটিদের চেয়ে অনেক ভালো রাঁধে।’
সঙ্গে সঙ্গে ভেতর থেকে পুঁটির মায়ের গলা ভেসে এল, ‘ঝাল লাগেনি তো?’
‘না না। চমৎকার খেলাম।’
‘আমাদেরও খাওয়া শেষ।’ ব্রজ মণ্ডল বলল, ‘এখানে রাত নটাই প্রায় মাঝরাত। কিছু দোকানদার আর তাসুড়ে ছাড়া লোক খুঁজে পাবেন না। কিন্তু আপনাদের একটা সমস্যা যে এখন হবে!’
বনবিহারী বুঝতে না পেরে অপেক্ষা করলেন।
‘ওই ছোট তক্তাপোশে তিনজন তো কিছুতেই হবে না।’
‘না না, তিনজন কেন, মা-ছেলের তো হয়ে যাবে। আর একটা তক্তাপোশ না পাওয়া পর্যন্ত আমি নীচেই শোব।’ বনবিহারী বললেন।
‘পরেশ মণ্ডল যখন নিজে দুটো জোগাড় করতে পারল না তখন আমাকে বলতে পারত। বিদেশ-বিভুঁইতে এসে আপনি মাটিতে শোবেন, এ কেমন কথা। পুঁটির মা বলছিল, বাচ্চাটার যদি রাত্রে কান্নাকাটির অভ্যেস না থাকে তাহলে ওকে নিজের কাছে নিয়ে শুতে পারে।’ ব্রজ মণ্ডল বলল।
‘না না, তার কোনও দরকার হবে না। আচ্ছা চলি।’ বনবিহারী দ্রুত ওপরে উঠে এসে দাঁড়াতেই ব্রজ মণ্ডলের গলা শুনতে পেলেন, ‘পুঁটি, পুঁটি, এই পুঁটি! আর কতক্ষণ জেগে থাকব?’
পুঁটির মায়ের গলা শুনতে পেলেন, ‘তুমি শুয়ে পড়ো, আমি দেখছি।’
‘একটা ছেলেকে দুপুরে ঘুরঘুর করতে দেখেছি। তার সঙ্গে বোধহয়—!’
‘তোমাকে অত ভাবতে হবে না। ওই যে, এসে গেছে। আয় পুঁটি।’
বনবিহারী বারান্দা থেকে উঁকি মেরে দেখলেন একটি সাদা বেড়াল লণ্ঠনের আলোর আওতায় এসে মিঁয়াও বলে জানান দিল।
তাহলে পুঁটির মায়ের নামকরণ এই কারণে। মহিলা নিঃসন্তান, বেড়ালকেই সন্তান ভেবে নিয়েছেন।
ঘরে ঢুকে তাঁর চোখ বড় হল। মেঝেতে বিছানা করে ফেলেছে মামণি। এবং সেখানে ছেলেকে কোলে নিয়ে বসে আছে। বনবিহারী প্রতিবাদ করলেন, ‘একি! তুমি ওকে নিয়ে নীচে শোবে নাকি? মাথা খারাপ হয়ে গেছে তোমার।’
ওই প্রসঙ্গে না গিয়ে মামণি বাচ্চাটাকে তুলে ধরল ওপরে, বনবিহারীকে নিতে বলল ইশারায়। বনবিহারী বাচ্চাটাকে কোলে তুলতেই অস্ফুট শব্দ বের হল গলা থেকে। চোখ ঘুরিয়ে ঘুরিয়ে বনবিহারীকে দেখছে। শিশু। বনবিহারী ওকে মুখের কাছে এনে বললেন, ‘কি? চোখে ঘুম নেই?’
শিশু নিঃশব্দে হাসল। এই হাসি দেখে মন ভালো হয়ে গেল বনবিহারীর। ঈশ্বরের হাসি নিশ্চয়ই এর চেয়ে পবিত্র নয়। এবার এর একটা নাম দেওয়া দরকার। ঝট করে কয়েকটা নাম মাথায় চলে এলেও বনবিহারী চটজলদি সিদ্ধান্ত নিলেন না। তক্তাপোশের ওপর বসে শিশুর মুখ থেকে দৃষ্টি সরাতেই থতমত হয়ে গেলেন তিনি। ঘরের এক কোণে দাঁড়িয়ে পোশাক বদলাচ্ছে মামণি। রাতে শোওয়ার কামিজটা ইতিমধ্যে পরে ফেলেছে কিন্তু হাঁটুর নীচে কিছু নেই। ছাড়া পোশাকগুলো ভাঁজ করে রেখে মামণি এগিয়ে এসে হাত বাড়াল শিশুর জন্যে।
বনবিহারী বিরক্ত হলেন, ‘তুমি এই ভাবে ঘুমাবে নাকি?’
হাত শূন্যে ঘোরাল মামণি যার অর্থ তাতে অসুবিধে কোথায়?
‘খারাপ দেখাচ্ছে! লোকে দেখলে কুকথা বলবে। পাজামা-টাজামা যা আছে তা পরে নাও। কালই দুটো পা ঢাকা সেমিজ গোছের কিছু কিনে আনব।’
মামণি হাত নেড়ে জিজ্ঞাসা করল, এই ঘরে লোক কোথায় যে দেখে কুকথা বলবে? ছেলেকে তক্তাপোশে শুইয়ে দিয়ে সে নীচের বিছানায় পাশ ফিরে শুয়ে পড়ল।
মহা ম্যাসাদে পড়লেন বনবিহারী। তাঁকে যদি বাচ্চাটার পাশে শুতে হয় তাহলে সারারাত জেগে থাকতে হবে। কেবলই মনে হবে ও জলবিয়োগ করে ভিজে একসা হয়ে আছে। তিনি মামণিকে কয়েকবার ডাকলেন। সে কোনও সাড়া দিল না।
বিছানায় শোওয়ামাত্র বাচ্চা চোখ বন্ধ করল। অতএব বাধ্য হয়ে বাচ্চার বিছানা মেঝে থেকে তুলে তক্তাপোশে এনে তার ওপর ওকে শুইয়ে দিলেন। ঘরের দরজা বন্ধ করে রান্নার জায়গায় গিয়ে পোশাক পালটে হ্যারিকেনের দিকে তাকালেন। সারারাত হ্যারিকেন জ্বালিয়ে রাখা ঠিক নয়। কার্বন ডাই অক্সাইড বেড়ে যেতে পারে। কিন্তু ওটা নিভিয়ে দিলে অন্ধকারে কিছু দেখা যাবে না। হ্যারিকেনটা রান্নার জায়গায় নিয়ে গিয়ে আলো একেবারে কমিয়ে রেখে দিলেন। ঘর অন্ধকার হয়ে গেল বটে কিন্তু একটা আবছা আলো তার সঙ্গে মিশে রইল।
শিশুর পাশে সন্তর্পণে শুয়ে পড়লেন বনবিহারী। সঙ্গে সঙ্গে সর্বাঙ্গে অপূর্ব আরাম ছড়িয়ে পড়ল। সেই ভোরবেলায় শরীরটা বিছানা ছাড়ার পর আর বিশ্রামের সুযোগ পায়নি। এখন ঘুম পাচ্ছে কিন্তু অঘোরে ঘুমালে চলবে না। শিশুর ব্যাপারে সতর্ক থাকতে হবে। কোনও বাচ্চাকে কোলের পাশে নিয়ে কখনও ঘুমাননি। তাই বেশ অস্বস্তি হচ্ছে তাঁর। ঘুমের ঘোরে যদি ওর শরীরে তাঁর শরীরের চাপ পড়ে তাহলে আর দেখতে হবে না। একেবারে তক্তাপোশের কিনারে নিয়ে গেলেন শরীরটা। কিন্তু ক্লান্তি এত প্রবল ছিল যে ঘুম চলে এল আচমকা।
কিন্তু সেই ঘুম ভাঙল। ঠিক কতক্ষণ পরে তা বনবিহারী জানেন না। চোখ খুলতেই মনে হল চারধারে কুয়াশা। আর সেই কুয়াশার আড়াল থেকে কারও ফুঁপিয়ে ফুঁপিয়ে কান্না ভেসে আসছে। প্রথমে ভাবলেন তিনি স্বপ্ন দেখছেন। কিন্তু কান্না যখন নীচ থেকে আসছে তখন আর স্বপ্ন বলে মনে হল না। উঠে বসলেন বনবিহারী। বুঝতে পারলেন মামণি কাঁদছে। এবং এই প্রথম অনুভব করলেন যারা কথা বলতে পারে না তারা কান্নার সময় স্বাভাবিক মানুষের মতো কাঁদতে পারে। খুব নীচু গলায় তিনি ডাকলেন, ‘মামণি?’
কোনও সাড়া এল না, ফোঁপানিও থামল না।
বিপাকে পড়লেন বনবিহারী। গোটা পৃথিবীর কোথাও কোনও শব্দ নেই। নীচু গলায় কথা বললেও দূরের মানুষ শুনতে পাবে। এক্ষেত্রে কান্নার আওয়াজ তো আরও দ্রুত ছড়িয়ে পড়বে। বনবিহারী তক্তাপোশ থেকে নেমে মামণির পাশে দাঁড়িয়ে ঝুঁকে ওর মাথায় হাত রাখলেন, ‘কি হয়েছে? কাঁদছ কেন? মন খারাপ লাগছে?’
উত্তর এল না। কিন্তু কান্নাটা একটু মিইয়ে গেল। বনবিহারী বললেন, ‘এই জায়গাটা বোধহয় তোমার ভালো লাগছে না। দেখি, কি করা যায়।’
অন্ধকারেই মাথা নেড়ে আপত্তি জানাল। মামণি, ঠিক কথা নয়।
বাধ্য হয়ে ওর মাথার পাশে বসে মাথায় হাত রাখলেন বনবিহারী, ‘তাহলে কি জন্যে কষ্ট পাচ্ছ তা আমাকে বল।’
হঠাৎ এদিকে পাশ ফিরে দু-হাত দিয়ে বনবিহারীকে জড়িয়ে ধরে তাঁর কোলের ওপর মাথা তুলে স্থির হয়ে গেল মামণি।

বনবিহারী স্থির হয়ে বসেছিলেন। মামণির দুটো হাত তাঁর কোমরকে সাপের মতো জড়িয়ে ধরে আছে। ফোঁপানি বন্ধ হয়েছে। কিন্তু ওর শরীরের চাপ ক্রমশ বিভ্রান্ত করছিল তাঁকে। তারপর মনে হল মেয়েটা মা হয়ে গেলেও ওর মনের শৈশব কাটেনি। দুঃখ পেলে, আবেগে কান্না এলে কাউকে জড়িয়ে ধরে নিজেকে শান্ত করতে চায়। তাই এই মুহূর্তে ওর সঙ্গে বাবার মতো ব্যবহার করা উচিত। সঙ্গে সঙ্গে অনেকটা সহজ হয়ে গেলেন তিনি। আবার ওর মাথায় হাত রাখলেন। গলায় সহানুভূতি এনে জিজ্ঞাসা করলেন, ‘কি হয়েছে?’
নিজের ডান হাত বনবিহারীর কোমর থেকে ওপরে তুলে গলা, গাল ছুঁয়ে ঠোঁটের ওপর এসে একটা আঙুল যেখানে চেপে ধরল মামণি যার অর্থ হল, কথা বলো না। আবার হাত নামিয়ে কোমর জড়িয়ে ধরে শুয়ে থাকল মামণি। বনবিহারী কি করবেন বুঝতে পারছিলেন না। কয়েক সেকেন্ড পাথরের মতো বসে থাকার পর তাঁর অস্বস্তি শুরু হল। মামণির ঊর্ধ্বাঙ্গের চাপ তাঁর পায়ের ওপরে। নরম, তুলতুলে সেই অনুভূতিকে একটু একটু করে আরাম জড়াচ্ছে। জীবনে এমন অভিজ্ঞতা তাঁর হয়নি। কোনও নারীশরীর কখনও এমন ঘনিষ্ঠ হয়ে তাঁর জীবনে আসেনি। বনবিহারী চোখ বন্ধ করলেন। মেয়েটা নিশ্চয়ই খুব ক্লান্ত, কাঁদলে শরীর আরও কাহিল হয়ে যায়। কিছুক্ষণের মধ্যেই ও ঘুমিয়ে পড়বে। আর তখন সন্তর্পণে ওকে কোল থেকে নামিয়ে উঠে যাবেন তিনি।
ঘটনা যে ওঁর ভাবনামতো ঘটবে তা নিজেই আশা করেননি বনবিহারী। ঘুমে কাদা হয়ে যাওয়া মামণির শরীরটাকে নীচে নামিয়েও কিছুক্ষণ অপেক্ষা করলেন। তারপর নিঃশব্দে উঠে চলে এলেন ঘেরা বারান্দায় যেখানে রান্নার ব্যবস্থা হয়েছে। গ্রিলের এপাশে ত্রিপল টাঙানো হলেও একদিকের ছিলতে ফাঁক গলে আকাশ দেখা যাচ্ছে। সেই আকাশ দেখতে দেখতে শ্বাস ফেললেন বনবিহারী। একটা ভয়ংকর সমস্যা থেকে উদ্ধার পেয়েছেন বলে মনে হচ্ছিল। মেয়েটা যে তাঁর কাছে আশ্রয় চাইছিল, পেয়ে নিশ্চিন্ত হয়ে ঘুমাচ্ছে তা তিনি বুঝতেই পারেননি। মামণি স্বাস্থ্যবতী। ওর শরীরের প্রবল স্পর্শে যে মাদকতা আছে তা তাঁকে প্রায় টলিয়ে দিয়েছিল। যদি নিজেকে সংযত রাখতে না পারতেন, যদি—যদি—! চোখ বন্ধ করে ফেললেন বনবিহারী। তাঁর ভেতরে যে একটা ভয়ঙ্কর ক্ষুধার্ত প্রাণী ঘুমিয়েছিল তা আজ স্পষ্ট টের পাচ্ছেন।
ঘরে ফিরে কুঁজো থেকে এক আঁজলা জল নিয়ে মুখেঘাড়ে বোলালেন তিনি। তারপর তক্তাপোশের ওপর বসলেন। নীচের বিছানায় পরম শান্তিতে ঘুমাচ্ছে মামণি। ও কি করে মা হল? শিশুর মতো মনের গড়ন যার, মেয়ে হয়েও শরীর সম্পর্কে উদাসীন এই মেয়ে ঘর ছাড়ল কি করে?
শুয়ে পড়লেন বনবিহারী। কিন্তু ঘুম এল না সহজে। এতটা কাল প্রকৃত ব্রহ্মচারীর মতো জীবন যাপন করেছেন। কখনও শরীরের প্রতি আকর্ষণ বোধ করেননি। সমস্ত মেয়ে বা মহিলা, দশ থেকে নব্বই হলেও সবাইকে মা বলে সম্বোধন করেছেন। অথচ আজ কেন মনে হচ্ছে অযথা নিজেকে বঞ্চিত করে রেখেছিলেন। এখন এই বয়সে পৌঁছে আর পেছনে তাকাবার কোনও মানে হয় না। এই বয়সে মানুষকে মুখোশ পরে থাকতে হয়, মুখ দেখালে কুৎসা ছড়াবে।
কখন ঘুমিয়ে পড়েছিলেন বনবিহারী জানেন না, ভোর রাতে বাচ্চার চিৎকারে ধড়মড়িয়ে উঠে বসলেন। আধা অন্ধকারে অস্পষ্ট দেখলেও তাঁর চোখ বিস্ফারিত হল। চিৎ হয়ে শুয়ে থাকা শিশু শুধু উপুড় হয়নি একেবারে তাঁর শরীরের কাছে চলে এসে কাঁদছে। ঝটপট কোলে তুলে নিয়ে বিছানা হাতড়ে বুঝলেন বেশ কয়েকটি জায়গা এখনও ভিজে রয়েছে। অর্থাৎ জলবিয়োগ করেই শিশু কাঁদেনি। পা ছুড়ে শরীর সরিয়েছে। এর আগে ওকে কখনই নিজে নিজে উপুড় হতে দ্যাখেননি বনবিহারী। আজ থেকে এ শরীর নাড়াতে শিখল। ফলে তক্তাপোশ মোটেই নিরাপদ জায়গা নয় যদি না দুটো দিক উঁচু করে দেওয়া হয়।
শিশু কেঁদেই যাচ্ছিল। ওকে কোলে নিয়ে বনবিহারী মামণির কাছে এসে ডাকলেন। দ্বিতীয়বারে চোখ মেলল মামণি। বনবিহারী শিশুটিকে দেখিয়ে বললেন, ‘বেচারার খিদে পেয়েছে। নাও, ওকে খাওয়াও।’
সজোরে মাথা নাড়ল মামণি। না। তারপর বুকের ওপর হাত ছুঁইয়ে আঙুল নেড়ে বোঝাল সেখানে কিছু নেই।
বনবিহারী স্তম্ভিত। এই মেয়ের শিশুর মস্তিষ্ক! নইলে খোলাখুলি তাঁকে কি করে জানাল যে বুকে দুধ নেই।
সকাল আটটার মধ্যেই মোটামুটি বাজার করা হয়ে গেল। স্টোভ, কেরোসিন, রান্নার জিনিসপত্র থেকে সবজি, মশলা কিনে কয়েক দফায় বাড়িতে পৌঁছে দিলেন তিনি। তাই দেখে গালে হাত দিল মামণি। সে ভেবে পাচ্ছিল না এসব কি করে সামলাবে। বনবিহারী সবকিছু গুছিয়ে রেখে মামণিকে স্টোভ জ্বালাতে শিখিয়ে দিলেন। প্রথমে একটা সসপ্যানে জল গরম করতে স্টোভের ওপর বসিয়ে দেওয়া হল।
বনবিহারী ভাবছিলেন মাছ কিনে আনবেন কি না। এক বিঘৎ লম্বা পার্শে মাছ এখানে চল্লিশ টাকা কিলোয় বিক্রি হচ্ছে। আড়াইশো মাছ আনলেই তাঁদের চলে যাবে। তিনি মামণিকে জিজ্ঞাসা করলেন তরকারি কাটতে পারবে কিনা? মামণি ইশারায় জানাল কি দিয়ে সে কাটবে? হেসে ফেললেন বনবিহারী। সব কিনেছেন কিন্তু বঁটি কিনতে ভুলে গেছেন। আবার বের হলেন তিনি। এই যে নতুন সংসার পাতার ব্যাপারটা তাঁর খুব ভালো লাগছিল। কালীচরণ দেখলে নিশ্চয়ই অনেক খুঁত বের করত। তাঁকে কিছুই করতে দিত না। কিন্তু এসব নিজে করলে যে আনন্দ পাওয়া যাচ্ছে তা থেকে বঞ্চিত হতেন।
সিঁড়িতে পা দিতেই পরেশ মণ্ডলকে দেখতে পেলেন, হন্তদন্ত হয়ে আসতে। সে কথা বলার আগেই ব্রজ মণ্ডল তাকে ধরল, ‘এই যে পরেশবাবু, আপনি কাল একটা খাট পাঠিয়েছেন? তিনজনের শরীর ওই ছোট্ট খাটে ধরবে?’
পরেশ পকেট থেকে রুমাল বের করে ঘাড় মুছল, ‘কাল একটাই পেয়েছিলাম। আজ পাথরপ্রতিমা থেকে আনিয়ে দেব। মাসে কুড়ি টাকা ভাড়া।’
ব্রজ মণ্ডল মাথা নাড়ল, ‘ভালো কথা। তা ডাক্তারবাবুকে দেখলাম সকাল থেকেই বাজারহাট করছেন। রান্নাবান্না শুরু হয়ে গেছে নাকি?’
পরেশ মণ্ডল চোখ কপালে তুলল, ‘একি! এর মধ্যেই রান্না করে খাবেন কেন? দুপুরে লঞ্চে আপনাদের জন্যে রান্নার ব্যবস্থা হয়েছে। রাত্রে ব্রজবাবুর সঙ্গে কথা হয়ে গেছে, যা খরচ হবে তার দাম ধরে দিলেই হবে।’
বনবিহারী বললেন, ‘লঞ্চের রান্না বেশ ভালো তবে অত মশলা আমার যে সহ্য হয় না।’
‘ঠিক আছে ডাক্তারবাবু, বলে দিলে আপনি যেমন চান তেমনই পাবেন। স্নান হয়ে গেছে?’
‘স্নান? না তো!’
‘ও হো, আমার উচিত ছিল কালই আপনাকে বলে যাওয়া! ঠিক আছে ওটা লঞ্চেই সেরে নেবেন। ভালো বাথরুম আছে ওখানে। আর দেরি করলে ফিরতে রাত হয়ে যাবে। চলুন।’
‘যাব? কোথায়?’
‘তেঁতুলতলার ঘাট, বিরাটবাজার, অচিন্ত্যনগর, বুড়োবুড়ির তট, ঘনশ্যামনগর আর রাখালপুরে এই সপ্তাহে লঞ্চ নিয়ে যাবেন। আজ তিনটে জায়গায় বলা হয়েছে আপনি যাবেন আর সেই মতো রুগিরা লঞ্চে এসে আপনাকে দেখাবে। মনে হচ্ছে আজ দু-জায়গার বেশি যেতে পারবেন না। কাল থেকে সকাল সাতটা সাড়ে সাতটায় বেরুতে পারলে প্রোগ্রাম ঠিক থাকবে। আপনার জন্যে সবাই লঞ্চে অপেক্ষা করছে।’ পরেশ মণ্ডল বলল।
‘বেশ। আমি এক মিনিটের মধ্যে আসছি।’ ওপরে উঠতে গিয়ে থেমে গেলেন বনবিহারী। ঘুরে বললেন, ‘লঞ্চ নিশ্চয়ই এখন ফিরবে না, তাহলে ওদের দুপুরের খাবারের ব্যবস্থা—।’
‘আহা,’ বনবিহারীকে থামিয়ে দিল পরেশ মণ্ডল, ‘ওদের নিয়ে চলুন। ভেতরে কেবিন আছে। সেখানে বিশ্রাম নেবে।’
ভেতর থেকে পুঁটির মায়ের গলা ভেসে এল, ‘ভালো করে বাচ্চাকে কাপড়ে ঢেকে রাখবেন। নদীর হাওয়া যেন গায়ে না লাগে।’
কালজিরে নদীর পাড়ে দাঁড়িয়ে মামণি মুগ্ধ। চোখে-মুখে আলো ফুটল। লঞ্চ থেকে নেমে এসেছিল ছোটু। সে-ই শিশুকে কোলে নিয়ে তক্তাপোশের ওপর দিয়ে তরতর করে হেঁটে ওপরে উঠে গেল। ওপাশে ভটভটি নৌকো আসা-যাওয়া করছে। পায়ের তলায় তক্তা, কাঁধ বরাবর দড়ি টাঙানো, মামণি স্বচ্ছন্দে তাদের সাহায্যে লঞ্চে উঠে গেলেও বনবিহারী থমকালেন। পা পিছলালেই জলে পড়তে হবে। সারেঙ রতন ডেকে দাঁড়িয়ে বলল, ‘আমি যাব ডাক্তারবাবু?’
‘না না ঠিক আছে।’ বনবিহারী দড়ি ধরে সন্তর্পণে পা ফেললেন। ওইটুকু দূরত্ব পার হতে গিয়ে তাঁর মনে হল শরীরটা আর নিজের দখলে নেই।
শিশুকে নিয়ে ছোটু নেমে গেছে লঞ্চের পেটে। মামণি সিঁড়ি বেয়ে ছাদে চলে গেছে ছোটুর সঙ্গে। রতনের সহকারী গৌরাঙ্গ লঞ্চ ছাড়ল। দড়ির বাঁধন থেকে তাকে মুক্তো করতেই সেটা এগিয়ে যেতে লাগল দ্রুতগতিতে।
বনবিহারী রতনকে জিজ্ঞাসা করলেন, ‘পরেশবাবু উঠেছেন?’
‘না। উনি লঞ্চে যান না। অফিসে থাকেন।’ রতন বলল।
‘নদী যখন ভয়ংকর হয় তখন লঞ্চ ডুবে যায় না তো?’
‘না না। আমি নদীর স্বভাব-চরিত্র জানি। তাই আগে থেকে সাবধান হয়ে যাই। আপনি এর আগে লঞ্চে উঠেছেন?’
‘অনেক আগে ছেলেবেলায়। সেটা বিশাল লঞ্চ। জাহাজ বলতে পারো। মনিহারি সকরিকলিঘাটে যাতায়াত করত।’ বনবিহারী হাসলেন।
ওঁরা এখন লঞ্চের পেটের বড় ঘরে দাঁড়িয়ে ছিলেন। রতন বলল, ‘আপনি বসুন। এখানে বসে রুগি দেখতে পারেন, নয় তো মাটিতে টেবিল-চেয়ার পেতে দেব। আর ঘণ্টাখানেকের মধ্যেই আমরা বিরাটবাজারে পৌঁছে যাব।’
‘এই কালজিরে কি এই এলাকার একমাত্র নদী?’
‘না। আরও আছে। যেমন, মৃদঙ্গভাঙা, চালতাধনিয়া। থাকতে থাকতে সব চিনে যাবেন।’ রতন ওপরে উঠে গেল।
নদীর দিকে তাকালেন বনবিহারী। কলকাতার অফিস বলেছিল, ‘লঞ্চে যখন থাকবেন তখন আপনার ইচ্ছাই শেষ কথা।’ কিন্তু কিছু না জেনে শেষ কথা বলার মতো মুর্খ তিনি নন। ইতিমধ্যে নদীর ওপারে জঙ্গল শুরু হয়ে গেছে। এদিকের জানলায় গিয়েও একই দৃশ্য দেখলেন। লঞ্চ যাচ্ছে নদীর মাঝখান দিয়ে। মাঝে-মাঝে ভটভটি নৌকো তার পাশ কাটিয়ে যাওয়া-আসা করছে। ওই জঙ্গল যখন সুন্দরবনের তখন নিশ্চয়ই বাঘ রয়েছে ভেতরে। লঞ্চ থেকে কোনও প্রাণীকেই দেখা যাচ্ছে না।
এই সময় লঞ্চের কুক সোনা এল দুটো প্লেট নিয়ে। টেবিলে নামিয়ে বলল, ‘জলখাবার খেয়ে নিন ডাক্তারবাবু। দিদি কোথায়?’
বনবিহারী দেখলে গোটা পাঁচেক লুচি আর সুজি রয়েছে প্লেটে। বললেন, ‘সে বোধহয় ওপরে গিয়ে জল দেখছে।’
সোনা সিঁড়ির মুখে গিয়ে চেঁচাল, ‘অ্যাই ছোটু, দিদিকে নিয়ে নীচে আয়। জলখাবার দিয়েছি। অ্যাই ছোটু।’
ওপর থেকে সাড়া ভেসে এলে সোনা টেবিলের কাছে ফিরে এল। বনবিহারী বললেন, ‘তোমাকে একটা কথা বলি। আমি পেটের রুগি। ওষুধ খাই। বেশি মশলা দিয়ে আমার জন্যে রান্না করো না।’
‘ও। শুধু সেদ্ধ করে দেব?’
‘অ্যা? না না। ঝোল-টোল করতে পারো তবে যতটা কম মশলা দেবে ততটা আমার উপকার হবে।’ বনবিহারী বললেন।
এই সময় ছোটু নেমে এসে বলল, দিদি নামতে চাইছে না।’
‘কী বলল? ওপরেই খাবার খাবে?’
‘কি করে বলবে? দিদি তো কথা বলতে পারে না।’
‘অ্যাঁ!’ সোনা তাকাল বনবিহারীর দিকে। তারপর সামলে নিয়ে একটা প্লেট তুলে দিল ছোটুর হাতে, ‘নিয়ে যা। ওপরেই খেয়ে নিক।’
বনবিহারী জিজ্ঞাসা করলেন, ‘তোমরা এখানে কী জল খাও?’
‘টিউবয়েলের জল এনে সেদ্ধ করে নিই।’ সোনা বলল।
খুশি হলেন বনবিহারী। সোনা চলে গেলে জলখাবার খেতে খেতে নদীর দিকে তাকালেন। নদী চওড়া হচ্ছে। কয়েকদিন আগেও তিনি ভাবেননি এইভাবে লঞ্চে নদীর ওপর দিয়ে রুগি দেখতে যাবেন। কোথায় উত্তর বাংলার একটা সাধারণ গঞ্জ আর কোথায় সুন্দরবনের নদী! মধ্য পঞ্চাশে এসে এভাবে শেকড় তুলে আবার শেকড় নামানো কতখানি সম্ভব হবে তা এখনও বুঝতে পারছেন না। তবে যা করছেন তা নিতান্ত বাধ্য হয়েই। সাদা কথায় পুলিশের হাত থেকে রক্ষা পেতে। নিজে কোনও অপরাধ না করেও তো অপরাধের সঙ্গে জড়িয়ে গেলেন। এখন মনে হল যদি পুলিশকে সবকথা খুলে বলতেন তাহলে কি হত? দুই-এক বছরের জন্যে জেলে থাকতে হত। লোকে তাঁর সম্পর্কে দুর্নাম ছড়াত। তার বেশি কিছু নিশ্চয়ই হত না। কিন্তু ওই বোবা মেয়েটাকে নিশ্চয়ই পুলিশ আরও বেশি শাস্তি দিত! বাচ্চাটা মানুষ হত অনাথ আশ্রমে। এইটে চাননি বলেই তাঁকে চলে আসতে হল এত দূরে।
হু-হু করে হাওয়া বইছে। লঞ্চের ছাদের ওপর পাতা চৌকিতে বসে মুগ্ধ হয়ে চারপাশ দেখছিল মামণি। ছোটু তার সামনে জলখাবারের প্লেট ধরলে সেটাকে চৌকির ওপর রাখতে ইশারা করল সে। আর সঙ্গে সঙ্গে একটা দমকা হাওয়া এসে লুচিগুলোকে উড়িয়ে নিয়ে নদীর বুকে ফেলে দিল। ছোটু চেঁচিয়ে উঠল, ‘এই যাঃ। তখন থেকে বলছি খেয়ে নিন, খেয়ে নিন অথচ কানেই তুলছেন না। গেল তো সব! বোবারা কানে কালা হয় নাকি?’
ইঞ্জিনঘর থেকে কথাটা শুনতে পেয়ে জানলা দিয়ে মুখ বাড়িয়ে রতন বলল, ‘এই ছোটু কার সঙ্গে কথা বলছিস তা ভুলে যাস না।’
‘আমি অন্যায় কী বলেছি? লুচিগুলো খেয়ে নিলে তো উড়ে যেত না।’
‘তাই বলে যে বোবা তাকে কালা বলবি? রতন ধমকাল, ‘ডাক্তারবাবু শুনলে কি ভাববেন? সোনাকে গিয়ে বল আর একটা প্লেট বানিয়ে দিতে।’
হঠাৎ মামণি লাফিয়ে উঠল। দূরে জলের ভেতর থেকে কিছু একটা উঠছে নামছে। ছোটু হেসে বলল, ‘ওটা শুশুক।’
মামণি রতনের দিকে তাকিয়ে শুশুকটাকে হাত বাড়িয়ে চিহ্নিত করে গোঙাতে লাগল। রতন জিজ্ঞাসা করল, ‘কী বলছেন বুঝতে পারছি না।’
মামণি হাত দিয়ে লঞ্চটাকে দেখিয়ে বুঝিয়ে দিল সে ওই প্রাণীর কাছে যেতে চায়। রতন মাথা নাড়ল। লঞ্চের গতিপথ পরিবর্তন করল সে।
ছোটু হাসল, ‘ওখানে যাওয়ার আগেই ওটা পালিয়ে যাবে।’
লঞ্চ এগোতেই শুশুকটা ডুবে গেল জলের গভীরে। দৌড়ে রেলিং-এর পাশে চলে গিয়েও তাঁকে খুঁজে পেল না মামণি। খুব হতাশ হল সে।
ছোটু চেঁচাল, ‘অত ঝুঁকে দাঁড়িও না। জলে পড়ে গেলে তোলা যাবে না।’ কথাটা কানেই গেল না মামণির।
রতন চেঁচাল, ‘ওনাকে নীচে নিয়ে যা।’
ছোটু পাশে গিয়ে ইশারা করল নীচে যাওয়ার জন্যে।
ব্যাপারটাকে পাত্তাই দিল না মামণি।
ছোটু রতনের দিকে তাকিয়ে চেঁচিয়ে বলল, ‘দেখলে?’
‘ভালো করে বল।’ বাতাস টপকে কথা বলল রতন।
‘কি বলে ডাকব? ছোটু জিজ্ঞাসা করল।
তোর যা ইচ্ছে তাই বল।’
‘ডাক্তারবাবুর কে হয় তা জানো?’
‘না।’
‘ওইটুকু বাচ্চার মা যখন তখন বউ হতে পারে না।’
‘কি করে বুঝলি? অনেকে বেশি বয়সেও বিয়ে করে।’
‘ধ্যাৎতেরিকা’, ছোটু বলল, ‘তাহলে দিদিই বলি।’
‘তাই বল।’
ছোটু চেঁচাল পাশে দাঁড়িয়ে, ও দিদি, দিদি?’
তার দিকে তাকাল মামণি। ছোটু বলল, ‘আপনাকে ডাক্তারবাবু নীচে ডাকছে। বাচ্চাটা কাঁদছে বোধহয়। চলুন।’
মাথার চুল হওয়ায় এলোমেলো, মুখে বিরক্তি। কিন্তু নীচের দিকে পা বাড়াল মামণি। কাঠের সিঁড়ি দিয়ে দ্রুত নামাতে গিয়ে পিছলে যাচ্ছিল, পেছন থেকে ছোটু ধরে ফেলায় আছাড় খেলো না।
নীচের ঘরে বসে জল দেখছিলেন বনবিহারী। তাঁর সামনে গিয়ে ইশারায় জানতে চাইল, মামণি, কেন ডাকছেন?
‘খাওয়া হয়েছে।’ বনবিহারী জিজ্ঞাসা করলেন।
সঙ্গে-সঙ্গে হাসিতে উচ্ছল হল মামণি। লুচি উড়ে যাওয়ার দৃশ্যটা প্রায় নাচের ভঙ্গি করে দেখাতে লাগল। ছোটু বুঝিয়ে দিতে মাথা নাড়লেন বনবিহারী। ছোটু বলল, ‘উনি রেলিং-এর কাছে গিয়ে বেশি ঝুঁকছিলেন। বিপদ হতে পারত। আমার কথা কানেই তুলছিলেন না।’
হঠাৎ মামণির মনে পড়ল বাচ্চাটার কথা। চারপাশে তাকিয়ে সে বনবিহারীকে জিজ্ঞাসা করল হাতের ইশারায়। বনবিহারী বললেন, ‘যাক, শেষ পর্যন্ত মনে পড়ল। ছোটু ওই কেবিনটা ওকে দেখিয়ে দাও।’
কেবিনের দরজাটা খোলাই ছিল। ছোটু দেখিয়ে দিতে সেখানে গিয়ে গালে হাত রাখল মামণি। অবাক হয়ে দেখতে লাগল। তাই দেখে বনবিহারী উঠে এলেন। কেবিনের বিছানায় উপুড় হয়ে একসঙ্গে দুটো হাত আর দুটো পা ছুড়ছে শিশু। আর সেইসঙ্গে মুখ থেকে মাঝে মাঝে অস্ফুট শব্দ বের করছে।
মামণি এগিয়ে গিয়ে কোলে তুলে নিতেই চিৎকার শুরু হল। কিছুতেই কোলে থাকবে না সে। বিরক্ত মামণি বিছানায় নামিয়ে দিতেই সে উপুড় হল। হয়ে আগের মতো হাত-পা ছুড়তে লাগল। এখন চিৎকার বন্ধ। বনবিহারী বললেন, ‘সামনেই জীবনের মহাসমুদ্র। তাই এখনই সাঁতার শেখার চেষ্টা করছে। ভালো, খুব ভালো।’

ছোটু এসে বলল, ‘তেঁতুলতলার ঘাট এসে গেছে। আপনি ওপরে যাবেন?’
বনবিহারী মাথা নেড়ে সিঁড়ি ভেঙে ওপরে উঠে দাঁড়াতেই দেখলেন লঞ্চ পাড়ের দিকে এগোচ্ছে। এদিকের জঙ্গল বেশ পাতলা। পেছনে বাঁধের মতো উঁচু জমি। বাড়িঘর দেখা যাচ্ছে না কিন্তু বাঁধের এপাশে জনা পঁচিশেক মানুষ তীর্থের কাকের মতো দাঁড়িয়ে রয়েছে। পাশে দাঁড়িয়ে ছোটু বলল, ‘উঃ, আজ দেখছি পেশেন্টের সংখ্যা বেড়ে গেছে।’
বনবিহারী জিজ্ঞাসা করলেন, ‘ওরা, সবাই পেশেন্ট?’
‘হ্যাঁ। নইলে আধ-মাইল রাস্তা ঠেঙিয়ে নদীর ধারে কেউ আসবে না।’
লঞ্চ পাড়ের কাছাকাছি গিয়ে থেমে গেল। এদিকে জল কম, কাদা বেশি। পাড় এবং লঞ্চের মধ্যে অন্তত দশ হাতের ব্যাবধান। বনবিহারী দেখলেন গৌরাঙ্গ আর হিরো লঞ্চের ওপর থেকে লম্বা কাঠের পাটাতন নামিয়ে সেতু তৈরি করার চেষ্টা করল। কিন্তু দেখা গেল তখনও হাতখানেক জায়গা ভরাট হচ্ছে না। ওদের চেঁচামেচিতে পাড় থেকে দুটো লোক জলে নেমে পাটাতন শক্ত করে ধরল।
ছোটু বলল, ‘আস্তে আস্তে ওটার ওপর দিয়ে হেঁটে নেমে যান ডাক্তারবাবু। কোনও ভয় নেই। শেষটায় একটু লাফিয়ে নামতে হবে। দু-ধারে কোনও রেলিং নেই, তিন ফুট চওড়া পাটাতনটার ওপর হাঁটা মানে সার্কাসের তারে হাঁটার মতো বলে মনে হল বনবিহারীর। তাঁকে ভরসা দিতে হিরো একটা চেয়ার কাঁধে তুলে স্বচ্ছন্দে হেঁটে শেষ অবধি চলে গিয়ে পাড়ের একজনের হাতে চেয়ারটা ধরিয়ে লাফিয়ে নেমে গেল।
অগত্যা পা বাড়ালেন বনবিহারী। জলের দিকে না তাকিয়ে গুটিগুটি চলে এলেন শেষ পর্যন্ত। এক হাত লাফাতে কোনও অসুবিধে হল না। মুখ ফিরিয়ে লঞ্চের দিকে তাকালেন। সারেঙ রতন দাঁত বের করে হাসছে। মামণিকে দেখতে পেলেন না তিনি। নিশ্চয়ই ছেলের পশে শুয়ে পড়া অবস্থায় ঘুমিয়ে পড়েছে।
চেয়ারে বসলেন বনবিহারী। তাঁর বাঁ-দিকে সোনা। সোনার হাতে খাতা। ডানদিকে ওষুধের বড় বাক্স নিয়ে ছোটু দাঁড়িয়ে গেল।
লোকগুলো প্রায় ঘাড়ের ওপর এসে পড়েছিল। সোনা চেঁচাল, ‘আপনারা সবাই লাইন দিয়ে দাঁড়ান : লাইন দিয়ে। না-হলে নতুন ডাক্তারবাবু আপনাদের কাউকে দেখবেন না।’
ধীরে-ধীরে মানুষগুলো লাইনে দাঁড়ালে দেখা গেল দুজন মানুষ মাটির ওপর হাঁটুতে মাথা রেখে বসে আছে। তারা যে খুব অসুস্থ এবং লাইনে দাঁড়াবার শক্তি নেই বুঝে বনবিহারী প্রথমজনের সামনে গিয়ে দাঁড়ালেন।
‘কি হয়েছে আপনার?’ জিজ্ঞাসা করতেই বুঝলেন মানুষটির নিত্যদিন আহার জোটে না। হাড়জিরজিরে শরীরে কোনও প্রতিরোধক্ষমতা নেই। মুখ তুলল লোকটা। ফ্যাকাশে চোখ, শুকনো ঠোঁট। চিঁচি করে বলল, ‘পেটে ব্যথা, খুব ব্যথা।’
পেটে আঙুল চেপে পরীক্ষা করতে হলে লোকটাকে মাটির ওপর শোয়াতে হয়। কাজটা সোনাই করে দিল। জীবনে অনেক রুগি দেখেছেন বনবিহারী কিন্তু এভাবে কাউকে দ্যাখেননি। পরীক্ষা করে কোনও সিদ্ধান্তে আসতে পারলেন না বনবিহারী। এখনই আলট্যাসোনোগ্রাফ করা দরকার। তিনি ছোটুকে বললেন, ‘ওকে হাসপাতালে ভরতি করতে হবে। আমাদের লঞ্চে নিয়ে যাওয়া যাবে?’
ছোটু বলল, ‘অনেক দিনের পেশেন্ট। আগের ডাক্তারবাবুও দেখেছেন। না খেয়ে না খেয়ে পেটের ভেতর ঘা হয়ে গেছে। হাসপাতালে ভরতি করালে ওর ওষুধ কিনে দেবে কে? দেখাশোনা করার জন্যেও কেউ যাবে না।’
ভেবেচিন্তে ওষুধ দিলেন যাতে ব্যথা কমে, পেটের ভেতরের ঘায়ে প্রলেপ পড়ে। তারপর পকেট থেকে কুড়িটা টাকা বের করে লোকটির হাতে দিয়ে বললেন, ‘কদিন চিড়ে ভালো করে ভিজিয়ে জলে চিনি দিয়ে চারবার খাবে।’
দ্বিতীয় লোকটির সর্বাঙ্গ কাঁপছে। অসুখটা বুঝতে পেরে হতাশ হয়ে নার্ভের ওষুধ দিতে বললেন ছোটুকে।
শেষ পেশেন্টকে দেখে উঠতে দুপুর গড়িয়ে শেষ। বেশির ভাগের ক্ষেত্রে অসুখ আন্দাজে ঠিক করতে হচ্ছে। রক্ত বা পায়খানা পরীক্ষা অথবা এক্সরে করাবার কথা এরা চিন্তাও করতে পারে না। এখান থেকে নদী বেয়ে অতদূরে যাওয়ার ক্ষমতাও কারও নেই। আর ওই পরীক্ষা ছাড়া সঠিক রোগ নির্দ্ধারণ করা অসম্ভব।
উঠে দাঁড়াতেই একটি মেয়েমানুষ এগিয়ে এল। বোধহয় কিছুটা দূরে অপেক্ষা করছিল সে। এর চেহারা দেখলে বোঝা যায় দু-বেলা ভালো খেতে পায়। রঙিন শাড়িও ময়লাটে নয়। বনবিহারী জিজ্ঞাসা করলেন, ‘কি হয়েছে?’
মুখ নামিয়ে মেয়েমানুষটি বলল, ‘আমার বাঁ-দিকের বুকের ভেতর কিছু হয়েছে। টিপলেই শক্ত মতো কিছু আঙুলে ঠেকছে।’
‘কতদিন হয়েছে।’
‘দু-মাস।’
‘কতখানি জায়গা?’
‘এক সিকি।’
‘তুমি হাসপাতালে যাও। ওখানে মেয়ে ডাক্তার আছেন। না দেখে তো কোনও চিকিৎসা করা যাবে না।’ বনবিহারী বললেন।
‘আপনি ওষুধ দিন।’
‘আমি কি করে দেব?’
‘কেন? আপনি তো ডাক্তার।’
‘হ্যাঁ। কিন্তু তোমার যেখানে হয়েছে তা তুমি আমাকে দেখাবে কি করে?’
‘ওদের সরে যেতে বলুন। আমি দেখাচ্ছি।’
ছোটু বলল, ‘ডাক্তারবাবু দিদিকে বলুন দেখতে।’
দিদি! ফাঁপরে পড়লেন বনবিহারী। মামণি কি বুঝবে? তাছাড়া ব্যাপারটা ওকে বোঝাতেই হিমশিম খেতে হবে। বোঝার পরেও ওটা টিউমার কিনা তা কোনও সাধারণ জ্ঞানের মানুষের পক্ষে বোঝা সম্ভব নয়।
শেষ পর্যন্ত দ্বিধা ঝেড়ে ফেলে বললেন, ‘তোমরা ওকে লঞ্চে নিয়ে এসো।’ তারপর সহকর্মীদের সাহায্যে চলে এলেন লঞ্চের ভেতরে।
সিঁড়ি দিয়ে নীচে নেমে বাঁ-দিকের কেবিনে উঁকি মারলেন বনবিহারী। মা আর ছেলে বেঘোরে ঘুমাচ্ছে। ডাকতে গিয়েও ডাকলেন না তিনি।
সোনা এসে দাঁড়াল। হেসে বললে, ‘দিদিকে ভাত খাইয়ে দিয়েছি।’
‘আমাদের কথা জিজ্ঞাসা করেনি?’ বনবিহারী তাকালেন।
‘করেছিল। আপনি পেশেন্ট দেখছেন শুনে গা করল না। খাওয়া শেষ করে আবার শুয়ে পড়ল। অনেক বেলা হয়ে গেছে। আপনার ভাত দিয়ে দিই।’ সোনা বলল।
খেয়াল হল বনবিহারীর। এখন প্রায় চারটে বাজে। তিনি একা নন, ছোটু হিরো তো না খেয়ে আছে। নাঃ, এভাবে চলবে না। এখন থেকে বেলা বারোটার মধ্যে প্রথম লটের পেশেন্ট দেখে লাঞ্চব্রেক দিয়ে আবার দেড়টা থেকে পরের ঘাটে যেতে হবে।
ছোটু নেমে এল, ‘মেয়েছেলেটা এসেছে।’
সোনা খেপে গেল, ‘বসতে বল। ডাক্তারবাবু আগে ভাত খেয়ে নিক?’
মাথা নাড়লেন বনবিহারী, ‘তোমরা খেয়ে নাও। ডাকো ওকে।’
মেয়েমানুষটি এগিয়ে এল।
বনবিহারী তাকে মামণি আর বাচ্চা যে কেবিনে শুয়ে আছে সেখানে ঢুকতে বললেন, ‘ওখানে গিয়ে দাঁড়াও। শব্দ করো না, ঘুম ভেঙে গেলে বাচ্চাটা কাঁদবে।’ কেবিনে উঁকি মেরে এসে মেয়েছেলেটি বলল, ‘ভেতরে তো ভালো করে দাঁড়াবার জায়গা নেই। আর কোনও ঘর নেই?’
‘আমার কোনও অসুবিধে হবে না।
তুমি ভেতরে গিয়ে জামার বোতাম খোলো। হিরো, গ্লাভস আছে?’ বনবিহারী জিজ্ঞাসা করলেন।
হিরো বলল, ‘আছে।’
দ্রুত গ্লাভস এনে দিল সে। হাতে গলিয়ে কেবিনের দারজায় গিয়ে দাঁড়ালেন বনবিহারী। মেয়েমানুষটি তখন খাটে ঠেস দিয়ে জামার বোতাম খুলে শাড়ি সরাল। হতদরিদ্র এই বনভূমির মানুষগুলো যেখানে খাদ্যাভাবে শুকিয়ে গেছে সেখানে এমন উদ্ধত নিটোল স্তন কি করে মেয়েটি বহন করছে ভাবতে পারলেন না বনবিহারী।
‘কোন বুকে?’
আঙুলে বাঁ-বুক দেখানের সময় মেয়েমানুষটির ঠোঁটের কোণে হাসি ফুটল।
যেন পেশেন্টের হাত-পা অথবা মাথা পরীক্ষা করছেন এমন ভঙ্গিতে বনবিহারী স্তন পরীক্ষা করতে করতে জিজ্ঞাসা করলেন ‘ব্যথা লাগছে?’
মেয়েমানুষটি নিঃশব্দে মাথা নেড়ে না বলল।
ততক্ষণে বুঝে ফেলেছেন বনবিহারী, ‘জামা ঠিক করে নাও। বলে হাত থেকে গ্লাভস খুলে হিরোর হাতে দিয়ে ডাইনিং টেবিলে গিয়ে বসলেন।
অভিজ্ঞতা বলছে এক্ষুনি অপারেশন করা দরকার। টিউমার তো বটেই এবং সেটা বেশ বড়সড়ো। এক্সরে করলেই স্পষ্ট হবে। সেই টিউমারের চেহারা দেখলে তিনি আন্দাজ করতে পারবেন ওটা ম্যালিগন্যান্ট কিনা। বায়াপসি রিপোর্টের সঙ্গে তাঁর মতামতের খুব বেশি ফারাক হবে না।
ইতিমধ্যে সোনা তাঁর সামনে ভাতের থালা, ডাল, তরকারি আর মাছের ঝোল বাটিতে সাজিয়ে দিয়ে দিয়েছে। সেদিকে তাকিয়ে বনবিহারী শরীরে অস্বস্তি এল। এই অবেলায় এতসব খেতে পারবেন না তিনি।
ছোটু এসে জিজ্ঞাসা করল, ‘ডাক্তারবাবু, ওকে কী বলব?’
বনবিহারী মুখ তুলে দেখলেন মেয়েমানুষটি ঊর্ধ্বাঙ্গে আঁচল জড়িয়ে কেবিনের বাইরে দাঁড়িয়ে আছে। একটু ভাবলেন তিনি। তারপর জিজ্ঞাসা করলেন, ‘কি নাম?’
‘মালতী।’
‘স্বামী কোথায়?’
‘বাঘ খেয়ে ফেলেছে।’
হোঁচট খেলেন যেন বনবিহারী। তারপর জিজ্ঞাসা করেন, ‘বাড়িতে কে আছে?’
‘একজনের সঙ্গে থাকি। সেটা না থাকার মতন।’
‘কেন?’
‘ওই বাইরে দাঁড়িয়ে আছে, জিজ্ঞাসা করুন।’
সোনা বলল, ‘ডাক্তারবাবু খেয়ে নিন।’
‘আমি এত খেতে পারব না এখন। এই, তুমি কখন খেয়েছ?’
‘সেই সকালে। দু-মুঠো পান্তা।’
‘সোনা, ওকে অর্ধেক তুলে দাও। তোমরাও খেয়ে নাও।’ বনবিহারী বললেন।
ওঁর খাওয়া শেষ হওয়ার অনেক আগেই মালতীর খাওয়া শেষ হয়ে গিয়েছিল। জল খেয়ে সোনাকে সে জিজ্ঞাসা করল, ‘তোমরা মুখ ধোও কোথায়?’
সোনা বাথরুম দেখিয়ে দিতে সে চলে গেল। সোনা নীচু গলায় বলল, ‘মেয়েমানুষটাকে খাবার না দেওয়াই ঠিক ছিল।’
সোনা, ও যদি এখানে পড়ে থাকে তাহলে আর মাসখানেকও বাঁচবে না।’
বনবিহারীর কথা শোনামাত্র সোনার মুখের চেহারা বদলে গেল, ‘ও ব্বাবা!’
হাত-মুখ ধুয়ে বনবিহারী ওপরে উঠে আসতেই সারেঙ রতন বলল, ‘আজ আর অন্য ঘাটে যাওয়া যাবে না ডাক্তারবাবু, রোদ সরে আসছে।’
বনবিহারী বললেন, ‘প্রথম দিন তো, একটু ভুলভ্রান্তি হয়ে গেছে। কাল থেকে আর হবে না।’
‘জোয়ার আসছে। আধঘণ্টার মধ্যে এখান থেকে সরতে হবে।’ রতন জানাল।
বনবিহারী পাড়ের দিকে তাকালেন। অসুস্থ মানুষগুলো বাড়ি ফিরে গেছে কিন্তু একটা লোক দাঁড়িয়ে আছে। জোয়ারের কারণে জল বেড়ে যাওয়ায় লঞ্চ এখন পাড়ের কাছাকাছি চলে এসেছে। পাটাতনটা পাড়ের মাটি ছুঁয়েছে।
বনবিহারী লোকটাকে হাত নেড়ে কাছে ডাকতেই সে লেংচে লেংচে এগিয়ে এল। তাকে দেখেই প্রশ্নটা ছিটকে বের হল মুখ থেকে, ‘কি হয়েছিল তোমার?’
‘আজ্ঞে, বাঘের আদর খেয়েছিলাম যে!’
লোকটির বাঁ-দিকের মুখে কোনও মাংস নেই। চওড়া হাড়ের ওপর সেঁটে আছে। বোঝাই যায় অপারেশন হয়েছিল। বাঁ-দিকের কাঁধ-বুকেও অপারেশন করা হয়েছে। ফলে তার শরীরটা আর স্বাভাবিক নয়। এখন হাফপ্যান্ট পরে থাকায় হাঁটুর ওপরেও অপারেশনের দাগ দেখা যাচ্ছে।
বনবিহারী জিজ্ঞাসা করলে, ‘এসব কি করে হল?’
‘কপালে লেখা ছিল, হয়ে গেছে।’
রতন জোরে ধমক দিল, ‘অ্যাই ডাক্তারবাবুকে ঠিকঠাক বল।’
‘মধুর জন্যে গিয়েছিলাম। দলে ছিলাম পাঁচজন। আমার যাওয়ার কথা ছিল না। কিন্তু বট বলল, কালী তুইও চল, রাজি হয়ে গেলাম। বট কে জানেন?’
রতন চেঁচাল, ‘ডাক্তারবাবু জানবে কি করে?’
‘ওই মালতীর বর। তা নৌকো খাড়িতে ঢোকার পর আমরা নামলাম। মাথার পেছনে মানুষের মুখ আঁকা মুখোশ পরে নিলাম। তারপর জলকাদায় হাঁটছি। বট মাসখানেক আগে যে গাছে চাক বাঁধতে দেখে এসেছে সেদিকে যেতে ভুল হচ্ছিল না। হঠাৎ দেখি সামনে তিনি। কি বলব ডাক্তারবাবু, মোষের চেয়ে বড় শরীর আমাকে লক্ষ করে লাফ দিচ্ছে বুঝে সঙ্গে সঙ্গে জলকাদায় শুয়ে পড়লাম। বাঘটা আমার ওপর দিয়ে গিয়ে পড়ল বটর ওপর। দাঁড়িয়ে থাকলে এখন—! যাক গে, বটর টুঁটি দাঁতে চেপে ও যখন লাফাবার জন্যে তৈরি হচ্ছে তখন বাকি তিনজন পগার পার। বটটা মরে যাচ্ছে দেখে প্রাণের মায়া ভুলে লাঠি হাতে ঝাঁপিয়ে পড়লাম বাঘের ওপর। বাঘটা বটকে ছেড়ে মারল আমার মাথায়, কাঁধে এক থাপ্পড়। ওইটুকুতেই আমাকে হাসপাতালে শুয়ে থাকতে হয়েছিল নয় মাস।’ লোকটা থুথু ফেলল সশব্দে, তারপর বলল, ‘আমি তো চিৎ হয়ে পড়ে গেলাম কাদায়। বাঘটা ঘুরে এসে আমার পায়ে দাঁত বসাতে বুঝলাম আয়ু শেষ। এখনই মরে যাব। ব্যথার কষ্ট ভুলে গিয়ে চোখের সামনে বাঘের অণ্ডকোষ দেখতে পেয়ে ডান হাতে যতটা জোরে সম্ভব সেটা চেপে ধরলাম। সঙ্গে সঙ্গে বাঘ পা থেকে মুখ সরিয়ে নিয়ে যেন আর্তনাদ করে উঠল। আমি কিছুতেই অণ্ডকোষ ছাড়ছিলাম না। কিন্তু প্রাণভয়ে মরিয়া হয়ে সে লাফ দিতেই আমি অজ্ঞান হয়ে গেলাম।’ লোকটি হাসল।
‘তারপর?’ রতন জিজ্ঞাসা করল।
‘ওই তিনজন একটু পরে ভয়ে ভয়ে ফিরে এসে দ্যাখে আমি পড়ে আছি কিন্তু বট নেই। আমাকে নৌকোয় তুলে কিছুদূর আসতেই একটা লঞ্চের দেখা পেয়ে ওরা তুলে দিয়েছিল। সেই লঞ্চ আমাকে হাসপাতালে পৌঁছে দেয়।’
‘ওই বাঘ ফিরে এসে তোমাকে না তুলে বটকে কেন নিল।’
‘ওই বাঘ ফিরে আসেনি ভাই। অণ্ডকোষ ফেটে যাওয়ায় মরে গিয়েছিল ওটা। ফরেস্ট ডিপার্টের লোক ওর শরীর নিয়ে আসে ওখান থেকে। বটকে নিয়েছে অন্য কোনও বাঘ। এখন ভাবি, আমাকে নিলেই পারত। এই ভাবে বেঁচে মরে থাকার চেয়ে তখন বাঘের পেটে গেলে ভালো হত।’
বনবিহারী জিজ্ঞাসা করলেন, ‘বটর বউ মালতীকে তুমি বিয়ে করেছ?’
বটর লাশ দ্যাখেনি বলে মালতী বিধবা হতে চাইল না। সধবা হয়েই থাকল। একা থাকলে পাঁচ পুরুষ বিরক্ত করবে বলে জোর করল ওর বাড়িতে থাকতে হবে। বন্ধুকে বাঁচাতে পারিনি। তাই বন্ধুর বউকে বাঁচাতে থেকে গেলাম। আমার নিজের তো সংসার ছিল না। গাঁয়ের সবাই জানে আমার শরীরে কিছু নেই। হাসপাতালে সব রেখে এসেছি। তাই কেউ কিছু বলে না।’ অদ্ভুত গলায় বলল লোকটা।
বনবিহারী জিজ্ঞাসা করলেন, ‘তোমার নাম কালী?’
‘আজ্ঞে কালীচরণ।’
‘শোনো, মালতী তোমার বউ হোক বা না হোক, তার সঙ্গে তুমি থাকো। ধরে নিচ্ছি ভাইবোনের মতো থাকো। মালতীর খুব বিপদ। তার বুকে টিউমার হয়েছে। এক্ষুনি অপারেশন করা দরকার। তুমি ওকে নিয়ে হাসপাতালে চলে যাও।’ বনবিহারী বোঝাবার ভঙ্গিতে বললেন।
‘ডাক্তারবাবু, আমাকে হাসপাতালে নিয়ে যাওয়া হয়েছিল অজ্ঞান অবস্থায়। বাঘ আক্রমণ করেছে বলে হাসপাতালে আমার অপারেশন, চিকিৎসা হয়েছিল বিনা পয়সায়। কিন্তু মালতীকে তো বাঘ কিছু করেনি। ওর চিকিৎসার জন্যে তো পয়সা লাগবে। আমার তো কোনও সঞ্চয় নেই, শরীরে বলও নেই যে রোজগার করব। আমি কি করে ওকে নিয়ে হাসপাতালে যাব?’ কালীচরণ বলল।
বনবিহারী রতনের দিকে তাকালেন। রতন বলল, ‘এরকম সমস্যা এখানকার ঘরে, ঘরে। এই যে আমরা ওষুধ দিচ্ছি এটা ওদের কাছে বিশাল ব্যাপার। ক’জনের দুঃখ দূর করা যায় বলুন।’
কথাটা ঠিকই। কিন্তু বনবিহারীর চোখের সামনে উদ্ধত স্তন ভেসে উঠল। ঈশ্বর নিজের হাতে যা গড়েন তা নিজেই নষ্ট করে দেন বারে বার। মালতীকে দেখলে কেউ বুঝতেই পারবে না যে মৃত্যু ওর শরীরে বাসা বেঁধেছে। এই মৃত্যুর সঙ্গে লড়াই করা যায়। হয় তো ভাগ্য ভালো হলে তাকে দূরে সরিয়ে দেওয়াও সম্ভব। বনবিহারী সিদ্ধান্ত নিয়ে নিলেন। রতনকে বললেন, ‘ওকে তুলে নাও।’
‘নিয়ে যেতে চান?’
‘হ্যাঁ। পাথরপ্রতিমার ব্লক হাসপাতালে অপারেশন হয়?
‘না বোধহয়। কাকদ্বীপের সরকারি হাসপাতলে হয় বলে শুনেছি।’
‘তাই যাবে। ওকে আসতে বলো।’
রতন ডাকতেই পাটাতনের ওপর দিয়ে লেংচে লেংচে উঠে এল কালীচরণ। পাটাতন সরিয়ে নিল গৌরাঙ্গ। রতন লঞ্চ নদীর ভেতর নিয়ে যেতে লাগল।
বুঝতে পেরে কালীচরণ চেঁচিয়ে উঠল, ‘একি! কোথায় নিয়ে যাচ্ছেন?’
গৌরাঙ্গ গম্ভীর গলায় বলল, ‘চুপ! ডাক্তারবাবুকে প্রণাম কর। অনেক ভাগ্য করে এসেছিস বলে এই লঞ্চে যেতে পারছিস।’

বনবিহারী হতভম্ব হয়ে গেলেন। মেয়েটি যে কথা বলতে পারে না তা এতক্ষণ তিনি বুঝতেই পারেননি। জঙ্গলে, গাড়িতে যখনই ও যন্ত্রণায় ককিয়ে উঠেছে তখন তিনি সেটাকে গর্ভযন্ত্রণার প্রকাশ বলেই মনে করেছেন। ওঁরা দ্রুত ভেতরে গেলেন।
মেয়েটির জ্ঞান ফিরেছে। বালিশে মাথা রেখে এলিয়ে পড়ে আছে এখন। পাশের বেবিকটে শিশু চোখ বন্ধ করে শুয়ে আছে।
বনবিহারী জিজ্ঞাসা করলেন, ‘শিশু কেমন আছে?’
‘ভালো আছে।’ নার্স বলল, ‘কিন্তু ছেলেটা কখনও মায়ের কথা শুনতে পাবে না।’
খেয়াল হল বনবিহারীর। শিশুর লিঙ্গ নিয়ে এতক্ষণ মাথা ঘামাননি। শিশুটি ছেলে শুনে তাঁর একটু স্বস্তি হল। এই দেশের মেয়েরা মা-বাবার স্নেহে বড় হয়েও অধিকাংশই যে নারকীয় যন্ত্রণা ভোগ করে তার খবর তিনি রাখেন। এর বাবা কে তা জানা নেই। মা বোবা তাই জানার উপায়ও নেই। মেয়ে হলে এর জন্যে কি অপেক্ষা করে থাকত তা ঈশ্বর জানেন।
বনবিহারী মেয়েটির কাছে গেলেন। কপালে হাত রাখলেন। মেয়েটার চোখের পাতা নড়ল। পাশে দাঁড়ানো ডাক্তার নার্সকে প্রশ্ন করলেন, ‘ইনজেকশনটা দিয়েছেন?’
‘হ্যাঁ।’
ডাক্তার বনবিহারীকে আশ্বস্ত করলেন, ‘ঘণ্টাখানেকের মধ্যেই ইনি কথা বলার জায়গায় ফিরে আসবেন। এখন ওকে ঘুমাতে দেওয়া যাক।’
বনবিহারী অবাক হলেন, ‘আপনি বলছেন ঘণ্টাখানেকের মধ্যে ও কথা বলবে?’
সম্বিত ফিরে পেলেন ডাক্তার। বললেন, ‘ওহো, সরি। এক্সট্রিমলি সরি।’
হাসপাতালের খাতায় লেখা হল, প্রসূতির নাম—অজানা। ঠিকানা—অজানা। অভিভাবকের নাম, ডাক্তার বনবিহারী রায়, নাথুয়া, জেলা জলপাইগুড়ি। নার্স জানিয়েছে মেয়েটির পরনের পোশাকের পকেটে কোনও কাগজ পাওয়া যায়নি। গলায় কোনও অলঙ্কার ছিল না।
হাসপাতালের লোকজনের পরামর্শে ডাক্তার বনবিহারী রায় থানায় যাওয়ার জন্যে পা বাড়ালেন। রাস্তা থেকে কুড়িয়ে আনা একটা মেয়েকে তিনি প্রসবের জন্যে হাসপাতালে ভরতি করেছেন, এটা অস্বাভাবিক ঘটনা নয়। পুলিশকে একথাই জানিয়ে রাখা ভালো।
হাসপাতালের বাইরে এসে রিকশার কথা ভাবলেন তিনি। সারারাত জেগে থাকায় এখন শরীরটা বেশ কাহিল লাগছে। মুখ ধুয়ে এককাপ চা আর বিস্কুটও খাওয়া দরকার। সত্যি কথা বলতে কাল দুপুরের পর তো আর পেটে কিছু পড়েনি। কালীচরণের কথা শুনে রাতের খাওয়া শেষ করে বেরুনোই উচিত ছিল।
‘এখন ফিরবেন?’
প্রশ্নটা শুনে মুখ তুলে তাকালেন তিনি। বললেন, ‘ও শম্ভু!’ তারপরেই খেয়াল হল তাঁর, ‘কিন্তু তুমি এখনও এখানে দাঁড়িয়ে আছ কেন?’
‘আপনি তো ফিরে যাবেন!’
‘যাব। কিন্তু কখন যাব তা জানি না। পালবাবুর অসুবিধে হবে তুমি এখানে থাকলে। আর হ্যাঁ, ওঁকে বলো, বাচ্চা হয়েছে, ছেলে।’ হাসলেন বনবিহারী।
শম্ভু এক গাল হাসল, ‘সেটা শুনেছি। কিন্তু ডাক্তারবাবু আপনি ফিরে যাবেন কি করে?’
‘কেন? বাসেই ফিরব।’
‘সারারাত জেগেছেন, তার ওপর বয়স তো হয়েছে। বাসে ফেরা ঠিক হবে? দাঁড়ান, আর একটু বেলা হোক, আমি বাবুকে ফোন করে জিজ্ঞাসা করি ওঁর গাড়ি দরকার কিনা!’ শম্ভু বলল, ‘আপনি চা খাবেন ডাক্তারবাবু?’
‘চা? আমি যে বাসিমুখে আছি। তাছাড়া থানায় যেতে হবে এখনই।’
‘যাবেন। আগে ওই চায়ের দোকানে চলুন।’ শম্ভু পা বাড়াল।
চায়ের দোকানেই জল পাওয়া গেল। তাই দিয়ে মুখ ধুয়ে একটু ঠান্ডা হলেন তিনি। দোকানগুলোর পেছনে খেলার মাঠ। এই ভোরে সেখানে কেউ নেই। দোকানদারকে টয়লেটের কথা বলতে সে মাঠ দেখিয়ে দিয়ে বলল, ‘ছোট হলে ওখানে যান।’
বনবিহারী হাসলেন, ‘বড় হলে?
‘হাসপাতালে যান।’
ফিরে এসে গরম চায়ে চুমুক দিলেন বনবিহারী। শম্ভু জানাল সে একটু আগে চা খেয়েছে এখানে। দ্বিতীয়বার চুমুক দিয়ে নাক টানলেন বনবিহারী, ‘বাঃ! মনে হচ্ছে কাছাকাছি মিষ্টির দোকান আছে।’
শম্ভু বলল, ‘হ্যাঁ। দুটো দোকান পরে। মিষ্টি খাবেন?’
‘না না। তবে জিলিপি, মানে গরম ভাজা হলে,’ পকেটে হাত ঢোকালেন তিনি। এই জামা পরেই গতকাল চেম্বার থেকে ফিরেছিলেন। রাত্রে বেরুবার সময় এটাই পরে বেরিয়েছেন। পাঁচটা টাকা বের করে এগিয়ে ধরলেন তিনি, ‘দেখো তো।’
‘ক’টা আনব?’
‘এতে যটা দেয়!’
শম্ভু অবাক হল। তারপর চলে গেল। চায়ের দোকানের গায়ে বেঞ্চিতে বসে চায়ের কাপে চুমুক দিতে দিতে রাস্তা দেখলেন বনবিহারী। এখন ছায়া ছায়া ভোর। একটা রিকশা সওয়ারি নিয়ে ছুটে গেল। দুজন প্রৌঢ় কাপড়ের জুতো পরে মর্নিং ওয়াকের ভঙ্গিতে হাঁটছেন। তিনি ফিরে গেলে ওরা নিশ্চয়ই খোঁজ নিতে আসবে। ঠিকঠাক প্রসব হয়েছে এবং ছেলেকে নিয়ে মেয়েটি ভালো আছে শুনলে খুশি হবে। তখনই মেয়েটার নামধাম জেনে নেবেন তিনি। সেটাই লেখা হবে হাসপাতালের খাতায়। নইলে পরে খুব অসুবিধে হবে। বার্থ সার্টিফিকেট পেতে ওটা খুব জরুরি।
শম্ভু ফিরে এল দশটা জিলিপি নিয়ে। টাটকা রস ওদের গায়ে মাখামাখি। হাত বাড়িয়ে ঠোঙা নিয়ে বনবিহারী বললেন, ‘তুমি নাও।’
মাথা নাড়ল শম্ভু। ‘না। মিষ্টি খাই না।’
‘কেন?’
‘আপনি নিষেধ করেছেন।’
মনে পড়ে গেল বনবিহারীর। বছর খানেক আগে লক্ষণ দেখে রিপোর্ট ছাড়াই তিনি চেম্বারে বসে নিষেধ করেছিলেন পালবাবুর ড্রাইভারকে মিষ্টি খেতে। মাথা নাড়লেন। তারপর জিলিপিতে দাঁত বসালেন। অপূর্ব। রস গলা দিয়ে নামছে আর তাঁর ক্লান্তি মুছিয়ে দিচ্ছে। দেখতে দেখতে দশটা জিলিপি শেষ হয়ে গেল। অন্যমনস্ক হয়ে হাত বাড়িয়ে বুঝলেন ঠোঙা খালি হয়ে গেছে।
শম্ভু খুব অবাক হয়ে গিয়েছিল। এমন তন্ময় হয়ে খেতে সে কাউকে দেখেনি। চা-ওয়ালাও হাসিমুখে তাকিয়েছিল। শম্ভু জিজ্ঞাসা করল, ‘ডাক্তারবাবু আবার এনে দেব। খাবেন?’
সম্বিত ফিরল বনবিহারীর। একটু লজ্জাও পেলেন। মাথা নেড়ে বললেন, ‘না না। আর না। আসলে গরম জিলিপি পেলে আমি সংযম হারিয়ে ফেলি।’
থানার সামনে গাড়ি থেকে নেমে বনবিহারী শম্ভুকে বললেন, পালবাবুকে ফোন করে অনুমতি নিতে। বললেন, ‘মেয়েটিকে গাড়ি ছাড়া নিয়ে আসা যেত না, কিন্তু আমি তো স্বচ্ছন্দে বাসে ফিরে যেতে পারি। ওঁকে বলবে, আমি সেটাই চাইছি।’
থানার ভেতরটা ফাঁকা। দারোগা বা সাব ইন্সপেক্টরদের কাউকে দেখা যাচ্ছে না। যদিও এখন সকাল হয়েছে তাই বলে থানাকে এমন খুলে রেখে ওঁরা কোথায় চলে গেলেন! দারোগাবাবুর ঘরের সামনে একটা বেঞ্চিতে তিনি বসতেই গেঞ্জি আর খাকি হাফপ্যান্টপরা একটি সেপাই পাশের দরজা থেকে বেরিয়ে এল, ‘কি চাই?’
‘দারোগাবাবুর সঙ্গে দেখা করব।’
‘কোত্থেকে আসছেন?’
‘নাথুয়া। আমি ওখানে ডাক্তারি করি।’
‘অ। কখন দেখা পাবেন জানি না। কারণ, উনি ফোর্স নিয়ে নাথুয়ার কাছাকাছি গিয়েছেন। সঙ্গে এস পি সাহেবও আছেন।’ লোকটি মাথা নাড়ল, ‘এখানে বসে না থেকে বরং ঘুরে আসুন।’
‘কখন গেছেন?’
‘এই, ভোর চারটে নাগাদ।’
না। পথে কোনও পুলিশের গাড়ি তিনি দেখতে পাননি। ফোর্স নিয়ে গিয়েছেন যখন তখন নিশ্চয়ই একাধিক গাড়ি ছিল।
‘আমার তো এখানে ঘোরাঘুরির জায়গা নেই, এখানেই বসে থাকি।’
‘থাকুন। ন’টার আগে ওঁর দেখা পাবেন না। তারপর রাত থাকতে-থাকতে উঠতে হয়েছিল যখন তখন এসেই কিছুক্ষণ বিছানায় না গিয়ে পারবেন না। আর মাস পাঁচেক পরে রিটায়ার করবেন। বয়স হয়েছে তো!’ লোকটা হাসল।
‘খুব জরুরি কাজে গিয়েছেন বুঝি?’
‘জরুরি? একেবারে আর্জেন্ট। এস পি সাহেব খবর পেয়েই ওঁকে ঘুম থেকে তুলেছেন। লোকাল থানার ওপর নির্ভর না করে এখান থেকে অপারেশন চালিয়েছেন। আপনি নাথুয়ায় থাকেন, আপনি জানতেন আপনাদের পাশের খুঁটিমারি জঙ্গলে উগ্রপন্থীরা শেল্টার নিয়েছে?’
‘আগে জানতাম না।’
‘লুকিয়ে ছিল ওরা। অর্ডার হয়েছে জীবন্ত ধরা না দিলে মেরে ফেলা হবে। আমাদের এদিকে ওরা এর আগে আসেনি। মেরে ফেললে আর কোনও দল এদিকে পা বাড়াবে না।’
কথাগুলো বলে লোকটি চলে গেল। হঠাৎ কেমন শীত-শীত করতে লাগল বনবিহারীর। তাঁর বুঝতে অসুবিধে হল না কাল রাত্রে যারা তাঁকে জঙ্গলে নিয়ে গিয়েছিল তাদের শিকার করতেই দারোগাবাবু সদলে গিয়েছেন। ওরা যদি পালিয়ে যায় তাহলে একটা সুবিধে পাওয়া যাবে। পরে কখনও না কখনও ওদের কেউ এলে মেয়েটির পরিচয় জানা যাবে। হাসপাতাল থেকে ছেড়ে দিলে মা আর শিশুকে তাঁর বাড়িতে নিয়ে যাওয়া ছাড়া অন্য উপায় নেই। সেক্ষেত্রে তিনি ছেলেদের বলতে পারবেন ওদের নিয়ে যেতে। আর যদি পুলিশের সঙ্গে সংঘর্ষে ওরা মরে যায় তাহলে সর্বনাশ হবে। কোনওদিন মেয়েটির পরিচয় পাওয়া যাবে না। অবশ্য যদি ও লিখতে পারে তাহলে বাঁচোয়া। তারপরেই ভাবনাটা মাথায় ঢুকল।
ধরা যাক, ওদের কেউ পালাতে পেরেছে। সে যদি ভাবে বনবিহারী ডাক্তারের কাছ থেকে খবর পেয়ে পুলিশ এসেছিল, এটা ভাবা অস্বাভাবিক নয়। তাহলে নিশ্চয়ই চুপ করে বসে থাকবে না। প্রতিশোধ নেবেই। ঘামতে লাগলেন বনবিহারী।
এখন সকাল সাতটা। ন’টা পর্যন্ত শম্ভুকে বসিয়ে রাখার কোনও মানে হয় না। তিনি উঠে বাইরে আসতেই শম্ভুকে দেখতে পেলেন। শম্ভু থানায় ঢুকছে। কাছে এসে শম্ভু বলল, ‘বাবুর কোনও তাড়া নেই। বললেন, আপনাকে নিয়ে ফিরতে।’
‘ও।’
‘একটা ভয়ঙ্কর খবর শুনলাম। বাবু বললেন আজ ভোরে খুঁটিমারির জঙ্গলে পুলিশের সঙ্গে কয়েকজন উগ্রপন্থীর যুদ্ধ হয়েছে। উগ্রপন্থীরা কেউ পালাতে পারেনি। সবাই পুলিশের গুলিতে মারা গিয়েছে। পুলিশ দুটো সাইকেল আর ওদের ডেডবডি নিয়ে থানায় গিয়েছে। খুব ভিড় হয়েছে থানার সামনে।’ শম্ভু বলতেই চোখ বন্ধ করলেন বনবিহারী। সেটা লক্ষ করে শম্ভু একটু কিন্তু কিন্তু করল, ‘একটা কথা জিজ্ঞাসা করব?’
‘বল?’
‘আপনি কি ওদের চিনতেন?’
‘না।’
‘তাহলে, মানে, এখন ভাবছি, যেখানে ওরা মেয়েটাকে আমাদের গাড়িতে তুলে দিল সেখানে তো অতরাত্রে কেউ যায় না। তাছাড়া যদিও অন্ধকার ছিল, ওদের পরিষ্কার দেখিনি, কিন্তু মনে হয়েছিল ওরা নাথুয়ার কেউ নয়।’ শম্ভু বলল।
‘তখন জিজ্ঞাসা করোনি কেন?
‘ড্রাইভারি করতে হলে মালিকদের ব্যাপারে কৌতূহল দেখানো অন্যায়। কিন্তু এই খবরটা পাওয়ার পর না জিজ্ঞাসা করে পারলাম না।’
খুব সংক্ষেপে বনবিহারী শম্ভুকে ঘটনাটা জানালেন। বললেন, ‘মেয়েটি বেঁচে গেছে, মা হয়েছে, তাই পুলিশকে সব জানাতে এখানে এসেছি। আমি ওর নাম জানি না, ও কথা বলতে পারে না।’
শম্ভু খুব উত্তেজিত গলায় বলতে গিয়েও গলা নামাল, ‘আপনি আর এখানে দাঁড়াবেন না, তাড়াতাড়ি চলুন।’
‘কেন?’ একটু অবাক হলেন বনবিহারী।
‘পুলিশ যদি জানতে পারে আপনি উগ্রপন্থীদের কথামতো ওদের একটা মেয়েকে নিয়ে এসে হাসপাতালে ভরতি করে প্রাণে বাঁচিয়েছেন তাহলে আপনাকে সন্দেহ করবে। হয়তো আপনাকে জেলে পুরবে। আপনার সেরকম কিছু হলে আমরা বিপদে পড়ে যাব। আপনি বয়স্ক মানুষ, আমার চেয়ে অনেক জ্ঞানী, আপনাকে জেলে ঢোকালে হেলথ সেন্টার দূরের কথা, বিনা চিকিৎসায় আমরা মারা পড়ব।’
‘তুমি খামোকা ভয় পাচ্ছ শম্ভু। আমি যা করেছি তা একেবারেই মানবিকতার খাতিরে করেছি। ডাক্তার হয়ে আমি কাউকে বিনাচিকিৎকিসায় মরে যেতে দিতে পারি না। ওরা আমাকে সত্যিকথা বলে নিয়ে যায়নি। ভয় দেখিয়েছি, সত্যিকথা, কিন্তু মেয়েটি যদি মৃত্যুর কাছাকাছি পৌঁছে না যেত তাহলে আমি কিছুতেই ওকে নিয়ে আসতাম না। তাছাড়া হাসপাতালের খাতায় অভিভাবক হিসেবে আমার নাম লেখা হয়েছে। পুলিশ ওর কথা জানতে পারলে আমার কাছে পৌঁছে যাবে। এই ব্যাপারটা লুকিয়েছি বলে আমাকে অভিযুক্ত করবে।’ বনবিহারী বললেন,
শম্ভু একটু ভাবল। তারপর বলল, ‘চলুন।’
‘কোথায়?’
‘হাসপাতালে।’
‘কেন?’ বনবিহারী ওর মতলব বুঝতে পারলেন না।
শম্ভু প্রায় জোর করেই তাঁকে গাড়িতে তুলল। বনবিহারী একটু অসন্তুষ্ট হওয়াতে সে বলল ‘ডাক্তারবাবু, এই জীবনে কোনও পুণ্য কাজ করেছি বলে মনে পড়ে না। আজ হঠাৎ মনে হল একটা সুযোগ এসেছে। করে ফেলি, আপত্তি করবেন না।’
কথাটার মানে অবোধ্য হয়ে থাকল বনবিহারীর কাছে।
হাসপাতাল চত্বরে গাড়ি দাঁড় করিয়ে বনবিহারীকে সেখানে কিছুক্ষণ অপেক্ষা করতে বলে শম্ভু ঢুকে গেল ভেতরে।
মেয়েটিকে যখন হাসপাতালের কর্মীরা স্ট্রেচারে শুইয়ে ভেতরে নিয়ে গিয়েছিল তখন শম্ভু ছিল নির্লিপ্ত। একপাশে দাঁড়িয়ে দেখেছিল। একবারও ভেতরে যায়নি। বনবিহারী বেরিয়ে আসা পর্যন্ত সে বাইরেই থেকেছে। ও ফিরে এসে না বলা পর্যন্ত ওকে নিয়ে চিন্তা করে লাভ নেই।
গতরাত্রে জঙ্গলে যে ছেলেটি তাঁর সঙ্গে কথা বলেছিল তার মুখ মনে এল হঠাৎ। আধা অন্ধকারে স্পষ্ট বোঝা যায়নি বটে, কিন্তু কথাবার্তা বেশ পরিষ্কার বলেছিল। বকে যাওয়া মস্তান মোটেই, নয়, শিক্ষা আছে বোঝা গিয়েছিল। সেই ছেলেটা এবং ওর সহযোগীরা এখন পৃথিবীতে বেঁচে নেই। কেন ওরা এভাবে জেনেবুঝে আত্মহত্যা করছে? ওরা বিপ্লব করতে চায়, দেশের অর্থনৈতিক রাজনৈতিক চেহারা বদলে দিতে চায়। খুব ভালো কথা। কিন্তু দেশ তো ওদের মতো কয়েকশো দলের নয়। কোটি কোটি মানুষ মনে করে কিছু অসুবিধে থাকা সত্ত্বেও এই সিস্টেমটার সঙ্গে দিব্যি মানিয়ে নেওয়া যায় তখন ওরা কাদের নিয়ে বিপ্লব করবে? পৃথিবীর ইতিহাস বলছে দেশের বেশিরভাব মানুষ যখন অত্যাচারিত, নিষ্পেষিত এবং সরকারি নীতির ফলে প্রায় অভুক্ত তখনই বিপ্লবের ক্ষেত্র প্রস্তুত হয়ে যায়। প্রকৃত নেতা এসে নেতৃত্ব দিলে একে একে সবাই প্রাথমিক সঙ্কোচ কাটিয়ে ঝাঁপিয়ে পড়ে শোষকের বিরুদ্ধে। বিপ্লব তরান্বিত হয়। কিন্তু এখন এই ভারতবর্ষের মানুষের অবস্থান সেরকম নয়। ভোটের মাধ্যমে তারা শোষকদলকে ক্ষমতাচ্যুত করতে পারে। বেঁচে থাকার ন্যুনতম উপকরণ থেকে তারা বঞ্চিত নয়। অন্তত নব্বুই শতাংশ এই পর্যায়ে পড়ে। এই অবস্থায় রাজনৈতিক শিক্ষা নিয়ে যদি এইসব তরুণেরা বিপ্লবের ডাক দেয় তাহলে সাড়া পাওয়া সম্ভব নয়। এরাও সেটা জানে। জেনেও সাঁইত্রিশ-আটত্রিশ বছর ধরে একই ভুল করে চলেছে।
শম্ভু ফিরে এল আধঘণ্টা পরে। মুখে হাসি।
বলল, ‘হয়ে গেল।’
‘কি হয়ে গেল?’ বনবিহারী তাকালেন।
‘নামটা দিয়ে দিলাম। কুন্তী পাল।’ গাড়িতে উঠে বসল শম্ভু।
‘তার মানে? এই নাম তুমি জানলে কোত্থেকে?’ বনবিহারী হতভম্ব।
‘আমি কি করে জানব? মাথায় চলে এল।’
ব্যাপারটা খুলে বলো তো?’
‘আমি ভেতরে গিয়ে বললাম আমার বোনকে কাল থেকে পাওয়া যাচ্ছে না। রাগ করে বাড়ি থেকে বেরিয়ে এসেছিল। ওর বাচ্চা যে-কোনওদিন হওয়ার কথা। ভোরবেলায় শুনলাম ওকে রাস্তা থেকে কুড়িয়ে হাসপাতালে এনেছেন আমাদের এলাকার ডাক্তারবাবু। বলামাত্র হইচই পড়ে গেল। একটা লোক বলল, ওঃ বাঁচালেন ভাই। নইলে পুলিশকে জানাতে হত। তারপর একটা খাতা খুলে জিজ্ঞাসা করল, আপনার বোনের নাম কি? তখনই মাথায় নামটা এসে গেল। বললাম, কুন্তী পাল। স্বামীর নাম? পানু পাল। ভগ্নিপতি কলকাতায় ড্রাইভারি করে। ঠিকানা? আমার ঠিকানা দিয়ে দিলাম! আপনি? কুন্তী পালের দাদা, শম্ভু সেন। সব লিখেটিখে বলল, এখানে সই করুন। করে দিলাম। তারপর আগের লাইনটা ভালো করে কেটে দিয়ে বলল, ‘যে ডাক্তারবাবু ভরতি করিয়েছিলেন তিনি নাম জানেন না বলে পেশেন্টের নামের জায়গায় আননোন লিখেছিলাম ওঁকেই গার্জেন করা হয়েছিল। এখন আর দরকার নেই তাই কেটে দিলাম।’
জিজ্ঞাসা করলাম, ‘আমার বোন কেমন আছে?’
‘আরে! আপনি মামা হয়েছেন। ভাগনে হয়েছে। দুজনেই ভালো আছে। ভিজিটিং আওয়ার্সে এসে দেখবেন। আচ্ছা, আপনার বোন বোবা, বিয়ে দিলেন কি করে? বললাম, ‘ভগ্নিপতিও কথা বলতে পারে না। তাই—।’
‘আচ্ছা! অদ্ভুত মিল তো!’
আমি তবু একবার দেখার কথা বলেছিলাম। বলল, ‘সকাল দশটার পর আসবেন। আর তখন এই অ্যাকাউন্টে কিছু টাকা, এই শ’পাঁচেক জমা দেবেন। আমরা হয়তো পরশু আপনার বোনভাগনেকে ছেড়ে দেব।’
কথাগুলো বলে হাসল শম্ভু, ‘বলুন ডাক্তারবাবু, আমি কি কাজটা অন্যায় করলাম?’
কি বলবেন প্রথমে বুঝতে পারলেন না বনবিহারী। শম্ভু তাঁর দিকে তাকিয়ে ছিল। বনবিহারী শেষ পযন্ত বললেন, ‘তোমার মাথা কি খারাপ হয়ে গেছে শম্ভু?’
‘না ডাক্তারবাবু।’
‘চেনো না জানো না এমন একটা বোবা মেয়েকে নিজের বোন বলে স্বীকার করে এলে? এর পরে ওকে তো তোমার বাড়িতে নিয়ে গিয়ে রাখতে হবে। পারবে?’
‘আমার বাড়ি? আমার তো কোনও বাড়ি নেই, মালিকের ওখানে থাকি।’
‘চমৎকার! ঠিকানা কি দিয়েছ?’
‘আমার নাম, নাথুয়া, জেলা জলপাইগুড়ি।’
‘তাহলে ওকে নিয়ে যাবে তখন পালবাবু মেনে নেবেন?’
চোখ বন্ধ করল শম্ভু, ‘এটা ভাবিনি।’
‘ধরো, পুলিশ খোঁজ নিয়ে দেখল মেয়েটা তোমার বোন নয়। তখন?’
‘না না, পুলিশকে হাসপাতাল আর জানাবে না।’
‘যদি পুলিশ অন্য সুত্রে জানতে পারে?’
‘আমি এটা ভাবিনি ডাক্তারবাবু।’
‘তুমি তাহলে আগ বাড়িয়ে করলে কেন?’
‘ওই যে, আপনাকে যদি পুলিশ ধরে নিয়ে যায়, বিনা দোষে জেলে ঢোকায়? নাম-ঠিকানা পেলে তো এসব কিছু হবে না।’
বনবিহারী আর কথা বাড়ালেন না। মনে মনে তিনি শম্ভুকে অনেক বড় মাপের মানুষ বলে শ্রদ্ধাশীল হলেন।
দশটায় শম্ভুকে নিয়ে মা এবং ছেলেকে দেখতে গেলেন বনবিহারী। এখন নতুন নার্স এসেছে। বনবিহারীকে সে জিজ্ঞাসা করল, ‘আপনারা কে হন?’
শম্ভু বলল, ‘আমার বোন।’
‘এগুলো এনে দিন। সঙ্গে কোনও জামাকাপড় দেননি কেন? যা পরে এসেছিল সেসব নষ্ট হয়ে গেছে। জামাকাপড়ও এনে দেবেন।’ লিস্ট ধরিয়ে নার্স চলে গেল।
শম্ভু ততক্ষণে বাচ্চাটার কাছে পৌঁছে গেছে। বনবিহারী লিস্ট হাতে দাঁড়িয়ে দেখলেন শম্ভু ঝুঁকে পড়েছে শিশুর ওপর। তারপর বলল, ‘একমাথা চুল হয়েছে। কিন্তু কথা বলবে তো?’
‘অবশ্যই।’ বনবিহারী জোর দিয়ে বললেন।
‘খুব সুন্দর হয়েছে বাচ্চা।’
বনবিহারী মেয়েটির দিকে তাকালেন। পাশ ফিরে শুয়ে আছে, চোখ বন্ধ।
কাছে গিয়ে কপালে আঙুল রাখতেই মেয়েটি চোখ খুলল।
বনবিহারী জিজ্ঞাসা করলেন, ‘এখন কষ্ট হচ্ছে না তো?’
মেয়েটি ধীরে মাথা নেড়ে না বলল।
‘তোমার বাচ্চাকে দেখেছ?’
আবার মাথ নেড়ে হ্যাঁ বলল মেয়েটি।
‘খুব সুন্দর দেখতে হয়েছে।’
মেয়েটির ঠোঁট দুটো কেঁপে উঠল। তারপরেই চোখ জলে ভরে গেল।
‘কেঁদো না। এখন তোমার কোনও ভয় নেই।’ বনবিহারী আবার কপালে হাত রাখলেন। শম্ভু পাশে এসে দাঁড়াল, ‘ডাক্তারবাবুকে চিনতে পারছ।’
মেয়েটি একবার শম্ভুকে আর একবার বনবিহারীর মুখের দিকে তাকাল।
বনবিহারী হাসলেন, ‘তোমাকে জঙ্গলের ভেতরে ভাঙা ঘরে দেখতে গিয়েছিলাম।’
সঙ্গে সঙ্গে চোখ বন্ধ হয়ে গেল। স্বস্তির ছাপ ফুটল মুখে। মাথা নেড়ে হ্যাঁ বলল সে।
মধ্যরাতে জঙ্গলে যে ছেলেটি তাঁকে টাকা দিয়েছিল মেয়েটির চিকিৎসার জন্যে সে এখন পৃথিবীতে নেই। সেই টাকায় যাবতীয় প্রয়োজনীয় জিনিস কিনে দেওয়া হল। কুন্তী পালের নামে হাসপাতালে টাকা জমা দিয়ে শম্ভু যখন বনবিহারীকে নিয়ে নাথুয়াতে ফিরে এল তখন দুপুর। এতক্ষণে তীব্র ক্লান্তি শরীরে জেঁকে বসেছে। বাড়ি গিয়ে স্নান-খাওয়া শেষ করে ঘণ্টা দুয়েক না ঘুমালে হচ্ছে না। শম্ভু কথা শুনল না, তাঁকে বাড়ির সামনে নামিয়ে দিয়ে চলে গেল।
গাড়ি থেকে নেমে অবাক হলেন বনবিহারী। জনা আটেক লোক তাঁর বাড়ির বারান্দায় বসেছিল। তাঁকে দেখে উঠে দাঁড়াল। এদের বেশির ভাগকেই অল্পবিস্তর চেনেন তিনি। জিজ্ঞাসা করলেন, ‘তোমরা এখানে?’
উত্তরটা দিল কালীচরণ। বাড়ির ভেতর থেকে বেরিয়ে এসে গলা তুলে বলল, ‘হয়েছে তো? ডাক্তারবাবু ডাক্তারবাবু করে হেদিয়ে মরছিলেন। তিনি এসে গেছেন। এখন দয়া করে তাঁকে স্নান-খাওয়া-বিশ্রাম করতে একটু সময় দিন।’
সুবল নামে মধ্যবয়স্ক একটি লোক হাতজোড়া করে বলল, ‘সেই সকাল থেকে আমরা গঞ্জের চেম্বারের সামনে বসেছিলাম। দরজা খোলেনি এমন তো কখনও হয়নি। অনেকক্ষণ অপেক্ষা করে আমরা আপনার বাড়িতে এসে শুনলাম আপনি কাল রাত থেকেই নেই।’
‘হ্যাঁ। একজন পেশেন্টের মরা-বাঁচার ব্যাপার ছিল।’ বনবিহারী জিজ্ঞাসা করলেন, ‘তা কি হয়েছে তোমার?’
‘পা ফুলছে। বমি বমি ভাব। পেটে ব্যথা হচ্ছে।’ সুবল বলল।
‘মদ্যপান কমিয়েছ?’
‘হ্যাঁ ডাক্তারবাবু। আগে যা খেতাম এখন তার অর্ধেক।’
‘ওটা পুরো বন্ধ করতে হবে। না করলে কোনও ওষুধ কাজ করবে না। মদ চালিয়ে গেলে বড়জোর ছয় কি আট মাস। দেখি পা দেখি!’
সুবল পা দেখাল। মাথা নাড়লেন বনবিহারী, ‘সন্ধেবেলায় চেম্বারে এসো।’
সুবলকে বনবিহারী দেখছেন দেখে বাকিরা উৎসাহিত হল নিজেদের অসুখের কথা জানাতে। কিন্তু কালীচরণ তাদের বাধ্য করল চলে যেতে। বলে দিল, ‘সন্ধের পরে চেম্বারে যাবেন।’
স্নান শেষ করে খেতে বসে বনবিহারী কালীচরণের মুখে খবরটা শুনে চমকে উঠলেন। কালীচরণ জানাল, ভোরের একটু আগে সেই ছেলেদের একজন সাইকেলে চেপে এসে ডাকাডাকি করেছিল। ঘুম থেকে উঠে কালীচরণ ভেবেছিল বনবিহারী ফিরে এসেছেন। দরজা খুলতে সে মধ্যরাতের ছেলেদের একজনকে দেখতে পেয়েছিল। ছেলেটি তাকে জিজ্ঞাসা করেছিল, ‘ডাক্তারবাবু ফিরে এসেছেন?’ কালীচরণ না বলতে সে আর দাঁড়ায়নি। তখন থেকে দুশ্চিন্তায় মাথা খারাপ হয়ে যাচ্ছিল তার। ওদের রুগি দেখতে গিয়েছিলেন বাবু, ওরাই এসে খোঁজ করছে ফিরেছেন কিনা! তাহলে কোথায় গেলেন? বেলা হল। একবার সে ভেবেছিল গঞ্জে গিয়ে সবাইকে ঘটনাটা বলে। তো এর মধ্যে এই সব রুগিগুলো এখানে এসে জুটল। এদের ফেলে বাড়ি ছেড়ে বেরুনো যাচ্ছিল না বলে আর কাউকে বলা হয়নি। তবে সন্ধের মধ্যে বাবু না ফিরলে লোক জড়ো করে থানায় যেত সে।
চুপচাপ খেয়ে শুয়ে পড়লেন বনবিহারী। কালীচরণের একটা গুণ না বললে গায়ে পড়ে খুঁচিয়ে জানতে চায় না কিছু। তিনি এতক্ষণ কোথায় ছিলেন তার জবাবদিহি তাই দিতে হল না তাঁকে। কিন্তু এটা কি শুনলেন? যারা কাল রাত্রে তাঁকে সাইকেলে বসিয়ে নিয়ে গিয়েছিল তাদের একজন আজ ভোরে খবর নিতে এসেছিল? ভোর বলতে কখন? কালীচরণ সময়টা গুলিয়ে ফেলেনি তো! ভোরের সময় পুলিশ হামলা চালিয়ে ওদের সবাইকে মেরে ফেলেছে। তাহলে ছেলেটি নিশ্চয়ই তার আগে এসে খোঁজ নিয়ে ফিরে গিয়ে মারা পড়েছে। আর যদি পুলিশের অ্যাকশন নেওয়ার সময় ছেলেটি জঙ্গলের বাইরে চলে এসে থাকে তাঁর কাছে আসার জন্যে? তাহলে নিশ্চয়ই বেঁচে আছে সে।
কিন্তু ছেলেটি কেন তিনি বাড়িতে ফিরেছেন কিনা সেই খোঁজ নিতে আসবে? ওরা তো দেখেছে মেয়েটিকে গাড়িতে তুলে তিনি সদরের হাসপাতালে গিয়েছেন। অতদূরে গিয়ে ভোরের মধ্যে তিনি ফিরে আসবেন এটা ওরা ভাবল কি করে? নাকি ওদের বিশ্বাস হয়নি? মেয়েটিকে গাড়িতে সদরে পাঠিয়ে নিজে বাড়িতে ফিরে গেছেন বলে ভেবেছিল?
এই সব চিন্তা ঘুমকে দূরে সরিয়ে দিল এখন।
সন্ধেবেলায় চেম্বারে এলেন বনবিহারী। আজ বেশ ভিড়। রুগিরা আজ ভোরে ঘটে যাওয়া ঘটনা নিয়ে আলোচনা করছেন। কেউ বলছেন চারজন, কেউ পাঁচজন মারা গিয়েছে বলে দাবি করছেন। সেই সঙ্গে একটা বিপদের আশঙ্কা করছেন তাঁরা। এই অঞ্চলে উগ্রপন্থীদের অস্তিত্ব ছিল না। এই ঘটনার পর পুলিশ বাড়ির অল্পবয়সি ছেলেদের টানাহ্যাঁচড়া করবে।
রাত দশটার সময় ভিড় যখন একটু হালকা তখন পালবাবু এলেন হেঁটে। একটু একলা পেয়ে বনবিহারীকে বললেন, ‘শম্ভু আমাকে সব বলেছে। মেয়েটিকে তো হাসপাতাল ছেড়ে দেবে, তখন ওর কি ব্যবস্থা হবে?’
‘আমি এখনও ভেবে পাইনি।’ বনবিহারী বললেন।
‘শম্ভু আমার বাড়িতে থাকে। ওকে আমার বাড়িতে তোলা যাবে না।’
‘সে তো ঠিক কথা।’
‘তবে আপনাকে ধন্যবাদ, ঠিক সময়ে মেয়েটিকে হাসপাতালে নিয়ে গিয়েছেন। প্রসব না করতে পেরে ওরা মারা যেত কিনা জানি না তবে পুলিশের গুলিতে নিশ্চয়ই মারা যেত। পেটে যে শিশু ছিল সেই বেচারা তো কোনও দোষ করেনি। হাসপাতাল থেকে যদি ওদের না নিয়ে আসা হয় তাহলে পুলিশ শম্ভুর খোঁজে হাজির হবে। তখন কেঁচো খুঁড়তে সাপ বেরিয়ে পড়বেই। তাই, ডাক্তার, অমি বলি কি, ওদের আপনার বাড়িতে কিছুদিন রাখুন।’ পালবাবু কথাগুলো বলে বেরিয়ে গেলেন।

রামগঙ্গায় লঞ্চ ঢুকল সন্ধের পরে। ছোটু জানাল এখন পাথরপ্রতিমায় গিয়ে কোনও লাভ হবে না। সন্ধের পরে ডাক্তারবাবুদের পাওয়া যাবে না ওখানে। বনবিহারীও এইরকম আন্দাজ করেছিলেন। কাল সকালে লঞ্চ নিয়ে বেরুবার পথে পাথরপ্রতিমার হাসপাতাল হয়ে যেতে হবে। মালতীর সমস্যা নিয়ে ডাক্তারের সঙ্গে কথা বলবেন তখন।
বনবিহারী রতনকে ডাকলেন। রাত্রে লঞ্চ ওর দায়িত্বে থাকে। বললেন, ‘শোনো, ওরা আজ রাত্রে লঞ্চেই থাকবে। তোমরা যা খাবে তাই দিও। খরচ যা হবে তা আমি দিয়ে দেব। মালতীকে একটা কেবিনে শুতে দিও। কালীচরণ যে-কোনও জায়গায় ঘুমাতে পারবে।’
রতন মাথা চুলকালো, ‘সেখানেই সমস্যা হয়ে গেল ডাক্তারবাবু।’
‘কি সমস্যা?’
‘লঞ্চে এতগুলো ব্যাটাছেলের সঙ্গে একজন মেয়েমানুষের রাত্রে থাকার হুকুম নেই। মাঝনদীতে এই হুকুমটা থাকে না, কিন্তু এখানে এসে নোঙর করলে হুকুমটা মানতেই হবে নইলে চাকরি যাবে আমাদের।’ রতন বলল।
‘এ নিয়ম কে করেছে? বনবিহারী বিরক্ত হলেন, ‘ওর সঙ্গে কালীচরণ আছে।’
‘আছে ঠিকই। কিন্তু সে তো মেয়েমানুষের স্বামী নয়।’ রতন জবাব দিল, ‘কোম্পানির অফিস থেকে কি কি করা যাবে না লিখে পাঠিয়েছিল।’
‘তাহলে কি করা যায় ওদের নিয়ে?’ ফাঁপরে পড়লেন বনবিহারী।
‘একটা ফাঁক আছে। হুকুমে বলা হয়েছে কোনও মেয়েমানুস একলা হলে রাত্রে লঞ্চে রাখা যাবে না। কিন্তু একজনের বেশি হলেও রাখা যাবে কিনা তা বলা হয়নি। আপনি যদি বাড়িতে গিয়ে ওদের এখানে পাঠিয়ে দেন তাহলে একজনের বেশি মেয়েমানুষ হয়ে যাবে। সঙ্গে বাচ্চাও থাকবে। আপনি নিশ্চিত থাকুন, ওদের কোনও অসুবিধে হবে না।’ রতন বলল।
একটা রাস্তা পেয়ে খুশি হলেন বনবিহারী। হিরোর হাত ধরে নড়বড়ে তক্তায় পা ফেলে লঞ্চ থেকে নেমে এলেন। সন্ধের পরে রামগঙ্গায় খেয়াঘাট ঘুমিয়ে পড়ে। এখন যাত্রা পারাপার বন্ধ। ভটভটি নৌকাগুলো পরপর গায়ে গা লাগিয়ে পড়ে আছে।
রামগঙ্গার দোকানগুলোয় ঝাঁপ পড়ছে। অন্ধকার বাড়ছে রাস্তায়। সারাদিন একা থাকার পর মামণির প্রতিক্রিয়া আন্দাজ করতে পারছিলেন না। নিশ্চয়ই খুশিতে নেই মেয়েটা। কিন্তু তিনি কি করতে পারেন! এই চাকরি করতে গেলে তাঁকে এতটা সময় জলে থাকতেই হবে।
বাড়ির সামনে পৌঁছে দেখলেন দোতলায় অন্ধকার। একতলায় বাড়িওয়ালার ঘর থেকে আলো বেরিয়ে আসছে।
বনবিহারীর গলা খাঁকারি দিলেন, সঙ্গে-সঙ্গে পুঁটির মায়ের গলা ভেসে এল, ‘কে?’
‘আমি বনবিহারী!’
‘ও ডাক্তারবাবু!’ দরজা খুলে পুঁটির মা বলল, ‘ওরা আমার এখানে আছে। সারাদিন একা থাকতে থাকতে ভয় পাচ্ছিল। উনি নেই এখন, তবু আসুন না। চা খেয়ে যাবেন।’
‘না না। আমি চা খেয়েছি। ওপরের দরজা খোলা আছে?’
‘হ্যাঁ, এই তো নামল ওরা।’ পুঁটির মা বলল।
সোজা ওপরে চলে এলেন বনবিহারী। আলো জ্বালা হয়নি তা নয়। হ্যারিকেন জ্বালিয়ে আলো এত টিমটিমে করে রেখে গেছে মামণি যে বাইরে থেকে বোঝা যাচ্ছিল না। আলো বাড়িয়ে নিয়ে জামাগেঞ্জি ছেড়ে বারান্দায় গিয়ে তোলা জলে হাত-মুখ ধুলেন তিনি। দুপুরের খাবার অবেলায় খেতে পারেননি কিন্তু এখন বেশ খিদে-খিদে পাচ্ছে। বাচ্চা কোলে নিয়ে মামণি এল। এসে দরজা বন্ধ করে দিল।
‘আমি জানি একলা থাকতে খুব কষ্ট হয়েছে। কিন্তু কি করব! চাকরিটাই এইরকম!’ বনবিহারী কথা শেষ করামাত্র বাচ্চাটিকে খাটের ওপর শুইয়ে দিয়ে একগাল হেসে হাত তুলে মামণি জানাল, ঠিক আছে, অত বলতে হবে না।
বনবিহারী ভরসা পেলেন। বললেন, ‘তুমি একটা উপকার করবে?’
মুখ নেড়ে জিজ্ঞাসা করল মামণি, কি?
‘বহুদূরের একটা দ্বীপে গিয়েছিলাম ওষুধ দিতে। সেখানে একটি বউ এসেছিল, তার বুকে ব্যথা হয়। পরীক্ষা করে দেখি টিউমার হয়েছে। অপারেশন না করলে বাঁচবে না। অত গরিব কিন্তু বেশ হাসিখুশি মেয়েটি। বুকে মৃত্যু বাসা বেঁধেছে তা ওর জানা নেই। ও যার সঙ্গে থাকে তাকে সুদ্ধু নিয়ে এসেছি লঞ্চে। কাল হাসপাতালে পাঠাব। কিন্তু লঞ্চে কোনও মেয়ের একা থাকার নিয়ম নেই। তুমি ওর সঙ্গে আজকের রাতটা থাকবে?’ বনবিহারী অনুরোধ করলেন।
চুপচাপ শুনছিল মামণি। এবার নিজের ডান দিকের স্তনে বাঁ-হাত রেখে গোঙানির মাধ্যমে জানতে চাইল বুকে ব্যথা কিনা!
‘বোধহয় ব্যথা শুরু হয়নি।’
আঙুল তুলে বনবিহারীকে দেখিয়ে সেই আঙুল নিজের স্তনে ছুঁইয়ে মামণি জানতে চাইল বনবিহারী মেয়েটির স্তন স্পর্শ করেছেন কিনা!
অবাক হয়ে গেলেন বনবিহারী। বুঝতে তিনি ভুল করেননি। বললেন, ‘আমি ডাক্তার। কোনও পেশেন্টকে যখন পরীক্ষা করি তখন ডাক্তার হিসেবেই করি। বুঝলে?’
বালিকা ছাত্রীর মতো মুখ নাড়ল মামণি, সে বুঝেছে।
‘তাহলে চলো। বেশি রাত হওয়ার আগেই তোমাকে পৌঁছে দিয়ে আসি।’
মামণি হাত বাড়িয়ে রাঁধা খাবার দেখাল। বনবিহারী বললেন, ‘তুমি লঞ্চে খাবে। ওরা রাঁধছে। ফিরে এসে আমি ওখান থেকে খাবার নিয়ে নেব।’
মামণির যেন হঠাৎ উদ্যম বেড়ে গেল। একটা প্ল্যাস্টিকের থলেতে প্রয়োজনীয় কিছু জিনিস ভরে নিয়ে সে যাওয়ার জন্যে তৈরি হয়ে গেল। তারপর দরজার দিকে এগোল।
বনবিহারী ডাকলেন, ‘আরে! বাচ্চাটাকে নিয়ে যাও!’
জোরে জোরে মাথা নাড়ল মামণি। আঙুল দিয়ে দেখাল বিছানা, বাচ্চা ওখানেই থাকবে।
‘তুমি ওকে সঙ্গে নিয়ে যাবে না?’
মামণি মাথা নেড়ে না বলল।
‘আশ্চর্য! ও তোমাকে ছাড়া সারারাত একা থাকতে পারবে? দুধ খেতে চাইবে। কাঁদবে।’
ঠোঁট ওলটাল মামণি। তাতে তার কিছু এসে যায় না।
ফাঁপরে পড়লেন বনবিহারী। বাচ্চাটা এখন ঘুমাচ্ছে। কিন্তু ঘুম ভাঙলেই ও অস্থির হয়ে উঠবে। যে মামণি সবসময় বাচ্চা আঁকড়ে থাকে তার আচমকা এই পরিবর্তনের কারণ বনবিহারী বুঝতে পারছিলেন না।
বনবিহারী ভাবলেন বাচ্চাটাকে সঙ্গে নিয়ে তিনিও লঞ্চে উঠবেন। ওখানে গেল মামণির মন পালটাতে পারে। তোয়ালেতে বাচ্চাকে জড়িয়ে তিনি মামণির পেছন পেছন নীচে নেমে এলেন। বাড়িওয়ালার ঘরের দরজা বন্ধ। অন্ধকার রাস্তায় কোনওরকমে হেঁটে বনবিহারী মামণি এবং বাচ্চাকে নিয়ে লঞ্চঘাটায় চলে এলেন। লঞ্চের ভেতর আলো জ্বলছে। বনবিহারী চেঁচিয়ে ডাকলেন, ‘রতন, রতন! ছোটু!’
এদিকের দরজা খুলে ছোটু উঁকি মারল। বনবিহারী বললেন, ‘আমি, তক্তাটা নামাও।’
‘এই ডাক্তরবাবু এসেছেন। তাড়াতাড়ি।’ ছোটু চেঁচিয়ে বলতেই ভেতরে যেন হুটোপুটি লেগে গেল। বনবিহারী বুঝতে পারলেন না ওরা কি করছে। তারপর রতন এবং ছোটু বেরিয়ে এসে লঞ্চের পাশে তুলে রাখা লম্বা তক্তা বের করে পাড়ের সঙ্গে জুড়ে দিল।
ছোটু চেঁচিয়ে জিজ্ঞাসা করল, ‘আমি যাব?’
শোনামাত্র মামণি তক্তার ওপর পা রেখে হাত বাড়াল। তরতর করে চলে এল ছোটু, সাবধানে মামণিকে নিয়ে গেল লঞ্চে। সেখানে পা রেখে ইশারা করল মামণি। ছোটু আর রতন তক্তা তুলে নিয়ে যেখানে ছিল সেখানে রেখে দিল। বনবিহারী দেখলেন। মামণি স্বচ্ছন্দে ভেতরে ঢুকে গেল। দরজাটা বন্ধ করে দিল রতন। ওরা ধরেই নিয়েছে ডাক্তারবাবু রাত্রে লঞ্চে থাকবেন না।
প্রথমে খুব রেগে গেলেন বনবিহারী। তারপর নিজেকে সামলালেন। একটা অল্পবয়সি মেয়ে মা হয়েছে ইচ্ছের বিরুদ্ধে। মা হওয়ার পর থেকে সে বন্দি হয়ে আছে শিশুর জন্যে। প্রকৃতি জোর করে ওর ঘাড়ে যে বোঝা চাপিয়ে দিয়েছে তা থেকে ও একদিনের জন্যেও মুক্তি পায়নি। এই একটা রাত ও যদি হাতপাঝাড়া হয়ে থাকে, একটু আনন্দ পায়, পাক না।
বনবিহারী বাচ্চাটাকে বুকে নিয়ে বাড়ি ফিরে এলেন। সিঁড়িতে ওঠার আগে একটু দ্রুত পা চালালেন যাতে বাড়িওয়ালা বা তার স্ত্রী দেখতে না পায়। ওপরে উঠে কোল থেকে নামিয়ে বাচ্চাটাকে বিছানায় শুইয়ে দিতেই ঠোঁট ফুলিয়ে কেঁদে উঠল সে। তাড়াতাড়ি কোলে তুলে নিয়ে ‘না না’ বলে ভোলাবার চেষ্টা করতে দেখলেন কান্না থেমে গেছে। আবার চোখ বন্ধ হয়ে গেছে।
এবার নিজে বিছানায় কাত হয়ে বাচ্চা কোলে নিয়ে বসে থাকলেন কিছুক্ষণ। তারপর সন্তর্পণে ওকে বিছানায় নামাতেই তীব্র কান্না ছিটকে বের হল মুখ থেকে। রেগে গেলেন বনবিহারী। ধমক দিলেন। ‘চুপ! একদম কাঁদবে না।’
বাচ্চা আচমকা চুপ করে গেল। ঘাড় ঘুরিয়ে বনবিহারীকে দেখল। তারপর দুটো কচি পা আকাশে ছুড়ে জলবিয়োগ করে স্বর্গীয় হাসি হাসল। বনবিহারী হেসে ফেললেন। তাড়াতড়ি ওকে কোলে তুলে নিয়ে দেখলেন তোয়ালে চুঁইয়ে তখনও তরল পদার্থ বিছানায় নেমে যায়নি। তোয়ালে পালটে বিছানায় শোওয়ানো মাত্র আবার বাচ্চার গলায় কান্না ফুটল।
রাত বারোটা পর্যন্ত এই চলল। ততক্ষণে হাঁপিয়ে উঠেছেন বনবিহারী। কিছুতেই ঘুম পাড়াতে পারছেন না। বোতলে দুধ ভরে খাওয়ানোর চেষ্টা করেছেন। দুবার টেনেই মুখ ফিরিয়ে নিয়েছে সে। বিছানায় শুয়ে সে হাসছে, পা ছুড়ছে কিন্তু পাশ থেকে বনবিহারী উঠতে চাইলেই তার গলায় কান্না সোচ্চার হচ্ছে। ফলে রাতের খাবার খেতে পারছিলেন না বনবিহারী। তিনি মনে করলেন, মামণি থাকলে বাচ্চাটা কখনই এমন কাণ্ড করত না।
অনেকক্ষণ ধরে বাচ্চার মুখের দিকে তাকিয়ে থেকে বনবিহারীর মনে হল এবার ওর একটা নাম দেওয়া দরকার। ওর মায়ের পক্ষে কখনওই সেটা সম্ভব নয়। নাম নিয়ে অনেক ভাবলেন তিনি। কোনওটাই মনের মতো হচ্ছিল না।
হঠাৎ শব্দ মনে এল। মামণির সন্তান ও। ওর বাবার নাম তাঁর জানা নেই। ওর নাম সন্তান রাখলে কীরকম হয়! কোনও মানুষের নাম সন্তান আছে কিনা তিনি জানেন না। কিন্তু বঙ্কিমচন্দ্র তো সন্তানদলের কথা লিখেছেন। তিনি বাচ্চাটির দিকে তাকিয়ে ডাকলেন, ‘সন্তান?’
সঙ্গে সঙ্গে সে মুখ ঘোরাল। বনবিহারীর গলার স্বরে এই প্রতিক্রিয়া হল তা তিনি জানেন। শুনতে শুনতে যখন অভ্যস্ত হয়ে যাবে তখন বুঝবে ওই নামে ওকে ডাকা হচ্ছে। কিন্তু সন্তানের উপাধি কি হবে? হেসে ফেললেন তিনি। ওর মায়ের উপাধিও তাঁর কাছে গুপ্ত। তাই ওর পুরো নাম হোক সন্তান গুপ্ত। বনবিহারী সন্তানকে আদর করতে গিয়ে হাত গুটিয়ে নিলেন। ওর চোখে ঘুম এসে গেছে।
লঞ্চ পাড়ে বাঁধা থাকলেও ছাদে উঠে বেশ মজা লাগছিল মামণির। সামনে কালো জল। ওপারে আলো জ্বলছে। ঢেউ-এর ধাক্কায় দুলছে লঞ্চ। তার খুব ইচ্ছে করছিল জলে ঝাঁপিয়ে পড়তে। এই সময় হিরো এসে তাকে ডাকল, ‘দিদি, ও দিদি।’
আধা অন্ধকারে ছেলেটাকে দেখল মামণি। রোগা, খাটো অল্পবয়সি হিরোর সঙ্গে বুটকার খুব মিল আছে। বুটকাও তাকে দিদি বলে ডাকত। তাকে খুব সাহায্য করত। দলের সবাই যখন পুলিশের হাত খুন হয়ে গেছে তখন বুটকাও নিশ্চয়ই বেঁচে নেই।
‘ও দিদি, নীচে নেমে এসো। খাবার দেওয়া হয়েছে।’
খাবারের কথা শোনামাত্র খিদে পেয়ে গেল মামণির। বাধ্য মেয়ের মতো নেমে এল লঞ্চের পেটে। টেবিলে খাবার রেখে সোনা দাঁড়িয়ে আছে। তাকে দেখামাত্র বলল, ‘সব ঠান্ডা হয়ে গেছে বোধহয়। খেয়ে নিন।’
মামণির এতক্ষণে খেয়াল হল। ওকে এখানে থাকতে বলা হয়েছে আর একজন মহিলাকে সঙ্গ দেওয়ার জন্যে। সেই মহিলার সঙ্গেই তার দেখা হয়নি। সে হাত নেড়ে, মুখে অস্ফুট শব্দ বের করে জিজ্ঞাসা করল সেকথা। রতন বা সোনা বুঝতে পারল না। খুব বিরক্ত হয়ে আবার জিজ্ঞাসা করল মামণি। এবার হিরো আন্দাজ করে জিজ্ঞাসা করল, ‘মালতীদিদির কথা জিজ্ঞাসা করছ? তার খাওয়া হয়ে গিয়েছে। ওই ওপাশের কেবিনে সে আছে। আর এপাশের কেবিনে তুমি থাকবে।’ বলে ঘরের একপাশে শুয়ে থাকা একটা মানুষকে দেখাল সে, ওই যে। ওর নাম কালীচরণ। মালতীদিদির সঙ্গে এসেছে।’
মামণি দেখল লোকটাকে। হাঁ করে ঘুমাচ্ছে।
খেতে বসল মামণি। ভাত ডাল ভাজা আর মাছের ঝোল। ঝোলে খুব ঝাল। সোনা বলল, ‘বুঝেছি। কাল যদি থাকো তাহলে তোমার জন্যে কম ঝাল দেব।’
মামণিকে নির্বিকার হয়ে খেতে দেখে সোনা হিরোকে বলল, ‘তুই তো ওর কথা বুঝতে পারলি, এবার আমার কথা ওকে বুঝিয়ে বল।’
হিরো বলল, ‘কাল ঝোলে ঝাল কম দিও, উনি ঠিক বুঝে নেবেন।’
খাওয়া হয়ে গেলে বেসিনে হাতমুখ ধুয়ে নিল মামণি। হিরো তাকে বাথরুম টয়লেট দেখিয়ে দিল। তারপর কেবিনের দরজা টেনে দু’পাশে সরিয়ে দিয়ে বলল, ‘এখানে ঘুমাও। আরামসে।’
মামণি মাথা নাড়ল, না। তারপর উলটোদিকের কেবিনের দরজায় শব্দ করল। হিরো দাঁড়িয়ে দেখছিল, মামণি তাকে ইশারা করল চলে যেতে।
দরজা খুলছে না দেখে মামণি দু’হাতে সেটা দু’দিকে টানল। কেবিনে আলো জ্বলছে। আর একফালি শোওয়ার জায়গার একপাশে জড়সড় হয়ে বসে আছে একটা বউ। দেখেই বুঝতে পারল তার থেকে বয়সে ঢের বড়। বউটা অবাক হয়ে তাকে দেখছে।
এই মেয়ের বুকে মৃত্যু বাসা বেঁধেছে? দেখলে বিশ্বাসই হয় না। কিন্তু মামণি জানে বনবিহারী মিথ্যে বলার মানুষ নন। সে একপাশে গিয়ে বসল। তারপর ইশারায় জানাল সে কথা বলতে পারে না। বলে হাসল। মালতী অবাক হয়ে দেখছিল এতক্ষণ। এবার তার মুখ থেকে কথা বের হল, ‘বোবা?’
দ্রুত মাথা নেড়ে হ্যাঁ বলল মামণি। ছেলেবেলায় কেউ তাকে বোবা বললে খুব রাগ হত। এখন হল না।
কিছুক্ষণ চুপচাপ বসে মামণি নিজের ডানবুকে আঙুল ছুঁইয়ে ইশারায় জানতে চাইল ওখানে ব্যথা কিনা? দুবার জানতে চাওয়ার পর বুঝতে পারল মালতী। মাথা নেড়ে হাসল সে, ‘ব্যথা নেই। হলেও খুব কম। ডাক্তার বলেছে বুক কেটে ফেলে দেবে। তাই শুনে খুব মন খারাপ আমার!’
মামণি মুখ নেড়ে জিজ্ঞাসা করল, ‘কেন?’
মালতীর মুখ মলিন হল, ‘মেয়েমানুষের যদি বুক না থাকে তাহলে আর কি থাকল বলো। সবাই বলত, মালতী, তোর মেমসাহেবের মতো বুক। গ্রামের লোকের বুক জ্বলত। তাই নজর লেগে গেছে এখানে।’
হাত নেড়ে বোঝাল মামণি, ভালো হয়ে যাবে।
‘বসে বসে ভাবছিলাম যাক দূর হয়ে। আমার তো বাচ্চাকাচ্চা নেই যে তাদের পেট ভরাতে কাজে লাগবে। পুরুষদের নজর বাঁচাতে হিমসিম খেতে হয়। ডাক্তারবাবুকে বলব দুটোই বাদ দিক। তাহলে জ্বালা জুড়োয়।’ মালতী হাসল, ‘তুমি কে গো?’
মামণি বনবিহারীকে নকল করল। কানে স্টেথিষ্কোপ ঢোকানোর ভঙ্গি করে আঙুল তুলল। মালতী জিজ্ঞাসা করল, ‘ডাক্তার?’
মাথা নেড়ে হ্যাঁ বলল মামণি। তারপর নিজের বুকে হাত রেখে বোঝাতে চাইল সে ডাক্তারের কাছের লোক। তিনবারের বার বুঝল মালতী। একগাল হেসে বলল; ও বুঝেছি। তুমি ডাক্তারের বউ। তোমার থেকে তো অনেক বড়।’
মামণি একটু ভাবল। ভাবল ভুলটা ভাঙিয়ে দেবে। কিন্তু তা না করে শ্বাস ফেলল শব্দ করে। যেন খুব কষ্ট পেল। মালতী বলল, ‘তা হোক। ডাক্তারের খুব শক্ত শরীর। অনেকদিন বাঁচবে। তোমাকে একটা কথা বলি, তোমার স্বামীর মনে কোনও পাপ নেই।’
চোখ বড় করল মামণি।
‘হ্যাঁ গো। আমার বুক দেখল, আঙুল দিয়ে স্পর্শ করল। আমার কি ভয় করছিল। কিন্তু পুরুষমানুষের স্পর্শ যে মায়ের মতো হয় তা আমি এই প্রথম জানলাম। বুকে আঙুল দিচ্ছেন না পায়ের পাতায় তা ওঁর স্পর্শে বোঝা গেল না। তাই বললাম, তোমার ভাগ্য ভালো। বয়সে একটু না হয় বড়, কিন্তু নিষ্পাপ মানুষ।’ মালতী মাথা নাড়ল।
হঠাৎ মন খারাপ হয়ে গেল মামণির। বহুদিন হয়ে গেল সে বনবিহারীর আশ্রয়ে আছে। বনবিহারী তার বাবার বয়সি। কিন্তু বৃদ্ধ হতে এখনও অনেক বাকি। আজ এই মেয়েটির কথা শোনার পর তার মনে হল সে শুধু বনবিহারীর কাছ থেকে নিয়েই যাচ্ছে। বনবিহারী না থাকলে বাচ্চা হতে গিয়ে জঙ্গলেই মরে যেত সে। বনবিহারী তাকে আশ্রয় না দিলে জেলের ভাত খেতে হত। পাঁচজনের কাছ থেকে তাকে আড়াল করতে বনবিহারী এই সুন্দরবনে চলে এসেছেন। কোনওদিন তাকে স্পর্শ করেননি। কেন? আচ্ছা সে যদি বনবিহারীকে বলে তাকে বিয়ে করতে হবে তাহলে কি আপত্তি করবেন? ভাবতেই লজ্জা পেল সে।
মালতী জিজ্ঞাসা করল, ‘কি হল দিদি?’
মাথা নেড়ে না বলে সে উঠে দাঁড়াল, ইশারায় বলল ঘুমিয়ে পড়তে। হঠাৎ মালতী জিজ্ঞাসা করল, ‘একটা কথা বলব?’
মাথা নাড়ল মামণি, হ্যাঁ।
‘ঝটপট চলে এলাম। কারও সঙ্গে কথা বলতে পারিনি। কোনও ছেলেকে বলতে পারি না, পুরুষমানুষ মানেই তো ডাক্তারবাবু না।’ উঠে দরজাটা বন্ধ করে দিল মালতী, তারপর শাড়ি সরিয়ে বুকের বোতাম খুলল। বিস্ফারিত চোখে মামণি মালতীর স্তন দেখল। দুটোই উদ্ধত, সুগঠিত।
মালতী বলল, ‘এই বুকে কিছু দেখতে পাচ্ছ দিদি?’
মাথা নাড়ল মামণি, না।
‘টিপলে শক্ত কিছু হাতে ঠেকে। তখন লাগে। দ্যাখো।’
হাত বাড়াল মামণি। মসৃণ চামড়ার নীচে শক্ত ঢেলাটাকে টের পেল সে। হাত সরিয়ে সে ওপরের দিকে মুখ করে নমস্কার করল।
মালতী ডুকরে কেঁদে উঠল। তারপর কান্না চাপতে উপুড় হয়ে শুয়ে পড়ল বিছানায়।

রামগঙ্গা থেকে পাথরপ্রতিমা যেতে নদী পার হতে হবে। বনবিহারী চেয়েছিলেন কোম্পানির লঞ্চে না গিয়ে ভটভটিতে ওপারে যাবেন। কিন্তু রতন জানাল আজ বনবিহারীকে মৃদঙ্গভাঙা নদীতে ঢুকতে হবে। সতীর থান গ্রামে তাদের যাওয়ার কথা। তাই লঞ্চে পাথরপ্রতিমায় গিয়ে ওরা অপেক্ষা করবে। ডাক্তারবাবু যদি মালতীকে তাড়াতাড়ি হাসপাতালে ভরতি করিয়ে চলে আসেন তাহলে ভালো হয়।
সাত সকালে ঘুম ভেঙে গেলে বাচ্চাটা এমন চিৎকার শুরু করে দিয়েছিল যে উঠতে বাধ্য হয়েছিলেন বনবিহারী। বিরক্ত হয়ে ধমক দিয়েছিলেন, ‘সন্তান! চুপ! একদম চুপ!’
সঙ্গে সঙ্গে কান্না বন্ধ হয়ে গিয়েছিল। বড় বড় চোখে তাঁকে দেখছিল সন্তান। দাঁত মাজা, বাথরুমে ঢোকার সময় যখনই ওর গলা থেকে কান্না বেরিয়েছে তখনই তিনি চাপা গর্জন করেছেন, ‘সন্তান!’ অমনি চুপ করে যাচ্ছিল শিশু। শেষ পর্যন্ত ওর দুধের কৌটো, বাটি ইত্যাদি ব্যাগে ভরে কোলে নিয়ে নেমেছিলেন দোতলা থেকে। কোনওদিকে না তাকিয়ে হাজির হয়েছিলেন লঞ্চের সামনে। পাড়ের গা ঘেঁষে দাঁড়ানো লঞ্চ তখন বাতাসে ঈষৎ দুলছে। চেঁচিয়ে ডাকলেন, ‘ছোটু, ছোটু!’
বেশ কয়েকবার ডাকাডাকির পর ছোটু লঞ্চের দরজা খুলে এক হাত জিভ বের করেছিল। ওর নামানো তক্তার ওপর দিয়ে সন্তান এবং ব্যাগটাকে সামলে লঞ্চে উঠে এসে খুশি হলেন বনবিহারী। নাঃ, বয়স যাই হোক, তাঁর শরীর-স্বাস্থ্য ঠিকই আছে।
জিজ্ঞাসা করলেন, ‘সবাই উঠেছে?’
‘না। ঘুমোচ্ছে।’
‘ডাক সবাইকে। রোদ উঠে গেছে।’
ভেতরে ঢুকে চেয়ারে বসে বললেন বনবিহারী, ‘সোনাকে বল চা বসাতে।’
ছোটু সবার ঘুম ভাঙাল। দুই কেবিনের বন্ধ দরজায় শব্দ করল।
সন্তান তোয়ালের মধ্যে চুপচাপ শুয়েছিল। এই ধরনটা একটু অস্বাভাবিক। আজকাল সে সহজেই উপুড় হতে পারে সাঁতার কাটার মতো বিছানায় এগিয়ে যেতে পারে।
কেবিন খুলে মামণি বেরিয়ে কয়েক পা এগোতেই আচমকা চিৎকার শুরু করল সন্তান। সে তার মাকে দেখতে পেয়েছে। সঙ্গে সঙ্গে মুখে বিরক্তির ছাপ পড়ল মামণির। বনবিহারী ধমকালেন, ‘সন্তান! চুপ!’ সুইচ টিপলেই যেমন আলো নিভে যায় তেমনি কান্না থামিয়ে তাঁর দিকে তাকাল সন্তান।
মামণি অবাক হয়ে গেল। একটা ধমকেই চুপ করে গেল ও? সে নিজে ধমক দিতে পারে। কথা না বলতে পারলেও ধমকের ভঙ্গিতে আওয়াজ তুলতে পারে। সেই আওয়াজ বহুবার শুনিয়েছে ছেলেটাকে কিন্তু তখন তো কান্না বন্ধ করেনি।
ওকে অবাক হতে দেখে বনবিহারী হাসলেন, ‘বোধহয় নামটা ভালো লেগেছে।’
আঙুল নেড়ে মামণি বোঝাল যে সে কিছু বুঝতে পারছে না।
‘কাল রাত্রে ওর একটা নামকরণ করেছি। আর কোনও বাঙালির সম্ভবত এই নামটা নেই। সন্তান।’
মামণির ঠোঁট নড়ল। চারবার।
মাথা নাড়লেন বনবিহারী, ‘না। সনাতন নয়। সন্তান। এবার বাথরুম থেকে ঘুরে এসে ওকে দুধ খাওয়াও। এর মধ্যে সব আছে।’
অবাক চোখে কিছুক্ষণ বনবিহারীকে দেখে মামণি বাথরুমে চলে গেল।
চা খাওয়ার পর রতন এসে মৃদঙ্গভাঙা নদীতে যাওয়ার প্রোগ্রাম শোনাল।
বনবিহারী জিজ্ঞাসা করলেন, ‘পাথরপ্রতিমার হাসপাতালে কোনও ডাক্তারকে চেনো?’
‘হ্যাঁ। চিনি।’
‘তাহলে তুমিও আমাদের সঙ্গে চলো। তাড়াতাড়ি হয়ে যাবে।’
‘আমার যে ডিউটির সময় লঞ্চ ছেড়ে যাওয়া নিষেধ। কখন কি হয়!’
কথাটা মিথ্যে নয়।
রতন বলল, ‘ডাক্তারবাবু, একটা কথা বললে আপনি কিছু মনে করবেন না তো?’
‘না না। কি কথা?’
‘কোম্পানি গ্রামগুলোতে ঘুরে ঘুরে রুগি দেখে ওষুধ দেওয়ার কাজ করে। কোনও রুগি বেশি অসুস্থ হলে তাকে হাসপাতালে ভরতি করার কথা বলতে হয়। আপনার আগে কোনও ডাক্তারবাবুই রুগিকে নিয়ে হাসপাতালে যাননি। ওটা রুগির লোকজনই করে। ওই কালীচরণ তো আছে। তাকেই বলুন মালতীকে হাসপাতালে নিয়ে যেতে।’ রতন অত্যন্ত বিনয়ের সঙ্গে কথাগুলো বলল।
একটু ভাবলেন বনবিহারী, তোমার কি মনে হয় কালীচরণ কাজটা করবে?’
‘না করলে ওদেরই বিপদ হবে। মালতী মারা যাবে।’ রতন বলল।
‘মালতী মারা গেলে কালীচরণের কি ক্ষতি? সে তো ওর বউ নয়। তাছাড়া দুজনে একবস্ত্রে চলে এসেছে। পয়সাকড়িও সঙ্গে নেই। আমরা ওদের পাথরপ্রতিমায় নামিয়ে দিলে ওরা যেভাবে হোক গ্রামে ফিরে যাবে। চিকিৎসা করাবে না। তাহলে আমি ওদের এতদূর নিয়ে এলাম কেন?’ বনবিহারী বললেন।
‘দেখুন, আপনি যা ভালো মনে করেন!’ রতন বলল।
‘তুমি চিন্তা করো না, যদি প্রশ্ন ওঠে আমি তার জবাব দেব।’
সন্তানকে কোলে জোর করে শুইয়ে দুধ খাওয়াচ্ছিল মামণি, মালতী এসে দাঁড়াল কেবিনের দরজায়, ‘ওমা! কি সুন্দর! তোমার ছেলে বুঝি?
সন্তান ঘাড় ঘুরিয়ে মালতীকে দেখার চেষ্টা করল। মালতী তার দিকে একটু ঝুঁকে জিজ্ঞাসা করল, ‘কি নাম তোমার?’
প্যাসেজ দিয়ে ছোটু যাচ্ছিল, বলে গেল, ‘সন্তান। একদম নতুন নাম।’
মালতী ডাকল, ‘সনতান?’
সন্তান ফিক করে হাসল। তা দেখে মামণি মুখ বেঁকাল, ‘হুঃ।’
মালতী বলল, ‘আমাকে দাও, আমি খাইয়ে দিচ্ছি।’
মামণি জানে সেটা সম্ভব হবে না। এ ছেলে বনবিহারীর হাতেও খেতে চায় না। মালতীকে জব্দ করতে সন্তানকে ওর হাতে তুলে দিয়ে নীচে নেমে দাঁড়াল। মালতী খাটে বসল সন্তানকে কোলে নিয়ে। বাটি থেকে চামচে করে দুধ তুলে দিল ওর মুখে। অবাক হয়ে গেল মামণি। দিব্যি খেয়ে নিল শয়তানটা। একটুও চেঁচাল না। দ্রুত লঞ্চের ছাদে উঠে গেল মামণি।
লঞ্চ থেকে নেমে ভ্যান রিকশায় উঠে বনবিহারীর মনে হল, বেঁচে থাকা মানে নিত্য নতুন অভিজ্ঞতার সঞ্চয়। তিনি দেখলেন রামগঙ্গার চেয়ে পাথরপ্রতিমা অনেক বেশি জমজমাট জায়গা। আজীবন যে গঞ্জে তিনি থেকেছেন সেখানে এমন বাহনে চড়লে রাস্তায় লোক অবাক হয়ে তাঁর দিকে তাকাত। এখানে কেউ আমলই দিচ্ছে না। ভ্যানের মাঝখানে মালতী বসে আছে সন্তানকে কোলে নিয়ে। দুধ খাওয়ার পর ঘুমিয়ে পড়েছে সে। দেখলে মনে হবে মা তার ছেলেকে কোলে নিয়ে বসে আছে। মামণি বসেছে পা ঝুলিয়ে। বোঝা যাচ্ছে বেশ মজা পাচ্ছে সে।
রতনের কল্যাণে হাসপাতালের টিকিট দ্রুত হয়ে গেল। তারপর সে এসে বনবিহারীকে ডেকে নিয়ে গেল সার্জেনডাক্তারের কাছে। ডাক্তারের বয়স চল্লিশের নীচে। হাতজোড় করে নমস্কার জানিয়ে বললেন, ‘আমি আপনার কথা শুনেছি। আপনাদের এনজিও খুব ভালো কাজ করছে। তবে লক্ষ করেছি বেশিরভাগ ডাক্তারবাবু এখানে বেশিদিন থাকেন না। বলুন, কি করতে পারি?’
বনবিহারী মালতীর সমস্যাটা জানালেন। ডাক্তার বললেন, ‘দেখুন, আগে এরকম কেস এলে আমরা ডায়মন্ডহারবারে পাঠিয়ে দিতাম। কিন্তু গতবছর থেকে আমরাই এখানে অপারেশন করছি। তবে আমি এক্সরেটা ডায়মন্ডহারবার থেকে করানো পছন্দ করি। এটা সরকারি হাসপাতাল হলেও এরকম অপারেশনে যে খরচটা হয় তা পেশেন্ট পার্টি কি দিতে পারবে?’
‘বোধহয় না।’ বনবিহারী মাথা নাড়লেন।
‘তাহলে?’
‘যে গ্রাম থেকে ওকে আমি নিয়ে এসেছি সেখানে মানুষ দু-বেলা ভালোভাবে খেতে পায় না। তাছাড়া মেয়েটির স্বামী নেই। গ্রামের একজন সঙ্গে এসেছে। ওর পক্ষে টাকা জোগাড় করা অসম্ভব।’
‘তাহলে? আমাদের এখানে কোনও ফান্ড নেই যা থেকে সাহায্য পেতে পারে।’
মুষড়ে পড়লেন বনবিহারী। বললেন, ‘তাহলে তো ওকে ফিরে যেতে বলতে হয়। আর সেটা বলা মানে, বুঝতেই পারছেন ভাই, ওকে মৃত্যুর দিকে ঠেলে দেওয়া। একজন ডাক্তার হিসেবে তো বটেই, একজন মানুষ হিসেবে কি আমি সেটা বলতে পারি?’
‘আপনার সঙ্গে আমি একমত। কিন্তু এদেশে লক্ষ লক্ষ মানুষ পয়সার অভাবে চিকিৎসা করাতে পারছে না। মানবিকতার কথা ভেবে আমারা ক’জনকে সাহায্য করতে পারব?’ একটু ভাবলেন ডাক্তার, ‘একটা কাজ করুন না। আপনি আপনার এনজিওকে বলুন না সাহায্য করতে। আমি চেষ্টা করব যতটা কমে কাজটা করা যায়।’
বনবিহারী তাকালেন। এটা তাঁর মাথায় আসেনি। প্রতিদিন গ্রামে গ্রামে লঞ্চ নিয়ে গিয়ে চিকিৎসাবাবদ কম টাকা খরচ করছে না এনজিও। ওঁদের সঙ্গে তাঁর যেটুকু কথা হয়েছে তাতে এখন মনে হচ্ছে রাজি করাতে পারবেন। তিনি জিজ্ঞাসা করলে, ‘আনুমানিক কত খরচ হবে মনে হচ্ছে?’
‘অপারেশন এবং তার আগে-পরে মিলে অন্তত হাজার পাঁচেক।’
‘বেশ। আপনি ওকে আজই ভরতি করে নিন।’
‘আপনি আগে কথা বলুন। দেখুন রাজি হচ্ছে কিনা!’
রাজি না হলেও টাকাটার ব্যবস্থা হয়ে যাবে।’ বনবিহারী উঠে দাঁড়ালেন। পাশে দাঁড়িয়ে রতন কথাগুলো শুনছিল। বাইরে বেরিয়ে আসামাত্র সে নীচু হয়ে বনবিহারীকে প্রণাম করল। বনবিহারী অবাক হলেন, ‘একি! কী করছ?’
রতন মাথা নীচু করে বলল, ‘কিছু না।’
হাসপাতালের বারান্দায় মালতী সন্তানকে কোলে নিয়ে বসেছিল। তার একটু দূরে কালীচরণ। বনবিহারী মামণিকে দেখতে পেলেন না। একটু উদ্বিগ্ন হয়ে তিনি মালতীকে জিজ্ঞাসা করলেন, ‘ওর মা কোথায় গেল?’
মালতী মাথা নীচু করল, ‘জানি না।’
কিন্তু কালীচরণ সঙ্গে সঙ্গে হাত তুলে দেখাল, ‘ওই দিকে!’
হাসপাতালের সামনে মানুষের ভিড় সবসময় থাকে। কালীচরণের হাত যেদিকে নির্দেশ করছিল সেদিকে তাকিয়ে মামণিকে দেখতে পেলেন না বনবিহারী।
রতন বলল, ‘হয়তো নতুন জায়গা ঘুরে দেখছেন।’
বনবিহারী মালতীর দিকে তাকালেন, ‘তোমাকে আজই এখানে ভরতি হতে হবে।’
মালতী মাথা নাড়ল। সে রাজি।
বনবিহারী সন্তানকে ওর কাছ থেকে কোলে তুলে নিতেই সে তারস্বরে চেঁচাতে লাগল। তিনি বেশ জোরে ধমক দিলেন, ‘সন্তান! চুপ!’
হকচকিয়ে থেমে গেল শিশু। বড়-বড় চোখে করে বনবিহারীকে দেখতে লাগল।
কাগজপত্রে সইসাবুদ করে মালতীকে ভরতি করিয়ে দিলেন তিনি। তারপর পকেট থেকে একশো টাকার একটা নোট বের করে ওর হাতে দিয়ে বললেন, ‘অপারেশনের আগে যা যা প্রয়োজন হবে তা কালীচরণকে দিয়ে আনিয়ে নেবে। কালীচরণ, তুমি রোজ রাত্রে লঞ্চে গিয়ে ঘুমাবে। সকাল হলে হাসপাতালে চলে আসবে।’
‘কি করে আসব? নৌকার ভাড়া কোথায় পাব?’
‘পেয়ে যাবে।’
‘ডাক্তারবাবু—!’ নীচু গলায় বলল মালতী।
বনবিহারী তাকালেন। মালতী বলল, ‘আপনি এখানকার ডাক্তারকে যদি বলে দেন তাহলে খুব ভালো হয়।’
‘কী বলব? বনবিহারী অবাক হলেন।
‘ডানদিকটার সঙ্গে যেন বামদিকটাও কেটে ফেলে দেয়।’
চমকে উঠলেন বনবিহারী। সামলে নিয়ে জিজ্ঞাসা করলেন, ‘কেন?’
‘আমার মতো মেয়েমানুষের জীবনে এদুটো যন্ত্রণা ছাড়া কিছু না। একটা পোকায় ধরেছে বলে বাদ যাবে। আর একটা রেখে দিলে যন্ত্রণাটা থেকে যাবে।’ মালতী বলল।
‘যিনি অপারেশন করবেন তিনি যা ভালো বোঝেন তাই করবেন।’ বেডের পাশ থেকে বেরিয়ে এলেন বনবিহারী সন্তানকে কোলে নিয়ে। ছেলেটা সেই যে চুপ করেছে আর মুখ খোলেনি। বাইরে এসে কোথাও দেখতে পেলেন না তিনি মামণিকে। শেষে রতনকে বললেন, ‘তুমি ওদিকটায় দ্যাখ, আমি এদিকে খুঁজছি।’
মিনিট পাঁচেক পরে বনবিহারী দেখলেন রতনের সঙ্গে মামণি ফিরে আসছে হাসিমুখে। একটু রেগে গিয়ে জিজ্ঞাসা করলে, ‘কোথায় গিয়েছিলে?’
মামণি হাত নেড়ে পেছনের দিকটা দেখিয়ে গোঙাল, তারপর হাসল।
রতন বলল, ‘পুরোনো, চেনা মানুষের সঙ্গে দেখা হয়ে গিয়েছিল দিদিমণির।’
‘কে? এই পাথরপ্রতিমায় ওর চেনা লোক কি করে থাকবে?’
প্রশ্নটা শুনে হাসল মামণি। তারপর মাথা দোলাল। ভাবখানা এমন যে বনবিহারী জানেন না এমন অনেকের সঙ্গে তার পরিচয় আছে।
লোকটা কোথায়?’
বনবিহারর জিজ্ঞাসা করলেন।
রতন বলল, ‘আমাকে দেখে ওই দিকে চলে গেল। ওকে অমি এর আগে কখনও দেখিনি। পাথরপ্রতিমায় বোধহয় নতুন এসেছে।’
বনবিহারী আর কথা বাড়ালেন না। রতনকে একটা ভ্যানরিকশা ডাকতে বললেন। এমনিতেই বেশ দেরি হয়ে গেছে। ভ্যানরিকশায় উঠে খেয়াল হল মামণি সন্তানকে নিজের কাছে নেয়নি। পা ঝুলিয়ে পেছনে সরে যাওয়া ভিড় দেখছে। একটু বিরক্ত হয়ে তিনি সন্তানকে ওর কোলে তুলে দিলেন।
মৃদঙ্গভাঙা নদী বেশ চওড়া। ঢেউগুলো যেন ছোবল মারছে। বর্ষার সময় যখন ঝড়বৃষ্টি হয় এই নদীতে লঞ্চ চালানো বন্ধ থাকে। বনবিহারী নীচের ঘরের চেয়ারে বসে জানলা দিয়ে নদীর জল দেখছিলেন। দেখতে দেখতে তাঁর মাথায় মালতীর সমস্যা চলে এল। যদি তাঁর এনজিওর পরিচালকরা দায়িত্ব নিতে অস্বীকার করে, যদি বলে তাদের কাজ প্রাথমিক চিকিৎসার মধ্যে সীমাবদ্ধ, অপারেশন সাহায্য করতে হলে এত পেশেন্ট দাবি জানাবে যা তাদের পক্ষে সামলানো সম্ভব নয়, তাহলে তিনি কি করবেন? হাসপাতালের ডাক্তারকে যখন কথা দিয়ে এসেছেন তখন টাকাটা দেওয়ার দায়িত্ব অবশ্যই তাঁর। গঞ্জ হলে সমস্যা হত না। রামগঙ্গায় ব্যাঙ্ক নেই। সঙ্গে যে টাকা এনেছেন তা সামলে রাখতে হয়। মাইনে হাতে না পাওয়া পর্যন্ত ওই টাকায় চালাতে হবে। তিনি ঠিক করলেন কাল সকালে পাথরপ্রতিমা থেকে কলকাতায় ফোন করবেন। যদি ওরা টাকা দিতে না চায় তাহলে তাঁকে পাঁচহাজার অগ্রিম দিক। মাসে-মাসে মাইনে থেকে কেটে নিলে কোনও অসুবিধে হবে না।
হঠাৎ সন্তানের কথা মনে আসতেই তিনি চারপাশে তাকালেন। উঠে গিয়ে কেবিন দুটো দেখলেন, সেখানে ওরা নেই। সিঁড়ি ভেঙে ছাদে গিয়ে দৃশ্যটি দেখতে পেলেন। রেলিং-এর ধারে সন্তানকে কোলে নিয়ে দাঁড়িয়ে জল দেখছে মামণি। আর হিরো তাকে দু-হাত নেড়ে বলছে ওখান থেকে সরে যেতে। তাঁকে দেখতে পেয়ে হিরো বলল, ‘ওনাকে সরে আসতে বলুন ডাক্তারবাবু। বড় ঢেউ এত জোরে ধাক্কা মারে যে উনি সামলাতে পারবেন না। এখানে জলে পড়লে বাঁচানো যাবে না।’
হিরোকে কথা বলতে দেখে মুখ ফিরিয়ে তাকাল মামণি। তারপর গম্ভীর মুখে সন্তানকে কোলে নিয়ে বনবিহারীর পাশ দিয়ে নীচে নেমে গেল। স্বস্তি পেয়ে হিরো চলে গেল সারেঙ-এর ঘরে। কি হয়েছে মামণির? লোকটা কে? হঠাৎ মনে হল যে দলে মামণি ছিল এই লোকটা কি সেই দলের পরিচিত? উত্তর বাংলা থেকে পুলিশের নজর এড়াতে পালিয়ে এসেছে? সঙ্গে সঙ্গে শিউরে উঠলেন তিনি। মামণিকে পুলিশের হাত থেকে বাঁচাতে এখানে নিয়ে এসেছিলেন তিনি কিন্তু ওর দলের ফেউদের কথা ভাবেননি। হঠাৎ উলটোদিকের পাড়ের কাছে চিৎকার শুরু হতে বনবিহারী অবাক হয়ে দেখলেন বিদ্যুৎ-এর মতো একটা কিছু লাফিয়ে নেমে আসছে নৌকোর ওপর। আর্তনাদ শোনা গেল। ছুটে এল হিরো। চেঁচিয়ে উঠল, সে, ‘বাঘ, বাঘ!’

নৌকোটা উলটে গেল। একটা মানুষকে নিয়ে বাঘ জলে পড়ল। নৌকোয় আর যে দুজন ছিল তারা বৈঠা দিয়ে আঘাত করতে লাগল বাঘটাকে। রতন লঞ্চের মুখ ঘুরিয়ে দ্রুত নিয়ে যাচ্ছিল ওই পাড়ে। সেই আওয়াজে বাঘ বোধহয় ভয় পেল। মানুষটাকে ছেড়ে সাঁতরে পাড়ে উঠে পড়ল। বনবিহারী স্পষ্ট দেখতে পেলেন তাকে। পাড়ে উঠে শরীর ঝাঁকিয়ে জল ঝেড়ে ফেলে লহমার মধ্যে জঙ্গলে মিলিয়ে গেল। তাহলে একেই বলে রয়্যাল বেঙ্গল টাইগার! লঞ্চ যে পর্যন্ত যেতে পারে সেই পর্যন্ত গিয়ে থেমে গেল রতন। ততক্ষণে জল থেকে আহত সঙ্গীকে লোক দুটো টেনে তুলেছে নৌকোয় সোজা করে। হিরো চিৎকার করে জিজ্ঞাসা করল, ‘মরে গেছে নাকি?’
একজন মাথা নাড়ল, ‘না না, বেঁচে আছে। আমার ছেলেটাকে বাঁচান ভাই।’ নৌকো এগিয়ে আসতে লাগল লঞ্চের দিকে। রাঁধুনি সোনা উঠে এসেছিল ওপরে। বলল, ‘সর্বনাশ!’
হিরো বলল, ‘বলে সর্বনাশ! মরে গেলে বেঁচে যেত ছেলেটা। কথায় বলে বাঘে ছুঁলে সর্বনাশ। না মরলে ভুগবে ছয়মাস ধরে তারপর আধমরা হয়ে বেঁচে থাকবে।’
নৌকো চলে এসেছে লঞ্চের গায়ে। প্রৌঢ লোকটি হাতজোড় করল, ‘হাসপাতালে নিয়ে গেলে বেঁচে যাবে বাবা। দয়া করে নিয়ে চল।’
হিরো বলল, ‘ডাক্তারবাবু রুগি দেখতে বেরিয়েছেন। সেই কাজ ফেলে আবার পাথরপ্রতিমায় ফিরে যাই কি করে বল? যদি বেঁচে থাকে তাহলে ওবেলায় ফিরে যাওয়ার সময় নিয়ে যেতে পারি।’
শব্দ করে কেঁদে উঠল প্রৌঢ়, ‘মরে যাবে। ও বাবা, আমার ছেলে মরে যাবে।’
রতন রেলিং-এ দাঁড়িয়ে ছিল, বলল ‘কই, ছেলেটাকে দেখি।’
বনবিহারী দেখলেন প্রৌঢ় সরে দাঁড়াল। নৌকোর গর্তে শুয়ে আছে ছেলেটা।
রতন বলল, ‘ও তো মরেই গেছে। স্থির হয়ে গেছে।’
সঙ্গে সঙ্গে প্রৌঢ় প্রতিবাদ করল, ‘না না, মরেনি। বুকের ভেতর শব্দ হচ্ছে। বাঘ ওর কাঁধ কামড়ে ধরেছিল, মাথা বা বুকে কামড় দিতে পারেনি।’
রতন এবার বনবিহারীর দিকে তাকাল, ‘কি করবেন ডাক্তারবাবু?’
‘এরকম ক্ষেত্রে তোমরা কি করো?’ বনবিহারীর জিজ্ঞাসা করলেন।
কোনও স্থির কিছু নেই। তবে বাঘে কামড় দিলে তাকে হাসপাতালেই পৌঁছে দেয় সবাই। বনদপ্তর থেকে চিকিৎসার ভার নেয়।’ রতন জানাল, ‘সবাই যা করে তাই কর।’
‘কিন্তু কোম্পানিকে জানাতে হবে। মণ্ডলদাকে তো রিপোর্ট পাঠাতে হয়।’
নিশ্চয়ই। আজ কেন কাজ হল না তা তো জানাতেই হবে। মালতীর জন্যেও তো আমাদের দেরি হয়ে গেল। না হলে এই ঘটনাটা আমাদের সামনে ঘটত না।’
তা অবশ্য। কিন্তু মালতীর ব্যাপারটা মণ্ডলদাকে না বলাই ভালো।’ বলে চেঁচিয়ে সঙ্গীদের বলল, ‘ওকে লঞ্চে নিয়ে আয় সবাই। সাবধানে আনবি।’
লঞ্চে আনার পর দেখা গেল ছেলেটার কাঁধ থেকে ইতিমধ্যে প্রচুর রক্ত বেরিয়ে গেলেও এখনও সেটা বন্ধ হয়নি। ক্ষতস্থান মুছিয়ে হিরো সেখানে তুলো চাপা দিয়ে ব্যান্ডেজ করে দিল। বনবিহারী নাড়ি পরীক্ষা করলেন। খুব দুর্বল। ছোটুকে বললেন দুটো ইনজেকশনের নাম, আছে কিনা! ছোটু ছুটল। ততক্ষণে লঞ্চের মুখ ঘুরিয়ে নিয়েছে রতন। কপালগুণে ইনজেকশনগুলো পাওয়া যেতে পুশ করে দিলেন বনবিহারী। লঞ্চ বেশ দ্রুতগতিতে ছুটে চলেছে পাথরপ্রতিমার দিকে।
এর মধ্যে সোনা দুপুরের খাবারের ব্যবস্থা করে ফেলেছে। বনবিহারীর খিদে পেয়ে গিয়েছিল। কিন্তু ছেলেটির বাবাকে খাওয়ানো গেল না। ওর যে সঙ্গী নৌকোয় ছিল সে লঞ্চে ওঠেনি। নৌকো নিয়ে ফিরে গেছে। বনবিহারী জেনেছেন যে ওরা কাঁকড়া ধরতে জঙ্গলে যাচ্ছিল। এখানে মানুষ কি ভয়ংকরভাবে বেঁচে থাকে!
খেতে বসার আগে বনবিহারী মামণির কেবিনে গেলেন। বিছানার ওপাশে ঘুমিয়ে আছে সন্তান। মাথার কাছে দেওয়ালে ঠেস দিয়ে বসে আছে মামণি পা ছড়িয়ে। একটা হাত মুখের ওপর চাপা দিয়ে রেখেছে। বনবিহারী জিজ্ঞাসা করলেন, ‘বাঘটাকে দেখেছ?’
মামণি হাত সরাল না।
‘সুন্দরবনের বাঘকে বাইরের মানুষ খুব কমই দেখতে পায়। তুমি দ্যাখনি আজ?’
মামণি নির্বিকার। বনবিহারী বললেন, ‘মন খারাপ কেন?’
মামণি পাশ ফিরে বসল। বনবিহারী একটু দাঁড়িয়ে ফিরে এলেন। খাওয়া শেষ করে ছাদে উঠে গেলেন বনবিহারী। বেশ হাওয়া দিচ্ছে। নদীর দু-ধারে গাছেরা গায়ে গা লাগিয়ে দাঁড়িয়ে। নিশ্চয়ই ওর মধ্যে মৃত্যুদূতেরা বসে আছে। তিনি শুনেছেন রাতের বেলায় মাঝনদীতে নোঙর করা লঞ্চে বাঘ উঠে আসে সাঁতার কেটে। নিঃশব্দে ঘুমন্ত মানুষকে তুলে নিয়ে যায়। জল থেকে এতটা ওপরে বাঘ কি করে ওঠে? লাফাবার সময় তো পায়ের নীচে শক্ত কোনও সাপোর্ট চাই। সোনা এল, ‘ডাক্তারবাবু!’
বনবিহারী তাকালেন। সোনা বলল, ‘দিদি খেতে চাইছেন না কিছুতেই।’
‘তোমরা খেয়ে নাও। ওর হয়তো খিদে নেই।’
‘আপনি যদি একবার বলেন—!
‘তাতে কোনও লাভ হবে না।’
রতন এসে দাঁড়াল, ‘খবর দিয়ে দিলাম। বনদপ্তর থেকে লোক আসবে ঘাটে।’
‘কীভাবে খবর দিলে?’
‘কেন? আমাদের ওয়াকিটকিতে। থানায় জানিয়ে দিয়েছি।’
পাথরপ্রতিমায় পৌঁছবার আগেই দেখা গেল লঞ্চঘাটায় ভিড় জমেছে। অর্থাৎ বাঘের আক্রমণের কাহিনি ছড়িয়ে গেছে। বনদপ্তরের লোকজন, পুলিশ এবং হাসপাতালের স্ট্রেচার ছেলেটাকে তুলে নিয়ে গেল। সঙ্গে ওর বাবা। কাউকে বাঘ জখম করলে সরকার থেকে বিশেষ ব্যবস্থা নেওয়া হয় বলে শুনলেন বনবিহারী।
এখন দুপুর তিনটে বাজে। রতনকে অপেক্ষা করতে বলে মাটিতে নামলেন বনবিহারী। খোঁজখুঁজির পরে টেলিফোন বুথটাকে পেয়ে ভেতরে ঢুকলেন। পকেটের ছোট ডায়েরিতে নাম্বার লেখা ছিল। তা দেখে ডায়াল করলেন। দ্বিতীয়বারে লাইন পেলেন তিনি। এনজিওর খোদ মালিককে চাইলেন নিজের পরিচয় দিয়ে। একটু অপেক্ষার পরে গলা শুনতে পেলেন, ‘নমস্কার ডাক্তারবাবু। কোনও সমস্যা হয়েছে?’
‘দুটো ঘটনা আপনাকে জানানো দরকার। আজ মৃদঙ্গভাঙা নদী ধরে কাজে যাচ্ছিলাম আমরা। চোখের সামনে কাঁকড়া ধরতে আসা একটা নৌকোর ওপর বাঘ ঝাঁপিয়ে পড়ে একটি ছেলেকে ভয়ঙ্কর-ভাবে আহত করেছে। ওকে বাঁচাবার জন্যে আজকের কাজ বাতিল করে পাথর প্রতিমার হাসপাতালে নিয়ে এলাম আমরা।’ বনবিহারী বললেন।
‘অনেক ধন্যবাদ। ঠিকই করেছেন আপনি। আমরা তো মানুষের জন্যে কাজ করছি। তবে আপনি কেন কষ্ট করে ফোন করলেন! এর জন্যে অন্য লোক তো আছে।’
‘আমি আর একটি ব্যাপারে কথা বলতে চাইছি।’
‘বলুন।’
‘এর আগের দিন বহুদূরের একটি গ্রামে পেশেন্ট দেখতে গিয়ে একজন মহিলার ব্রেস্টে টিউমার হয়েছে দেখে তাকে পাথরপ্রতিমার হাসপাতালে ভরতি করে দিয়েছিলাম। আমার মনে হয় অবিলম্বে অপারেশন না করলে ওর প্রাণসংশয় হবে। হাসপাতালের ডাক্তার আমার সঙ্গে সহযোগিতা করছেন। কিন্তু মহিলাটি এত দরিদ্র যে ওর পক্ষে অপারেশনের খরচ মেটানো সম্ভব নয়। অথচ গ্রামে ফিরে গেলে ওর মৃত্যু অবধারিত। এই অপারেশনের জন্যে হাজার পাঁচেক টাকা খরচ হবে। আমাদের এনজিও থেকে কি টাকাটা দেওয়া যেতে পারে? মহিলা এখন হাসপাতালে ভরতি আছেন।’
‘ডাক্তারবাবু, আমরা দূরের গ্রামগুলোতে গিয়ে প্রাথমিক চিকিৎসার দায়িত্ব নিয়েছি। অপারেশন বা কোনও জটিল চিকিৎসার দায় বহন করা আমাদের পক্ষে সম্ভব নয়। তাছাড়া এরকম দায়িত্ব আমরা কতজনের ক্ষেত্রে নিতে পারি বলুন?’
‘তাহলে আমি একটা আবেদন করছি। আপনি যদি আমাকে ওই টাকা অগ্রিম হিসেবে দেন তাহলে আমি পাঁচ মাসে তা শোধ করে দেব। আপনারা আমরা মাইনে থেকে মাসে হাজার টাকা করে কেটে নেবেন। এটা কি সম্ভব?’
‘আপনি আপনার পকেট থেকে টাকা দিতে চাইছেন?’
‘আমি যদি ওকে পরীক্ষা না করতাম তাহলে নিশ্চয়ই দিতে চাইতাম না। কিন্তু আমার বিশ্বাস ওর ম্যালিগন্যান্ট টিউমার হয়েছে। পরীক্ষা করলেই বোঝা যাবে। সেক্ষেত্রে অপারেশন করলে বাঁচার সুযোগ থাকছে।’
‘ঠিক আছে। আপনি আমাকে অবাক করলেন ডাক্তারবাবু। এটা এনজিও থেকে নয়, আমরা অন্য ফান্ড থেকে টাকাটার ব্যবস্থা করছি। তবে ব্যাপারটা গোপন রাখবেন।’
‘অনেক ধন্যবাদ।’ টেলিফোন রেখে স্বস্তি হল বনবিহারীর।
লঞ্চ থেকে বাড়িতে ফেরার সময় সন্তানকে কোলে না নিয়ে মামণি গটগট করে হেঁটে এল। বাধ্য হলেন বনবিহারী শিশুকে বহন করতে। দরজায় পুঁটির মায়ের সঙ্গে দেখা। মামণিকে দেখে জিজ্ঞাসা করল, ‘ওমা! কোথায় গিয়েছিলে তোমরা?’
মামণি জবাব না দিয়ে ওপরে উঠে গেল। পরিস্থিতি সহজ করার জন্যে বনবিহারী হাসলেন, ‘মাথাটা গরম হয়ে গেছে। কিছু মনে করবেন না।’
‘কেন? কি হয়েছে?’
‘বাচ্চা ঝামেলা করছিল, সামলাতে পারছিল না।’
‘একি কথা! বাচ্চারা তো ঝামেলা করবেই। মা যখন হয়েছে তখন তা সহ্য করতেই হবে।’
‘ঠিক হয়ে যাবে।’
ওপরে উঠে বনবিহারী দেখলেন মামণি দাঁড়িয়ে আছে। দরজায় তালার চাবি তার কাছে নেই। চাবি খুললেন বনবিহারী। সঙ্গে-সঙ্গে ভেতরে ঢুকে ঘরে পরার জামা নিয়ে কলঘরে চলে গেল মামণি। সন্তান আবার কান্না শুরু করল। মামণির অপেক্ষায় না থেকে নিজেই জল গরম করে দুধ গুলে তাকে খাওয়ালেন বনবিহারী। এর মধ্যে মামণি কলঘর থেকে বেরিয়ে এসে বিছানার একপাশে দেওয়ালের দিকে মুখ ফিরিয়ে শুয়ে পড়েছে।
দুধ খেয়ে সন্তানের ফুর্তি বেড়ে গেল। সে হাত-পা ছুড়ে খেলার চেষ্টা করতে লাগল বনবিহারীর দিকে তাকিয়ে। বনবিহারী মুখ থেকে আজগুবি শব্দ বের করলে সে শব্দ করে হাসতে লাগল। কিছুক্ষণ এভাবে চলার পরে হাঁপিয়ে গেলেন বনবিহারী। কিন্তু উৎসাহে ভাটা পড়েনি সন্তানের।
বনবিহারী ডাকলেন, ‘মামণি! কি হয়েছে তোমার?’
মুখ না ফিরিয়ে শূন্যে হাত ঘোরাল মামণি, কিছু হয়নি।
‘কিছু যদি না হয়ে থাকে তাহলে ওইভাবে আছ কেন সারাদিন? দুপুরেও খাওনি কিছু। যা সত্যি তা বললে আমার পক্ষে বোঝা সম্ভব হয়।’
মামণি জবাব দিল না।
ক্রমশ সন্ধে নেমে এল। বনবিহারীর খুব রাগ হচ্ছিল। সকালে বেশ ছিল মামণি। পাথরপ্রতিমায় গিয়ে ওর এই অবস্থা হল। ওই লোকটার সঙ্গে কেন যে দেখা হল ওর! দেখা করে যখন ফিরছিল রতনের সঙ্গে তখনও মুখে হাসি ছিল। কিন্তু যেই তিনি একটু বকাবকি করেছেন অমনি সেই হাসি মুছে গেল!
রাত আটটা নাগাদ ঘুমাল সন্তান। আর তখনই বাইরে থেকে গলা ভেসে এল, ‘ডাক্তারবাবু! ডাক্তারবাবু!’
দরজা খুলে বেরিয়ে এসে বনবিহারী দেখলেন সোনা দাঁড়িয়ে আছে, পাশে রতন। রতন বলল, ‘পাথরপ্রতিমায় গিয়েছিলাম। আপনি বান মাছ খান?’
‘হ্যাঁ।’ মাথা নাড়লেন বনবিহারী।
‘খুব সস্তায় জ্যান্ত বান পেয়ে কিনে ফেলেছিলাম। সোনাকে বললাম মাংসের মতো করে রান্না করতে। আমাদের জন্যে অনেক বেশি হয়ে গিয়েছে। তাই আপনাদের জন্যে নিয়ে এসেছি। সঙ্গে দশখানা রুটি আছে। হবে তো?’
‘খুউব হবে। কি বলে যে তোমাদের ধন্যবাদ দেব—!’
‘না না, একি বলছেন—! সোনা টিফিন ক্যারিয়ারটা দিয়ে দিল।
সিঁড়ি দিয়ে নেমে আসতে আসতে থমকে দাঁড়াল রতন, ‘আর একটা কথা। আমি যখন মাছ কিনে ভটভটিতে ফিরে এলাম তখন দেখি রামগঙ্গার ঘাটে সেই ছেলেটা দাঁড়িয়ে আছে।’
‘কোন ছেলেটা?’
‘আজ হাসপাতালে দিদির সঙ্গে যে কথা বলছিল। আমি তার পরিচয় জানতে এগিয়ে যাওয়ার আগেই সে ভটভটিতে উঠে পাথরপ্রতিমায় চলে গেল।’
নিজেকে স্থির রাখলেন বনবিহারী। বললেন, ‘ঠিক আছে।’ ওরা চলে গেল।
অন্ধকার রামগঙ্গার দিকে তাকিয়ে বনবিহারী অস্বস্তি নিয়ে দাঁড়িয়ে থাকলেন কিছুক্ষণ! এই ছেলেটা কে? নিশ্চয়ই সে রামগঙ্গায় এসেছিল মামণির সন্ধানে। তারপরই তাঁর মনে হল, তিনি এত ভাবছেন কেন? পরিচিত কেউ তো দেখা করতে আসতেই পারে।
ঘরে হ্যারিকেন জ্বলছিল। টিফিন ক্যারিয়ার নামিয়ে রেখে বনবিহারী আবার মামণিকে ডাকলেন। সে সাড়া দিল না। শেষ পর্যন্ত মায়া এল মনে। তিনি এগিয়ে গিয়ে মামণির পাশে বসলেন। কাঁধে হাত রেখে জিজ্ঞাসা করলেন, ‘আমার ওপর রাগ হয়েছে?’
কয়েক সেকেন্ড চুপচাপ, তারপর আচমকা মামণি জড়িয়ে ধরল বনবিহারীকে। তারপর উঠে বসে দু-হাতে গলা জড়িয়ে ধরে আগ্রাসে চুমু খেতে লাগল একের পর এক। অপ্রস্তুত বনবিহারী নিজেকে ছাড়াতে পারছিলেন না। শেষ পর্যন্ত চাপা ধমক দিলেন তিনি, ‘এসব কি হচ্ছে? থামো!’
সবেগে মাথা নেড়ে না বলল মামণি। তারপর ঝটপট জামার বোতাম খুলে নিজেকে উন্মোচন করল। লণ্ঠনের আলো পড়ায় সেই জোড়া বুক এক রহস্যময়ী। অদ্ভুত গোঙানিতে কিছু বলতে চাইল মামণি। বনবিহারী উঠে দাঁড়াতে চাইলেন কিন্তু পারলেন না। মামণির শরীরের শক্তি যেন এখন অনেকগুণ বেড়ে গেছে। সে এক হাতে বনবিহারীর হাত জোর করে নিয়ে আসতে চাইছিল নিজের বুকের দিকে। সেই সঙ্গে সমানে গোঙানি বেরিয়ে আসছিল তার মুখ থেকে। বনবিহারীর মনে হল, মামণি বলছে, ‘আমি খারাপ, আমি খারাপ?’
‘না। তুমি খারাপ নও।’
চোখ নেড়ে সে জানতে চাইল, ‘তবে?’
‘দ্যাখো, আমার সঙ্গে তোমার এই সর্ম্পক হতে পারে না।’
মামণির মুখে প্রশ্ন ফুটল, ‘কেন?’
‘আমি তোমার থেকে বয়সে অনেক বড়।’
মাথা নাড়ল মামণি। বোঝাল সে এই যুক্তি মানে না।
বনবিহারী একটা হাত মুক্ত করতে পেরে ওর মাথা স্পর্শ করলেন, ‘শান্ত হও।’
হঠাৎ মামণি তাঁকে ছেড়ে দিয়ে খাট থেকে নীচে নামল। যেখানে বনবিহারীর জিনিস থাকে সেখানে গিয়ে কলম তুলে কাগজে কিছু লিখল। তারপর সেই কাগজটা নিয়ে হাসিমুখে বনবিহারীর সামনে এসে এক হাতে তাঁর চোখ বন্ধ করে দিল। তারপর হাত সরাতে বনবিহারী চোখ খুলতেই কাগজের লেখাটা দেখতে পেলেন, ‘আমাকে তুমি বিয়ে করবে?’
বুকের ভেতর দুরন্ত ঝরনা যেন খলবলিয়ে উঠল। মামণির বুক এখনও বন্ধনমুক্ত।
সমস্ত শরীরে জোয়ার আসছে, টের পেলেন বনবিহারী। ঠিক তখনই দরজায় শব্দ হল। পুঁটির মায়ের গলা কানে এল, ‘ডাক্তারবাবু! ডাক্তারবাবু! শিগগির আসুন।’
তাড়াতাড়ি দরজার দিকে ছুটে যেতে যেতে বনবিহারী দেখলেন মামণি জামার বোতাম লাগিয়ে ফেলেছে। দরজা খুলতেই পুঁটির মা বলল, ‘তাড়াতাড়ি আসুন। ও কেমন করছে।’
ব্যাগটা নিয়ে নীচে দৌড়ালেন বনবিহারী। বেঁচে যাওয়ার স্বস্তি নিয়ে!

বুকে হাত দিয়ে বিছানায় বসে ব্রজ মণ্ডল জোরে জোরে শ্বাস নিচ্ছিল। পুঁটির মায়ের সঙ্গে ঘরে ঢুকে বনবিহারী বললেন, ‘শুয়ে পড়ুন, চিৎ হয়ে শোন।’
‘পারছি না!’ হাঁপাতে-হাঁপাতে বলল ব্রজ মণ্ডল, ‘ব্যথা, বুক ভেঙে যাচ্ছে।’
প্রায় জোর করেই বেঁটে মানুষটাকে বিছানায় শুইয়ে দিলেন বনবিহারী। তারপর স্টেথো বুকে বসাতেই বুঝতে পারলেন হার্টের অবস্থা ভালো নয়। এখনই ওকে হাসপাতালে নিয়ে গিয়ে চিকিৎসা শুরু করা উচিত। পুঁটির মায়ের দিকে তাকালেন তিনি।
‘কি হয়েছে ডাক্তারবাবু?’ পুঁটির মায়ের গলায় উদ্বেগ।
‘এখনই হাসপাতালে নিয়ে যেতে হবে ওঁকে!’
‘হাসপাতালে! এখন তো ঘাট বন্ধ হয়ে গিয়েছে! কি হবে?’
ব্যাগ খুলে একটা সরবিটেট ট্যাবলেট বের করে ব্রজ মণ্ডলের জিভের তলায় ঢুকিয়ে দিয়ে বনবিহারী বললেন, ‘আশেপাশের মানুষদের এখনই ডেকে আনুন। ওঁকে নদীর ধারে নিয়ে গিয়ে দেখতে হবে কি করে পাথরপ্রতিমায় পৌঁছনো যায়।’
পুঁটির মায়ের চিৎকার এবং কান্নায় কয়েক মিনিটের মধ্যে ভিড় জমে গেল। বনবিহারী তাদের কি করণীয় বুঝিয়ে বললে কোথাও থেকে একটা খাটিয়া জোগাড় করে এনে তারা ব্রজ মণ্ডলকে তার ওপর শুইয়ে নিয়ে চলল নদীর দিকে।
বনবিহারী চলছিলেন সঙ্গে। নদীর গায়ে পৌঁছে দেখলেন চারধার নিস্তব্ধ। কোনও ভটভটি চলছে না। নদীর গায়ে সেগুলো বাঁধা আছে লোকশূন্য অবস্থায়। এমনকি দাঁড়টানা নৌকোও নেই। ব্রজ মণ্ডলের প্রতিবেশীরা চিৎকার-চেঁচামেচি করেও ভটভটির ড্রাইভারদের খোঁজ পেল না। এদিকে যন্ত্রণা সহ্য করতে না পেরে বেশ জোরে চিৎকার করে থেমে গেল ব্রজ মণ্ডল। কেউ একজন বলে উঠল, ‘যাঃ মরে গেল।’
বনবিহারী দ্রুত পরীক্ষা করলেন। পুঁটির মা হাউহাউ করে কেঁদে উঠল। মাথা নাড়লেন বনবিহারী, ‘না। বেঁচে আছে। অজ্ঞান হয়ে গিয়েছে। কিন্তু—।’
হঠাৎ রতন এগিয়ে এল সামনে, ‘ডাক্তারবাবু!’
বনবিহারী তাকালেন, ‘বলো।’
‘যদিও হুকুম নেই রাত্রে লঞ্চ চালু করার তবু আপনি যদি বলেন তাহলে ওকে ওপারে পৌঁছে দিয়ে আসতে পারি।’ রতন বলল।
‘বেশ। তাই করো। কৈফিয়ৎ যদি দিতে হয় আমি দেব।’
হাসপাতালে গেলেন না বনবিহারী। ব্রজ মণ্ডলের প্রতিবেশীরাই তাকে নিয়ে গেল হাসপাতালে। ফিরে এলেন রতনদের সঙ্গে তিনি। কিন্তু লঞ্চ থেকে নামার পর আবার অস্বস্তি ফিরে এল। পুঁটির মা-ব্রজ মণ্ডল এখন বাড়িতে নেই। খালি বাড়িতে মামণি সন্তানকে নিয়ে একা রয়েছে। যে ঘটনা মামণি ঘটাতে চলেছিল সেটা যদি আবার শুরু হয় তাহলে তিনি কি করবেন? অন্ধকারে নির্জন পথে হাঁটতে-হাঁটতে তিনি মন স্থির করে নিলেন। তাঁকে শক্ত হতে হবে। প্রচণ্ডভাবে শাসন করতে হবে মেয়েটাকে। অনেক হয়েছে। ওর জন্যে নিজের জায়গা ছেড়ে চলে আসতে হয়েছে তাঁকে। কিন্তু আর ইচ্ছের বিরুদ্ধে কোনও কাজ তিনি করতে রাজি নন।
সিঁড়ি ভেঙে দোতলায় উঠে এলেন তিনি। ঘরে ঢুকে অবাক হয়ে দেখলেন বিছানার মাঝখানে সন্তান অঘোরে ঘুমাচ্ছে কিন্তু মামণি নেই।
বাথরুম এবং বারান্দা ফাঁকা। বিছানার মাঝখানে চোখ-বন্ধ-শিশুকে হঠাৎ খুব অসহায় বলে মনে হচ্ছিল বনবিহারীর। কোথায় গেল ওর মা? নীচে নেমে এলেন তিনি।
বাইরের পৃথিবী এখন ঘুটঘুটে অন্ধকারে মোড়া। খেয়াল হতে আবার ওপরে উঠে টর্চ নিয়ে আসলেন। আশেপাশে সেই টর্চের আলো ফেলেও কোনও মানুষের মূর্তি চোখে পড়ল না। কোথায় যেতে পারে মামণি? এসময় নদী পেরিয়ে পাথরপ্রতিমায় যাওয়া সম্ভব নয়। যে ছেলেটার সঙ্গে রতন ওকে কথা বলতে দেখেছিল সে এ-পাড়ে এসেছিল বটে কিন্তু তাকেও তো ফিরে যেতে দেখা গেছে।
চল্লিশ মিনিট খোঁজাখুঁজির পরে ঘাটের কাছে আসতেই হাঁক শুনলেন, ‘কে যায়?’
‘আমি। ডাক্তার।’ সাড়া দিলেন তিনি।
‘ডাকতার! ও, লঞ্চের ডাক্তার?’ প্রশ্ন যে করছিল তাকে দেখা যাচ্ছিল না।
‘হ্যাঁ।’
‘বেড়াতে বেরিয়েছেন নাকি! খুব ভুল করেছেন। কয়েক রাত হল খুব সাপের উপদ্রব হয়েছে ল্যাজে পা না পড়লেও ছোবল মারে। একেবারে মরণ-ছোবল।’
‘আপনি কে ভাই?’
‘জগৎপতি হালদার। এই ছোট্ট মুদির দোকানটা আমার। রাত্রে কিছুতেই ঘুম আসে না। এই জেগে জেগে চোখ ব্যথা হয়ে গেলে ভগবান যদি শেষরাতে একটু ঘুম এনে দেন তাহলেই আমি কৃতার্থ।’ লোকটি বলল।
‘দয়া করে কাল সকালে একবার আসবেন। আপনার এটা একটা অসুখ, চিকিৎসা করলে সেরে যাবে।’ তারপর একটু ইতস্তত করে জিজ্ঞাসা করলেন, ‘আপনি কখন থেকে ওখানে বসে আছেন?’
‘সেই সন্ধে বরাবর। দোকান বন্ধ করে আর কোথাও যাই না।’ তারপর গলা অন্যরকম করে বলল, ‘তাহলে ব্রজ চলল?’
‘চলল মানে?’
জ্ঞানহীন শরীর হাসপাতালে গেল, ওই অবস্থা থেকে ফিরে আসা কপালের জোর না থাকলে সম্ভব নয়। বেচারার বংশটাও লোপ পেয়ে গেল।’
‘আমার বিশ্বাস উনি সুস্থ হয়ে ফিরে আসবেন।’
বনবিহারী এবার উলটোপথ ধরলেন। মামণি যদি এই পথে গিয়ে থাকে তাহলে নিশ্চয়ই জগৎপতি হালদারের দৃষ্টি এড়াতে পারেনি। সেক্ষেত্রে জগৎপতি নিশ্চয়ই খবরটা তাঁকে দিত। অল্পবয়সি মেয়ে একা অন্ধকারে ঘুরছে দেখলে ওর কৌতূহল অবশ্যই বেড়ে যেত।
যেদিক দিয়ে রামগঙ্গায় বাস ঢোকে সেদিকে এগিয়ে গেলেন বনবিহারী। একটু পরেই বসতি শেষ, গাছপালা এবং দুপাশে মাঠ। সতর্ক হয়ে হাঁটছিলেন তিনি যাতে সাপের ছোবল না খেতে হয়। টর্চের আলো ফেলে ফেলে শেষ পর্যন্ত হতাশ হয়ে ফিরে এলেন তিনি। সন্তানের ঘুম যদি ভেঙে গিয়ে থাকে, না, বাড়ির কাছে এসেও কান্নার শব্দ শুনতে না পেয়ে সিঁড়িতে টর্চের আলো ফেলেই দাঁড়িয়ে গেলেন। মামণি বসে আছে ওখানে।
ওর সামনে গিয়ে বনবিহারী কড়া গলায় প্রশ্ন করলেন, ‘কোথায় গিয়েছিলে?’
টর্চের আলো মুখে পড়ায় দু-হাতে মুখ ঢাকল মামণি। বনবিহারী আলো নিভিয়ে বেশ জোরে বললেন, ‘ওইটুকু বাচ্চাকে একা ঘরে ফেলে রেখে যাওয়া যে অন্যায় তা তুমি জানো না? তুমি না ওর মা? যাও, ওপরে যাও।’
অন্ধকারে মামণির মুখ দেখতে পাচ্ছিলেন না বনবিহারী। কিন্তু মেয়েটা যে তাঁকে পাত্তা দিচ্ছে না এটা টের পাচ্ছিলেন। পেয়ে রাগ হল তাঁর। এগিয়ে গিয়ে ওর কনুই-এর ওপরটা ধরে এক হ্যাঁচকায় টেনে তুললেন, ‘ওপরে ওঠ।’
মামণি হাত ছাড়িয়ে গটগট করে ওপরে উঠে গেল।
বনবিহারী কয়েক সেকেন্ড দাঁড়িয়ে থেকে মন স্থির করে নিলেন। না, তিনি কোনওভাবেই প্রশ্রয় দেবেন না। তেমন কিছু যদি আবার ও শুরু করে তাহলে দু-একটা চড় মারতে দ্বিধা করবেন না। ওপরে উঠে এলেন তিনি। সামনে তাকাতেই অবাক হয়ে গেলেন।
মামণি রতনদের দিয়ে যাওয়া বাণমাছ আর রুটি নিয়ে খেতে বসে গেছে। বনবিহারী হাতমুখ ধুয়ে পোশাক বদলে ঘরে ফিরলে ওর খাওয়া হয়ে গেল। এঁটো থালা তুলে নিয়ে বাইরে গিয়ে ধুয়ে বাথরুমে ঢুকে গেল। তারপর ফিরে এসে শুয়ে পড়ল সন্তানের ওপাশে।
যে মেয়ে ওই কাণ্ড করার পর ছেলেকে একা ফেলে রেখে অন্ধকারে মিলিয়ে গিয়েছিল, সে বকুনি খেয়ে ঘরে ফিরে খেতে বসতে পারে? মাথা নাড়লেন বনবিহারী। তারপর টিফিন ক্যারিয়ারের দিকে তাকালেন। অনেকক্ষণ থেকেই খিদে-খিদে পাচ্ছিল কিন্তু এখন খাওয়ার ইচ্ছেটা আচমকা চলে গেল। একগ্লাস জল খেয়ে আলো নেভাতে গিয়েও নেভালেন না। অন্ধকারে মামণির সঙ্গে থাকতে সাহস হচ্ছিল না তাঁর।
সন্তানের এপাশের বিছানায় শরীর এলিয়ে দিলেন তিনি। আঃ। শরীর এত ক্লান্ত যে বিছানার স্পর্শ পেতে মনে হল এর চেয়ে আরাম পৃথিবীতে নেই। কাল সকালে মালতীর অপারেশন হবে। সেখানে একবার যাওয়া দরকার। চোখ বন্ধ করলেন তিনি। সঙ্গে সঙ্গে মামণির কথা মনে এল। তাঁকে দু-হাতে জড়িয়ে ধরে চুমু খেয়েছিল একের পর এক। মালতীর বুক পরীক্ষা করার সময় তাঁর মনে কোনও প্রতিক্রিয়া হয়নি। কিন্তু মামণি যখন তার জামার বোতাম খুলেছিল তখন তাঁর সমস্ত শরীরে কাঁটা ফুটেছিল। তিনি জানেন তখন অদ্ভুতভাবে দুর্বল হয়ে পড়ছিলেন। পড়ছিলেন বলেই মামণিকে তিনি বয়সের ব্যবধানের কথা বলছিলেন। তার মানে যদি বয়সের ব্যবধান না থাকত তাহলে তিনি সানন্দে ওকে প্রহণ করতেন। মামণি যখন জানতে চাইল তিনি ওকে বিয়ে করবেন কিনা তখন তাঁর রক্তে যে জোয়ার উঠেছিল তার অস্তিত্বের কথা তিনি সারাজীবনে জানতেন না। পুঁটির মা এসে তাঁকে বাঁচিয়ে দিয়েছিল। তার মানে তাঁর অবচেতনে মামণির জন্যে আকাঙ্খা তিলতিল করে জমা হয়েছে? কি অন্যায় কথা! ভাগ্যিস পুঁটির মা এসেছিল নইলে নিজেকে কখনও ক্ষমা করতে পারতেন না তিনি।
হঠাৎ অস্পষ্ট শব্দ হল। তাড়াতাড়ি চোখ খুললেন তিনি। খুলে অবাক হয়ে দেখলেন সন্তান উপুড় হয়ে তাঁর দিকে তাকিয়ে হাসছে। ফোকলা মুখে হাসিটাকে এত স্বর্গীয় দেখাল যে ধড়মড়িয়ে উঠে বসে ওকে কোলে তুলে নিলেন তিনি। কিন্তু কোলে তোলামাত্র কেঁদে উঠল সন্তান। তাকে ঠান্ডা করতে পারছিলেন না বনবিহারী। মামণি উলটোদিকে মুখ করে শুয়ে আছে। বিরক্ত হয়ে বিছানায় নামিয়ে দিতেই কান্না থেমে গেল। দুটো হাত ছুড়তে-ছুড়তে উপুড় হয়ে শব্দ করে হাসল সে। তারপর সাঁতরাবার চেষ্টা করল। মাঝে-মাঝেই তাঁর দিকে তাকিয়ে হেসে উঠছে সন্তান। হাসির শব্দ একটু-একটু করে জোরাল হচ্ছে। বনবিহারী বুঝতে পারলেন তাঁকে খেলার সঙ্গী হিসেবে চাইছে সন্তান। এই ছেলে যতক্ষণ না ঘুমাবে ততক্ষণ তাঁর পরিত্রাণ নেই।
সকালে বনবিহারীর ঘুম ভাঙল একটু দেরিতে। ঘড়ির দিকে তাকিয়ে তিনি লাফিয়ে উঠতেই হাসির শব্দ শুনলেন। তাকিয়ে দেখলেন চা বানাতে বানাতে মামণি তার অদ্ভুত শব্দের হাসি হাসল। তাঁকে ওইভাবে লাফিরে উঠতে দেখেই যে ওর হাসি পেয়েছে তাতে কোনও সন্দেহ নেই। সন্তান এখন ঘুমে কাদা হয়ে আছে। খুব জ্বালিয়েছে ছেলেটা।
বাথরুম থেকে বেরিয়ে পোশাক বদলে বাইরে বেরুবার জন্যে তৈরি হয়ে মামণির হাত থেকে চায়ের কাপ নিয়ে বনবিহারী নরম গলায় জিজ্ঞাসা করলেন, মাথা ঠান্ডা হয়েছে?’
মামণি মুখ নামাল। ঠোঁটের কোণে হাসির কুঞ্চন।
চা খেয়ে বনবিহারী বললেন, ‘আজ একটু ভাত ডাল করে নিও। কালকের মাছ তো আছেই। নীচের ব্রজবাবুর অবস্থা কীরকম জানি না। ওঁর স্ত্রী তো হাসপাতালে। তোমাকে একা থাকতে হবে। সাবধানে থেকো।’
বাধ্য বালিকার মতো ‘মাথা নাড়ল মামণি।
লঞ্চে উঠে রতনের কাছ থেকে কাগজটা পেলেন বনবিহারী। পরেশ মণ্ডল কাল দিয়ে গিয়েছিল। আজ তেঁতুলতলার ঘাটে ক্যাম্প হবে। ওখানকার মানুষদের জানিয়ে দেওয়া হয়েছে। বনবিহারী জিজ্ঞাসা করলেন, ‘জায়গাটা কত দূরে?’
‘বেশিদূরে না। মিনিট চল্লিশ লাগবে।’ রতন বলল।
‘বাঃ। দশটায় ক্যাম্প শুরু, তার মানে হাতে অনেক সময় আছে। ওখানে যাওয়ার আগে পাথরপ্রতিমা ঘুরে যাব। মালতীর আজ অপারেশন হবে। তাছাড়া কাল রাতে যাকে পৌঁছে দিয়ে এলাম তার অবস্থা কীরকম জেনে নেওয়া যাবে।’ একটু থেমে জিজ্ঞাসা করলেন, ‘এর জন্যে কি তোমার লঞ্চের তেল খুব বেশি খরচ হবে?’
দ্রুত মাথা নাড়ল রতন, ‘ছি-ছি। কী বলেন। চলুন।’
ব্রজবাবুর অবস্থা ভালো নয়। ডাক্তার সন্দেহ করছেন ওঁর হার্টের রক্তচলাচলে বাধা পড়ছে। অ্যাঞ্জিওগ্রাফি করা দরকার। অবিলম্বে কলকাতার হাসপাতলে ওকে নিয়ে যাওয়া দরকার। ইসিজির রিপোর্ট ভালো নয়। বনবিহারী দেখলেন খবর পেয়ে ইতিমধ্যে ব্রজবাবুর কয়েকজন আত্মীয় এসে গেছেন। তাঁরাই ওকে কলকাতায় নিয়ে যাওয়ার তোড়জোর করছেন। হাসপাতালের বারান্দায় গালে হাত দিয়ে দাঁড়িয়েছিল পুঁটির মা। বনবিহারীকে দেখে এগিয়ে এল সে, ‘হুট করে চলে আসতে হল, আপনি তো দেখেছেন। এখন ওকে নিয়ে কলকাতায় যাচ্ছি। আপনি আছেন বলে ভরসা, একটু বাড়িঘরের দেখাশোনা করবেন।’
‘নিশ্চয়ই। আপনি নিশ্চিন্ত থাকুন।’
বনবিহারী অবাক হলেন। এক রাত্রে ভদ্রমহিলা কীরকম বদলে গিয়েছেন। গতরাত্রে যাঁকে খুব অসহায় বলে মনে হচ্ছিল আজ তিনি স্থির, অনেক বেশি বাস্তব।
ডাক্তার বলেই এই সময় মালতীর বেডের কাছে যাওয়ার অনুমতি পেলেন বনবিহারী। গলায় ঝোলানো স্টেথোটা অনেক সমস্যার সমাধান করে দেয়। নার্স বলল, ‘ওটি প্রায় রেডি হয়ে গিয়েছে। মিনিট পনেরো পরে পেশেন্টকে সেখানে নিয়ে যাওয়া হবে। কিন্তু আপনি একবার অফিসে দেখা করে আসুন।’
অফিসের কেরানি বলল, ‘অপারেশনের আগে টাকা জমা দেওয়া এই হাসপাতালের নিয়ম। আমরা আপনাদের জন্যে অপেক্ষা করছিলাম।’
বনবিহারী ফাঁপরে পড়লেন। তিনি কলকাতার অফিস থেকে অনুমতি পেয়েছেন কিন্তু সেখান থেকে টাকা কবে আসবে খোঁজ নেননি। একটু ভেবে বনবিহারী জিজ্ঞাসা করলেন, ‘আমি একবার সুপারের সঙ্গে কথা বলতে চাই।
সুপার তাঁর ঘরেই ছিলেন। বনবিহারী তাঁর সামনে গিয়ে নিজের পরিচয় দিলেন। সুপার সমস্যাটা শুনলেন। তারপর জিজ্ঞাসা করলেন, ‘ওই মহিলা কি আপনার আত্মীয়?’
‘না। এনজিও-র হয়ে ক্যাম্প করতে গিয়ে ওর অবস্থা দেখে নিয়ে এসেছি।’
‘অপারেশনের খরচ কে দেবে?’
এনজিও।
‘আপনি গ্যারান্টার হতে পারবেন?’
‘অবশই। তিনদিনের মধ্যে টাকা না এলে আমি নিজে দিয়ে দেব।’
ভদ্রলোক বললেন, আপনি আমাকে অবাক করেছেন। ঠিক আছে, যান, আমি বলে দিচ্ছি। আপনি দয়া করে সইসাবুদ করে দিন।’
অফিসে ফিরে টাকার গ্যারান্টি নিয়ে সই করলেন বনবিহারী। অপারেশনের জন্যে যে বন্ডে সই করতে হয় সেটাও তাঁকে দিয়ে করানো হল। বনবিহারী অবাক হয়ে দেখলেন মালতীর সঙ্গে আসা লোকটা ধারেকাছে নেই।
এরপরে মালতীর বেডের কাছে গেলেন তিনি। পাশে টুল টেনে জিজ্ঞাসা করলেন, ‘কেমন আছ?
মালতী কথা বলল না, তার চোখ উপচে জল গড়াল।
‘কেঁদো না। অপারেশনের পর তুমি ভালো হয়ে যাবে।’
চোখ মুছল মালতী, ‘ভালো হয়ে গেলে কি হবে?’
‘মানে?’
‘আমার মরে যাওয়াই উচিত।’
‘ছিঃ। এসব কথা বলা অন্যায়। তোমাকে এখনও অনেক বছর বাঁচতে হবে।’
শ্বাস ফেলল মালতী, ‘আচ্ছা, একটা কথা জিজ্ঞাসা করব?’
‘বলো।’
‘আমার কি একটা বুক কাটবে?’
‘হ্যাঁ। যে বুকে টিউমার হয়েছে সেটা বাদ দিয়ে দেওয়া হবে।’
‘না।’ চিৎকার করে উঠল মালতী, ‘ওদের বলুন দুটো বুকই কেটে বাদ দিতে।’
‘সেকি? কেন?’
‘সেই চোদ্দো-পনেরো বছর বয়স থেকে এই বুকের জন্যে আমি জ্বলছি। এরা আমার শত্রু। একটা যদি থেকে যায় তাহলে তার দিকেও পুরুষগুলো হাত বাড়াবে। পায়ে পড়ি, ওদের বলুন দুটোকে বাদ দিতে।’
মালতীর কান্নাজড়ানো কথার মধ্যেই দুটো লোক এল স্ট্রেচার নিয়ে। বলল, ‘যেতে হবে।’

লঞ্চের ছাদে বসে জলের ওপর চোখ রেখেছিলেন বনবিহারী। কিন্তু তিনি কিছুই দেখছিলেন না। প্রবল শব্দে লঞ্চ এগিয়ে চলেছে জল কাটাতে কাটতে। দু-পাশে ঢেউ ছড়িয়ে যাচ্ছে। নদী এখানে বেশ চওড়া। দু-ধারের হিজল গাছের জঙ্গল অস্পষ্ট। অবশ্য সেদিকে মন ছিল না বনবিহারীর। তাঁর মনে একটাই প্রশ্ন পাক খাচ্ছিল, মানুষ কি চায়?
চাওয়ার তো শেষ নেই। দেব বা দেবীর পুজোর সময় মানুষ বিদ্যা, বুদ্ধি, ধন, যশ-এর সঙ্গে আনন্দ এবং শান্তিও চেয়ে থাকে। ছেলেমেয়েদের ভবিষ্যৎ সুখের হোক এই প্রার্থনা করে। কিন্তু তাতেও তো চাওয়ার শেষ হয় না। জ্ঞান হওয়ার পর থেকে আমৃত্যু সে শুধু চেয়েই যায়। কিন্তু আজ মালতীর চাওয়ার কথা শোনা ইস্তক তাঁর সবকিছু গোলমেলে হয়ে গেল। সুন্দরবনের অজ পাড়াগাঁয় একটি নারীর মনে হয়েছে তার যৌবনই প্রধান শত্রুর ভূমিকা নিয়েছে। পৃথিবীর সব লম্পট পুরুষরা ওই যৌবনের জন্যে তার দিকে হাত বাড়িয়েছে আর সে এতদিন একা সেই নোংরা হাতগুলোর বিরুদ্ধে লড়াই করে গেছে। কিন্তু শরীরের ভেতর থেকে বিষ জমে যখন সেই যৌবনের একটিকে আক্রমণ করল তখন সে দ্বিতীয়টিকেও রাখতে চাইল না। তার বুকে কোনও নারীচিহ্ন না থাকলে সে লম্পটদের দৃষ্টি থেকে পরিত্রাণ পাবে বলে ভেবে নিয়েছে। তাহলে, মানুষ কখনও কখনও যৌবনমুক্ত হতে চায়!
‘চা।’
চমকে মুখ ফেরালেন বনবিহারী। সোনা চায়ের কাপ-ডিশ আর ওমলেট একটা ট্রে-তে চাপিয়ে নিয়ে এসেছে। চায়ের কাপ-ডিশ তুলে নিলেন বনবিহারী, ‘ওটা থাক।’
‘না না। একবার রুগি দেখতে শুরু করলে খাওয়ার সময় পাবেন না। খেয়ে নিন।’ একটা কঠের বাক্সের ওপর টে নামিয়ে রেখে চলে গেল সোনা।
হাসলেন বনবিহারী। তিনি খাওয়ার সময় না পেলে অসুস্থ হতে পারেন ভেবে সোনা তাঁর ওপর জোর করল। অথচ ক’দিন-ই বা দেখছে সে তাঁকে। এই লঞ্চের কর্মচারীদের বুকে উত্তাপ আছে, প্রথম দিনেই সেটা অনুভব করেছিলেন বনবিহারী।
ওমলেটের টুকরো মুখে ফেলে চিবোতে চিবোতে বনবিহারীর আচমকা মনে প্রশ্নটা এল। তিনি তো মানুষ, তিনি কি চান? অনেক ভেবেও কুল পেলেন না তিনি। নিজের জন্যে আলাদা করে কিছু চাননি কখনও। দু-বেলা খাওয়া আর রাত্রে ঘুমের বাইরে যা চেয়েছেন তা তো নিজের জন্যে নয়। গঞ্জে একটা হাসপাতাল হোক, হাসপাতাল না হলে সরকারি হেলথ সেন্টার হোক চেয়েছিলেন তিনি। কিন্তু সেই চাওয়াটা ছিল গঞ্জের গরিব মানুষদের জন্যে। এই যে মামণি আর সন্তানকে নিয়ে সব ছেড়ে সুন্দরবনে চলে এসেছেন এতে তাঁর নিজের কি লাভ হচ্ছে? তাঁর বাড়িটাকে নিশ্চয়ই দেখাশোনা করছে কালীচরণ। আরও কয়েক মাস যাতে কালীচরণের খাওয়া-পরার অসুবিধে না-হয় সে ব্যবস্থাও করেছেন। কিন্তু এসব কি তিনি কখনও চেয়েছিলেন? আজ হঠাৎ তাঁর মনে হল, এবার তিনি চাইতে পারেন! মামণির সব আছে শুধু সে কথা বলতে পারে না। এই বোবা মেয়েটাকে যদি কোনও সহৃদয় ছেলের সঙ্গে বিয়ে দিতে পারতেন তাহলে—! হ্যাঁ, এই চাওয়াটাই তিনি চাইতে পারেন। মামণির নতুন জীবনে সন্তানের জায়গা না হওয়াই স্বাভাবিক। তিনি যে ক’দিন বেঁচে আছেন ততদিন সন্তানের দায়িত্ব তাঁরই। এই চাওয়াটা কীভাবে পূর্ণ হবে? কলকাতার কাগজে বিজ্ঞাপন দেবেন বলে স্থির করলেন বনবিহারী। বিজ্ঞাপনের ভাষাটা কি হবে? ভাবতে গিয়ে হেসে ফেললেন বনবিহারী। এই ধরনের বিজ্ঞাপনে ঠিক কী লিখতে হয় তা তাঁর জানা নেই।
ইঞ্জিনের দায়িত্ব গৌরাঙ্গকে ছেড়ে দিয়ে রতন এসে দাঁড়িয়েছিল বনবিহারীর পাশে। তাকে বনবিহারী জিজ্ঞাসা করলেন, ‘আর কত দূর?’
‘ওই বাঁকটা ঘুরলেই ঘাট। কিন্তু—!’
‘কিন্তু কি?’
‘প্রত্যেক মাসে যখন আমরা এখানে আসি তখন বেশ ভিড় দেখতে পাই। প্রচুর নৌকো আশেপাশের গ্রাম থেকে পেশেন্ট নিয়ে আসে। আজ তাদের দেখতে পাচ্ছি না।’ রতন বলল।
‘আজ যে আমরা আসব তা এরা জানে?’
‘নিশ্চয়ই জানে।’
লঞ্চ ধীরে ধীরে বাঁক ঘুরতেই দেখা গেল ঘাটে কয়েকটা নৌকো বাঁধা রয়েছে কিন্তু কোনও মানুষ নেই। ব্যাপারটা কি বোঝার জন্যে লঞ্চের সব কর্মচারী উঠে এল ছাদে।
রতন বলল, ‘ঘাটে কেউ থাকে না বটে কিন্তু এমনি দিনে পারাপারের জন্যে লোক অপেক্ষা করে ওখানে। নিশ্চয়ই কিছু ঘটেছে এখানে।’
বনবিহারীর ইতিমধ্যে যে অভিজ্ঞতা হয়েছে তাতে একটিও পেশেন্ট অপেক্ষা করবে না এমন হতেই পারে না। যেখানে কোনও ডাক্তার নেই, হেলথ সেন্টার যদি বা থাকে কোনও কর্মচারী নেই, সেখানে বিনা পয়সায় ডাক্তারকে দিয়ে চিকিৎসা করানো যাবে জেনেও লোকে নিশ্চয়ই বাড়িতে চুপ করে বসে থাকবে না।
লঞ্চটাকে পাড়ের কাছে না নিয়ে খানিকটা দূরত্বে রেখে গৌরাঙ্গ ভোঁ বাজাল। ঘাটের ওপাশে জঙ্গল। তার ভেতর দিয়ে রাস্তা চলে গেছে গ্রামের দিকে। হঠাৎ সোনা চেঁচিয়ে উঠল, ‘ওই যে, একটা নৌকো আসছে।’
দেখা গেল দুটো লোক দাঁড় বেয়ে একটা ছোট্ট নৌকো নিয়ে লঞ্চের দিকে এগিয়ে আসার চেষ্টা করছে। নৌকোর ভেতরে একটি রমণী পাশ ফিরে শুয়ে আছে।
কাছাকাছি এসে লোক দুটো প্রায় একসঙ্গে চেঁচিয়ে উঠল, ‘বাঁচান, আমাদের বাঁচান।’ দড়ি ঝুলিয়ে লোক দুটোকে ওপরে তোলা হলেও রমণীকে তোলো গেল না। ওপর থেকে বোঝা যাচ্ছে সে যন্ত্রণায় ছটফট করছে।
লোক দুটো ভয়ে কাঁপছিল। লঞ্চে ওঠার পর ওদের শরীর থেকে যেন সব শক্তি উধাও হয়ে গিয়েছিল। ছোটু হিরো সোনা তখন সিঁড়ি নামিয়ে রমণীকে ওপরে তোলার চেষ্টা করছে। রতনের ধমকে কিছুটা ধাতস্থ হয়ে একজন বলল, ‘আমার মেয়েটাকে বাঁচান, ও মরে যাচ্ছে!’
রতন জিজ্ঞাসা করল, ‘কি হয়েছে?’
পেট থেকে বাচ্চাটা বেরুতে গিয়ে আটকে গিয়েছে। সব জল বেরিয়ে গেল তবু ওটা পেটে আটকে আছে। এ আমার জামাই। সবাই নিষেধ করেছিল, একজনের জন্যে তিনজনের জান কেন দেবে? কিন্তু বাপ হয়ে আমি আর বসে থাকতে পারিনি।’
‘তিনজনের জান কেন যাবে?’ রতন অবাক।
‘আপনারা কিছু জানেন না? কাল থেকে দু-দুটো বাঘ নদীর এপাশে এসে যাকে পারছে তাকে মারছে। দুটো মানুষের শরীর নিয়ে চলে গেছে ওরা। কিন্তু আবার ফিরে ফিরে আসছে বাঘ দুটো। ভয়ে কেউ ঘরের বাইরে বেরুতে পারছে না কাল থেকে।’
রতন গৌরাঙ্গকে বলল, ‘লঞ্চটাকে নদীর মাঝখানে নিয়ে চল।’
লঞ্চের টেবিলে রমণীকে শোওয়ানো হল। যন্ত্রণায় সে তখনও কাঁপছে। ছোটু এবং হিরো ছাড়া বাকিদের চলে যেতে বলা হল। বনবিহারী নাড়ি দেখলেন। খুব দুর্বল। পরদার কাপড় দিয়ে তিনদিক আড়াল করল হিরো। নিম্মাঙ্গের কাপড় সরিয়ে পরীক্ষা করলেন বনবিহারী। শিশুর মাথা আটকে গেছে মাতৃমুখে। ছোটুকে গরমজল আনতে বললেন বনবিহারী। ফরসেপ দিয়ে কাজ না হলে তাঁর পক্ষে কিছু করা সম্ভব নয়। একমাত্র পেট কেটে বাচ্চাটা বের করতে পারলে দুজনের প্রাণ বাঁচতে পারে। সেটা করার কোনও ব্যবস্থা এখানে নেই। তাছাড়া বনবিহারী সার্জেন নন, অপারেশন করার প্রয়োজন তাঁর হয়নি তাই ওই ব্যাপারে অভিজ্ঞতাও হয়নি। লঞ্চ ঘুরিয়ে যত জোরেই ফিরে যাওয়ার চেষ্টা করা হোক, পাথরপ্রতিমার হাসপাতালে পৌঁছাতে যে সময় লাগবে সেই সময় পর্যন্ত এই পেশেন্ট জীবিত থাকবে বলে মনে হয় না।
গরমজলে দীর্ঘদিন ব্যবহার না করা ফরসেপ ভালো করে ধুয়ে নিয়ে বনবিহারী শিশুর মাথা ধরার চেষ্টা করলেন। কিন্তু কোনও প্রতিক্রিয়া হল না। বনবিহারীর মনে হচ্ছিল শিশুটি আর জীবিত নেই। ইতিমধ্যে সোনা স্যালাইনের বোতল ঝুলিয়ে দিয়ে রমণীর শরীরের সঙ্গে নল যুক্ত করেছে। মিনিট তিনেক বাদে বনবিহারী আবিষ্কার করলেন শিশুর মাথা এবং শরীরকে ভেতর থেকে কিছু টেনে ধরেছে। আর এই কারণেই শিশু মায়ের শরীরের বাইরে আসতে পারছে না। ফরসেপ রেখে দিয়ে আঙুল ঢুকিয়ে কিছুটা ভেতর যেতেই বুঝতে পারলেন শিশুর গলার সঙ্গে মায়ের নাড়ি জড়িয়ে গেছে। আর একটু চাপাচাপি করলে শ্বাস বন্ধ হয়ে মরে যাবে শিশু। প্রায় কুড়ি মিনিটের চেষ্টায় নাড়ির বাঁধন ছিন্ন করতে সক্ষম হলেন বনবিহারী। এর জন্যে তাঁকে ছুরির সাহায্য নিতে হয়েছিল। এ ব্যাপারে মরিয়া হয়ে গিয়েছিলেন তিনি। হয়তো এটা খুব পাশবিক ব্যাপার কিন্তু এ ছাড়া তাঁর সামনে অন্য কোনও উপায় নেই। হয়তো মায়ের শরীরে ক্ষত হচ্ছে, হয়তো শিশুর গলায়, গালে ছুরির দাগ বসেছে। কিন্তু শেষ পর্যন্ত ফরসেপের সাহায্যে শিশুকে মায়ের শরীর থেকে বের করে আনলেন বনবিহারী। রক্তাক্ত শিশুর ভঙ্গি দেখে মনে হচ্ছিল সে মৃত। ছোটু তাড়াতাড়ি তোয়ালে নিয়ে এসে শিশুকে মুড়ে ফেলল। রমণী এখন মৃতবৎ। তার শরীরে কোনও কুঞ্চন দেখা যাচ্ছিল না। এই সময় তোয়ালে কেঁপে উঠতেই বনবিহারী দ্রুত শিশুকে তুলে নিয়ে তার পশ্চাৎদেশে মৃদু আঘাত করতে লাগলেন। মিনিটখানেক পরে শিশুর মুখ ঈষৎ হাঁ হল এবং দুর্বল শব্দ বের হল। কিন্তু কয়েক সেকেন্ডের মধ্যে আচমকা কান্না ছিটকে বের হল গলা থেকে। প্রবল বিক্রমে কাঁদতে লাগল শিশু।
এবার শিশুর মাকে নিয়ে ব্যস্ত হলেন বনবিহারী। লঞ্চের স্টকে যে ওষুধ ছিল তা থেকে যতটা সম্ভব কাছাকাছি ইনজেকশন শরীরে দিলেন। বুকের আওয়াজ এবং নাড়ি পরীক্ষা করার পর বনবিহারী মাথা নাড়লেন, এইসব মেয়েদের প্রাণশক্তি অল্পে হার মানতে জানে না।
ধীরে ধীরে ওপরে উঠে এলেন বনবিহারী। লোক দুটো উদ্গ্রীব হয়ে তাকিয়ে ছিল! বনবিহারী বললেন ‘বাচ্চাটা বেঁচে যাবে।’
প্রৌঢ় চোখ বন্ধ করে আকাশের দিকে মুখ তুলে হাতজোড় করল। যুবক জিজ্ঞাসা করল, ‘আজ্ঞে, সে কেমন আছে?’
‘মনে হচ্ছে সে-ও বেঁচে যাবে।’
বনবিহারীর কথা শেষ না হতেই দুটো মানুষ তাঁর পায়ের ওপর প্রায় ঝাঁপিয়ে পড়ল, ‘ডাক্তারবাবু, আপনি ভগবান। আমাদের কিছু নেই, সারাজীবন আপনার গোলাম হয়ে থাকলাম।’
রতন এসে ধমকাতে লোক দুটো উঠে দাঁড়াল। ছোটু ওদের নিয়ে গেল নীচে শিশুর মুখ দেখাতে, রমণীর পাশে। রতন জিজ্ঞাসা করল, ‘মনে হচ্ছে আজ কেউ ভয়ে এখানে আসবে না। পরের গ্রামটায় যাবেন?’
জীবনে প্রথমবার এইরকম অপারেশন করে কাহিল হয়ে পড়েছিলেন বনবিহারী। তাঁর আচরণ ছিল নেহাতই আনাড়ির মতো। একটু এপাশ-ওপাশ হলেই শিশু এবং তার মায়ের প্রাণহানি হত। স্রেফ ওদের ভাগ্য ভালো বলেই বেঁচে গেছে। ভবিষ্যতে দ্বিতীয়বার এই কাজ আর করবেন না। রতনের দিকে তাকিয়ে জিজ্ঞাসা করলেন, ‘পরের গ্রাম কতদূরে?’
‘ওপারে। মিনিট পঁয়তাল্লিশ লাগবে। ঘণ্টা দুই-আড়াই সময় পাওয়া যাবে।’ রতন বলল।
‘বেশ, চলো। দিনটা নষ্ট করে কি লাভ!’
‘আপনার শরীর ঠিক আছে তো?’
‘একটু ট্রেনশন হচ্ছিল, ঠিক হয়ে যাবে।’
রতন গৌরাঙ্গকে নিদের্শ দিতে গিয়ে থমকে গেল, ‘কিন্তু—!’
বনবিহারী তাকালেন। রতন বলল, ‘কিন্তু এদের কি হবে?’
‘এখন তো মেয়েটিকে নড়ানো যাবে না। যদি কিছুটা সুস্থ হয়ে ওঠে তাহলে ফেরার পথে নামিয়ে দেওয়া যেতে পারে।’ বনবিহারী বললেন।
‘ফিরতে সন্ধে হয়ে যাবে। তখন নদী পার হয়ে এপারে এসে ওদের নামিয়ে আবার আমাদের ওপারে কিনারা ধরতে হবে। আবার ওদের পক্ষে এতবড় নদী সন্ধ্যার সময় ওই ছোট নৌকোয় পেরিয়ে আসাও সম্ভব নয়।’ রতন বলল।
‘তাহলে?’ বনবিহারী চিন্তিত হলেন।
‘একটা উপায় আছে। রাত্রে পাথরপ্রতিমায় গিয়ে হাসপাতালে ভরতি করে দেওয়া যেতে পারে।’ রতন পরামর্শ দিল।
লোক দুটোকে ডেকে আনা হল। হাসপাতালে যাওয়ার কথা শুনে দুজনেই আপত্তি জানাল। প্রৌঢ় বলল, ‘মেয়ে এখন কথা বলছে। আপনি যদি বলেন তাহলে ওদের গ্রামে নিয়ে যাই।’
বনবিহারী বললেন, ‘আগে তোমার মেয়ে হাঁটচলা করুক তারপর তো নিয়ে যাবে। হাসপাতালে দুদিন থেকে সুস্থ হলে তো কোনও সমস্যা থাকবে না।’
‘হাসপাতাল তো অনেকদূরে। সেখান থেকে বাড়ি নিয়ে যাব কি করে?’
প্রৌঢ়র প্রশ্ন শুনে রতনের দিকে তাকালেন বনবিহারী। রতন মুখ ঘুরিয়ে নিল।
ঘণ্টাখানেক পরে যথেষ্ট যত্নের সঙ্গে মা এবং শিশুকে নৌকোয় নামিয়ে দেওয়া হল। বনবিহারীর নির্দেশে স্যালাইনের বোতল খোলা হল না। শিশুটিকে তোয়ালেতে মুড়ে মায়ের পাশে শুইয়ে দেওয়া হল। প্রৌঢ় এবং যুবক নৌকো বাইতে বাইতে ক্রমশ চোখের আড়ালে চলে গেল। সকাল থেকে এই প্রথমবার বনবিহারীর মনে স্নিগ্ধতা ছড়াল। মানুষের ভালো হলে মন তৃপ্ত হয়।
সন্ধে সন্ধে ফিরে এসেছিল লঞ্চ। ঘাটে লাগামাত্র পরেশ মণ্ডল উঠে এল ওপরে। তার মুখ বেশ গম্ভীর। রতনের দিকে তাকিয়ে বলল, ‘ক’দিন ধরে শুধু তেল পোড়াচ্ছ কিন্তু কাজের কাজ কিছু হচ্ছে না। শুনলাম আজ যাওয়ার আগে পাথরপ্রতিমায় গিয়ে সময় নষ্ট করেছ। হেড অফিসে রিপোর্ট তো বানিয়ে বানিয়ে পাঠাতে পারি না।’
রতন বলল, ‘যে পেশেন্টকে তুলে এনেছিলাম তার অপারেশন ছিল। ডাক্তারবাবু তাকে দেখতে গিয়েছিলেন। এইজন্যেই যেতে দেরি হয়ে গেল।’
‘আশ্চর্য! তুমি জানো না অজানা কোনও পেশেন্টের জন্যে লঞ্চ আটকে রাখার নিয়ম নেই? নিয়ে এসেছ, হাসপাতালে দিয়েছ, মরুক বাঁচুক, তোমাদের কর্তব্য শেষ।’
‘ডাক্তারবাবু চাইলেন—’
‘তাঁকে নিয়মগুলো বুঝিয়ে বলবে।’
‘ছোটমুখে বড়কথা হয়ে যাবে। আপনি বলে দেবেন। তাছাড়া আজ যদি ভোর ভোর বেরিয়ে যেতাম তাহলেও তো কোনও কাজ হত না।’
‘কেন?’
কোনও পেশেন্ট ছিল না। বাঘের ভয়ে কেউ ঘর থেকে বের হয়নি।’
‘যাঃ! গুল মেরো না।’
‘চলুন, আপনাকে নামিয়ে দিয়ে আসি, ঘুরে দেখবেন।’
‘হুম! বাঘের ভয়? বাঃ এই তো, এটাই রিপোর্ট করতে হবে। আমারা গিয়েছি কিন্তু পেশেন্টরা বাঘের ভয়ে আসেনি।’ মাথা নাড়ল পরেশ মণ্ডল, ‘তা যখন দেখলে কেউ ওই ঘাটে আসছে না তখন নদী পেরিয়ে অন্য গ্রামে গেলে না কেন?’
‘পার হয়ে যাইনি, তবে একটু দূরের গ্রামের পেশেন্টের জীবন বেঁচে গেছে ডাক্তারবাবুর জন্যে। পেটের বাচ্চা বেরুতে গিয়ে আটকে গিয়েছিল, আর একটু দেরি হলে দুটোই মরে যেত। ডাক্তারবাবু অনেক চেষ্টা করে নাড়ি কেটে ফরসেপ দিয়ে বাচ্চা বের করে দুজনকেই বাঁচিয়েছেন।’ রতন জানাল।
‘কোথায় তারা? নাম কী? কোন গ্রাম?’ পরেশ বেশ উত্তেজিত।
‘যারা এসেছিল তারা ফিরিয়ে নিয়ে গেছে। নাম-ধাম সব সোনা লিখে রেখেছে।’
‘যাক, এটা একটা কাজের কাজ হয়েছে। ডাক্তারবাবু কোথায়?’
‘ঘুমিয়ে পড়েছেন। সারাদিন খাননি, তারপর ওইরকম অপারেশন, আমরা ডাকিনি।’
‘ঠিক আছে, এখন ডাকো। আমি যে এসব কথা বলেছি তা আজই ওঁকে বলার দরকার নেই। আমি চললাম। আমার ভটভটি ছাড়ছে।’
বনবিহারী হেঁটে আসছিলেন। রতন তাঁর ঘুম ভাঙালে সোনা খাবারের কথা বলেছিল। তিনি রাজি হননি। বাড়ির কাছে এসে থমকে দাঁড়ালেন। একটা ছোট ভিড় জমেছে সেখানে। মানুষজন গম্ভীরমুখে দাঁড়িয়ে আছে। ছ্যাঁৎ করে উঠল বুক, মামণির কিছু হয়নি তো!

ভিড় করে থাকা মানুষগুলো বনবিহারীকে দেখে নড়ে উঠল। একজন এগিয়ে এসে নীচু গলায় বলল, ‘বারবার অজ্ঞান হয়ে যাচ্ছে, একটু দেখুন।’
‘কে?’ খসখসে গলায় জিজ্ঞাসা করলেন বনবিহারী।
‘পুঁটির মা।’
বনবিহারীকে এগোতে দেখে ভিড় রাস্তা করে দিল। নামটা শোনামাত্র বুকে জমে ওঠা চাপটা কমে গেল। তিনি চোখ তুলে মামণিকে দেখতে পেলেন না। নীচের ঘরে ঢুকে ওদের দেখতে পেলেন। হ্যারিকেনের আলোয় পুঁটির মায়ের মাথার পাশে বসে থাকা মামণিকে দেখে জিজ্ঞাসা করলেন, কি হয়েছে? ওপাশে দাঁড়িয়ে থাকা দুজন মহিলার একজন বলল, ‘বিকেলে খবরটা আসা মাত্র মাটিতে পড়ে গেল। যখনই জ্ঞান ফিরছে কেঁদে উঠছে, কাঁদলেই অজ্ঞান হয়ে যাচ্ছে।’
বনবিহারী বুঝলেন বাড়িওয়ালা ব্রজ মণ্ডল আর বেঁচে নেই। সকালেই শুনে গেছেন ওঁকে অ্যাঞ্জিওগ্রাফি করাতে শহরে নিয়ে যাওয়া হবে। মনে হয়নি হঠাৎ চলে যাবেন। বনবিহারী ঝুঁকে পুঁটির মায়ের পালস দেখলেন। খুব দুর্বল। স্টেথো চেপে বুকের শব্দ শুনলেন। এই অবস্থায় জ্ঞান ফিরিয়ে এনে কোনও কাজ হবে না।
‘কি বুঝছেন?’ পেছন পেছন আসা একজন প্রশ্ন করল।
‘বজ্রবাবুর শরীর এখন কোথায়?’
‘পাথরপ্রতিমার হাসপাতাল থেকে নিয়ে আসতে গিয়েছে কয়েকজন। এত দেরি হচ্ছে কেন বুঝতে পারছি না। ঘাটও তো বন্ধ হয়ে গিয়েছে।’
‘যদি নিয়ে আসে তাহলে এখনই কি দাহ করবেন?’
‘নিয়ে এলে ওটা না করে তো উপায় নেই। মড়া বাসি করা উচিত নয়।’
‘তাহলে হাসপাতালে ফোন করে দিন যেন কাল সকালে নিয়ে আসে। এই মহিলার শরীরের যে অবস্থা তাতে জ্ঞান ফিরিয়ে স্বামীর কাজ করানো যাবে না। চেষ্টা করলে ওঁর ভালো হবে না। আমি ওঁকে একটা ঘুমের ইনজেকশন দিচ্ছি। সারারাত ঘুমিয়ে থাকলে নার্ভের ওপর চাপ কমবে।’ ব্যাগ খুললেন বনবিহারী।
লোকটা চলে গেল। ঘুমের ইনজেকশন পুঁটির মাকে দিয়ে বনবিহারী উঠে দাঁড়ালেন, ‘আপনাদের কেউ যদি রাত্রে এঁর কাছে থাকেন তাহলে ভালো হয়!’
মহিলা দুজন পরস্পরকে দেখলেন। মামণি মাথা নাড়ল। তারপর হাত বুকে ঠেকিয়ে বুঝিয়ে দিল সে রাত্রে পুঁটির মায়ের কাছে থাকবে। বাইরে বেরিয়ে এসে বনবিহারী লক্ষ করলেন ভিড় বেশ পাতলা হয়ে গিয়েছে। হঠাৎ সন্তানের কথা মনে পড়ল তাঁর। মামণি তো নীচে বসে আছে, সন্তান কোথায়? ওকে ঘুম পাড়িয়ে ওপরে রেখে এলে এতক্ষণে তার জেগে উঠে চেঁচামেচি করার কথা। কিন্তু ওপর থেকে কোনও আওয়াজ ভেসে আসছে না। বনবিহারী দ্রুত ওপরে এসে দেখলেন দরজা ভেজানো। ভেতরে অন্ধকার। আলো জ্বালাতে শূন্য বিছানা চোখে পড়ল। সন্তান ঘরে নেই। কোথায় গেল বাচ্চাটা? মামণি কি আশেপাশের কারও বাড়িতে ওকে রেখে এসেছে?
নীচে নেমে আসতেই একজন জিজ্ঞাসা করল, ‘আপনি ছেলেকে খুঁজছেন তো?’
চমকে উঠলেন বনবিহারী। কিন্তু দ্রুত সামলে নিয়ে মাথা নাড়লেন, হ্যাঁ।
কোনও চিন্তা করবেন না। ওকে আমার বাড়িতে নিয়ে গিয়েছি। এসব দেখে খুব কাঁদছিল। এখন মজা করে খেলছে।’ লোকটি হাসল।
‘খেলছে?’
‘ওখানে আরও দুটো বাচ্চাকে পেয়ে গেছে তো।’
‘ও, অনেক ধন্যবাদ আপনাকে। ওর এখন খেয়ে শোওয়ার সময় হয়ে গিয়েছে। যদি ওকে নিয়ে আসেন তাহলে—।’ কথা শেষ করলেন না বনবিহারী।
‘না-না, ও নিয়ে আপনি চিন্তা করবেন না ডাক্তারবাবু। ওইটুকুনি বাচ্চা, যা খাবে তা আমার ওয়াইফ ঠিক করে দেবে। ওর বাচ্চার খুব শখ। নিজের নেই তো।’
‘এই যে বললেন ওখানে আরও দুটো বাচ্চা রয়েছে—!’
‘পাশের বাড়ির বাচ্চা। আমার ওয়াইফের কাছে এলে ভালো থাকে বলে দিয়ে যায়।’ মাথা নাড়ল লোকটি, ‘আপনার ছেলেকে নিয়ে কোনও চিন্তা করবেন না। ওর মা তো আজ রাত্রে ব্রজদার ওয়াইফের পাশে থাকবেন। আপনি একা পুরুষমানুষ বাচ্চাকে সামলাবেন কি করে! তাই আজকের রাতটা ও আমার ওয়াইফের কাছেই থাকুক। দুজনে ভালো থাকবে!’
পাশে দাঁড়ানো এক বৃদ্ধ বললেন, ‘ঠিক কথা। ডাক্তারবাবু, আপনি চিন্তা করবেন না। বউমার কাছে বাচ্চারা ভালো থাকে কেন জানেন? তিনি ওদের গল্প বলেন, গান শোনান। আপনার ছেলের কপাল খারাপ, সে মায়ের মুখে ঘুমপাড়ানি গান শোনার সুযোগ পায়নি। ভগবান ওর মায়ের মুখ থেকে কথা কেড়ে নিয়েছেন, কি করা যাবে। আপনি কোনও চিন্তা করবেন না। যান, বিশ্রাম করুন।’
ওপরে যাওয়ার আগে ব্রজ মণ্ডলের স্ত্রীকে আর একবার দেখে গেলেন বনবিহারী। গভীর ঘুমে রয়েছেন। নাড়ি আগের থেকে অনেক স্থির। এক ফাঁকে মামণির দিকে তাকাতে সে মুখ ঘুরিয়ে নিল। বনবিহারী কিছু না বলে ওপরে উঠে এলেন।
সন্ধে পেরিয়ে রাত নামল। বনবিহারী ঘরে ঢুকে স্বস্তি পাচ্ছিলেন না। তাঁর শরীরে একটা অস্বস্তি তীব্র হচ্ছিল। নিয়ম ভেঙে তিনি স্নান করলেন। স্নান সেরে খাটে বসে টের পেলেন তাঁর খিদেবোধটাই নেই। সন্তানের বিছানার দিকে তাকালেন। এখানকার মানুষ ওকে তাঁর ছেলে বলে ভাবছে। স্বাভাবিক ভাবে মামণি যদি ওর মা হয় তাহলে তিনি ওদের চোখে মামণির স্বামী। বয়সের এত পার্থক্য থাকা সত্ত্বের মামণিকে তাঁর স্ত্রী বলে ভেবে নিতে পেরেছে ওরা। ওদের কোনও দোষ নেই। একঘরে দুজন নারীপুরুষ বাচ্চা নিয়ে দিনের পর দিন সংসার করে থাকলে অন্য সম্পর্কের কথা মাথায় আসবে কেন? তিনি মেয়ে বা পুত্রবধূকে সন্তানসহ এখানে এনে একঘরে থাকছেন বলে তো কেউ ভাববে না।
কিন্তু এই ভাবনা শেষ পর্যন্ত মামণির ক্ষতি করবে! ডাক্তার বনবিহারীর স্ত্রী না হয়েও ওই পরিচয়ে পরিচিত হলে ভবিষ্যতে তিক্ত অভিজ্ঞতা হওয়াই স্বাভাবিক। তাছাড়া এভাবে চললে সন্তানের পরিচয় কি হবে? সবাই জানছে সন্তানের বাবা তিনি। এটা যে-কোনওভাবেই বৈধ নয় তা ওর ভবিষ্যতের কথা ভেবে তিনি বলতেও পারবেন না। এক্ষেত্রে একটাই রাস্তা রয়েছে। মামণি এবং সন্তানের সঙ্গে তাঁর সম্পর্কটা অবিলম্বে বৈধ করে নেওয়া উচিত। কিন্তু কীভাবে? পুরোহিত ডেকে মন্ত্র পড়ে বিয়ে করা এই বয়সে সম্ভব নয়। আজকাল ওই বিয়েকে আইনসঙ্গত বলে মনে করাও হয় না। ম্যারেজ রেজিস্টারের কাছেই যেতে হবে। খোঁজ করলে পাথরপ্রতিমা বা ডায়মন্ডহারবারে ম্যারেজ রেজিস্টার পাওয়া যেতে পারে। কিন্তু সেখানে গেলে খবরটা এখানে চলে আসবে চটপট। তাতে আর এক ধরনের সমস্যা তৈরি হবে। বনবিহারী সিদ্ধান্ত নিলেন ব্যাপারটা কলকাতায় গিয়ে সারবেন। একজন শিক্ষিত মানুষ হিসেবে তিনি জানেন এই বিয়ে করতে হলে আগে নোটিশ দিতে হয়। সেই নোটিশে দুজনকেই সই করতে হবে। অর্থাৎ নোটিশ দেওয়ার জন্যে একবার আর বিয়ে নথিভুক্ত করতে আর একবার তাঁদের কলকাতায় যেতে হবে।
এই জীবনে অকৃতদার থাকবেন বলে ভেবেছিলেন বনবিহারী। কিন্তু বিধাতার যদি ভিন্ন ইচ্ছে হয় তাহলে সেটা না মেনে উপায় কি! মামণি এবং সন্তানকে এখানে ফেলে রেখে তিনি উধাও হতে পারেন না। হঠাৎ অন্য একটা কথা মনে আসতেই কিঞ্চিৎ প্রফুল্ল হলেন বনবিহারী। গঞ্জের বেশিরভাগ মানুষ মামণিকে দ্যাখেনি। দেখেছে পালবাবুর ড্রাইভার শম্ভু আর তাঁর বাড়ির কালীচরণ। কালীচরণ বিশ্বাসঘাতকতা করবে না। শম্ভু এখনও পালবাবুর গাড়ি চালাচ্ছে কিনা জানা নেই। চালালেও ওইটুকু ঝুঁকি নিতেই পারেন। বিয়ের পর তাই মামণি আর সন্তানকে নিয়ে যদি গঞ্জে ফিরে যান তাহলে সব সমস্যার সমাধান হয়ে যাবে। পাঁচজনে জানবে বনবিহারী বেশি বয়সে বিয়ে করেছেন। আড়ালে একটু হাসাহাসি করবে হয়তো তার ওপর বাচ্চা সমেত বউ এনেছেন বলে একটু বাঁকা কথাও বলাবলি হবে। কিন্তু এগুলো থিতিয়ে যেতে সময় লাগবে না। আর একবার থিতিয়ে গেলে এখনকার থেকে অনেক শান্তির জীবন যাপন করা যাবে।
বনবিহারী নিশ্চিত প্রস্তাবটা শুনে মামণি খুব খুশি হবে। ও তো তাই চায়। তিনি দূরত্ব রেখেছেন বলে ওর অভিমান বেড়েছে। হঠাৎ লজ্জা পেলেন বনবিহারী। বিয়ের পর তো আর তাঁকে দূরত্ব রাখতে দেবে না মামণি। তখন তিনি কী করবেন? একটা বড় শ্বাস ফেলে বিছানায় শরীর এলিয়ে দিলেন তিনি। তখন যা হওয়ার তা হবে। যা স্বাভাবিক তাই মেনে নিতে হবে।
কিছুক্ষণ ঘুমিয়েছিলেন বনবিহারী, হঠাৎ চিৎকারটা কানে ঢোকা মাত্র তাঁর ঘুম ভেঙে গেল। বলো হরি, হরি বোল, বলো হরি, হরি বোল। চিৎকারটা ক্রমশ তীব্র হয়ে এগিয়ে আসছে। ধড়মড়িয়ে উঠে বসলেন তিনি। তাহলে ওরা এই রাত্রে নদী পেরিয়ে ব্রজ মণ্ডলের মৃতদেহ নিয়ে এল?
বনবিহারী বিছানা থেকে নামলেন। তৈরি হয়ে নীচে নামতেই শুনলেন ওরা এখনই শ্মশানে যেতে চাইছে। মড়া বাসি করে লাভ নেই, রাত থাকতে থাকতে দাহ করে ফেলা উচিত। কেউ জিজ্ঞাসা করল, ‘মুখাগ্নি করবে কে?’
‘আমি।’ বনবিহারী দেখলেন মামণিকে ধরে দরজায় এসে দাঁড়িয়েছে পুঁটির মা।
একজন বলল, ‘না না, আপনার শরীর ভালো নেই, আপনাকে যেতে হবে না।’
আর একজন বলল, ‘মেয়েছেলেরা তো শ্মশানে যায় না।’
‘যার কেউ নেই সে যায়। অমি যাব।’ পুঁটির মা দুর্বল গলায় বলল।
যার বাড়িতে সন্তান রয়েছে সে জিজ্ঞাসা করল, ‘ডাক্তারবাবু কী বলেন? ওঁর কি এই শরীর নিয়ে শ্মশানে যাওয়া উচিত?’
‘শ্মশান কতদূরে?’ বনবিহারী জিজ্ঞাসা করলেন।
‘বেশিদূর নয়, নদীর ওই ধারে।’
‘গেলে যদি উনি শান্তি পান—, তবে হেঁটে না গিয়ে ভ্যান রিকশায় যাওয়া উচিত।’ বনবিহারী বললেন।
একটা ভ্যান রিকশা নিয়ে আসা হল। তাতে পুঁটির মাকে নিয়ে উঠে বসল মামণি। বলো হরি, হরি বোল ধ্বনি দিতে দিতে ব্রজ মণ্ডলকে নিয়ে চলে গেল সবাই। একজন অতিবৃদ্ধ লোক মাটিতে হাঁটুমুড়ে বসেছিল। বনবিহারী আকাশের দিকে তাকলেন। এই মধ্যরাতের আকাশে এখন অজস্র তারার ভিড়। মনে হচ্ছে অনেকটা নীচে নেমে এসেছে ওরা। ব্রজ মণ্ডলের আত্মা কি ওই আকাশে মিলিয়ে যাবে? লোকটা ভালো ছিল। বাড়িওয়ালা হিসেবে কখনও নিজেকে জাহির করেনি।
‘কে? কে ওখানে?’ মিনমিনে গলায় প্রশ্ন ভেসে আসতে বনবিহারী তাকালেন। সেই বৃদ্ধ মানুষটি চোখের ওপর হাত রেখে তাঁকে দেখার চেষ্টা করছে। কাছে গিয়ে বনবিহারী বললেন, ‘আমি ডাক্তারবাবু।’
‘অ। নতুন ডাক্তার! শোনো, আমার খিদে পেয়েছে। খেতে দাও।’
‘রাত্রে কিছু খাননি?’
‘না। দিনরাতে একবার খেতে দেয় বউটা। আমার বউসোহাগী ছেলের বউ। পাঁচ বাড়ির বাচ্চা জড়ো করে খাওয়ায়, গান শোনায় কিন্তু বুড়ো শ্বশুর খেতে চাইলে মুখ ঘুরিয়ে নেয়। খেতে দাও।’ বুড়ো মাথা দোলাল।
যতক্ষণ ব্রজ মণ্ডলকে নিয়ে ভিড়টা এখানে ছিল ততক্ষণ বুড়োকে দেখতে পাননি বনবিহারী, কথাও শোনেননি। বুঝলেন এর বউমার কাছেই সন্তান আজ ঘুমোচ্ছে।
‘এখানে কীভাবে এলেন?’
‘হেঁছড়ে হেঁছড়ে। ব্রজ চলে গেল বলে এলাম। মাঝে-মাঝে আমাকে খেতে দিত ব্রজ। তা তুমি কীরকম ডাক্তার যে ওকে বাঁচাতে পারলে না? অবশ্য কি বা করতে পারো তুমি! ভগবান যাকে নেবে বলে ঠিক করে তাকে কে রাখতে পারে! তা তুমি কি খেতে দেবে না শুধু কথা বলাবে?’ বুড়ো রেগে গেল।
বনবিহারী ওপরে উঠলেন। যেখানে খাবার থাকে সেখানে গিয়ে ঢাকনা সরিয়ে সরিয়ে দেখলেন ভাত আর ডিমের ঝোল রাঁধা আছে। তা থেকে একটা ছোট থালায় কিছুটা তুলে নেমে এলেন। নিঃশব্দে বুড়োকে দিলেন তিনি।
খাবার দেখে খুশিতে মুখ উজ্জ্বল হল বুড়োর, ‘বাঃ। ডিম এনেছ! কতদিন ডিম খাইনি।’ দ্রুত হাত চালিয়ে খাবারটা পেটে চালান করে দিয়ে বুড়ো প্লেটটা সামনে রেখে বলল, ‘যাই।’
‘জল খাবেন? এনে দেব?’
‘না। জল খেলে গলা থেকে ডিমের স্বাদ চলে যাবে। এখন আমি শুয়ে শুয়ে আকাশ দেখব। আচ্ছা ডাক্তার, বেঁচে থাকা আর মরে যাওয়ার তফাত কি?’
‘অনেক তফাত। বেঁচে আছেন বলে আপনি খেতে পারলেন, মরে গেলে পারতেন না।’
‘দূর! কারও কারও কোনও ফারাক নেই। আমি কি বেঁচে আছি? কবে মরে গেছি!’
শরীরটাকে মাটির ওপর দিয়ে হেঁচড়ে হেঁচড়ে চলে গেল বুড়ো।
বিছানায় শুয়েও ঘুম আসছিল না। বারংবার বৃদ্ধের কথা মনে আসছিল। একটা মানুষ নিজেকে মৃত ভেবে নিয়ে পৃথিবীতে বাস করছে। লোকটার খাওয়ার ধরন দেখে বুঝতে অসুবিধে হয়নি ও ক্ষুধার্ত, পেটে খাবার চালান করার জন্যে খাচ্ছে, উপভোগ করছে না। ব্রজ মণ্ডলের মরে যাওয়া নিশ্চয়ই মরে বেঁচে যাওয়া নয়, আবার এই বুড়োর বেঁচে থাকা মানে বেঁচে থেকে মরে যাওয়া নয়। বুড়ো মৃত্যুকে বেশ উপভোগ করছে।
কিছুক্ষণ উশখুশ করার পর বনবিহারীর মনে হল দীর্ঘক্ষণ অভুক্ত থাকার জন্যে তাঁর ঘুম আসছে না। অন্য রাত বা সময় হলে এখন খাওয়ার কথা তিনি ভাবতেনই না। মধ্যরাতে খেলে তাঁর অম্বল হতে পারে। কিন্তু এখন সেটাকে আমল দিলেন না। খাট থেকে নেমে বেশ ঠান্ডা হয়ে থাকা ডিমের ঝোল আর ভাত খেতে লাগলেন চোখ বন্ধ করে।
মামণি চলে গেল শ্মশানে। পুঁটির মায়ের সঙ্গে অন্য কোনও স্ত্রীলোক তো যেতে পারত! বনবিহারী খেতে খেতে মাথা নাড়লেন। গেছে যাক। এর ফলে ওর মনে যদি নরম অনুভূতিগুলো ধীরে ধীরে বেড়ে যায় তাহলে একসঙ্গে বাস করে তিনি শান্তি পাবেন।
ভোরের দিকে ঘুম ভেঙে গেল তাঁর। বলো হরি হরি বোল ধ্বনি দিতে দিতে শ্মশানযাত্রীরা ফিরে এল। নীচে তাদের কথাবার্তা শোনা যাচ্ছে। বনবিহারী ভাবলেন একবার নেমে ওদের সঙ্গে দেখা করে আসবেন। কিন্তু ক্লান্তি তাঁকে বাধা দিল। এখন নিশ্চয়ই মামণি ওপরে উঠে আসবে। তাঁকে না বলে শ্মশানে যাওয়ার জন্যে তিনি কোনও কটু কথা বলবেন না ওকে। বিয়ের সিদ্ধান্তটা ওকে জানাতে হবে। তবে এই শ্মাশান ফেরা ভোরের সময়ে নিশ্চয়ই নয়। কাল একটা ভালো মুহূর্ত বেছে নিয়ে বলতে হবে। মামণি কি তখন খুব লজ্জা পাবে?
নীচের কথাবার্তা থেমে গেল। বোঝা গেল যারা এসেছিল তারা ফিরে গেছে যে যার বাড়িতে। কিন্তু মামণি ওপরে আসছে না কেন? নাকি পুঁটির মা একা থাকবে বলে তার কাছেই থেকে গেছে! সেটাই স্বাভাবিক ভেবে আবার ঘুমের চেষ্টা করলেন বনবিহারী। এখন তাঁর শরীর-মনে কোনও অস্থিরতা নেই।
একটু বেলায় ঘুম ভাঙল তাঁর। আর সেটা এমনি এমনি নয়, সোনার ডাকে। দরজার বাইরে থেকে সোনা ডাকছিল, ‘ডাক্তারবাবু, ডাক্তারবাবু!’
দরজা খুলে সোনাকে দেখে অবাক হলেন, ‘কি ব্যাপার? তুমি!’
‘আটটা বেজে গেছে। আজ বালিচরণপুরে যেতে হবে। আপনি আসছেন না দেখে রতনদা আমাকে খোঁজ নিতে পাঠাল।’ সোনা বলল।
একটু লজ্জিত হলেন বনবিহারী, ‘যাও, আমি আসছি।’
তৈরি হয়ে নীচে নেমে এসে দেখলেন বাড়িওয়ালার দরজা বন্ধ। একটু ইতস্তত করে বাইরে থেকে বেশ জোরে জোরে বললেন, ‘আমি কাজে যাচ্ছি। তাড়াতাড়ি ফিরব।’ তারপর হাঁটতে শুরু করলে সোনা জিজ্ঞাসা করল, ‘আপনি কি দিদিকে কথাগুলো বললেন?’
‘হ্যা।’ মাথা নাড়লেন বনবিহারী।
‘দিদি তো এখানে নেই। ভোরের প্রথম ফেরিতে পাথরপ্রতিমায় চলে গেছেন।’ সোনা বলল।
শোনামাত্র দুটো পা থেমে গেল বনবিহারীর। কী বলছে সোনা?

জোয়ার এসেছে কালজিরে নদীতে। সমুদ্রে জল হু-হু করে ঢুকে পড়ায় ফুলে ফেঁপে উঠেছে নদী। দড়িতে বাঁধা ভটভটিগুলো তো বটেই, ঝড়ে লঞ্চগুলোও ঢেউ-এর দোলা সামলাতে হিমসিম খাচ্ছে। দূরে দুটো ভটভটিকে দেখা গেল ঢেউ-এর সঙ্গে লড়াই করছে এপারে আসার জন্যে। বনবিহারীর কথা বলতে একটু সময় লাগল।
সোনা ডাকল, ‘ডাক্তারবাবু।’
‘তুমি নিজের চোখে দেখেছ?’ বনবিহারীর মাথা কাজ করছিল না।
‘হ্যাঁ। লঞ্চের সামনে দাঁড়িয়ে দাঁতন করছিলাম। ভটভটি ছাড়ার মুখে দিদি দৌড়ে এসে উঠে পড়ল। তখনও জোয়ার আসেনি। ভটভটি ওপারের দিকে চলে গেল।’ সোনা বলল।
‘তোমার ভুল হয়নি তো সোনা!’
‘এ কী বলছেন! আমি তো বেশি দূরে ছিলাম না।’
একটু ইতস্তত করে প্রশ্নটা করে ফেললেন বনবিহারী, ‘সঙ্গে কেউ ছিল?’
‘না। একাই দৌড়ে এলেন মা, একটু দেরি হলে ভটভটিটাকে পেতেন না।’
ওপারের দিকে তাকালেন বনবিহারী। কোথায় গেল মামণি! সেই ছেলেটির কাছে! কখন ওদের কথা হল? কীসের টানে চলে গেল সন্তানকে এখানে ফেলে রেখে? বনবিহারীর ইচ্ছে হচ্ছিল এখনই পাথরপ্রতিমায় গিয়ে মামণির খোঁজ নিতে!
‘ডাক্তারবাবু, আপনি যাবেন না?’ সোনা জিজ্ঞাসা করল।
মাথা নাড়লেন বনবিহারী, ‘আমার শরীরটা আজ ভালো নেই। তুমি না ডাকলে কখন ঘুম ভাঙতো কে জানে! তুমি রতনকে বলো আমাকে ছাড়াই আজ যেটুকু পারে তা করে নিতে। আমি আজ বাড়িতেই থাকতে চাই।’
‘কি হয়েছে আপনার?’ সোনা উদ্বিগ্ন হল।
‘তেমন কিছু নয়। বোধহয় প্রেশার বেড়ে গিয়েছে। বাড়িতে একজনের মৃত্যু হল, কান্নাকাটি শুনতে হয়েছে, সারারাত ঘুম আসেনি।’
‘চলুন, আপনাকে পৌঁছে দিয়ে আসছি।’
‘না না। তার দরকার হবে না। তুমি যাও!’
ধীরে-ধীরে বাড়িতে ফিরে এলেন বনবিহারী। নীচের তলায় দরজা এখনও বন্ধ। ওপরে উঠে কিছুক্ষণ তক্তাপোশে বসে থাকলেন। শরীর ঝিমঝিম করছে। পায়ের তলায় শিরশিরানি। তখন কিছু বলতে হবে বলে বললেও এখন বুঝতে অসুবিধে হচ্ছে না, গোলমাল রক্তের প্রেশারের বাড়াবাড়ির কারণেই হচ্ছে।
বনবিহারী বাইরে যাওয়ার পোশাক পরেই শুয়ে পড়লেন। অস্বস্তিটা কিছুতেই যাচ্ছিল না। মামণি কি ছেলেটার ডাকে একবস্ত্রে চলে গেল? আর কি এখানে ফিরে আসবে না? এটা কি সম্ভব? এতদিন একসঙ্গে থেকে একদম না জানিয়ে কেউ উধাও হতে পারে? কথা না বললেও মামণি অবশ্যই বোঝে তিনি ওর জন্যে কতটা ত্যাগ করেছেন! মাথা নাড়লেন বনবিহারী, তাঁর কথা ও মনে না রাখলে তিনি কি করতে পারেন, কিন্তু নিজের পেটের ছেলের কথা ভুলে গেল কি করে? গতকাল থেকেই তো সে প্রতিবেশী একটি বউএর কাছে রয়েছে। মা হয়ে তাকে ছেড়ে চলে যেতে পারল মামণি!
বুকের ভেতর একটা গরম হাওয়া কেবলই হলকা ছড়াচ্ছিল। গতকাল থেকে কত কি না ভেবে রেখেছিলেন। আজ সময়-সুযোগ দেখে তিনি নিজেই মামণিকে বিয়ের প্রস্তাব দেবেন। এতদিন ও যা আকারে ইঙ্গিতে বোঝাচ্ছিল তা তিনি সরাসরি গ্রহণ করবেন বলে জানাবেন। একটু লজ্জা পাচ্ছিলেন, বয়সের পার্থক্যটা সঙ্কুচিত করছিল, কিন্তু শেষ পর্যন্ত সেটাকে অতিক্রম করতে পেরেছিলেন তিনি। কিন্তু কি লাভ হল! মামণি তো তাঁকে কোনও সুযোগই দিল না।
ছটফট করছিলেন বনবিহারী। এইসময় ঘুমানোর অভ্যেস তাঁর নেই। শরীর যতই কাহিল হোক ঘুম আসছিল না তাঁর। এইসময় দরজায় শব্দ হল, ‘ডাক্তারবাবু!’
‘কে? উঠে বসলেন বনবিহারী।
‘আজ্ঞে, আমি।’ ঘরে ঢুকল সেই লোকটি যে সন্তানের খবর দিয়েছিল গতরাতে।
‘ও, আপনি, আসুন।’
‘আমার ওয়াইফ জিজ্ঞাসা করতে বলল, বাচ্চাটাকে এখন দিয়ে যাব কি?’
‘ও কি করছে?’
‘খেলছে!’ লোকটি চারপাশে তাকাল, ‘ওর মা কোথায়? নীচে তো নেই!’
বনবিহারী তাকালেন, ‘ও পাথরপ্রতিমায় গিয়েছে।’
‘ও। তাহলে আপনি বাচ্চাটাকে সামলাবেন কি করে! তাহলে ওর মা না ফেরা পর্যন্ত আমাদের বাড়িতে রাখি?’
‘আপনাদের যদি অসুবিধে না হয়—!’
‘কী বলছেন? ওকে পেয়ে তো আমার ওয়াইফ নাওয়া-খাওয়া ভুলে গেছে। ঠিক আছে। তাহলে চলি।’ ফিরে যেতে যেতে ঘুরে দাঁড়াল লোকটি, ‘আপনার শরীর ঠিক আছে তো?’
‘কেন? দেখে কিছু মনে হচ্ছে?’
‘না না। আচ্ছা, চলি।’
লোকটি চলে গেলে চোখে-মুখে জল দিলেন বনবিহারী। মামণির না ফেরা পর্যন্ত ওরা সন্তানকে ওদের কাছে রাখবে। মামণি না ফিরলে? গঞ্জের মানুষ আর কিছুদিন থাকলে জানতে চাইত মামণি কোত্থেকে এল? আর এই সুন্দরবনের মানুষ জানতে চাইবে বাচ্চাকে ফেলে মামণি কোথায় গেল? ওখানে তিনি সবকথা খুলে বলতে পারেননি পুলিশের ভয়ে। পুলিশ মামণিকে ধরে নিয়ে যেত, এ ব্যাপারে তাঁর কোনও সন্দেহ নেই। আর এখানে সত্যিকথা বললে লোকে তাঁকেই খারাপ চোখে দেখবে। মামণি তাঁর স্ত্রী নয় জানার পর প্রশ্ন তুলবে তাহলে রাতের পর রাত ওরা একঘরে থাকল কি করে!
কিন্তু এসবের বাইরে আরও সমস্যা ওত পেতে রয়েছে। সন্তানকে নিয়ে তিনি এখানে থাকবেন কি করে? ওকে সঙ্গে নিয়ে রোজ লঞ্চে ঘোরা সম্ভব নয়। আবার ওর জন্যে ঘরে বসে থাকলে চাকরি ছেড়ে দিতে হবে। একমাত্র রাস্তা, সন্তানকে নিয়ে আবার গঞ্জে ফিরে যাওয়া। একটা শিশুকে নিয়ে গঞ্জের লোক অত মাথা ঘামাবে না। কিন্তু তাঁকে অপেক্ষা করতে হবে মামণির জন্যে। কতদিন?
দরজার শব্দ হল। তারপর রতনের গলা শুনতে পেলেন, ‘ডাক্তারবাবু!’
‘এসো রতন।’ তক্তাপোশে বসলেন বনবিহারী।
ঘরে ঢুকল রতন, সঙ্গে পরেশ মণ্ডল।
পরেশ মণ্ডল উদ্বিগ্ন গলায় জিজ্ঞাসা করল, ‘কি হয়েছে ডাক্তারবাবু, শুনলাম আপনি নাকি অসুস্থ?’
‘সামান্য। বিশ্রাম নিলেই ঠিক হয়ে যাব।’
‘পাথরপ্রতিমায় গিয়ে ডাক্তার দেখিয়ে আসবেন?’ পরেশ জিজ্ঞাসা করল।
‘না না। মাথাটা একটু ঘুরছে, রেস্ট নিলেই ঠিক হয়ে যাবে।’
‘শুনলাম কাল এই বাড়ির বাড়িওয়ালা মারা গিয়েছেন। সে কারণে রাত জাগতে হয়েছিল কি? এক বাড়িতে থাকলে এড়িয়ে যাওয়া যায় না।’
‘না, তার জন্যে কিছু হয়নি।’
রতন বলল, ‘বেশ কয়েকদিন ধরে একটানা কাজ করছেন বলে বোধহয়—।’
পরেশ বলল, ‘মুশকিল কি জানেন! হেড অফিস কোনও কথা শুনতে চায় না। এই যে আজ আপনি গেলেন না, কালিচরণপুরের পেশেন্টরা কখন আপনি যাবেন সেই আশায় বসে আছে, শরীর খারাপ বলে আপনি যেতে পারছেন না, হেড অফিস হিসেব করতে বসবে কতটা ক্ষতি হল। আমি বলি কী, আপনি যদি পাথরপ্রতিমার ডাক্তারকে দেখিয়ে একটা সিক সার্টিফিকেট নিয়ে নেন তাহলে ওরা আর কিছু বলতে পারবে না। আইনসঙ্গত হবে।’
‘আমি ডাক্তার হয়েও নিজের সার্টিফিকেট দিতে পারব না?’
‘কিছু মনে করবেন না, সেটা সন্দেহমুক্ত হবে না। ও হ্যাঁ, আর একটা কথা, আপনি যে পেশেন্টের অপারেশনের জন্যে রেকমেন্ড করেছিলেন তা হেড অফিস মেনে নিয়েছে। হাসপাতালে যা খরচ হয়েছে তা মিটিয়ে দিতে আমাকে অর্ডার পাঠিয়েছে।’
‘বাঃ। অনেক ধন্যবাদ। টাকাটা কীভাবে শোধ দেব কিছু বলেছে?’
‘না। সে ব্যাপারে কিছু লেখেনি। ও নিয়ে আপনি ভাববেন না তাহলে চলুন—!’
একমুহূর্ত সময় নিয়ে বনবিহারী বললেন, ‘বেশ চলুন।’
দরজা ভেজিয়ে দিয়ে নীচে নামলেন তিনি ওদের সঙ্গে। বেশ বেলা হয়ে গেছে। ঘাটের কাছে এসে তিনি লঞ্চের দিকে এগোলেন। পরেশ মণ্ডল হাঁ হাঁ করে উঠল, ‘না না, লঞ্চে নয়। ভটভটিতে চলুন। শুধু পারপার করার জন্যে লঞ্চ চালু করার নিয়ম নেই। আজ যখন কাজ হচ্ছে না তখন ওটা বন্ধ থাক।’
বনবিহারী বললেন, ‘আমি পাথরপ্রতিমায় যাওয়ার জন্যে লঞ্চে উঠছি না।’
‘তাহলে? পরেশ হতভম্ভ।
‘আমি কালিচরণপুরে গিয়ে পেশেন্ট দেখব।’
‘সেকি! আপনার শরীর খারাপ—!’
‘দেখুন, আর একজন ডাক্তারের কাছ থেকে সার্টিফিকেট না নিলে যদি ছুটি নামঞ্জুর হয় তাহলে তো আমার কাজই করা উচিত। চলো রতন।’
‘আপনি আমাকে ভুল বুঝবেন না ডাক্তারবাবু।’ পরেশ দু-হাত জোড় করল।
‘ছি-ছি, আপনি তো কোনও অন্যায় কথা বলেননি। তবে সুস্থ থাকলে যতটা পারতাম আজ ততটা পারব না। নাই মামার চেয়ে কানা মামা মন্দ কি?’
পরেশকে পাড়ে রেখে লঞ্চ চালু করল রতন। মাঝনদী দিয়ে যেতে যেতে রতন গৌরাঙ্গকে ইঞ্জিনের দায়িত্ব দিয়ে নেমে এল বনবিহারীর কাছে। তিনি তখন বাইরে বসে জলের দিকে তাকিয়েছিলেন। রতন বলল, ‘আপনাকে কোনও পরিশ্রম করতে দেব না। চেয়ার বসে যতটা পারেন পেশেন্ট দেখে ফিরে আসবেন।’
‘কতক্ষণ লাগবে পৌঁছতে?’
‘ঘণ্টাখানেক।’
‘অনেক বেলা হয়ে যাবে।’
‘তাতে লাভই হবে। পেশেন্টের সংখা কমে যাবে। যারা খুব অসুস্থ তারা আশায় অপেক্ষা করবে।’ রতন বলল, ‘আমরা পরেশ মণ্ডলকে ঘাঁটাতে চাই না।’
‘মানে?’
‘বহুত চুকলিবাজ লোক। হেড অফিসে তেল দেওয়ার জন্যে এখানে কি হচ্ছে না হচ্ছে সব রিপোর্ট করে। লঞ্চের ডিজেল কত খরচ হল তা গৌরাঙ্গকে জিজ্ঞাসা করে মিলিয়ে নেয় আমি সত্যি বললাম কিনা। আপনি মানুষ, আপনার শরীর খারাপ হতেই পারে একদিন, তার জন্যে পাথরপ্রতিমার ডাক্তারের সার্টিফিকেট লাগবে কেন?’
হাসলেন বনবিহারী, ‘সব জায়গায় এরকম মানুষ থাকে রতন।’
এইসময় সোনা খাবার নিয়ে এল, হালুয়া আর টোস্ট, সঙ্গে চা।
সকাল থেকে কিছু খাওয়া হয়নি। বনবিহারী খাবারে মন দিলেন।
কালিচরণপুরে পেশেন্ট দেখতে দেখতে নিজের ওপর বিরক্ত হলেন বনবিহারী। এটা তিনি কি করছেন? এই যে প্রত্যন্ত গ্রামের মানুষরা রোগের কাছে অসহায় ভাবে আত্মসর্ম্পণ করে আছে, কতটুকু সাহায্য করতে পারেন তিনি? শতকরা পাঁচ ভাগও নয়। রক্তপরীক্ষা, সোনোগ্রাম, এক্সরে রিপোর্ট না দেখেও আন্দাজে যে রোগের কথা তিনি ভাবছেন তা নির্মুল করার মতো ওষুধ তাঁর কাছে নেই। রোগী দেখছেন, রোগ বুঝছেন কিন্তু মানুষটিকে সুস্থ করতে পারছেন না। এরকম ভাবে রোগী দেখে কি লাভ! তিনি ছোটুকে বললেন, ‘আমি তোমাকে ওষুধের একটা লিস্ট তৈরি করে দেব। তুমি পরেশবাবুকে বলবে ওই ওষুধগুলো সাতদিনের মধ্যে কলকাতা থেকে আনিয়ে দিতে। নইলে পেশেন্ট দেখে কোনও লাভ হবে না।’ সোনা হাসল। রেগে গেলেন বনবিহারী, ‘হাসছ কেন?’
‘আপনি বলছেন, নিশ্চয়ই পরেশদাকে বলব, তবে ওষুধ পাওয়া যাবে বলে মনে হয় না। অত ওষুধ কেনার টাকা নাকি হেড অফিসের নেই।’
‘তাহলে এই কার্যক্রমের কি দরকার?’
‘শুনেছি এটা আছে বলে অনেক সাহায্য দেশবিদেশ থেকে আসে।’
কথা বাড়ালেন না বনবিহারী। বুঝলেন, সাহায্য আসে কিন্তু তা এই গরিব মানুষগুলোর কাছে পৌঁছয় না। এই যে পনেরো বছরের মেয়েটির পেটে যন্ত্রণা হচ্ছে, কি ওষুধ দেবেন তিনি! পেটে আঙুল রেখে মনে হচ্ছে ওর অ্যাপেন্ডিস বিপদসীমায় পৌঁছে গেছে। অবিলম্বে অপারেশন করা দরকার। মেয়েটির বাবাকে ব্যাপারটা বললে সে বেচারি কান্নায় ভেঙে পড়ল। এই মেয়েকে নিয়ে বহুদূরের হাসপাতালে অপারেশন করাবার ক্ষমতা তার নেই। সুন্দরবনের জঙ্গলে জঙ্গলে গিয়ে বাঘের সঙ্গে লুকোচুরি খেলে মধু সংগ্রহ করে সে কোনওমতে পরিবারের সবার মুখে একবেলা ভাত জোটায়। তার পক্ষে অপারেশনের খরচ যোগানো অসম্ভব। মেয়েটকে বাঁচাবার জন্যে সে বনবিহারীর পায়ে লুটিয়ে পড়ল।
চোখ বন্ধ করলেন বনবিহারী। একজনের বুকের টিউমার অপারেশন করার খরচ চেয়ে হেড অফিসের কাছে আবেদন করেছিলেন; এরকম অনুরোধ ভবিষ্যতে না করার জন্যে ইঙ্গিত দিলেও টাকাটা মঞ্জুর করেছে হেড অফিস। এখন এই মেয়েটির জন্যে চাইলে তা ওরা সরাসরি প্রত্যাখান করবে! তাহলে এখানে থেকে তিনি কি করছেন? এই গরিব অসুস্থ মানুষগুলোর কোনও কাজেই তো তিনি লাগতে পারছেন না। গঞ্জে থাকাকালীন যেসব পেশেন্টদের পেতেন তারা এত দরিদ্র নয়। ধার করেও চিকিৎসা করাতে পারে।
তাঁকে গম্ভীর মুখে বসে থাকতে দেখে ছোটু বলল, ‘লঞ্চে অক্সিজেন, স্যালাইন আছে। অবশ করার ইনঞ্জেকশন দিয়ে আপনি যদি চেষ্টা করেন তাহলে মেয়েটা বেঁচে যেতে পারে ডাক্তারবাবু। এছাড়া তো আর কোনও উপায় নেই।’
ছোটুর মুখের দিকে তাকালেন তিনি। নার্সিংহোমের ওটিতে এটা আদৌ জটিল অপারেশন নয়। কিন্তু এখানে তেমন হলে কোনও সাহায্য পাওয়া যাবে না। তাছাড়া এক্সরে না করে অপারেশনের ঝুঁকি নিয়ে যদি দেখা যায় অ্যাপেন্ডিসের সমস্যা নয়, অন্য কিছু যা তাঁর পক্ষে সামলানো সম্ভব নয় তখন কি করবেন! পেট একবার ওপেন করলে—! ঘামতে লাগলেন বনবিহারী। মেয়েটা যন্ত্রণায় ককিয়ে যাচ্ছিল। সামনে অন্তত জনা তিরিশেক পেশেন্ট, যারা তাদের অসুখের কথা জানাবে বলে অপেক্ষা করছিল, তারা আচমকা চিৎকার শুরু করল, ‘বাঁচান, বাঁচান ওকে।’
রতন তাঁর কানের কাছে মুখ নিয়ে এসে বলল, ‘লঞ্চ চালু করে এখান থেকে চলে যাব? বাপবেটিকে কাছাকাছি কোথাও নামিয়ে দিতে পারব।’
মাথা নাড়লেন বনবিহারী, ‘নামাতে হবে না। ওদের পাথরপ্রতিমায় নিয়ে চল। এখনই অপারেশন করাতে হবে।’
‘কিন্তু এরা তো খরচ দিতে পারবে না। হেড অফিসও আর হাত খুলবে না।’
‘আগে ওকে বাঁচাই, তারপর ওসব নিয়ে ভাবব।’ বনবিহারী গম্ভীর গলায় বললেন।
সন্ধের মুখে ফিরে এল লঞ্চ পাথরপ্রতিমায়। পুরোটা পথ মেয়েকে দু’হাতে জড়িয়ে বসেছিল বাবা। জলের ওপর দিয়ে উড়ে যাওয়া পাখির ঝাঁক, নদীর ঢেউ-এ মুখ তোলা শুশুক, কিছুই দেখলেন না বনবিহারী। তাঁর চোখ বন্ধ।
বনবিহারীর তাগিদে ঝটপট এক্সরে করার পর মেয়েটিকে ওটিতে নিয়ে যাওয়া হল। খানিকক্ষণ বাদে ডাক্তার ফিরে এসে বললেন, ‘খুব জোর বেঁচে গেল মেয়েটা। ওটা বাদ দিয়েছি। কিন্তু অপারেশনের খরচ কে দেবে?’
বনবিহারী মাথা নাড়লেন, ‘আমি। কাল সকালে দিয়ে দেব।’
ডাক্তার হাসলেন, ‘এভাবে আর কত করতে পারবেন? এখানে চিকিৎসা করতে হলে মনে ঠুলি পরিয়ে রাখতে হয়। ও হ্যাঁ, আপনার সেই পেশেন্টকে যার ব্রেস্ট টিউমার হয়েছিল, আজ বিকেলে রিলিজ করে দেওয়া হয়েছে।’
বনবিহারীর ভ্রু কুঁচকে গেল। মেয়েটা কীভাবে গ্রামে ফিরে গেল!

বনবিহারী মেয়েটি ও তার বাবাকে নিয়ে পাথরপ্রতিমায় নেমে গেলে রতন লঞ্চ নিয়ে ফিরে গিয়েছিল। এর আগে কোনও ডাক্তার যা করেননি বনবিহারী তা করছেন দেখে বেশ আবেগে আক্রান্ত হয়েছিল লঞ্চের সব কর্মী। ওরা ঠিক করল এরকম দিন এলে, যখন কারও প্রাণ বাঁচাতে ডাক্তারবাবু পেশেন্টকে হাসপাতালে নিয়ে আসবেন, সেদিনের রিপোর্ট পরেশ মণ্ডলকে বিস্তারিত বলবে না। বরং যে গ্রামে গিয়েছিল লঞ্চ সেখানে বেশ ভালো কাজ হয়েছে তাই জানাবে। লঞ্চে পেশেন্ট বয়ে আনা যেহেতু নিয়ম নেই আর হেড অফিস সেটা মোটেই পছন্দ করছে না তাই সত্যি কথা বললে ডাক্তারবাবু বিপদে পড়বেন। হয়তো ওঁকে চলে যেতে বলা হবে। রতনরা ঠিক করল, ডাক্তারবাবুকে ওরা হারাতে চায় না। তাই ঝটপট ওরা পাথরপ্রতিমা থেকে লঞ্চ নিয়ে চলে এসেছিল।
বনবিহারী হাসপাতালের অফিসে খোঁজ নিয়ে জানলেন মালতীকে নিয়ে যাওয়ার সময় কালীচরণ টিপসই দিয়েছে। সেই লোকটা যে মালতীর সঙ্গে এসেছিল, সে এই হাসপাতাল চত্বরে পড়েছিল এতদিন। কিন্তু মালতীকে নিয়ে গেল কোথায়?
দ্বিতীয়ত, সেই ছেলেটির সন্ধান করতে গিয়ে হোঁচট খেলেন বনবিহারী। নাম জানেন না, কোথায় থাকে তাও না। দু-তিনজনকে চেহারার বর্ণনা দিয়েও কিছু জানতে পারেননি। সন্ধে নেমে গেছে। কাল এই মেয়েটির অপারেশনের জন্যে কত জমা দিতে হবে জানতে চেয়ে স্বস্তি বোধ করলেন। ওই টাকা এখনও তাঁর সঙ্গে আছে। মেয়েটির বাবা হাতজোড় করে দাঁড়িয়েছিল। তার সামনে গিয়ে বনবিহারী বললেন, ‘আর কোনও চিন্তা নেই। তোমার মেয়ে ভালো হয়ে যাবে। এখানকার ডাক্তারবাবুরা খুব ভালো অপারেশন করেছেন।’
‘সবই আপনার দয়ায় হল ডাক্তারবাবু।’ লোকটার গলার স্বর ভেজা।
‘এসব কথা বলবে না। এই নাও তিরিশটা টাকা রাখো। কিছু খেয়ে নিয়ে রাত্রে হাসপাতালেই থেকো। কয়েকদিনের মধ্যে এরা তোমার মেয়েকে ছেড়ে দেবে।’
টাকাটা লোকটার হাতে গুঁজে দিয়ে বনবিহারী যখন ঘাটে পৌঁছালেন তখন রাত বেড়ে গেছে। পারাপার বন্ধ হতে বেশি দেরি নেই। ভটভটিতে চেপে এপারে এসে ভাড়া দিতে গেলেন তিনি। ভটভটিওয়ালা দ্রুত মাথা নাড়ল, ‘না না। আপনাকে দিতে হবে না।’
‘সে কি? কেন?’
‘আপনার জন্যে ভটভটি ফিরি।’ লোকটা হাসল।
কিছুতেই রাজি হল না লোকটা।
বাড়ির কাছে পৌঁছে তাঁর ঘরে আলো জ্বলতে দেখলেন বনবিহারী। নীচে পুঁটির মায়ের ঘরে অন্ধকার। তার বন্ধ দরজার সামনে একটা লোক বসেছিল। তাঁকে দেখতে পেয়ে উঠে দাঁড়িয়ে নমস্কার জানাল। বনবিহারী জিজ্ঞাসা করলেন, ‘তুমি কে?’
‘আজ্ঞে, আমি কালী।’
‘কালী মানে?’
‘ওই যে মালতীর সঙ্গে আপনার লঞ্চে এসেছিলাম—।’
অন্ধকারে মুখ দেখা যাচ্ছে না। কিন্তু বুঝতে অসুবিধে হল না। বনবিহারী জিজ্ঞাসা করলেন, ‘তুমি এখানে কি করছ?’
‘ওরা এখানে এল, আমিও চলে এলাম।’
‘কারা এখানে এসেছে?’
‘মালতী আর একটা দিদি।’ বলে লোকটা ওপরের দিকে আঙুল তুলল।
বিস্মিত বনবিহারী দ্রুত সিঁড়ি ভেঙে ওপরে উঠে দেখলেন দরজা খোলা। খাটে সন্তান বসে আছে। তার পাশে মালতী। নীচে খাবার বাড়ছে মামণি। শব্দ শুনে মালতী দরজার দিকে তাকিয়েই ঘোমটা টেনে খাট থেকে নেমে দাঁড়াল। আর কি আশ্চর্য, সন্তান এই প্রথম বেশ জোরে একটি শব্দ উচ্চারণ করল।
মামণি মুখ তুলে তাকাল। তারপর মুখ নামিয়ে ঠোঁট টিপে হেসে যা করছিল তা করে যেতে লাগল। মালতী ঘোমটার প্রান্ত এক হাতে ধরে রেখে নীচু গলায় বলল, ‘ডাক্তার ছেড়ে দিল। বলল, সাতদিন পরে দেখিয়ে যেতে। বিকেলে তো গাঁয়ে যাওয়া যায় না। গেলে সাতদিন পরে আসাও সম্ভব হত না। বোন দেখতে গিয়েছিল। ও বলল এখানে চলে আসতে।’
‘বোন?’ মুখ থেকে প্রায় অসাড়ে প্রশ্নটা বেরিয়ে এল।
চোখের ইশারায় মামণিকে দেখিয়ে দিল মালতী।
‘কিন্তু এখানে থাকবে কোথায়? ঘর তো মাত্র একটা।’ বনবিহারী বিরক্তি চেপে রাখলেন না, ‘তাছাড়া নীচে কালীচরণকেও দেখলাম।’
‘ও কাল সকালে চলে যাবে। মাছ ধরার টলারে মেয়েছেলে তোলে না, ওকে তুলবে।’
মামণি খাবারের প্লেট মালতীর হাতে তুলে দিয়ে নীচের দিকে ইঙ্গিত করল। সেটা বুঝে মালতী প্লেটটা কালীচরণকে দিতে নেমে গেল।
‘সারাদিন কোথায় ছিলে?’ বনবিহারী খাটে এসে বসলেন।
মামণি ঠোঁট ওলটাল। তারপর ইশারায় জানতে চাইল বনবিহারী এখন খাবেন কি না?’
রাগ হল বনবিহারীর। বললেন, ‘পাথরপ্রতিমায় গিয়েছিলে?’
মাথা নেড়ে হ্যাঁ বলল মামণি।
‘কারও সঙ্গে দেখা করতে?’
আবার একই ভঙ্গি করল মামণি।
‘ছেলেটা কে? কোথায় আলাপ তোমার সঙ্গে?’
মামণি উঠল। একটা কাগজে কলম দিয়ে কিছু লিখল। তারপর এগিয়ে ধরল বনবিহারীর সামনে। বনবিহারী পড়লেন, ‘আমি আপনার কেউ হই না। তাহলে এত চিন্তা কেন?’
‘যতক্ষণ তুমি আমার সঙ্গে আছ ততক্ষণ চিন্তা হবেই।’ কথাগুলো বলেই বনবিহারী সতর্ক হলেন। সন্তান তাঁর পায়ের কাছে চলে এসেছে হামাগুড়ি দিয়ে। তারপর তার চেষ্টা শুরু হল বনবিহারীর শরীর ধরে উঠে দাঁড়াবার। শেষ পর্যন্ত টলোমলো শরীরটাকে কোনওমতে খাড়া করল বনবিহারীর জামা আঁকড়ে ধরে। এবং এই সাফল্যে সে এত খুশি যে গলার শিরা ফুলিয়ে চিল-চিৎকার না করে পারল না। বনবিহারী তাকে এক হাতে জড়িয়ে ধরতেই নরম তুলতুলে স্পর্শ পেলেন। সেই স্পর্শে যে অদ্ভুত মাদকতা রয়েছে তা তাঁকে প্রভাবিত করল। তিনি সন্তানের গালে চুমু খেলেন।
ইতিমধ্যে মামণি আবার কিছু লিখেছে কাগজে। লিখে সামনে ধরেছে। মুখ ফিরিয়ে সেটা পড়লেন বনবিহারী, ‘আমার মাকে খবর দেওয়া হয়েছে।’
‘সেকি! আমাকে বলোনি তো?’
মামণি ইশারায় বোঝাল সে না, ওই ছেলেটি দিয়েছে।
বনবিহারীর আর কথা বলা হল না। কারণ মালতী প্লেট নিয়ে ফিরে এসেছে। মালতী বলল, ‘ঘাটে যে ছাউনি আছে সেখানে চলে যাচ্ছে ও। ওর থাকার জন্যে ভাবনা ভাবতে হবে না। আমি এই ঘরের মেঝেতে বিছানা করে নেব।’
এইসময় নীচ থেকে একটি সরু গলা ভেসে এল, ‘ডাকতারবাবু, ও ডাকতারবাবু।’
বনবিহারীর কপালে ভাঁজ পড়ল। সন্তানকে বিছানার মাঝখানে বসিয়ে দিতেই সে গলা ছেড়ে কেঁদে উঠল। মালতী ছুটে গেল তার কাছে। বনবিহারী সিঁড়িতে পা রেখে দেখলেন তিনটে লোক আধা অন্ধকারে দাঁড়িয়ে আছে। হয় তো কেউ অসুস্থ হয়েছে, তাঁকে নিয়ে যেতে এসেছে এরা। সিঁড়ির শেষ ধাপে নেমে বনবিহারী জিজ্ঞাসা করলেন, ‘হ্যাঁ, বলুন!’
সরু গলার লোকটি বলল, ‘নমস্কার ডাক্তারবাবু, ইনি বাবা মুর্শেদ। আপনি নিশ্চয়ই ওঁর নাম শুনেছেন?’
বনবিহারী মাথা নাড়লেন, ‘না। আমি তো এখানে বেশিদিন আসিনি।’
লোকটা কিছু বলতে যাচ্ছিল কিন্তু বাবা মুর্শেদ তাকে ধমক দিল, ‘আঃ! আমি কি মুখ্যমন্ত্রী যে দেশের সবাই আমাকে চিনবে। নমস্কার ডাক্তারবাবু। আপনি এখানে এসে মানুষের জন্যে কাজ করছেন এই খবর আমি পেয়েছি। এখানে ডাক্তাররা এসেই পালাতে চায়। কত এল কত গেল! আর যত এন জি ও আছে তাদের ধান্ধা হল গরিব মানুষের উপকার করার নামে পয়সা কামানো। আপনার সম্পর্কে একেবারে অন্য কথা শুনছি। তাই আলাপ করতে এলাম।’
‘আমাকে কি কোনও পেশেন্ট দেখতে যেতে হবে।?’
‘না না। পেশেন্ট দেখার হলে এরাই আসত। আমার আসার দরকার হত না।’
‘ও। বলুন, কি করতে পারি?’
‘শুনলাম আপনি ক’দিন আগে একটি বউকে অপারেশনের জন্যে এনেছিলেন। অপারেশনের পর বউটি বেঁচে গেছে। আজ এমন একটা মেয়েকে দূরের গ্রাম থেকে এনেছিলেন অপারেশনের জন্যে যে না নিয়ে এলে সে আজই মারা যেত। কিন্তু এইসব অপারেশনের খরচ আপনার এন জি ও দেবে না। তাই তো?’
‘হ্যা। প্রথম কেসটায় দিতে রাজি হয়েছে, তার পরে নয়।’
‘অ। দেখুন, আমার হাতে মাঝে মাঝে টাকা এসে যায়। লোকের আপদে বিপদে আমি না বলতে পারি না। আজ যে মেয়েটির অপারেশন হয়েছে তার সব খরচ আমি দিতে চাই। কাল সকালেই ওটা হাসপাতালে পৌঁছে যাবে।’
‘কিছু মনে করবেন না, আপনার পরিচয় আমি জানি না।’
‘আমি সামান্য মানুষ। সুন্দরবনে থাকি। অশিক্ষিত। ওই যে বললাম, হঠাৎ হঠাৎ কিছু টাকা আমার হাতে এসে যায়। তখন আশেপাশের গরিব মানুষগুলো দু’বেলা খেয়ে থাকে।’ হাসল বাবা মুর্শেদ, ‘আচ্ছা চলি। হ্যাঁ, আর একটা কথা বলি। আপনি টাকার জন্যে চিন্তা করবেন না। দূরদূরান্তে গিয়ে যদি দ্যাখেন কারও চিকিৎসার প্রয়োজনে এখানে আনা দরকার, নিয়ে আসবেন। আমি আছি। এরা সবসময় আমাকে খবর দেবে। নমস্কার।’ অন্ধকারে ওরা মিলিয়ে গেল।
রাত্রের খাবার খেয়ে বনবিহারী দরজা বন্ধ করতে বলে সোজা লঞ্চে চলে গেলেন। রতনরা শুয়ে পড়েছিল। ডাকাডাকি করতে ছোটু এসে তক্তা ফেলে তাঁকে লঞ্চে উঠতে সাহায্য করল। অত রাত্রে তাঁকে আসতে দেখে সবাই বিছানা ছেড়ে উঠে এল।
বনবিহারী বললেন, ‘এত রাত্রে তোমাদের বিরক্ত করার জন্যে দুঃখিত। ওই যে মালতী নামের মেয়েটি যার বুকের টিউমার অপারেশন করা হয়েছিল সে আমার ঘরে এসেছে। মামণিই নিয়ে এসেছে। এক ঘরে শোওয়া সম্ভব নয় বলে এখানে চলে এলাম। তোমরা যাও, শুয়ে পড়ো।’
রতন বলল, ‘ঠিক করেছেন। সোনা, ডাক্তারবাবুকে খাবার দে।’
বনবিহারী হাত নাড়লেন, ‘না না। আমি খেয়ে এসেছি।’
রতন বলল, ‘তাহলে একটা কেবিনে বিছানা করে দিতে বলি।’
ওরা বিছানা করে দিলে বনবিহারী জিজ্ঞাসা করলেন, ‘আচ্ছা রতন, তোমরা বাবা মুর্শেদ নামের কোনও মানুষকে চেনো?’
‘সর্বনাশ!’ রতন আঁতকে উঠল, ‘আপনি নামটা শুনলেন কি করে?’
‘কেন? লোকটা খারাপ?’
‘সুন্দরবনের বিখ্যাত ডাকাতদের একজন। তিনবার জেল খেটেছে। বিশাল দল ওর। এখন পুলিশ পর্যন্ত ওকে ভয় পায়।’ সোনা বলল।
‘পুলিশ ভয় পায় কেন?’
‘গরিব মানুষরা সবাই ওকে সাপোর্ট করে যে। পাঁচ মাইল দূরে পুলিশ দেখলে লোকে ওর কাছে খবর পাঠায় পুলিশ আসছে। যে তিনবার ধরা পড়েছে তা এই পাথরপ্রতিমা বা কাকদ্বীপে এসেছিল বলে।’ যেন রবিনহুডের গল্প শোনাচ্ছে এমন মুখ করে বলে যাচ্ছিল সোনা।
‘লোকটা তাহলে ব্যবসাদার নয়?
‘না ডাক্তারবাবু। পুলিশের চোখে ও একজন ডাকাত। তবে এমন একজন ডাকাত যাকে গঞ্জে না এলে পুলিশ ধরতে পারে না।’ সোনা বলল।
রতন হাসল, ‘আপনি লক্ষ করবেন আমরা সুন্দরবনের সব নদীতে যাই না। কয়েকটা নদীতে লঞ্চ বা ভটভটি নিয়ে গেলে বাবা মুর্শেদকে কর দিতে হয়। যারা যায় তারা খুশি মনে দেয় কারণ তাহলে অন্য কোনও ডাকাত দলের খপ্পরে পড়তে হয় না। আমাদের হেড অফিস যেহেতু কর দেবে না তাই ওদিকে যাওয়া নিষেধ। তাই এখানকার ওই সব ব্যবসায়ীদের ওপর বাবা মুর্শেদের রাগ আছে।’
বনবিহারী স্মরণ করিয়ে দিলেন, ‘আমাদের এটা একটা এন জি ও, ব্যবসা প্রতিষ্ঠান নয়। লোকটির রাগ থাকা উচিত নয়।’
‘শুনেছি ও বলে হেড অফিস নাকি তলায় তলায় টাকা কামায়। সত্যিমিথ্যে জানি না। আমি তো সবসময় ভয়ে ভয়ে থাকি যেন ওর খপ্পরে না পড়ি। বিশাল দল ওর। নিন, শুয়ে পড়ুন।’ রতন বলল।
‘এই রামগঙ্গায় ও কখনও এসেছে বলে শুনেছ?’
‘না। এখানে এলে বিপদে পড়বে বলে ও আসবে না।’ রতন বলল।
আর কথা বাড়াননি বনবিহারী। কেবিনের ছোট্ট বিছানায় শুয়ে তাঁর মনে হল যে লোকটা এসেছিল সে সত্যিকারের বাবা মুর্শেদ তো? নাকি বাবা মুর্শেদ নিজে না এসে দলের কাউকে পাঠিয়ে ওই নাম বলতে বলেছে? নিরাপত্তার কারণে দ্বিতীয়টি হওয়া অসম্ভব নয়। কিন্তু সঠিক বা মেকি যেই হোক, লোকটা যেন নিজের পরিচয় দিত। তা যে-ই হোক, কাল পাথরপ্রতিমার হাসপাতালে গেলে জানা যাবে বাচ্চা মেয়েটার অপারেশনের টাকা অন্য কেউ দিয়ে গেছে কিনা। যদি দেয় তাহলে তাঁকে ব্যাপারটাকে নিয়ে ভাবতে হবে। একটা মানুষ ডাকাতি করে, সেটা করতে গিয়ে নিশ্চয়ই খুনখারাপি করতে হয়। তার কানে খবর পৌঁছেছিল যে নতুন ডাক্তারবাবু পেশেন্টের প্রাণ বাঁচাবার জন্যে লঞ্চে করে পাথরপ্রতিমায় নিয়ে এসেছেন। নিজের পয়সায় তার অপারেশনের ব্যবস্থা করেছেন। আগামীকাল যদি তাঁকে টাকা দিতে হত তাহলে তাঁর হাত প্রায় খালি হয়ে যেত। তবু ওইটুকু টাকার জন্যে একটা মেয়ের জীবন চলে যাবে তা তিনি মেনে নিতে পারেননি। সন্ধেবেলায় হাসপাতালে ডাক্তারবাবুর সঙ্গে হওয়া কথা ওই লোকটির কানে কি করে গেল? ও নিশ্চয়ই পাথরপ্রতিমার কাছাকাছি থাকে না। দূর জঙ্গলের মধ্যে কোনও গ্রামে বসে কথাগুলো শুনে চলে এসেছে? কীভাবে এল? ভটভটিতে এলে তো এখানে পুলিশের হাতে পড়ত? তাহলে যে এসেছিল সে আসল বাবা মুর্শেদ নয়। পাথরপ্রতিমায় থাকা কোনও লোককে পাঠিয়েছে বাবা মুর্শেদ। কেন পাঠাল? ডাকাতির টাকায় মানুষের প্রাণ বাঁচিয়ে পুণ্য করবে বলে? হয় তো। কিন্তু এরকম লোক যদি সংখ্যায় বেশি হত তাহলে ডাক্তারি করতে সুবিধে হত।
ঘুম আসছিল না বনবিহারীর। মামণির ব্যাপারটা মাথায় আসতেই তিনি উঠে বসলেন। তাঁর অনুমতি না নিয়েই মেয়েটা মালতীকে বাড়িতে নিয়ে এল? যেটুকু দেখেছেন তাতে মালতী বেশ ভাব করে ফেলেছে সন্তানের সঙ্গে। ক’দিন আগে যার অমন অপারেশন হল তার মধ্যে দুর্বলতার চিহ্ন দেখতে পাননি তিনি। কিন্তু মামণির ঠোঁটের কোণে হাসি দেখেছেন। যেন ব্যঙ্গের হাসি। এর মধ্যে কবে কখন ওরা মামণির মাকে খবর পাঠিয়েছে তা তাঁর জানা নেই। খবর পেয়ে যদি টান থাকে তাহলে ওর মা নিশ্চয়ই আত্মীয়-স্বজনদের নিয়ে চলে আসবেন এখানে। এসে মেয়েকে নিয়ে যেতে চাইবেন ভদ্রমহিলা? কতদিন মামণি বাড়িছাড়া? এতদিন পরে কি টান থাকবে? কিন্তু মামণি ইশারায় বুঝিয়েছে ওই ছেলেটি খবর দিয়েছে। ছেলেটি কে? হঠাৎ গজিয়ে তার মাথায় এই চিন্তা কেন এল?
হঠাৎ বিপরীত ভাবনার ঢেউ মাথায় আসতে বনবিহারী একটু শান্ত হল। মামণির মা এলে তাঁর সঙ্গে কথা বলার সুযোগ পাবেন তিনি। যে মেয়ে কুমারী অবস্থায় উগ্রপন্থীদের সঙ্গে বাড়ি থেকে বেরিয়ে গিয়েছিল, দু-আড়াই বছর পরে তাকে সন্তানসহ বাড়িতে ফিরিয়ে নিয়ে গিয়ে সম্বন্ধ করে বিয়ে দিতে নিশ্চয়ই পারবেন না তিনি। বয়সে বেশ বড়, শুধু এই ত্রুটিটুকু যদি ভদ্রমহিলা উপেক্ষা করতে পারেন তাহলে সব সমস্যার সমাধান হয়ে যাবে।
প্রায় শেষ রাতে ঘুমিয়ে পড়লেন বনবিহারী। খানিকটা নিশ্চিন্তে।

আজ সকাল নটায় লঞ্চ ছাড়বে। রামচকে যেতে হবে। ভোর ভোর উঠে পড়লেন বনবিহারী। বাবা মুর্শেদ যাই বলুক, তাঁকে টাকা নিয়ে যেতে হবে হাসপাতালে। না নিয়ে গেলে যদি শোনেন কেউ টাকা জমা দেয়নি তাহলে ভয়ঙ্কর অস্বস্তিতে পড়বেন।
বাড়িতে যখন ফিরে এলেন তখনও রাস্তায় লোকজন বের হয়নি। পুঁটির মা তার ঘরের দরজায় সামনে লেবড়ে বসে আছে। বনবিহারী দাঁড়ালেন একটু তফাতে। পুঁটির মা তাঁকে দেখেও দেখল না। কয়েক সেকেন্ড অপেক্ষা করে তিনি সিঁড়িতে পা দিলেন।
ঘরের দরজা বন্ধ। বাইরে থেকে শব্দ করলেন। দ্বিতীয়বারে দরজা খুলল মালতী। তাঁকে দেখে জিভ কেটে ঘোমটা টানল, ‘এহে, এত বেলা হয়ে গেছে টের পাইনি।’
বনবিহারী ঘরে ঢুকে দেখলেন খাটের একপাশে পাশ ফিরে ঘুমাচ্ছে মামণি। হাঁটুর ওপর কাপড় উঠে গেছে। মালতী গিয়ে সেটা নীচে টেনে নামাতে সে চোখ খুলল। সন্তান ঘুমাচ্ছে দেওয়ালের দিকটায়। অর্থাৎ ওদের দুজনের মাঝখানে ঘুমিয়েছে মালতী। তার মানে মামণি ছেলের পাশে ঘুমায়নি।
মালতী চাপা গলায় বলল, ‘ডাক্তারবাবু এয়েছেন। ওঠ, চা কর।’
মামণি বলল, ‘উম।’
‘থাক। ডাকতে হবে না।’ বনবিহারী বাথরুমে ঢুকে গেলেন। ব্রাশ করতে করতে তাঁর মনে হল দাড়িটা কামিয়ে ফেলা উচিত। ক’দিন না কামানোয় সাদা কাঁচাতে মুখ দেখতে কদাকার হয়েছে। মামণির মা এলে তাঁর যা বয়স তার চেয়ে অনেক বেশি মনে করবে। ঝটপট সেসব সেরে একেবারে স্নান করে বেরিয়ে আসতেই মালতী চায়ের কাপ এগিয়ে ধরল। বিরক্ত হলেন বনবিহারী, ‘তুমি অসুস্থ মানুষ। এখনও বেশ কিছুদিন বিশ্রামে থাকা উচিত। তোমাকে চা তৈরি করতে আমি বলেছি?’
‘আমি তো বিশ্রামেই আছি। এতে তো পরিশ্রম হয়নি।’ মালতী নীচু গলায় বলল।
পোশাক বদলে, স্যুটকেসের তালা খুলে পাঁচ হাজার টাকা বের করে এক চুমুকে চা খেয়ে নিয়ে মামণির দিকে তাকালেন বনবিহারী। সে আবার চোখ বন্ধ করেছে। তাকে শুনিয়ে বললেন, ‘রামচকে যাচ্ছি পেশেন্ট দেখতে। তোমার মা যদি আজ আসেন তাহলে তো তাঁকে এই ঘরেই থাকতে হবে। ব্যবস্থা করে রেখো। আর দুশো টাকা রেখে যাচ্ছি একটু ভালো মাছ-টাছ বাজার থেকে নিয়ে এসো।’
মামণি জবাব দিল না। মালতী বলল, ‘আপনি চিন্তা করবেন না। মা আসছে জানার পর মেয়ে খুব খুশি।’
বাইরে বেরিয়ে এলেন বনবিহারী। তাঁর মন খুঁতখুঁত করছিল। কথা বলতে না পারুক ভালো করে তাকাল না পর্যন্ত মেয়েটা। ওর মনে কি মতলব পাক খাচ্ছে তা বুঝতে পারছেন না তিনি। খুঁতখুঁতানিটা সেই কারণেই।
ঘাটে এসে দেখলেন ভটভটি চলাচল শুরু হয়েছে। ওপার থেকে একটা ভটভটি এপারে আসছে। ওটাতেই পাথরপ্রতিমায় যাবেন বলে একটু এগিয়ে গেলেন তিনি। এখনও রোদ ওঠেনি। নদীর ঢেউ ছোবল মারছে। ভটভটি ঘাটে লাগতেই যাত্রীরা নেমে এল। তাদের দুজনের অঙ্গে খাকি পোশাক। তৃতীয়জন মোটাসোটা, সম্ভবত ওদের নেতা কিন্তু অঙ্গে ইউনিফর্ম নেই। তিনি ভটভটির চালককে কিছু বললে সেই লোকটা আঙুল তুলে বনবিহারীকে দেখিয়ে দিল। বনবিহারী বিস্মিত হয়ে দেখলেন ওই তিনটে লোক তাঁর দিকে এগিয়ে আসছে।
মোটাসোটা মানুষটি তাঁর সামনে এসে দাঁড়াল, ‘আপনি ডাক্তার বনবিহারী?’
‘আজ্ঞে হ্যাঁ।’
‘আমি আপনার সঙ্গে কথা বলতে এসেছি। আপনি কি কোথাও যাচ্ছিলেন?’
‘হ্যাঁ, হাসপাতালে।’
‘ও। তাহলে চলুন যেতে যেতে কথা বলি।’
‘কি ব্যাপারে বলুন তো?’
‘আমি সাব ইন্সপেক্টর অফ পুলিশ। চলুন, ভটভটি ছেড়ে দেবে।’
ধক করে উঠল বুকের ভেতরটা। শেষ পর্যন্ত এতদূরে এসেও তাঁকে ধরা পড়তে হল। মামণিকে লুকিয়ে রাখতে আর পারবেন না? এই যে ক’দিন পাথরপ্রতিমায় গিয়েছে, ওই ছোকরার সঙ্গে গল্প করেছে, তাতেই পুলিশের নজর পড়েছে।
বিষণ্ণ মুখে ভটভটিতে বসলেন বনবিহারী। এস. আই. দুতিনবার কথা বলার চেষ্টা করে থেমে গেলেন। ওই বিকট আওয়াজ ছাপিয়ে কথা বলা অসম্ভব।
ওপারে পৌঁছে ভাড়া দিতে চাইলেন বনবিহারী। কিন্তু এস. আই হাত নাড়লেন, ‘দিতে হবে না। ওরা আমাদের কাছ থেকে পয়সা নেয় না।’
পারে পৌঁছে এস. আই. জিজ্ঞাসা করলেন, ‘আপনার কাছে বাবা মুর্শেদ কেন এসেছিল? চিকিৎসা করাতে?’
‘বাবা মুর্শেদ?’
‘মিথ্যে কথা বলার চেষ্টা করবেন না। সে তার শাগরেদদের নিয়ে কাল রাত্রে আপনার বাড়িতে গিয়েছিল। খবরটা যখন আমরা পেলাম ততক্ষণে ও পগার পার হয়ে গেছে। খা ঘুঘু, যত খুশি ধান খা, ধরা তোকে পড়তেই হবে। কেন গিয়েছিল সে?’
‘উনি বললেন যেসব পেশেন্ট পয়সার অভাবে চিকিৎসা করাতে পারে না তাদের যদি আমি হাসপাতালে ভরতি করিয়ে দিই তাহলে চিকিৎসার দায়িত্ব নেবেন।’
‘আপনি কী বললেন?’
‘আমি কিছু বলিনি।’
‘আপনার কী মনে হয়? কেউ এভাবে টাকা ওড়াতে পারে?’
‘আমি জানি না। তবে শুনেছি অনেক মানুষের উপকারে টাকা খরচ করেন।’
‘আপনি আপনার রোজগারের টাকা যত খুশি খরচ করুন, কারও কিছু বলার নেই। কিন্তু খুন ডাকাতি করে সেই টাকায় উপকার করতে চাইলে আইন চুপ করে থাকবে না। প্রশ্ন হল, এই লোকটা আপনার খবর পেল কি করে?’ এস. আই. জানতে চাইলেন।
‘আমি জানি না। সম্ভবত হাসপাতাল থেকে।’
‘শুনুন, ওই বাবা মুর্শেদ যদি আবার আপনার কাছে আসে তাহলে তাকে নানা অছিলায় আটকে রেখে আমাদের খবর দেবেন। আপনাদের ঘাটে যে বঙ্কুর চায়ের দোকান আছে সেখানে জানালেই আমরা খবর পেয়ে যাব। কিন্তু আপনি কি সত্যি কথা বলছেন?’
‘মিথ্যে বলার কোনও কারণ নেই। বাবা মুর্শেদ বলেছেন গতকাল যে মেয়েটিকে আমি গ্রাম থেকে এনে জীবন বাঁচাতে হাসপাতালে ভরতি করিয়েছিলাম তার অপারেশনের খরচ আজ উনি দিয়ে দেবেন।’
‘অ্যাঁ? তাহলে তো ওকে আজ পাথরপ্রতিমায় আসতে হবে।’ এক মুহূর্ত ভেবে নিয়ে এস, আই বললেন, ‘চলুন হাসপাতালে।’
হাসপাতালে গিয়ে প্রচণ্ড হতাশ হলেন ভদ্রলোক। মেয়েটির অ্যাকাউন্টে ইতিমধ্যে পুরো টাকা জমা পড়ে গেছে। সব খরচ মিটিয়ে আগামী পাঁচ দিনের জন্যে আগাম টাকা দিয়ে অনুরোধ করা হয়েছে তাকে ওই সময়ের আগে না ছাড়তে।
আপশোশ প্রচণ্ড হল এস. আই-এর। তারপর তাঁর খেয়াল হল। ‘এখানে আসার আগে আপনি কোথায় ছিলেন?’
‘নর্থবেঙ্গলে।’
‘অ্যাঁ। হঠাৎ নর্থ বেঙ্গল থেকে সুন্দরবনে? কেন?’
‘অনেককাল চিকিৎসা করছি। কিছুদিন থেকেই মনে হচ্ছিল মানুষের সেবা করব। চিকিৎসা করে গরিব মানুষদের কাছ থেকে টাকা নেব না। যেখানে ছিলাম সেখানে তা সম্ভব হত না। যত গরিব হোক লোকে জোর করে যা পারত তাই দিয়ে যেত। শেষে খবরের কাগজে এই এন জি ও-র বিজ্ঞাপন দেখে যোগাযোগ করে চলে এলাম এখানে।’ বনবিহারী বললেন।
‘হুম। পাগল। শুনুন ওইরকম ভয়ংকর ডাকাতদের সঙ্গে সম্পর্ক রাখলে আপনাকে জেলে যেতে হবে। তাহলে মানুষের সেবা করা সম্ভব হবে না। আমরা আপনার এন জি ও-র কর্তাদের জানিয়ে দিতে পারি। কিন্তু তা করব না যদি আপনি একটু সহযোগিতা করেন।’
‘কী করতে হবে?’
‘এরপর কোনও গ্রামে গিয়ে সিরিয়াস পেশেন্ট দেখলে যখন হাসপাতালে নিয়ে আসবেন তখনই খবরটা আমাদের পৌঁছে দেবেন। ওই টোপ ওয়াচ করলেই বাঘকে ধরে ফেলতে পারব। আপনার কথা কেউ জানতে পারবে না।’ এস. আই হাসলেন, ‘আপনাকে দেখে ভালো মানুষ বলে মনে হওয়াতে আজ কোনও ঝামেলা করলাম না। চলি।’
হাঁপ ছেড়ে বাঁচলেন বনবিহারী। মামণির ব্যাপারে এখানকার পুলিশ তাঁর কাছে আসেনি। হাসপাতাল চত্বরে দাঁড়িয়ে চারদিকে তাকাতেই দেখতে পেলেন মেয়েটার বাবাকে। হাসি মুখে এগিয়ে এসে নমস্কার করল, ‘মেয়ে কথা বলেছে।’
‘বাঃ ভালো।’
‘তেনারা এসে সব টাকা মিটিয়ে দিয়ে গেছেন। আমাকেও একশোটা টাকা দিয়ে বলেছেন পাঁচ দিন চালাতে।’
‘এই তেনাদের তুমি চেনো?’
‘না ডাকতারবাবু।’
‘বাবা মুর্শেদের নাম শুনেছ?’
‘ওরে বাবা। শুনব না! লোকটার চোখ বড় হল।’
‘এই তেনারা হল তার লোকজন।’
লোকটা দুটো হাত মাথায় তুলল, ‘জয় ঠাকুর। আর কোনও চিন্তা নেই। বাবা মুর্শেদ যাকে মারে তাকে আর খুঁজে পাওয়া যায় না। আর যাকে বাঁচায় তার কোনও কষ্ট থাকে না। আপনি নিয়ে এসেছিলেন বলে বাবা মুর্শেদের দয়া হল মেয়েটার ওপর।’
রামচকে যাওয়ার পথে বৃষ্টি নামল। হঠাৎ আকাশ কালো করে মেঘ উড়ে এসে জল ঝরাতে লাগল। রতন লঞ্চটাকে নদীর মাঝখানে নিয়ে গেল। জলের চেহারা এখন ভয়ানক দেখাচ্ছে। শোঁ-শোঁ হাওয়া দিচ্ছে। নীচ থেকে ট্যানজিস্টার কানে চেপে উঠে এসে সোনা চেঁচালো রেডিওতে বলছে সব নৌকো লঞ্চ যেন ঘাটে ফিরে যায়, নদীতে না থাকে। সাগরে নিম্মচাপ হয়েছে।’
‘এই খবরটা আগে বলতে পারেনি।’ রেগে গেল রতন।
‘বলেছিল বোধহয়, রেডিও বন্ধ ছিল তখন।’
‘এখন পেছনে ফেরার উপায় নেই।’ রতন ইঞ্জিন সামলাচ্ছিল।
হঠাৎ গৌরাঙ্গ বলল, ‘ও রতনদা, সাগর যেন টানছে লঞ্চটাকে।’
‘এই। যা হওয়ার তা হবে। ডুবে মরার চেয়ে বাঘের পেটে যাওয়া অনেক ভালো। চল পাড়ে নিয়ে যাই। সবাই সাবধানে।’
নীচের চেয়ারে চুপচাপ বসে প্রকৃতির ভয়ংকর চেহারা দেখছিলেন বনবিহারী। যখন রওনা হয়েছিলেন তখন চারধার কি শান্ত ছিল। শুধু জলের চেহারা দেখে রতন বলেছিল, ‘ঝড় বাদল হবে মনে হচ্ছে।’
‘কি করে বুঝলে?’
‘ওই ঢেউগুলের রং দেখুন না। যেন কালো গোখরো।’
এইরকম ঝড়ে লঞ্চ ডুবে যেতে পারে অসহায়ভাবে। ডুবলে বাঁচার কোনও সম্ভাবনা নেই। ঢেউ লঞ্চটাকে নিয়ে উত্থালপাথাল করছে। তলিয়ে গিয়েও আবার ভেসে উঠছে। জলের ধারাগুলো যেন বর্ষার মতো নেমে আসছিল। বনবিহারী চেয়ার ছেড়ে সিঁড়ির কয়েক ধাপ উঠতেই শিউরে উঠলেন। সামনে কোনও দিগন্ত নেই। শুধু জল জল। আর সেই জল আকাশ ছুঁতে চাইছে। নীচে নেমে এলেন তিনি।
অনেক চেষ্টার পরে পাড়ে লঞ্চ ভেড়াতে পারল রতন। এখানে ঘাট বলে কিছু নেই। জঙ্গলে ঠাসা মাটি। রতন বলল, ‘গৌরাঙ্গ ভালো করে বাঁধ। বৃষ্টি থামা মাত্র বেরিয়ে যেতে হবে। আশা করি দিনের বেলায় মহারাজ দেখা দেবেন না।’
‘কেউ বলতে পারে না রতনদা। সবাইকে ডেকে বলি ইঞ্জিন ঘরে এসে বসতে।’
‘এটুকু জায়গায় সবাই বসতে পারবে?’
‘পারবে। এখানে বাঘ ঢুকবে না।’
‘গৌরাঙ্গর চেঁচামেচিতে সবার সঙ্গে বনবিহারীও ইঞ্জিন ঘরে ঢুকলেন। বৃষ্টি পড়ে চলেছে সমানে। জায়গা নেই বললেই হয় তবু তার মধ্যে ওরা বনবিহারীর জন্যে একটা চেয়ারের ব্যবস্থা করে দিল।
বনবিহারী বললেন, ‘এত দেরি হয়ে যাচ্ছে রামচকে পৌঁছব কখন?’
‘আজ আর হবে না ডাক্তারবাবু। এই ঝড় থামলে সেখানে পৌঁছে ফিরতে পারব না।’
‘যাঃ। মাটি হয়ে গেল দিনটা। জ্বালানিও পুড়ল।’
‘মাঝেমধ্যে এরকমটা হয়। কলকাতা জানে।’
একটু বাদে বৃষ্টি কমল কিন্তু ঝড় চলছে। হঠাৎ সোনা চেঁচিয়ে উঠল, ‘ওই যে, কি বিশাল সাপ।’
সবাই দেখল ওপাশের একটা ডাল থেকে অন্তত দশফুট লম্বা স্বাস্থ্যবান কালো সাপ ইঞ্জিন ঘরের সামনে নেমে পড়ল। মুখ ঘুরিয়ে চারপাশ দেখে সিঁড়ির দিকে এগিয়ে যাচ্ছিল সেটা। গৌরাঙ্গ বলল, ‘সর্বনাশ। ওটা নীচে গেলে খুঁজে বের করার আগেই একজনকে শেষ করে দেবে।’ সে দরজা খুলে একটা লোহার হাতুড়ি ছুড়ে মারল। হাতুড়ি গিয়ে আঘাত করল সাপটার লেজে। সঙ্গে সঙ্গে সাপটা সিঁড়ির দিক থেকে ঘুরে বিশাল ফণা তুলে দু-দুবার ছোবল মারল হাতুড়িটাকে। তাতে সম্ভবত আহত হয়ে কি করবে বুঝতে পারছিল না আর তখনই গর্জনটা কানে এল। খুব কাছাকাছি বাঘ এসে গেছে। রক্ত হিম হওয়ার জোগাড়। রতন চাপা গলায় বলল, ‘বাধঁন খুলে দে গৌরাঙ্গ, লঞ্চটাকে এখান থেকে সরাই।’
‘কি করে খুলব। সাপটা এখনও ফণা তুলে দাঁড়িয়ে আছে।’
‘তুই যে কেন ওকে মারতে গেলি।’
বনবিহারী বললেন, ‘ইঞ্জিনটা চালু কর, যদি শব্দে ভয় পেয়ে পালায়।’
সঙ্গে সঙ্গে ইঞ্জিন চালু করল রতন। তাতে কাজ হল। সাপটা ফণা নামিয়ে দ্রুত লঞ্চ থেকে মাটিতে নেমে গেল। রতনের মুখে হাসি ফুটল, ‘এত ভয় পেয়েছিলাম যে শব্দটার কথা ভুলেই গিয়েছিলাম।’ ফিরে আসতে আসতে দুপুর পেরিয়ে গেল ওদের।
পরেশ মণ্ডলকে দুর্যোগের কথা বলে বাড়ির পথ ধরলেন বনবিহারী। পুঁটির মায়ের দরজা খোলা। তাঁকে দেখে মহিলা বললেন, ‘ঘেন্না, ঘেন্নায় মরে যাই।’
‘কী বলছেন আপনি?’
জন্তুজানোয়াররাও তো পেটের বাচ্চা বড় না হওয়া পর্যন্ত আগলে রাখে। আর এই মেয়েছেলে বাচ্চাটাকে অজানা মেয়েমানুষের কাছে ফেলে রেখে চলে গেল। ছ্যা।’
‘কোথায় গিয়েছে মামণি?’
‘যান, ওপরে গিয়ে শুনুন।’
সিঁড়ি ভেঙে ওপরে উঠে বনবিহারী দেখলেন দরজা খোলা। বিছানায় সন্তান ঘুমাচ্ছে। তার পাশে গালে হাত দিয়ে বসে আছে মালতী।
তাঁকে দেখে ডুকরে কেঁদে উঠল মালতী, ‘কিছুতেই শুনল না। বললাম আপনি না ফেরা পর্যন্ত অপেক্ষা করতে। কথা কানেই নিল না।’
‘কি হয়েছিল?’
‘চেনা একজন পথ চিনিয়ে এনেছিল ওর মাকে। দেখা হতে মেয়ের কি কান্না। তারপর ছেলেটা তাগাদা দিতে ও কাপড়চোপড় নিয়ে রওনা হয়ে গেল।’ ‘কোথায়?’
‘আজ পাথরপ্রতিমায় হোটেলে থাকবে। কাল চলে যাবে দেশে।’
সন্তানকে দেখালেন বনবিহারী, ‘ওকে নিয়ে গেল না কেন?’
ছেলেটা ওর মাকে বলল, ‘ও নাকি আমার বাচ্চা। ও কোনও আপত্তি করল না। আমি কি করব বোঝার আগেই ওরা চলে গেল।’
দ্রুত বেরিয়ে এলেন বনবিহারী। প্রায় দৌড়ে এসে দাঁড়ালেন ঘাটে। তারপর ভটভটিতে উঠে বসলেন। যে করেই হোক আজ ওদের খুঁজে বের করতে হবে।

ভটভটি থেকে পাথরপ্রতিমায় নেমে প্রথমে ঠাওর করতে পারলেন না বনবিহারী। কোথায় গিয়ে খোঁজ করলে ওদের পাওয়া যাবে! পাথরপ্রতিমা নেহাত ছোট্ট জায়গা নয়। রিকশাওয়ালা তাঁর দিকে তাকিয়ে হাসতেই এগিয়ে গেলেন তিনি, ‘আচ্ছা, এখানে হোটেল ক’টা আছে?’
‘হোটেল? ডালভাতের হোটেল অনেক আছে। কোনটায় যাবেন?’
‘ডালভাতের নয়, থাকার হোটেল। বাইরের মানুষ এখানে এলে যেখানে রাত্রে থাকে!’
‘অ। তিন-চারটে আছে। কিন্তু আপনি তো লঞ্চের ডাক্তারবাবু, হোটেলে থাকবেন কেন?’
‘আমি থাকব না। কয়েকজন সেখানে উঠেছে, দেখা করতে যাব।’
রিকশায় উঠলেন বনবিহারী। যেতে যেতে দু’পাশে তাকিয়ে দেখছিলেন তিনি। যদি ওরা রাস্তায় থাকে। হেঁটেও তো যেতে পারে। কিন্তু এই সময় রাস্তা এমনিতেই ফাঁকা। যে কয়েকজন চলাফেরা করছে তাদের মধ্যে কোনও মহিলা নেই।
যে হোটেলে প্রথমে নিয়ে গেল রিকশাওয়ালা তার ম্যানেজার বললেন, ‘না মশাই, কেউ আসেনি। মেয়েছেলে তো নয়ই। এলেও জায়গা দিতে পারতাম না। একদম হাউসফুল।’
দ্বিতীয় হোটেলও একই কথা বলল।
হঠাৎ ছেলেটির কথা মনে হল বনবিহারীর। যে ছেলে মামণির সঙ্গে দেখা করত সে নিশ্চয়ই হোটেলে থাকে না। এই পাথরপ্রতিমায় তার একটা থাকার জায়গা আছে। সেখানে ওদের নিয়ে যায়নি তো? মালতীর কাছে মিছিমিছি হোটেলে উঠবে বলে এসেছে বিভ্রান্ত করতে। তাই যদি হয় তাহলে ওদের খুঁজে বের করার চেষ্টা বৃথা হয়ে যাবে। তাছাড়া মামণির মা কি একা অত দূর থেকে এসেছেন? নিশ্চয়ই সঙ্গে কেউ আছে। তাহলে সেই ছোকরা অন্তত তিনজনকে নিয়ে তুলেছে তার আস্তানায়। এই আস্তানাটার খবর কি করে পাওয়া যাবে!
রিকশাওয়ালা বলল।, ‘তিন নম্বর হোটেলটা ওই দিকে।’
মাথা নাড়লেন বনবিহারী, ‘আমার মনে হয় ওরা হোটেলে ওঠেনি।’
‘কাদের কথা বলছেন?’
বনবিহারী মামণির কথা বললেন, বাকি তিনজনের একটা আনুমানিক বর্ণনা দিলেন।
‘তাহলে তারা চারজন। ঘাট থেকে রিকশা নিলে দুটো রিকশা ভাড়া করতে হয়েছে। ঘাটে গিয়ে খোঁজ করলে বেরিয়ে যাবে। যে দুজন ওদের রিকশায় তুলেছিল তারা তো এখনও ডিউটি করছে। চলুন ঘাটে যাই।’ রিকশাওয়ালাকে বেশ উজ্জীবিত দেখাচ্ছিল।
ডুবে যাওয়া মানুষ নাকি ঘাস ধরেও বাঁচতে চায়। রাজি হলেন বনবিহারী। রিকশাওয়ালা আবার তাঁকে ঘাটে নিয়ে এসে বলল, ‘আপনি ওই চায়ের দোকানে বসে চা খান, আমি খোঁজখবর নিয়ে আসছি।’
চায়ের দোকান ঢুকে চা এবং বিস্কুট চাইলেন বনবিহারী। তৈরি চা চলে এল বিস্কুটের সঙ্গে। সেগুলো খেতে খেতে হঠাৎ বনবিহারীর মনে হল কাজটা তিনি কেন করছেন? মামণি যদি এতদিন পরে তাঁকে কিছু না জানিয়ে চলে যেতে চায় তাহলে কেন তিনি তাকে খুঁজে বের করতে চাইছেন? ওর কাছে তাঁর কোনও পাওনা নেই, নিকট আত্মীয় সে নয়, বিপদের সময় আশ্রয় দিয়েছিলেন এইমাত্র। আজ সে তার মায়ের কাছে ফিরে যেতে চাইছে, যাক না। তিনি কেন নিজেকে উপেক্ষিত মনে করছেন? মামণি হয়তো ক্ষণিকের উন্মাদনায় তাঁর সঙ্গে শারীরিক সম্পর্ক করতে চেয়েছিল, তিনি রাজি হননি। আর হননি বলে তাঁদের মধ্যে দূরত্ব থেকেই গিয়েছিল। কোনও দায় যখন নেই তখন জানিয়ে গেলে সৌজন্য বজায় থাকত কিন্তু হয়তো সে ভেবেছে জানাতে গেলে তিনি আপত্তি জানাবেন। সেই পরিস্থিতি সে এড়াতে চেয়েছে।
এই অবধি ভেবে নদীর দিকে তাকালেন তিনি। এবং তখনই সন্তানের কথা খেয়াল হল। সন্তানকে নিয়ে তিনি কি করবেন? স্বর্গের অপ্সরাদের মনে স্নেহ-মায়া থাকে না, তারা অবলীলায় সন্তানের জন্ম দিয়ে মর্ত্যে ফেলে চলে যায়। প্রৌঢ় মুনি ঋষিকে সেই সন্তানদের দায়িত্ব নিতে হয়। মামণির সন্তানের দায়িত্ব তাঁকে নিতে হবে! ওই শিশুকে তো তিনি ফেলে দিতে পারেন না কিন্তু কি করে সেই দায়িত্ব নেবেন। তাঁকে কাজে বেরুতে হবে। সন্তানকে সঙ্গে নিয়ে লঞ্চে ঘোরা যায় কিন্তু সেটা করলে হাজারটা প্রশ্নের জবাব দিতে হবে। ওর মা কেন চলে গেল? তার সঙ্গে বনবিহারীর কি সম্পর্ক ছিল? কোথায় গেল সে? এখন পর্যন্ত কেউ, তাঁর সঙ্গে মামণির সম্পর্ক নিয়ে কোনও প্রশ্ন করেনি। সবাই ভেবে নিয়েছে ডাক্তারবাবুর বোবা বোনকে তার স্বামী পরিত্যাগ করায় বেচারা দাদার কাছে আশ্রয় নিয়েছে। এই ভাবনাটা ছিন্নভিন্ন হলে তিনি শ্রদ্ধার জায়গাটা আর ফিরে পাবেন না। ওই অবস্থায় এখানে থেকে কাজ করা কি সম্ভব হবে?’
‘নমস্কার ডাক্তারবাবু। আপনি এখানে বসে আছেন?’ পাশ থেকে একজন জিজ্ঞাসা করল।
তাকালেন, কিন্তু চিনতে পারলেন না ঠিক, বললেন, ‘একজনের সন্ধানে এসেছিলাম—।’ বলেই বুঝলেন বলাটা ঠিক হল না।
‘পাথরপ্রতিমার লোক?’
‘না না। তেমন কেউ নয়। ছেলেটির বাড়ি উত্তরবঙ্গে, কিছুদিন আগে এখানে এসেছে।’
‘নতুন মাস্টার?’
‘মানে?’
‘এখানকার প্রাইমারি স্কুলে একজন নতুন মাস্টার কিছুদিন আগে চাকরিতে এসেছেন। বেশি বয়স নয়। নতুন লোক কেউ এলে একটু খেয়াল রাখতে হয়, তাই জেনেছি।’
‘না না। সে ছেলে এতদূরে মাস্টারি পাবে কি করে?’
‘স্বজন পোষণ। সেক্রেটারির কাছে লাল পার্টির চিঠি নিয়ে এসেছিল বলে শুনলাম। তবে পাকা চাকরি নয়। এই মাস্টার কারও সঙ্গে মেশে না। আপনি যাকে খুঁজছেন সে যদি মাস্টারি করত তাহলে তো জানতেই পারতেন।’
‘তা তো বটেই।’
‘আপনার পেশেন্ট তো এখন ভালো আছে।’
‘কোন পেশেন্ট?’
‘ওই যে হাসপাতালে যাকে ভরতি করিয়েছেন, যার অপারেশন হল?’
চমকে তাকালেন বনবিহারী, এই লোকটি এসব কথা জানল কি করে?
‘আপনি কে?’
চায়ের দাম দিয়ে দিল লোকটা। বনবিহারীর চা-বিস্কুটের দামও জোর করে দিয়ে দিল। তারপর দোকানের বাইরে এসে নীচু গলায় বলল, ‘বাবা মুর্শেদকে আমিই আপনার বাড়িটা চিনিয়ে দিয়েছিলাম। পোস্ট অফিসে পিওনের চাকরি করি।’
বনবিহারী আবার তাকালেন। বাবা মুর্শেদের সঙ্গে অন্ধকারে এই লোকটি ছিল কিনা তা এখন ঠাওর করতে পারলেন না।
লোকটি বলল, ‘আজ এস আই, বোধহয় আপনাকে ধমকাতে গিয়েছিল?’
‘হ্যাঁ।’
‘বোকার হদ্দ।’
‘বোকা বলছেন, তাহলে খবরটা পেল কি করে?’
‘কেউ না কেউ চামচেবাজি করেছে। আপনাকে বলল বাবা মুর্শেদকে ধরার জন্যে সাহায্য করতে?’
‘হ্যাঁ।’
‘আপনি কি বললেন?’
‘আমি কিছু বলিনি।’
‘ভালো।’
এইসময় রিকশাওয়ালা ফিরে এল। লোকটিকে দেখে বলল, ‘কেমন আছেন দয়ালভাই?’
‘চলে যাচ্ছে তিনি যেমন চালাচ্ছেন।’ ওপরের দিকে আঙুল তুলল লোকটি।
রিকশাওয়ালা বলল, ‘মনে হচ্ছে রিকশায় ওঠেনি ওরা। তবে চারজন নয়, দুজন মহিলা, একজনের বয়স বেশি, অন্যজন কমবয়সি হেঁটে গেছে ভটভটি থেকে নেমে। ওদের সঙ্গে দুজন লোক ছিল, নতুন মুখ।’
বনবিহারী বললেন, ‘কীরকম বয়স?’
‘একজন যুবক, অন্যজন বৃদ্ধ।’ রিকশাওয়ালা বলল।
লোকটি শুনেছিল, জিজ্ঞাসা করল, ‘যুবকটিকে দেখতে কেমন?’
রিকশাওয়ালা বলল, ‘দাঁড়ান, হরিপদকে জিজ্ঞাসা করে আসি। ও-ই দেখেছিল।’ রিকশাওয়ালা চলে গেলে। লোকটি জিজ্ঞাসা করল, ‘আপনি একনজনকে খুঁজছিলেন তো?’
মাথা নাড়লেন বনবিহারী। তাঁর এসব আর ভালো লাগছিল না।
‘তাহলে এরা নয়। শুনলেন তো চারজন নেমেছে ভটভটি থেকে। দুজন আবার মহিলা।
‘উত্তরবঙ্গের ছেলে বলে আলাপ করার ইচ্ছে হয়েছিল। অনেক ধন্যবাদ আপনাকে। এবার ফিরে যেতে হবে।’
রিকশাওয়ালা চলে এল। বলল, ‘ফরসা, পাজামা-পাঞ্জাবি পরা, কপালে কাটা দাগ আছে।’
‘কপালে কাটা দাগ?’ লোকটি চেঁচিয়ে উঠল, ‘নতুন মাস্টারের কপালেও কাটা দাগ আছে।’ লোকটি রিকশাওয়ালাকে বুঝিয়ে দিল। প্রাইমারি স্কুলের পেছনে মাস্টারদের কোয়ার্টাস। সেখানে গিয়ে নতুন মাস্টারের খোঁজ করলে সবাই বলে দেবে। তারপর বলল, ‘বুঝলেন ডাক্তারবাবু, এই লোকটা একটু সন্দেহজনক। বাইরে থেকে চাকরি নিয়ে এখানে এসেছে, ওর নামে একটা চিঠিও আজ পর্যন্ত আসেনি। বাবা-মা না থাকতে পারে, এই বয়সের কোনও আত্মীয়স্বজন বন্ধু থাকবে না?’
রিকশাওয়ালা বলল, ‘চলুন, আপনাকে নিয়ে যাচ্ছি।’
লোকটি বলল, ‘আমাকে এখন বাসস্ট্যান্ডে যেতে হবে। খুব ভালো লাগল আপনার সঙ্গে আলাপ করে।’ তারপর চায়ের দোকানের গায়ে দাঁড় করানো সাইকেলে বসে চলে গেল সোজা রাস্তায়। উৎসাহ পাচ্ছিলেন না। তবু রিকশায় উঠলেন বনবিহারী।
বন্ধ দরজায় শব্দ করলেন বনবিহারী। ভেতর থেকে একজন মহিলা জিজ্ঞাসা করলেন, ‘কে?’
‘নতুন মাস্টার বাড়িতে আছেন?’
বনবিহারী জানতে চাইলেন।
‘না। নেই।’
‘আপনি একটু দরজাটা খুলবেন?’
কয়েক সেকেন্ড সময় নিয়ে যে ভদ্রমহিলা দরজা খুললেন তাঁর বয়স পঞ্চাশ পেরিয়েছেন। মহিলা সধবা। চেহারা দেখেই বোঝা যায় আর্থিক অবস্থা বেশ ভালো।
‘নমস্কার।’ বনবিহারী হাত জোড় করলেন।’
‘নমস্কার।’ বলুন।’
বনবিহারীর লক্ষ করলে ভদ্রমহিলা দরজা আগলে দাঁড়িয়ে আছেন। বললেন, ‘আপনি, আপনারা বোধহয় আজই এখানে এসেছেন!’
‘আপনি যা বলতে এসেছেন সেটাই বলুন!’
‘বেশ বলি। একটি মেয়েকে তার ভয়ঙ্কর বিপদের দিনে আমি রক্ষা করেছিলাম। মানুষ হিসেবে যা করা উচিত তাই করেছি। কিন্তু তাকে রক্ষা করা যে অপরাধ তা আমি জানতাম না। যখন জানলাম তখন তাকে নিয়ে এখানে চলে এসেছিলাম যাতে পরিচিত কেউ খবরটা না পায়। মেয়েটি কথা বলতে পারে না। সম্ভবত সে আপনার মেয়ে।’ বনবিহারী খুব শান্ত গলায় কথাগুলো বললেন।
‘ও। আপনি? আপনার সাহস তো কম নয়?’
‘বুঝতে পারলাম না।’
‘যথেষ্ট বয়স হয়েছে আপনার। শুনলাম ডাক্তারি করেন। উর্মি আপনার মেয়ের বয়সি। তার একটা ভুলের সুযোগ নিয়ে এতকাল কারও সঙ্গে যোগাযোগ করতে দেননি আপনি। পুলিশ জানতে পারলে জেলে পুরবে সেই ভয়ে এই সুন্দরবনে ওকে নিয়ে এসে গরু-ছাগলের মতো একটা ঘরে বন্দি করে রেখেছেন। আমার উচিত ছিল আপনাকে পুলিশের হাতে তুলে দেওয়া। আমি তা না করে মেয়েকে নিয়ে চলে এসেছি। আর তার পরেও আপনি এখানে গাল ফুলিয়ে গল্প শোনাতে এসেছেন?’ ভদ্রমহিলা চাপা গলায় কিন্তু হিসহিসে স্বরে কথাগুলো বললেন।
নীরবে শুনছিলেন বনবিহারী, বললেন, ‘আপনার এই অভিযোগগুলো অসত্য। ওকে অমি কখনও অসম্মানিত করিনি।’
‘করেননি? মেয়েটা বোবা, কাউকে কিছু বলতে পারবে না। তার সুযোগ নেননি?’
‘নিতে চাইলে আমাকে এখানে আসতে হত না।’
‘মানে?’
‘ও আমাকে ছেড়ে আসত না।’
‘ছি ছি ছি। আপনার সঙ্গে ওর বয়সের তফাত কত জেনেও একথা বলছেন? তার ওপর কার না কার বাচ্চাকে ওর কোলে বসিয়ে ওকে বাঁধতে চেয়েছেন আপনি। ওই বাচ্চার মা কে আপনি জানেন কিন্তু তাই বলে একটা অবিবাহিতা মেয়েকে মা বানাবার চেষ্টা কোন সাহসে করলেন আপনি?’
‘আমি একবার মামণির সঙ্গে কথা বলতে চাই।’
‘মামণি?’ ভদ্রমহিলা অবাক।
‘আপনার মেয়েকে আমি ওই নামেই ডাকতাম।’
ব্যঙ্গের হাসি হাসলেন ভদ্রমহিলা, ‘লোকে কন্যাসম মেয়েকে মামণি বলে ডাকে। আপনি দেখছি সত্যি ভয়ংকর। মামণি বলছেন আবার তার সঙ্গে এক ঘরে শুয়েছেন। আপনি প্রমাণ করতে পারবেন যে আমার মেয়ে এখনও কৌমার্য হারায়নি?’
‘আমি তাকে আশ্রয় দেওয়ার আগেই সেটা সে হারিয়েছিল।’
‘মিথ্যে কথা। সুপ্রভাতের মতো ছেলে কোটিতে গুটিক হয়। নইলে এতসব জেনেও সে আমাদের খবর পাঠাত না এখানে আসার জন্যে। একসঙ্গে ছেলেবেলায় খেলাধুলা করেছিল। সেই ভালোবাসা থেকে আজ ও উর্মিকে বিয়ে করতে চাইছে। আপনি চলে যান এখান থেকে। নইলে আমরা থানায় গিয়ে বলব যে আপনি উর্মিকে কিডন্যাপ করে এখানে নিয়ে এসে আটকে রেখেছিলেন।’ ভদ্রমহিলা দরজা বন্ধ করতে যাচ্ছিলেন।
‘দাঁড়ান। ও যে শিশুকে গর্ভে ধারণ করেছিল, জন্ম দিয়েছে, তাকে অবলীলায় ফেলে যেতে পারে না। আপনি মেয়েকে নিয়ে যান। শিশুটি কি অপরাধ করল, ওকে কেন বঞ্চিত করবেন?’
‘মিথ্যে কথা। ওটা উর্মির বাচ্চা নয়। আপনি মিথ্যে বদনাম দিচ্ছেন।’
‘জলপাইগুড়ির হাসপাতালে গিয়ে খোঁজ করলে এর প্রমাণ পাবেন।’
‘কি প্রমাণ পাব? ওখানে ওর নাম খাতায় লেখা আছে?’
থতিয়ে গেলেন বনবিহারী। সেদিন চটজলদি কিছু মাথায় না আসায় মামণি নাম দিয়েছিলেন তিনি। ড্রাইভারের বোন বলে খাতায় লেখা হয়েছিল। একমাত্র সেই নার্স বা ডাক্তার যদি মনে করতে পারেন তাহলেই মামণিকে আইডেন্টিফাই করা সম্ভব হবে। কিন্তু সেই সঙ্গে তাঁর বিরুদ্ধে অভিযোগ উঠবে, মিথ্যে পরিচয় দিয়ে প্রসব করানোর জন্যে।
ভদ্রমহিলা হাসলেন, ‘আপনি চলে যান। আর কখনও বিরক্ত করতে আসবেন না। মেয়েটাকে খাইয়ে পরিয়ে বাঁচিয়ে রেখেছেন বলে আপনাকে ছেড়ে দিচ্ছি।’
দরজা বন্ধ হয়ে গেল। হাঁটতে পারছিলেন না বনবিহারী। পা কাঁপছিল। তাঁকে ওই অবস্থায় এগিয়ে আসতে দেখে রিকশাওয়ালা দৌড়ে এসে হাত ধরল, ‘কি হয়েছে ডাক্তারবাবু?’
‘কিছু না।’
রিকশায় উঠতে বেশ কষ্ট হল। ঘাম হচ্ছে সারা শরীরে। এত অপমানিত তিনি কখনও হননি। ভদ্রমহিলার সব অভিযোগ ঠিক। কোনও প্রমাণ তাঁর হাতে নেই। গঞ্জের কেউ বলবে না তাঁর বাড়িতে একটি যুবতী প্রসবের পর বাস করেছে। কেউ বাচ্চাকে দ্যাখেনি, দ্যাখেনি মামণিকে। একমাত্র কাজের লোক কালীচরণ আর পালবাবুর ড্রাইভার শম্ভু সাক্ষী দিতে পারে। কিন্তু সাক্ষী দিলে শম্ভু বিপদে পড়বে বলে মুখ বন্ধ করে থাকবে। কালীচরণের কথা কেউ শুনবে না, ভাববে বনবিহারী ওকে শিখিয়ে দিয়েছেন। রিকশাওয়ালাকে একশোটা টাকা দিলেন তিনি। সে বলল, ‘এত টাকার ভাংতি তো নেই।’
‘লাগবে না। রেখে দাও।’
ভটভটিতে নদী পার হয়ে ওইটুকু পথকে যেন অন্তবিহীন বলে মনে হচ্ছিল তাঁর। সিঁড়িতে পা রাখতেই সন্তানের কান্না কানে এল। প্রচণ্ড জোরে কাঁদছে ছেলেটা। মাথা ঘুরে গেল বনবিহারীর। সিঁড়িতেই বসে পড়লেন তিনি।

শেষ রাতে বৃষ্টি নামল। সচরাচর এই সময় বৃষ্টি হয় না। বনবিহারী গভীর ঘুমে তলিয়ে ছিলেন। ভেতরের দরজায় শব্দ যখন জোরালো হল তখন চেতনায় ফিরলেন। শোঁ-শোঁ আওয়াজ আর বৃষ্টির শব্দে কানে তালা লাগার জোগাড়, সেই সঙ্গে দরজায় কেউ ধাক্কা দিচ্ছে বুঝতে পারলেন।
আলো জ্বেলে দরজা খুলতেই কালীচরণ হুড়মুড়িয়ে ভেতরে ঢুকে ছুটে গেল জানলা বন্ধ করতে। ঘরের ওদিকটায় তখন জল থই-থই করছে।
লজ্জিত গলায় বনবিহারী বললেন, ‘বৃষ্টি কখন এল! বুঝতে পারিনি।’
জানলা বন্ধ করে কালীচরণ বলল, ‘ঘরে ঢেউ খেলছে। থাক। কাল সকালে মুছব। দিনরাত খাটলে মানুষ মড়ার মতো ঘুমোবেই। কাকে দোষ দেব!’
আলো নেভাল কালীচরণ, ‘সকাল হতে ঢের বাকি। এখনও অনেক সময় ঘুমোনো যাবে।’ দরজা ভেজিয়ে সে চলে গেল।
কিন্তু ঘুম এল না বনবিহারীর। বাইরে তুমুল বৃষ্টি পড়ছে। হঠাৎ তাঁর মনে হল এরকম বৃষ্টি যদি দুদিন আগে পড়ত তাহলে জঙ্গলের মধ্যে ওরা কি করত? যে ভাঙা ঘরে মেয়েটি শুয়ে কাতরাচ্ছিল সেটা নিশ্চয়ই ভেসে গেছে এতক্ষণে, তখনও যেত। নির্ঘাত অসুখে পড়ে যেত মেয়েটি। ছেলেগুলোও ভিজে একসা হয়ে যেত। মাথার ওপর যত বড় গাছই থাকুক না কেন এই জল তারা আড়াল করতে পারত না।
কিন্তু কেন? যেচে এত কষ্ট কেন ওরা করতে যায়?
খবরের কাগজে এদের কথা প্রায়ই লেখা হয়। গোটা দেশ জুড়ে পুলিশের সঙ্গে এদের সংঘর্ষ চলছে। শুধু ছেলেরাই নয় মেয়েরাও নাকি দেশে বিপ্লব করতে চায়। তারা এই দেশের আর্থিক, সামাজিক, রাজনৈতিক চেহারা বদলে দিতে বদ্ধপরিকর। মেদিনীপুরের কোনও কোনও এলাকা দখল করে নিয়েছিল ওরা। কিন্তু বেশিদিন সেটা সম্ভব হয়নি। সংগঠিত পুলিশবাহিনীর সঙ্গে সাধারণ অস্ত্র নিয়ে যে যুদ্ধ করে জেতা যায় না তা কি ওরা জানত না? পড়াশুনা করা ভালো ছেলেরা যে বাস্তববুদ্ধিহীন তা ভাবতে অসুবিধে হয়।
বাস্তববুদ্ধি কি শম্ভুর আছে? কথাবার্তা না বলে হুট করে হাসপাতালের খাতায় বাচ্চার মামা বলে নিজের নাম বসিয়ে দিল? হ্যাঁ, এতে আপাতত ঝামেলা থেকে বাঁচা গেল। কিন্তু তারপরে? বাচ্চার মা কথা বলতে না পারলেও ওর মন কি শম্ভুকে বাচ্চার মামা বলে মেনে নেবে? ওর মুখ, পোশাক দেখে বোঝা যায় বিত্তহীন পরিবারের মেয়ে নয় এবং শিক্ষার সুযোগ পেয়েছে। হয়তো পুলিশ যাদের গুলি করে মেরেছে তাদের একজনের সঙ্গে ওর ঘনিষ্ঠতা হয়েছিল। এই মেয়ে কিছুতেই শম্ভুর মতো ড্রাইভারকে ভাই হিসেবে মেনে নেওয়ার অভিনয় করবে না।
একটু বেলা বাড়ল কিন্তু রোদ ওঠা দূরের কথা, বৃষ্টি পড়ে চলেছে সমানে। আর একটু অপেক্ষা করে ছাতি নিয়েই বেরুতে হবে। যে ছেলেটি তাঁর চেম্বার খুলে পরিষ্কার করে যায় সে দরজা হাট করে খুলে রাখবে। বৃষ্টি মাথায় করেও তো কিছু পেশেন্ট হাজির হয়ে যাবে।
জলখাবার এনেছিল কালীচরণ। ‘আজ আর রুগি দেখতে যাওয়ার দরকার নেই। কোনও পাগলও এই বৃষ্টিতে বাইরে পা বাড়াবে না।’
‘একবার যাওয়া তো দরকার।’
‘না। তেমন গরজ পড়লে লোকে বাড়িতে এসে দেখিয়ে যাবে। অনেকদিন বাড়িতে খিচুরি খাননি, আজ খাবেন?’ কালীচরণ জিজ্ঞাসা করল।
ঠিক তখনই একটা গাড়ি ধীরে ধীরে বনবিহারীর বাড়ির সামনে এসে দাঁড়াল। বারান্দায় বেরিয়ে এলেন বনবিহারী। গাড়ির দরজা খুলে ছাতি মাথায় বেরিয়ে এল শম্ভু, ‘নমস্কার ডাক্তারবাবু।’
‘কি খবর শম্ভু?’ দেখে অস্বস্তি হল বনবিহারীর।
‘বাবু আপনার সঙ্গে দেখা করতে বললেন।’ শম্ভু মুখ নামাল।
বনবিহারী কথা না বলে আড়চোখে কালীচরণের দিকে তাকালেন। প্রচণ্ড কৌতূহল নিয়ে সে কান খাড়া করে রয়েছে।
বনবিহারী বললেন, ‘কালী, শম্ভুকে এক কাপ চা এনে দাও।’
‘না না। চা খাব না।’ শম্ভু মাথা নাড়ল।
‘তা কি হয়! সকালে এসেছ, তার ওপর বৃষ্টি পড়ছে। যাও কালী।’
বনবিহারী বুঝলেন কালীচরণ বাধ্য হল ভেতরে যেতে।
শম্ভু যেন স্বস্তি পেল, ‘ফোন এসেছিল। বাবু ধরেছিলেন।’
‘কোত্থেকে?’
‘হাসপাতাল থেকে।’
‘নাম্বার পেল কি করে?’
‘আমিই দিয়েছিলাম। বলছে মা আর বাচ্চা ভালো আছে। আজ ছেড়ে দেবে। নিয়ে আসতে বলেছে। বাবু আপনার কাছে পাঠালেন।’ শম্ভু মুখ নামাল।
‘কি ঝামেলায় পড়লে বলো তো!’
‘কি করব? নইলে আপনাকে পুলিশ—! কথা শেষ করল না শম্ভু।
‘তা নিয়ে এসে কোথায় তুলবে?’
‘বাবু বললেন আপনার সঙ্গে পরামর্শ করতে।
বনবিহারী ভেতরে চলে গেলেন। বলরাম পাল যে তাঁকেই দায়িত্ব নিতে বলবেন এতে কোনও অবাক হওয়ার ব্যাপার নেই। তিনিই তো শেষ রাতে ওঁর ঘুম ভাঙিয়েছিলেন। কিন্তু হঠাৎ আকাশ ফুঁড়ে যদি মা আর সদ্যজাত শিশুকে এখানে আনা হয় তাহলে তো লোক কৌতূহলী হবেই। আর জায়গা বলতে এই বাড়ি। এক্ষেত্রে কালীচরণকে আগে সব বলা দরকার। হঠাৎ মন বদলালেন বনবিহারী। যা হওয়ার হোক, থানায় গিয়ে সব বলবেন তিনি। ডাক্তার হিসেবে কোনও অন্যায় করেননি যখন তখন তাঁর বিবেক পরিস্কার। মেয়েটিকে হাসপাতালে ভরতি করিয়ে বাচ্চা হওয়ার পর গঞ্জে ফিরে এসে জানতে পারেন সে উগ্রপন্থীদের সঙ্গে ছিল। জানার পর থানায় এসেছেন, পুলিশ এখন যা করার তা করুক।
গাড়িতে উঠে বনবিহারী শম্ভুকে বললেন, ‘থানায় চলো।’
‘থানা? কেন?’
‘আমি সব কথা পুলিশকে বলতে চাই।’
‘কিন্তু।’
‘আর কোনও কিন্তু নয় শম্ভু।’
‘আমার কি হবে?’ ঠোঁট কামড়াল শম্ভু।
‘তোমার আবার কি হবে? হলে আমার হবে।’
‘হাসপাতালের খাতায় অভিভাবকের নামের জায়গায় আমার নাম লেখা হয়ে গেছে। পুলিশ নিশ্চয়ই মিথ্যাটা ধরে ফেলবে। ব্যস, আমাকেও জেলে ঢোকাবে তখন। আমার কথা একটু ভাবুন।’ ভেঙে পড়ল শম্ভু।
কথাটা ঠিক এটা তাঁর মাথায় আসেনি। তাঁকে চিন্তা করতে দেখে শম্ভু গাড়ি চালু করল। বৃষ্টি পড়ছে সামনে। সদরের রাস্তা ধরল শম্ভু।
সারা জীবনের অভিজ্ঞতা থেকে বনবিহারী জানেন, মিথ্যে কখনও গোপনে রাখা যাবে না। সেটা একদিন না একদিন ঠিক প্রকাশ পাবেই। সেদিন তিনি কি জবাব দেবেন? আবার এটাও ঠিক মেয়েটিকে বাঁচাতে হাসপাতালে ভরতি করার সময়ে পরিস্থিতি তৈরি হয়েছিল তাকে সামাল দিতে শম্ভু আগ বাড়িয়ে যে কাজটা করেছিল তা না করলে তাঁকে পুলিশ ছেড়ে কথা বলত না।
ক্রমশ রাস্তাটা শেষ করে তিস্তা ব্রিজ পেরিয়ে গাড়ি শহরে ঢুকল। এখন বৃষ্টি একটু ধরলেও আকাশে মেঘ থম ধরে আছে। গাড়ি হাসপাতালের সামনে থামলে শম্ভু বলল, ‘যা বলার তা আপনি বললে ভালো হয়। আমি কি বলতে কি বলে ফেলব।’
‘ঠিক আছে। চলো।’
ভরতি করার দিন যে লোকটি ছিল তাকে আজও দেখা গেল। লোকটি অনুযোগ করল। কেন ভরতি করার পর পেশেন্টকে দেখতে কেউ আসেনি।
শম্ভুই আগ বাড়িয়ে বলল যে দূরত্ব এত যে রোজ না এসে একদিন অন্তর আসবে বলে ভেবেছিল। তাকে দিয়ে সইসাবুদ করিয়ে টাকাপয়সা জমা নিয়ে রিলিজ অর্ডার দিয়ে দিল লোকটা। এখানে-ওখানে ঘুরে। তারপর বলল, ‘ছেলেকে নিয়ে বাড়ি যাচ্ছেন, মিষ্টি খেতে দিয়ে যান কিছু।’
জঙ্গলে লুকিয়ে থাকা ছেলেটি যে টাকা দিয়েছিল তার অবশিষ্টাংশ শম্ভুর হাতে দিয়ে বনবিহারী মেটারনিটি ওয়ার্ডে চলে এলেন। আজকে নতুন নার্স। কাগজপত্র দেখে বলল, ‘আপনি বাইরে অপেক্ষা করুন। নিয়ে আসছি।’
হেঁটে আসতে পারবে?’
‘হ্যাঁ, হ্যাঁ। এখন একদম নর্মাল। ও হ্যাঁ, আপনারা বেবির যাবতীয় জিনিস নিশ্চয়ই কিনে রেখেছেন, শুনেছি বাইরে থাকেন। তাই জিজ্ঞাসা করছি।’ নার্স বলল।
‘না তো। কি কি জিনিস?’
‘প্রথমেই অয়েল ক্লথ। বেবির বিছানা।’ হাসল মেয়েটি, দোকানে গেলেই ওরা সব গুছিয়ে দিয়ে দেবে।’
‘তাহলেন ওগুলো কিনে এনে ওকে নিয়ে যাব?’
‘সঙ্গে কি গাড়ি আছে?’
‘হ্যাঁ।’
‘তাহলে যাওয়ার পথে কিনে নেবেন।’ চলে গেল সে ভেতরে।
একটু পরেই নার্সটি ফিরে এল তোয়ালেতে জড়ানো শিশুকে কোলে নিয়ে। পেছনে মেয়েটি। এরকম অভিনব পোশাকে কোনও মাকে দ্যাখেননি বনবিহারী। ওর পরনে সেই জঙ্গলে থাকার পোশাক যা ওকে কিছুতেই মা মা চেহারা দিচ্ছে না।
তিনি জিজ্ঞাসা করলেন, ‘কেমন আছ?’
মেয়েটি অবাক হয়ে একটু তাকিয়ে আলতো হেসে মাথা নাড়ল।
‘আপনি নিন।’ নার্স বনবিহারীর হাতে শিশুকে তুলে দিল।
বনবিহারী দেখলেন। একমাথা পশমের মতো চুল। লালচে মুখ, চোখ বন্ধ। একটু পা নাড়ল ঘুমের ঘোরে। সঙ্গে সঙ্গে শিহরিত হলেন বনবিহারী। এ এক অনির্বচনীয় স্পর্শ যা তিনি জীবনে কখনও পাননি।
সন্তর্পণে শিশুকে কোলে নিয়ে মেয়েটির সঙ্গে বাইরে বেরিয়ে এসে দেখলেন শম্ভু গাড়ির দরজা খুলে দাঁড়িয়ে আছে। বনবিহারী মেয়েটিকে ইশারা করলেন পেছনের সিটে উঠে বসতে। মেয়েটি উঠলে শিশুকে তার কোলে দিয়ে দরজা বন্ধ করে শম্ভুর পাশে উঠে বসলেন। ‘একটা বাচ্চাদের জিনিসপত্রের দোকানে চলো। বাচ্চার জন্যে কয়েকটা জিনিস কিনতে হবে। ওর মায়ের জন্যেওই দুটো পোশাক দরকার।’
বনবিহারীর সঙ্গে যা ছিল তাতে শিশুর মিটে গেলেও মায়ের জন্যে পোশাক কেনা সম্ভব হচ্ছিল না। শম্ভু পরামর্শ দিল, ‘ডাক্তারবাবু, শাড়ি না কিনে সালোয়ার কামিজ নিন, বোধহয় সস্তা হবে। ওই মেয়েটা শাড়ি পরতে পারে কিনা কে জানে।’
বাহান্ন টাকা কম পড়েছে দুটো সালোয়ার কামিজ কেনার পর, অতএব একটা বাদ দিতে হয়। কিন্তু দোকানদার বললেন, ‘সঙ্কোচ করবেন না। নিয়ে যান। পরে দাম পাঠিয়ে দেবেন।’
বনবিহারী অস্বস্তিতে পড়লেন, ‘তা কি করে হয়। আপনি আমাকে চেনেন না। টাকাটা যদি না দিই তাহলে আপনার ক্ষতি হয়ে যাবে।’
‘এই যে আমার ক্ষতির কথা ভাবছেন, এটাই আপনার পরিচয়।’ দোকানদার হাসলেন, ‘আপনি অনুগ্রহ করে নিয়ে যান ডাক্তারবাবু।’
‘আপনি আমাকে চেনেন?’ বনবিহারী অবাক হলেন।
‘আমার এক আত্মীয় আপনাদের ওখানে থাকেন। দু-একবার গিয়েছি।’
‘ঠিক আছে। আমি শিগগির টাকাটা পাঠিয়ে দেব।’
‘তাড়া নেই কিছু।’
গাড়িতে বসেছিল মেয়েটি। এখন শিশু তার কোলে নেই। পাশের সিটে তোয়ালে মোড়া। শিশুটি শুয়ে আছে। জিনিসপত্রগুলো ডিকিতে রেখে কাপড় চোপড়ের প্যাকেট মেয়েটির হাতে তুলে দিয়ে শম্ভুর পাশে উঠে বসলেন বনবিহারী। শম্ভু গাড়ি চালাল।
তিস্তা ব্রিজ পার হওয়ার পর বনবিহারী ঘুরে বসে জিজ্ঞাসা করলেন, ‘তোমার কি কোথাও যাওয়ার জায়গা আছে?’
মেয়েটি একটু ভেবে মাথা নাড়ল, না।
‘দেখো, তোমার নাম আমরা জানি না। হাসপাতালে একটা নাম দরকার হয় বলে দেওয়া হয়েছে। তুমি নিশ্চয়ই লেখাপড়া করেছ। নামটা লিখে দাও।’ পকেট থেকে একটা কাগজ আর কলম। বের করে এগিয়ে ধরলেন বনবিহারী।
একটু ইতস্তত করে মেয়েটি সে দুটো নিল। একটু ভাবল তারপর লিখে ফেরত দিল। সাগ্রহে কাগজটার দিকে তাকিয়ে হেসে ফেললেন বনবিহারী, ‘এটা তো আমাদের দেওয়া নাম। তোমার আসল নাম কি? কুন্তী নামটা আমারই দিয়েছি।’
মেয়েটি উত্তর না দিয়ে বাইরে তাকাল।
আবার সোজা হয়ে বসলেন বনবিহারী। মেয়েটি নিজের পরিচয় গুপ্ত রাখতে চায়। ও যাদের সঙ্গে ছিল তারাই হয়তো ওকে এই শিক্ষা দিয়েছে। ওর কাছে অজানা মানুষ মানেই বিপদের কারণ হওয়া স্বাভাবিক। হঠাৎ তাঁর মনে হল নিজের সন্তান সম্পর্কেও নির্মোহ হতে পারে। একটু সুস্থ হলেই যে সন্তানকে ত্যাগ করে চলে যাবে না তার কোনও নিশ্চয়তা নেই। যে জীবন ও যাপন করছিল সেখানে সন্তান গর্ভে আসা একটা দুর্ঘটনা ছাড়া কিছু নয়। জন্ম দেওয়ার পর তার মায়া কাটানো ওর পক্ষে হয়তো সম্ভব। তিনি আবার ঘুরে বসলেন, ‘শোনো। তোমাকে হাসপাতালে ভরতি না করলে তুমি মারা যেতে। তোমার সঙ্গীরা আমাকে অনুরোধ করেছিল হাসপাতালে ভরতি করতে। সমস্যা হল, হাসপাতালের নিয়মকানুন না মেনে ভরতি করা যায় না। ওরা নাম-ঠিকানা চায়। প্রসবের ব্যাপার হলে স্বামীর নাম জানতে চায়। তোমার তখন কথা বলার মতো অবস্থা ছিল না। তাই বাধ্য হয়ে আমরা যা মনে এসেছিল তাই বলে নিয়মের ঝামেলা এড়াতে পেরেছি। এই ছেলেটি যে আমাদের গাড়ি চালিয়ে নিয়ে যাচ্ছে তাকে আমি একজন সাধারণ ড্রাইভার বলেই এতকাল মনে করতাম। কিন্তু সে তার বিরাট মনের পরিচয় দিয়ে হাসপাতালের খাতায় নিজেকে তোমার ভাই বলে পরিচয় দিয়েছে। ওর কাছে তোমার কৃতজ্ঞ থাকা উচিত।’
মেয়েটি শম্ভুর দিকে একবার তাকিয়ে ঠোঁট মোচড়াল। শম্ভু সামনের দিকে তাকিয়ে গাড়ি চালিয়ে যাচ্ছিল, তার চোখে পড়ল না। এখন বৃষ্টি হচ্ছে না কিন্তু যে-কোনও মুহূর্তে নেমে আসতে পারে। বনবিহারী বললেন, ‘ওকে ওভাবে শুইয়ে রেখো না। কোলে তুলে নাও। এইসময় শিশু উত্তাপ চায়।’
মেয়েটি শিশুর দিকে তাকাল। তারপর অদ্ভুত শব্দ করে উঠে নীচের তোয়ালে দেখাল। বনবিহারী বুঝতে না পেরে জিজ্ঞাসা করলেন, ‘কি হয়েছে?’
কিছু বলতে চাইছে মেয়েটি কিন্তু গোঙানি ছাড়া কোনও শব্দ পরিষ্কার হচ্ছে না।
বনবিহারী শম্ভুকে বললেন, গাড়িটাকে দাঁড় করাতে। তারপর দরজা খুলে নীচে নেমে পেছনের দরজা খুললেন। শিশু অসাড়ে ঘুমোচ্ছে। ওপরের তোয়ালে সরিয়ে নীচেরটায় হাত দিতে বুঝলেন সেটা ভিজে রয়েছে। মেয়েটা নিজের প্যান্ট দেখাল। সেখানেও শিশুর প্রসাবের দাগ রয়েছে। সদ্য কেনা তোয়ালে না কেচে ব্যবহার করার বিরোধী বনবিহারী। নীচের তোয়ালের যে অংশ ভিজে গিয়েছিল সেই অংশ বাইরে রেখে শুকনো অংশে শিশুটিকে শুইয়ে তোয়ালে চাপা দিলেন তিনি। তারপর নিজেই পেছনের সিটে উঠে বসে ওকে কোলে তুলে নিলেন। সঙ্গে সঙ্গে মেয়েটা হাসল। যেন স্বস্তি পেল।
শম্ভু গাড়ি চালাতে চালাতে বলল, ‘মা হওয়া কি মুখের কথা!’
বনবিহারী ধ্মক দিলেন, ‘থামো তো! এগুলো মা-মাসিরা সামলায়। ওকে দোষ দিচ্ছ কেন? ওর কোনও অভিজ্ঞতা আছে?’
ক্রমশ গঞ্জ এসে গেল। শম্ভু জিজ্ঞাসা করল, ‘আপনার বাড়িতে যাব তো?
‘এছাড়া অন্য কোনও জায়গায় কথা মনে করতে পারছ?’
‘না—মানে—!’
‘তাহলে জিজ্ঞাসা করছ কেন?’
খানিক বাদেই শম্ভু বনবিহারীর বাড়ির সামনে গাড়ি দাঁড় করিয়ে নীচে নামল। গাড়ির আওয়াজে দরজা খুলে বেরিয়ে এল কালীচরণ। শম্ভু পেছনের দরজা খুলে দিতে শিশুকে কোলে নিয়ে বনবিহারী নীচে নেমেই কালীচরণের বিস্মিত মুখ দেখতে পেয়ে ধমকে উঠলেন, ‘হাঁ করে দেখছ কি? তাড়াতাড়ি আমার পাশের ঘরের খাটে একটা বিছানা তৈরি করো। আর হ্যাঁ, ডিকিতে এর বিছানাপত্র আছে। এগুলো ওই বিছানার ওপর অয়েল ক্লথ পেতে সাজিয়ে দাও। তোয়ালে চাদর দেওয়ার দরকার নেই। ওগুলো ফুটিয়ে নিতে হবে আগে। তুমি আমার কাচা তোয়ালে দুটো বের করে বিছানায় দিয়ে দাও।’
কালীচরণ ঢোঁক গিলল, ‘এটি কে?’
‘এখনও নামকরণ হয়নি। সবে জন্মেছে তো।’ তারপর গাড়ির দিকে তাকিয়ে বললেন, ‘এই যে, নেমে এসো। এসে আমাকে ধন্য করো।’
ধীরে ধীরে বাইরে বেরিয়ে এল মেয়েটি।
বনবিহারী বললেন, ‘ওর নাম কুন্তী। এর মা।’
কালীচরণ অদ্ভুত চোখে কুন্তীকে দেখে দৌড়ে ভেতরে চলে গেল। বনবিহারী বললেন, ‘দেখলে! বললাম জিনিসপত্রগুলো নামাতে!’
‘আপনি ভেতরে যান। আমি দিয়ে আসছি।’ শম্ভু বলল।
বনবিহারী কুন্তীকে বললেন, ‘এসো। এটা আমার বাড়ি।’
ওরা বারান্দায় উঠতেই শাঁখের আওয়াজ কানে এল। এই ভর দুপুরে শাঁথ বাজছে বাড়িতে। মায়ের আমলের ঠাকুরের আসন এখনও বাড়িতে আছে বটে, কালীচরণ তার সামনে জল-বাতাসা দেয়। কিন্তু কখনও শাঁখ বাজায় বলে বনবিহারীর জানা নেই।
শাঁখের শব্দ থামল। বনবিহারী ভেতরে যাবেন বলে পা বাড়াচ্ছিলেন, শম্ভু জিনিসপত্র ঘরে রেখে বলল, ‘আমি তাহলে চলি। বাবুকে নিয়ে ফালাকটায় যেতে হবে।’
‘তুমি চলে যাবে?’ বনবিহারী হঠাৎ অসহায় বোধ করলেন।
‘আমার কি এখানে কোনও কাজ আছে?’ শম্ভু জিজ্ঞাসা করল।
‘একটা দায়িত্ব তো নিয়েছ।’
‘সেটা তো সত্যি নয়। না নিলে মুশকিল হত, তাই!’ শম্ভু যোগ করল, ‘যদি বলেন, ডিউটি শেষ করে একবার খবর নিয়ে যাব।’
মাথা নাড়লেন বনবিহারী। শম্ভু বেরিয়ে গেল। গাড়ির আওয়াজও মিলিয়ে গেল। কালীচরণ এবার ভেতরের দরজায়, ‘আসুন, নিয়ে আসুন।’
‘তুমি শাঁখ বাজাচ্ছিলে?’
‘হ্যাঁ। জন্মেই নতুন মানুষ ঘরে এলে শাঁখ বাজিয়ে পাপ দূর করতে হয়।’
‘এ বাড়িতে পাপ ছিল?’
‘আমিই তো আস্ত পাপ। নইলে কোথাও যাওয়ার জায়গা নেই বলে পড়ে থাকি!’
‘বড্ড বাজে বকো তুমি।’ বনবিহারী এগোলেন। এবং তখনই এঃ এঃ বলে দাঁড়িয়ে পড়লেন। কালীচরণ জিজ্ঞাসা করল, ‘কি হল?’
‘পাঞ্জাবি ভিজিয়ে দিয়েছে আমার। এ ব্যাটার পেটে এত জল জমে কি করে? একটু আগে গাড়িতে তোয়ালে ভিজিয়েছিল। ধরো তো একে।’ কালীচরণকে বললেন বনবিহারী।
‘উরে ব্বাবা! আমি পারব না। আমার হাতে পড়লে হাড় ভেঙে যাবে ওর নয়তো মাটিতে পড়ে আছাড় খাবে।’ এক পা পিছিয়ে গেল কালীচরণ।
কুন্তীর দিকে তাকালেন বনবিহারী। সে তখন দেওয়ালে টাঙানো নেতাজীর ছবির দিকে তাকিয়ে রয়েছে। এদিকে কি হচ্ছে তা জানার আগ্রহই নেই।
অয়েল ক্লথ বের করে তার ওপর তোয়ালে চাপিয়ে সুন্দর করে বিছানা করে দিল কালীচরণ। সিক্ত অবস্থায় শিশুকে নিয়ে দাঁড়ানো বনবিহারী বললেন, ‘আঃ, ওপাশের দেওয়াল ঘেঁষে বিছানা কর, নইলে খাট থেকে নীচে পড়ে যাবে।’
‘আগে নড়াচড়া করুক, হামা দিতে শিখুক তারপর তো খাটের ধারে আসবে। আপনি তো কোনওদিন বাচ্চা মানুষ করেননি। দিন, শুইয়ে দিন।’ কালীচরণ সরে দাঁড়াল।
সন্তর্পণে শিশুকে বিছানায় শুইয়ে দিয়ে তার শরীরের ওপর একটা মোটা চাদর টেনে দিয়ে বনবিহারী বললেন, ‘ওসব কিছু করিনি ঠিকই কিন্তু কিরকম শুইয়ে দিলাম দেখলে, ওর একটুও লাগল না। চোখ পিট-পিট করছে। খুব ভালো ছেলে। কান্নাকাটি নেই।’
বলামাত্র শিশু মুখ ঘোরাল। হাঁ করল। তারপরেই কেঁদে উঠল।
বনবিহারী বললেন, ‘বাঃ। ও দেখছি আমার কথা শুনেই কাঁদছে?’
‘আজ্ঞে না। বেচারার খিদে পেয়েছে।’
‘খিদে? কি খেতে দেব? ও হ্যাঁ, দুধ! ল্যাক্টোজেন কিনেছি। তাই পাতলা করে গুলে দিতে হবে। কিন্তু তার আগে ফিডিং বটল, নিপল ভালো করে গরম জলে ফুটিয়ে নিতে হবে। তাড়াতাড়ি করো, আহা বেচারা।’ ঝুঁকে পড়লেন বনবিহারী, বাচ্চার পেটের ওপরের চাদরে আলতো হাত রেখে বললেন, ‘কেঁদো না, কেঁদো না।’ অনুভবে স্পর্শ পেয়ে শিশু কান্না থামিয়ে ঠোঁট চাটতে লাগল।
‘আপনি উঠুন। ঘরের বাইরে চলুন।’ কালীচরণ শক্ত গলায় বলল।
‘তুমি যাও। ওগুলো জলদি ফুটিয়ে আনো।’
‘আঃ। আপনার মাথায় কি কিছু ঢোকে না? এই সময় মায়ের বুকের দুধ ওদের একমাত্র খাদ্য তা ভুলে গেলেন?’ কালীচরণ খিঁচিয়ে উঠল।
প্রায় ছিটকে খাট থেকে নেমে গেলেন বনবিহারী, ‘হ্যাঁ হ্যাঁ তাই তো। ও কোথায়? ওকে ডাকো, তাড়াতাড়ি।’
কালীচরণ পাশের ঘরে গিয়ে দেখল কুন্তী তখনও ঘরের মাঝখানে দাঁড়িয়ে রয়েছে। সে বলল, ‘ও ঘরে যাও মা, ডাক্তারবাবু ডাকছেন।’
কুন্তীর কপালে ভাঁজ পড়ল। সে নড়ল না।
‘বাচ্চাটা তোমার অথচ তুমি বুঝতে পারছ না ও অনেকক্ষণ না খেয়ে আছে? এখন ওদের ঘনঘন খিদে পাবে। যেটুকু খাওয়ার তা খেয়েই ঘুমিয়ে পড়বে। এসো’ কালীচরণ বিড়বিড় করল, ‘এই পোশাকের মা আমি জীবনে দেখিনি।’
ওকে অনুসরণ করে কুন্তী পাশের ঘরে ঢুকল।
কালীচরণ জিজ্ঞাসা করল, ‘তুমি কি জামাকাপড় ছাড়বে?’
বনবিহারী বললেন, ‘কালী, ও কথা বলতে পারে না।’
‘অ্যাঁ। সে কি!’ কালীচরণ আঁতকে উঠল।
‘তবে বুঝতে পারে। ওর নাম কুন্তী।’
‘তাহলে কি হবে?’
‘আমি এ ঘর থেকে বেরিয়ে যাচ্ছি। যা বোঝাবার তুমি ওকে বুঝিয়ে দাও। ও আমাদের মেয়ের চেয়েও ছোট।’ বনবিহারী বেরিয়ে গেলেন।
এইসময় আবার বৃষ্টি নামল। তেড়ে। বসার ঘরের চেয়ারে বসে বনবিহারীর খেয়াল হল চেম্বারে যাওয়া হয়নি। পেশেন্টরা নিশ্চয়ই খুব বিপদে পড়েছে। ছাতা নিয়ে গেলে এখনও দু-একজনের উপকার করা যেতে পারে। কিন্তু তাঁর খুব খিদে পাচ্ছিল। সেই সকাল থেকে ঘুরতে হয়েছে। এখন মধ্য দুপুর।
এইসময় কালীচরণ এল, ‘উটকো ঝামেলাটাকে কি করে পেলেন?’
‘ঝামেলা আবার কি? একটা বাচ্চা বাড়িতে থাকবে, কাঁদবে হাসবে, এই মরা বাড়িটা প্রাণ ফিরে পাবে। আমি আর কতক্ষণ থাকি, দেখবে তোমারই মন ভালো হয়ে যাবে। কিন্তু তার আগে আমাকে কিছু খেতে দাও। আর হ্যাঁ, ওকেও দিও। ও বেচারা অনেকক্ষণ খায়নি।’ বনবিহারী বললেন।
‘দিচ্ছি। কিন্তু ওদের আনলেন কোত্থেকে?’
‘হাসপাতাল থেকে।’ বনবিহারী বললেন, ‘সেই যে মাঝরাতে কয়েকটা ছেলে আমাকে সাইকেলে বসিয়ে নিয়ে গিয়েছিল পেশেন্ট দেখতে, গিয়ে দেখেছিলাম যাকে এই সেই মেয়ে। আমিই ওকে হাসপাতালে ভরতি করিয়ে দিয়েছিলাম। এখানকার কোনও ধাই যদি ডেলিভারি করাতে চাইত তাহলে দুটোই মারা যেত। কিন্তু তুমি এখন এসব নিয়ে কোনও কথা বলবে না।’
কালীচরণ আর দাঁড়াল না। কিন্তু একটু বাদেই ফিরে এসে বনবিহারীর শরীরে জলের ছিটে দিয়ে চলে যাচ্ছিল। বনবিহারী বিরক্ত হয়ে জিজ্ঞাসা করলেন, ‘এসব কি? অ্যাঁ?’
‘হাসপাতাল আর শ্মশান থেকে এলে গায়ে গঙ্গাজল দিতে হয়। এটা আপনার মা আমাকে শিখিয়েছিলেন।’ কালীচরণ চলে গেল।
কালীচরণের বুদ্ধি আছে। এই ভরা বর্ষায় সে খিচুড়ি, আলুভাজা আর ওমলেট বানিয়ে রেখেছিল। তাই খেতে খেতে জিজ্ঞাসা করে কালীচরণের কাছে জানতে পারলেন যে সে কুন্তীকে একটা সালোয়ার কামিজের সেট বের করে দিয়ে এসেছে। বনবিহারী বললেন, ‘অনেক বেলা হয়ে গিয়েছে। এখন যেন স্নান না করে।’
‘এখন স্নান করবে কি? আগে আঁতুর কাটুক, নাপিত এসে নখ কেটে দিয়ে যাক।’
‘ওকে ব্বাবা! তুমি দেখছি বিস্তর জানো।’ বনবিহারী খাওয়া শেষ করলেন।
‘সবই আপনার মায়ের কাছ থেকে শেখা।’ কালীচরণ বলল, ‘কিন্তু কয়েকটা সমস্যা হয়ে গেল, তার সমাধান কীভাবে হবে?’
‘কীরকম?’
‘পাঁচজনকে কী বলবেন? মেয়েটা কে? ওর বাচ্চার বাপ কোথায়?’
‘হাসপাতালের খাতায় শম্ভু নিজেকে ওর ভাই বলে লিখেছে।’
‘কেন?’
‘নইলে পুলিশ—। বলেই থেমে গেলেন বনবিহারী ‘অনেক ঝামেলা হত।’
‘কিন্তু শম্ভু তো মেয়েটার ভাই নয়। ও অনেক বড় ঘরের মেয়ে।’
‘কি করে বুঝলে?’
‘বোঝা যায়।’
‘তাহলে পাঁচজনকে বলে দিও আমার দূর সম্পর্কের মা-বাপ মরা ভাগ্নী। স্বামী বিদেশে বলে এখানে নিয়ে এসেছি।’
বনবিহারী উঠলেন।
‘বিশ্বাস করবে বলে মনে হয় না।’
‘কেন?’
‘মেয়েটার মাথায় সিঁদুর নেই। বিয়ে হলে থাকত।’
‘হু।’ চিন্তায় পড়লেন বনবিহারী।
‘তাছাড়া ওর নাম কি? আপনি কুন্তী বললেন। কে বলল আপনাকে?’
‘কেউ বলেনি। আমরাই নামটা দিয়েছি।’
‘বাচ্চাটা বড় হলে বাপের নাম জানতে চাইলে কী বলবেন? পানু পাল বলে একজন কেউ ওর বাপ বললে কুন্তী মেনে নেবে?’
‘না নেওয়াই স্বাভাবিক।’
‘তাছাড়া মেয়েটার মা-বাবা নিশ্চয়ই এসব জানে না। আমি বলি কি তাদের খুঁজে বের করে ওকে পাঠিয়ে দিন।’
‘কি করে খুঁজব? ও কথা বলে না। লিখলে সত্যি কথা লিখবে না।’
কালীচরণ মাথা নাড়ল, ‘একটা কথা বলব? মেয়েটা নিজেকে বাচ্চাটার মা বলে যেন ভাবতে পারছে না। বুকের দুধ খাওয়াতে কি বিরক্ত হল। ও তো ওই জঙ্গলে ছেলেদের সঙ্গে ছিল যারা আপনাকে ডেকে নিয়ে গিয়েছিল?’
‘হ্যাঁ।’
‘তাদের সবাইকে তো পুলিশ গুলি করে মেরে ফেলেছে। তাহলে যার সঙ্গে ওর সম্পর্ক হয়েছিল সে-ও তে বেঁচে নেই।’ কালীচরণ চাপা গলায় বলল।
‘আমরা জানি না। কিন্তু ওর বন্ধুদের যে পুলিশ মেরে ফেলেছে একথা ওকে জানানোর দরকার নেই। কথাটা মনে রেখো।’ বনবিহারী হাত ধুতে এগোলেন।

যুগ যুগান্ত থেকে মানুষ বিশ্বাস করে এসেছে এই পৃথিবী ঈশ্বর সৃষ্টি করেছেন। পাহাড় নদী গাছ প্রাণীর পরে তিনি যখন মানুষ সৃষ্টি করলেন তখন অত্যন্ত আনন্দিত হলেন। কিন্তু মানুষকে অমর করার বাসনা তাঁর ছিল না। তার আয়ুসীমা সীমিত করে তিনি অন্য মানুষদের সৃষ্টির পথ খোলা রেখেছেন। মানুষ যতদিন জীবিত থেকেছে ততদিন ঈশ্বর নির্লিপ্ত থেকেছেন। মানুষ তার জীবন ইচ্ছেমতন যাপন করেছে। ঈশ্বর লক্ষ করেছেন অধিকাংশ মানুষ ভালো খাওয়া, থাকার জন্যে নিরাপদ জায়গা পেলেই খুশি। এদের বাইরে কিছু মানুষ সুখী হতে চায়। কিন্তু তাদের অনেকেই জানে না কীসে সুখ পাওয়া যেতে পারে। আবার কিছু মানুষ সাফল্য পেতে চায়। সেই সাফল্য তাকে নেতা হতে সাহায্য করবে। কিন্তু যারা সুখ এবং সাফল্য একসঙ্গে কামনা করে তারাই পড়ে বিপাকে। সুখ যদি সোনা হয় তাহলে সাফল্য হল পাথরের বাটি। দুটো একসঙ্গে চাইলে সোনার পাথরবাটি তৈরি করে দিতে হয় যা দেওয়া ঈশ্বরের পক্ষে অসম্ভব।
বনবিহারী কখনও চিকিৎসক হিসেবে খ্যাতি চাননি। ডক্টর নলিনীকান্ত সরকার, ডক্টর বিধানচন্দ্র রায় দূরের কথা ডক্টর আবীরলাল মুখোপাধ্যায়ের মতো খ্যাতিমান হওয়ার বাসনা তাঁর ছিল না। তিনি শহর থেকে দূরে ছোট্ট জনপদে মানুষের সেবা করে গেছেন চিকিৎসাশাস্ত্র পড়ে। বনবিহারী সুখ চাননি। সুখের সন্ধানে সম্পত্তি বাড়াতে চাননি, অর্থের পাহাড় তৈরি করার ইচ্ছা তাঁর ছিল না। সুখ মাঝে-মাঝে এসেছে আপনা-আপনি। যখন কোনও রোগীকে চিকিৎসা করে রোগমুক্ত করেছেন তখন যে আনন্দ তাকেই সুখ বলে মনে করেছেন। কিন্তু সে-সুখ বাতাসের মতো, মাঝে-মাঝে বয়, বইলেও অনেকসময় টের পাওয়া যায় না।
কিন্তু বনবিহারী শান্তিতে জীবনযাপন করতে চেয়েছিলেন। যতদিন তাঁর মা জীবিত ছিলেন ততদিন বাড়িতে ফিরে এসে সেই শান্তি অনুভব করতেন। মা চলে যাওয়ার পরে তিনি অশান্তি আসুক এমন কাজ করতেন না। তাঁর ধারণা ছিল, সুখ বা সাফল্য সুদূরের কিন্তু শান্তি মানুষ ইচ্ছে করলে তৈরি করে নিতে পারে।
কিন্তু মামণিকে সেই জঙ্গলে দেখার পর থেকেই বনবিহারীর জীবন থেকে সেই শান্তিও উধাও। যার জন্যে সব ছেড়ে সুন্দরবনের গভীরে চলে এসেছিলেন এখন তা অর্থহীন ছিল বলে মনে হচ্ছে তাঁর। হাসপাতালে মামণি সন্তান প্রসব করার পর তিনি যদি কর্তৃপক্ষকে জানিয়ে দিতেন প্রসুতির নাম-ধাম জানেন না, কল পেয়ে জঙ্গলে গিয়ে অবস্থা খারাপ দেখে তুলে নিয়ে এসেছেন হাসপাতালে তাহলে কি সমস্যা হত? হাসপাতাল কর্তৃপক্ষ অবশ্যই পুলিশকে জানাতেন। পুলিশ এসে জেরা করে তাঁর কাছ থেকে বাড়তি তথ্য বের করতে পারত না। শম্ভু ড্রাইভার সাক্ষী দিত। সে বলত গাড়ি নিয়ে ডাক্তারবাবু জঙ্গলের দিকে গিয়েছিলেন। সেখানে রাস্তার পাশে দাঁড়িয়েছিল কয়েকটা ছেলে যারা মেয়েটাকে গাড়িতে তুলে দিয়েছিল। পুলিশ বুঝতে পারত তাঁর সঙ্গে আগেই ওদের যোগাযোগ হয়। হতেই পারে। কেউ যদি রোগী দেখার জন্যে যেতে বলে ডাক্তার হিসেবে তাঁর যাওয়া কর্তব্য। এক্ষেত্রে পুলিশ মামণিকে গ্রেপ্তার করত। ওর বাবা-মায়ের ঠিকানা পেলে বাচ্চাকে সেখানে পাঠিয়ে দিত। মামণি উগ্রপন্থীদের সঙ্গে ছিল এই অপরাধে জেল হত কি হত না তা জানার দরকার তাঁর ছিল না। তিনি যেমন ছিলেন তেমন শান্তিতে থাকতে পারতেন। হঠাৎ সেই ভোরে তাঁর মনে মামণির জন্যে মায়া কেন এল তা এখন বুঝতে পারছেন না। কিন্তু তাঁর জীবন থেকে শান্তি তখন থেকেই চলে গিয়েছিল।
দুটো দিন এইভাবে কাটল। সন্তানকে মালতী অনেকটাই শান্ত করে রেখেছে। রাত্রে ওকে ঘুম পাড়িয়ে মালতী নীচে নেমে যায়। বাড়িওয়ালির একটা ঘরে শুয়ে পড়ে। ভোর হলেই উঠে আসে ওপরে। বাজারহাট যা করার সে-ই করে। বনবিহারী টাকা দিয়ে দেন।
তৃতীয় দিনে মালতী মুখ খুলল, ‘ওর মাকে খুঁজে পেলেন?’
‘কেন?’
‘এভাবে বাচ্চাটা কতদিন থাকবে?’
‘ওর মা আর ফিরে আসবে না। বোধহয় ওরা দেশে চলে গেছে।’
‘তাহলে?’
‘ক’দিন থেকে এই কথাই ভাবছি মালতী। আমার মনে হয় এবার তোমার দেশে চলে যাওয়া উচিত। তবে যাওয়ার আগে হাসপাতালে গিয়ে পরীক্ষা করিয়ে যেও।’
‘দেশে গিয়ে আমি কি করব?’
‘তা আমি কি করে বলব? অ্যাদ্দিন যা করছিলে তাই করো।’
‘এতদিন তো খোকা আমার কাছে ছিল না।’
চমকে উঠলেন বনবিহারী। মালতী নীচু গলায় বলল, ‘ওকে ছেড়ে থাকতে পারব না।’
কয়েক মুহূর্তে মাথায় এল কথাগুলো ‘বেশ তো, সন্তানকে সঙ্গে নিয়ে চলে যাও।’
অবাক হয়ে তাকাল মালতী, ‘একি বলছেন!’
‘দ্যাখো গর্ভধারিণী যাকে ত্যাগ করেছে অবলীলায়, তাকে ছেড়ে তুমি থাকতে পারবে না বলছ। তাহলে তো তুমি যেখানে থাকবে সেখানে তার থাকা উচিত।’
‘কিন্তু সেখানে আমার নিজেরই দু-বেলা ঠিকঠাক খাবার জোটে না, এই দুধের বাচ্চাকে খাওয়াব কি করে? ও কি আটাগোলা খেয়ে বাঁচাতে পারবে? তা হয় না। আপনি যদি অনুমতি দেন তাহলে এখানে থেকেই ওকে মানুষ করতে পারি।’
কথা বাড়াননি বনবিহারী। কিন্তু সেই মুহূর্তে সিদ্ধান্ত নিলেন আর সুন্দরবনে থাকবেন না। যা হওয়ার হবে, তিনি উত্তর বাংলার গঞ্জে ফিরে যাবেন। বাচ্চা দেখে লোকে প্রশ্ন করবেই। যা হোক ভেবে উত্তরটা দিয়ে দেবেন। শিশুর গায়ে উগ্রপন্থীর ছাপ থাকে না। পুলিশ নিশ্চয়ই সন্তানকে নিয়ে মাথা ঘামাবে না। কালীচরণ হয়তো বিরক্ত হবে। এই বয়সে শিশুর ঝামেলা ঘাড়ে নিতে চাইবে না আবার না নিয়েও পারবে না। কালীচরণকে তিনি চেনেন।
পরেশ মণ্ডলকে ডেকে পদত্যাগ পত্রটি ধরিয়ে দিলেন বনবিহারী। ওটা পড়ে সে অবাক। জিজ্ঞাসা করল, ‘আপনার কি অসুবিধে হচ্ছে ডাক্তারবাবু?’
বনবিহারী মাথা নাড়লেন, ‘অসুবিধে কেন হবে! শরীর ভালো যাচ্ছে না। এখানকার জল সহ্য হচ্ছে না। লঞ্চে চেপে এত যাওয়া-আসার ধকল নিতে পারছি না।’
‘সেটা অবশ্য আলাদা কথা। একটু দাঁড়ান, আমি হেড অফিসের সঙ্গে কথা বলি। যদি আপনার পরিশ্রম একটু কমিয়ে দেওয়া যায়—!’
‘না ভাই। এমাসের শেষে আমি চলে যেতে চাই।’
পরেশ মণ্ডল কথা না বাড়ালেও রতন সোনা ছোটু হিরো প্রায় ঝাঁপিয়ে পড়ল। কোনও অবস্থাতেই তারা ডাক্তারবাবুকে ছাড়বে না। রতন বলল, ‘কিছু করতে হবে না আপনাকে। লঞ্চে উঠে কেবিনে গিয়ে শুয়ে পড়বেন। খাওয়ার সময় খাবেন। আর লঞ্চ যে ঘাটে রোগী দেখার জন্যে ভিড়বে সেখানে কুড়িজনের বেশি দেখবেন না।’
বনবিহারী হেসে মাথা নাড়লেন। সেদিন মৃদঙ্গভাঙা নদী ধরে যাওয়ার কথা ছিল। বনবিহারী লঞ্চে উঠলেন। দেখলেন ছেলেগুলো মুখ কালো করে আছে । ক’দিনের চেনাশোনা, তাতেই ওরা তাঁকে এত ভালোবেসেছে?
চেয়ারে বসে জল দেখছিলেন। হিরো এসে দাঁড়াল, ‘ডাক্তারবাবু!’
বনবিহারী তাকালেন।
‘এখানে ডাক্তাররা সহজে আসতেই চায় না। আপনি চলে গেলে আমরা বেকার হয়ে যাব। লঞ্চ না ছাড়লে তো আমরা টাকা পাই না।’
‘মানে? তেমরা মাস মাইনেতে নেই?
‘শুধু রতনই মাস মাইনেতে আছে। আবার কবে কোন ডাক্তার আসবেন, লঞ্চ বের হবে তদ্দিন বেকার বসে থাকতে হবে আমাদের।’
‘হু।’
‘আপনি যাবেন না ডাক্তারবাবু।’
‘হু!’
কিছুক্ষণ দাঁড়িয়ে থেকে হিরো চলে গেল।
খানিক পরে সোনা এসে দাঁড়াল। ‘আমরা ঠিক করলাম আজ থেকে আপনার জন্যে আলাদা রান্না করে দেওয়া হবে। ঝাল মশলা একদম কম যাতে শরীর খারাপ না হয়।’
‘আরে সেজন্যে নয়।’
‘একটা কথা বলব যদি কিছু মনে না করেন?’ সসঙ্কোচে বলল সোনা।
‘কী কথা?’
দিদি চলে গেছে বলে আপনার মন খারাপ হয়ে গেছে। তাই এখানে আর থাকতে চাইছেন না। তাই তো?’
‘সব মিলিয়েই, আমার শরীরটাও ভালো নেই।’
সোনা চলে গেলে মাথা নাড়লেন বনবিহারী। ধরা পড়ে গেছেন। সোনার মতো বাচ্চা ছেলেও বুঝে গিয়েছে তাঁর চলে যাওয়ার কারণ।
রতনদের আপত্তি সত্ত্বেও তিরিশজনকে পরীক্ষা করলেন আজ। কোনওরকম এক্সরে বা রক্তপরীক্ষার সাহায্য না নিয়েই বুঝলেন এদের অন্তত আটজনের শরীরে যক্ষ্মা জাঁকিয়ে বসেছে। সাতদিনের ওষুধ দিয়ে কোনও কাজ হবে না। এদের পক্ষে ওষুধ কেনাও সম্ভব নয়। তাছাড়া নিয়মিত ভালো পথ্য করা দরকার। যাদের দুবেলা ভাত জোটে কি জোটে না তারা পথ্য পাবে কোথায়? এভাবে রোগী দেখে লাভ কি? এদের রোগ নির্মূল করার অস্ত্র তাঁর জানা আছে কিন্তু এখানে তিনি নিধিরাম সর্দার। একজনের কানের নীচে বিশাল টিউমার হয়েছে। তার ভারে মুখ বেঁকে গেছে। ম্যালিগন্যান্ট হোক বা না হোক অবিলম্বে অপারেশন করা দরকার। কে করবে? ফিরতে ফিরতে রাত হয়ে গেল। ওঁরা তাঁকে বাড়ি অবধি পৌঁছে দিয়ে গেল। তিনি সিঁড়িতে পা রাখতেই গলা শুনতে পেলেন, ‘ডাক্তারবাবু।’
ফিরে দেখলেন অন্ধকারে কেউ দাঁড়িয়ে আছে। জিজ্ঞাসা করলেন, ‘কে?’
লোকটি চাপা গলায় বলল, ‘একটু এদিকে আসুন।’
সন্দেহজনক মনে হল বনবিহারীর। লোকটি ইচ্ছে করেই অন্ধকার ছেড়ে আসছে না। তিনি কয়েক পা এগিয়ে গেলেন। লোকটি চাপা গলায় বলল, ‘বাবা মুর্শেদ আমাকে পাঠিয়েছেন। তিনি আপনার সঙ্গে কথা বলতে চান। যাবেন আর আসবেন।’
‘তিনি কোথায়?’
‘সাইকেলে দশ মিনিট।’
বনবিহারী চারপাশে তাকালেন। অন্ধকারে কিছুই দেখা যাচ্ছে না। কিন্তু কোথাও কেউ না কেউ ঘাপটি মেরে আছে। নইলে গতবার বাবা মুর্শেদের আসার কথা পুলিশের কাছে কি করে পৌঁছাল। যাবেন কিনা ইতস্তত করছিলেন কিন্তু তখনই তাঁর মুখগুলো মনে পড়ে গেল। আজ দুপুরে দেখে আসা অসুস্থ মানুষের মুখগুলো। তিনি বললেন, ‘চলুন।’
খানিকটা হেঁটে একটা গাছের গুঁড়িতে হেলান দিয়ে রাখা সাইকেল তুলে নিয়ে লোকটা বলল, ‘পেছনে বসুন। কষ্ট হবে না।’
সেই নির্জন রাতে সাইকেলের পেছনে বসে বনবিহারীর মনে হচ্ছিল, পথটা কোথায় শেষ হবে। আধমাইল যাওয়ার পর কালজিরে নদীর মাছধরাদের ঘাটের গায়ে সাইকেল থামাল লোকটা। সেখানে দুজন অপেক্ষা করছিল। তাদের একজন বলল, ‘আসুন।’
লঞ্চে যেতে-আসতে এই ঘাটটা চোখে পড়েছে বনবিহারীর। নৌকো, টলার এখানে রাতের বেলায় জিরোয়। সাধারণ যাত্রীরা এই ঘাটে আসে না কারণ এখান থেকে পারাপার হয় না। লোকটার পিছু পিছু নদীর ধারে নেমে এলেন বনবিহারী। একটা টলারের গায়ে সিঁড়ি লাগানো। লোকটা সেই সিঁড়ি বেয়ে ওপরে উঠে এল বনবিহারীকে নিয়ে। ভেতরে ছাউনির নীচে দুজন মানুষ বসে। বনবিহারীকে দেখে একজন উঠে দাঁড়াল।
‘আসুন ডাক্তারবাবু, আপনাকে কষ্ট দিলাম কিন্তু এছাড়া উপায় ছিল না। পুলিশের এখন কোনও কাজ নেই শুধু বাবা মুর্শেদকে ধরে চালান করা ছাড়া। বসুন।’
বনবিহারী বসলেন। দাঁড়িয়ে ওঠা লোকটি এবার টলারের এক প্রান্ত থেকে একটা থালা আর গ্লাস নিয়ে এসে বনবিহারীর পাশে রাখলেন। টলারের ভেতর আলো কমানো হ্যারিকেন জ্বলছে।
‘খেয়ে নিন ডাক্তারবাবু।’ বাবা মুর্শেদ বলল।
‘না না—।’
‘সঙ্কোচ করবেন না। সারাদিন লঞ্চে ঘুরেছেন, পেশেন্ট দেখেছেন। নিশ্চয়ই খুব খিদে লেগেছে। বাড়িতে গিয়ে তো খেতেনই। এখানেই খেয়ে নিন। এই, ডাক্তারবাবুকে হাত ধোওয়ার জল দাও।’ বাবা মুর্শেদ হুকুম করল।
এর পর কথা চলে না। হাত-ধুয়ে নিয়ে তিনটে রুটি, তরকারি আর মাছের ঝোল তৃপ্তি করে খেলেন বনবিহারী। একটু মশলা বেশি, কি করা যাবে।
খাওয়া শেষ হলে হাত মুখ ধোওয়ার পর বাবা মুর্শেদ জিজ্ঞাসা করল, ‘একটা খারাপ খবর শুনলাম। খবরটা কি সত্যি?’
বনবিহারী চুপ করে থাকলেন। খবরটা কার কাছে খারাপ? বাবা মুর্শেদের কাছে? বাবা মুর্শেদ বলল, ‘আপনাকে এখানকার মানুষ ভালোবেসে ফেলেছে। ভেতরের গ্রামগুলোতেও লোকে আপনার প্রশংসা করে। আপনি চলে গেলে এরা অনাথ হয়ে যাবে ডাক্তারবাবু।’
‘কিন্তু আর আমি পারছি না। আমার শরীর ভালো যাচ্ছে না। হয়তো এখানকার আবহাওয়ার সঙ্গে খাপ খাওয়াতে পারছি না।’
‘আপনি বোধহয় নিজের চিকিৎসা করেন না।’
বনবিহারী হাসলেন। বললেন, ‘তাছাড়া যখনই লঞ্চে রোগী দেখতে যাই তখনই নিজেকে খুব অসহায় মনে হয়। সুন্দরবনের গভীরে হাজার হাজার মানুষ বিনা চিকিৎসায় মারা যাচ্ছে। আধুনিক চিকিৎসা ব্যবস্থার সামান্য সুযোগ নেওয়ার ক্ষমতা ওদের নেই। হাজার টাকার ওষুধ মাসখানেক খেলে যে রোগমুক্ত হত তাকে বাধ্য হয়ে মৃত্যুকে গ্রহণ করতে হচ্ছে। আমি রোগী দেখছি, ওষুধের কথা বলছি কিন্তু সেই ওষুধ কেনার সামর্থ্য লোকটির নেই এবং আমার পক্ষেও ওই ওষুধ ওকে দেওয়া সম্ভব নয়। তাহলে ডাক্তার হিসেবে আমি রোগী দেখছি কেন? কি অধিকার আছে লোকটাকে আশা দেখাবার? আপনি বলেছিলেন, তেমন পেশেন্ট থাকলে আপনাকে বলতে যাকে হাসপাতালে এনে অপারেশন করাতে হবে। আপনি তার দায়িত্ব নেবেন। ইতিমধ্যে একজনের দায়িত্ব নিয়েছেন। কিন্তু সব কেস তো অপারেশনের আওতায় পড়ে না। আজ আমি কয়েকজন টিবি রোগীকে দেখলাম। নিয়মিত ওষুধ এবং ভালো পথ্য পেলে বেঁচে যাবে। তাদের হাসপাতালে আসার দরকার নেই। এদের কি হবে?’
‘কোন গ্রাম আর পেশেন্টের নামগুলো কি আপনার সঙ্গীরা লিখে রেখেছে?’
‘হ্যাঁ।’
‘বেশ, ওরা যাতে ওষুধ এবং পথ্য পায় আমি তা দেখব। প্রেসক্রিপশন করেছেন?’
‘করেছি কিন্তু ওদের দিয়ে কি হবে? লঞ্চের খাতায় লেখা আছে। হেড অফিসকে লিখতে হবে ওষুধ পাঠাবার জন্যে। যদি পাঠায় তখন কম্পাউন্ডার গিয়ে ইনজেকশন দিয়ে আসবে। না। এভাবে হয় না।’ বনবিহারী মাথা নাড়লেন।
‘মানছি এভাবে হওয়া মুশকিল। কিন্তু আপনি থাকলে তবু কিছু হবে।’
হাতজোড় করলেন বনবিহারী, ‘দয়া করে আমাকে থাকতে বলবেন না।’
বাবা মুর্শেদ একটু ভাবল। তারপর বলল, ‘আপনি যে মেয়েটিকে আশ্রয় দিয়েছিলেন সে তার মায়ের সঙ্গে পাথরপ্রতিমাতেই আছে। যে মাস্টারের বাসায় তারা উঠেছিল তাকে বলা হয়েছে আমি না বলা পর্যন্ত তারা যাওয়ার চেষ্টা না করে। রিকশাওয়ালা বলেছে মেয়েটির মা আপনাকে খুব অপমান করেছিল। মেয়েটি কে?’
‘জঙ্গলে পড়েছিল সন্তান-সম্ভাবনা নিয়ে। উগ্রপন্থীদের সঙ্গী ছিল। আমি ওকে হাসপাতালে ভরতি করি। উগ্রপন্থীরা পুলিশের গুলিতে মারা যায়। ও বোবা বলে ঠিকানা জোগাড় করতে না পেরে নিজের কাছেই সন্তানসহ রেখে দিই। নাম না জানায় ওকে মামণি বলে ডাকি। হয়তো আমার কাছে থাকাটা ওর সহ্য হচ্ছিল না তাই এতদিন পরে মাকে খবর দিয়ে আনিয়েছে। না না। ওদের আপনি ছেড়ে দিন। পাখির ডানা কেটে নিলে তাকে আর পাখি বলে না।’
বাবা মুর্শেদ হাসল, ‘আপনাকে আমার সেলাম। আর আপনাকে আটকাব না।’
যেভাবে এসেছিলেন ঠিক সেইভাবে ফিরে গেলেন বনবিহারী। সিঁড়িতে পা রাখতেই ব্রজ মণ্ডলের বউ-এর গলা পেলেন, ‘বাচ্চাকে নিয়ে মালতী নীচের ঘরে শুয়েছে।’ কথা না বলে ওপরে উঠে এলেন তিনি। হঠাৎ মনে হল সুন্দরবনে আসা একদম বিফলে যায়নি। এখানে বাবা মুর্শেদের মতো মানুষ রয়েছে। এখন প্রশ্ন, বাবা মুর্শেদ সরকারের চোখে সমাজবিরোধী কিন্তু কোন সমাজের?

সিদ্ধান্ত নিয়ে নিলেন বনবিহারী। মামণির চলে যাওয়ার খবর এখন আর কারও জানতে বাকি নেই। রাস্তায় বের হলেই প্রশ্ন শুনতে হচ্ছে, কোথায় গেল? কেন গেল? একটা দুধের বাচ্চাকে ফেলে রেখে চলে যাওয়ার কি কারণ ঘটেছিল?
বনবিহারী উত্তর দিয়েছেন যখন যেমন মনে এসেছিল। আর তাতেই শেষ প্রশ্নটা জোরদার হয়েছিল, ‘যে ছিল সে ডাক্তারবাবুর কে?’ মেয়ে? বোন? বা স্ত্রী? মামণি যখন ছিল তখন এসব নিয়ে কেউ মাথা ঘামায়নি, চলে যাওয়ার পর কৌতূহল প্রবল হয়ে বনবিহারীকে প্রায় ভিলেন করে তুলল।
এই অবস্থায় এখানে থাকাটা অসহ্য হয়ে উঠছিল। সমস্যা হল, তিনি একা সন্তানকে নিয়ে ফিরে যেতে পারেন কিন্তু মালতী সন্তানকে ছাড়তে চাইছে না। এই কয়দিনে সন্তানের ওপর তার মায়া এত বেড়ে গেছে যে ছেড়ে থাকার কথা ভাবতেই রাজি হচ্ছে না। তাকে তার গ্রামে ফিরে যেতে বললে সে রাজি হচ্ছে না। তার বক্তব্য হল, সন্তানকে বড় করতে হলে কোনও না কোনও মহিলাকে প্রয়োজন হবেই, তাহলে সে কেন বঞ্চিত হবে? বনবিহারী তাকে বুঝিয়েছেন। সন্তানকে নিয়ে তিনি যেখানে যাবেন সেই জায়গা এখান থেকে কয়েকশো মাইল দূরে। সেখান থেকে ঘনঘন গ্রামে আসাযাওয়া করতে পারবে না মালতী। এই সব যুক্তি উড়িয়ে দিয়েছে মালতী, গ্রামে তার এমন কেউ নেই যে তার টানে সে ফিরে আসবে! গ্রামে থাকলে সতীত্ব বজায় রাখতে চাইলে বেশিরভাগ দিনেই এক বেলার খাবার জুটতো। সন্তানের কাছে আসার পর থেকে তো দু-বেলা পেট ভরে খেতে পারছে।
শেষ পর্যন্ত পরেশ মণ্ডল জানাল, কলকাতা থেকে চিঠি এসেছে। হেড অফিস খুব দুঃখের সঙ্গে তাঁর পদত্যাগপত্র গ্রহণ করলেও অনুরোধ করেছে পুনর্বিবেচনা করতে। শুনে হাসলেন বনবিহারী, কিছু বললেন না।
ফিরে আসার আগের দিন তিনি মালতীকে পাঠালেন হাসপাতালে। অপারেশনের জায়গাটা কেমন আছে দেখিয়ে আসার জন্যে। ব্রজ মণ্ডলের স্ত্রীর কাছে বাচ্চাকে রেখে মালতী গেল নিতান্ত অনিচ্ছায়।
লঞ্চের সবার মুখ ভার। ডাক্তার-বাবুর চলে যাওয়াটা কেউ মেনে নিতে পারছে না। আজ শেষবার ডাক্তার বনবিহারী বেরিয়েছেন রোগী দেখতে। প্রতিদিনের মতো তরতর করে ছুটছে না লঞ্চ। যেন যেতে ইচ্ছে করছে না, যেতে হয় তাই যাওয়া। বনবিহারী তাঁর চেয়ারে বসে ছোটুকে জিজ্ঞাসা করলেন, ‘কি রে? লঞ্চের কি হল? এত আস্তে যাচ্ছে কেন?’
ছোটু বলল, ‘লঞ্চেরও মন খারাপ।’
বনবিহারী লক্ষ করছিলেন। লঞ্চের সমস্ত কর্মী আজ গম্ভীর, কাজ করতে হবে বলে করছে। ধীরে-ধীরে বনবিহারীর মনও বিষণ্ণতায় আক্রান্ত হল। হিরো এসে খাবার দিয়ে গেলে একবার তাকিয়ে দেখলেন, খেতে ইচ্ছে করছিল না। তিনি বললেন, ‘হিরো, এখন নিয়ে যাও, পরে খিদে লাগলে বলব।’
অন্যদিন হলে হিরো জোর করত খাওয়ার জন্যে, আজ চুপচাপ খাবার নিয়ে ফেরত চলে গেল। এভাবে যাওয়া ওর স্বভাববিরুদ্ধ তা বনবিহারী জানেন, বিষণ্ণতা আরও বেড়ে গেল। দুপুরে যে ঘাটে লঞ্চ ভিড়ল সেখানে আগে কখনও আসেননি তিনি।
লঞ্চের ডেকে দাঁড়িয়ে দেখলেন ঘন জঙ্গল পেরিয়ে যেখানে লঞ্চ থামল সেখানে থকথকে কাদা। কাদার ওপারে উঁচু জমিতে জনা পনেরো-কুড়ি মানুষ দাঁড়িয়ে হাত নাড়ছে। রতন জিজ্ঞাসা করল, ‘ওদের লঞ্চে আসতে বলব? আপনি নামতে চাইলে তক্তা ফেলতে হবে। যা বলেন।’
‘ওরা আসবে কীভাবে?’
‘কাদা মাড়িয়ে আসবে। ওদের অভ্যেস আছে।
বনবিহারী তাকালেন। তাঁর মনে হল হাঁটু পর্যন্ত ডুবে যাবে ওই কাদায় পা ফেললে। কোনও অসুস্থ মানুষ ওইভাবে এলে তার অসুস্থতা অবশ্যই বেড়ে যাবে। তিনি মাথা নেড়ে বললেন, ‘না। তক্তা ফেলতে বলো। আমি যাব।’
মিনিট পাঁচেকের মধ্যে তক্তা ফেলে ফেলে রাস্তা তৈরি করে দিল ওরা। বনবিহারী নীচে নেমে এলেন সন্তর্পণে, সঙ্গে ছোটু আর হিরো। হিরো চেঁচাল, ‘যারা ডাক্তারবাবুকে দেখাতে চাও তারা লাইন দিয়ে দাঁড়াও।’
হুটোপুটি পড়ে গেল লাইন তৈরি করতে। বনবিহারী লক্ষ করলেন জনা চারেক বৃদ্ধা বা প্রৌঢা ছাড়া কোনও অল্প-মধ্যবয়সি মহিলা ওদের মধ্যে নেই। ছোটুকে জিজ্ঞাসা করলেন তিনি। ছোটু মাথা নাড়ল, ‘অসুখ করলেও ওরা আসবে না।’
‘কেন?’
‘পুরুষ ডাক্তারকে নিজের অসুখের কথা বলবে না।’
সুন্দরবনের গভীরে বাস করা মেয়েদের মনে এই সংকোচ এতদিন লক্ষ করেননি বনবিহারী। শুধু এই জায়গায় ব্যতিক্রম কেন তা আর জানতে চাইলেন না। রোগী দেখা আরম্ভ করলেন। অন্য গ্রামে গিয়ে যা দেখেছেন এখানেও অসুস্থতার কারণ একই। অনাহার, অর্ধাহারের কারণে অসুস্থতা। মুশকিল হল ওদের বলাই যাবে না ভালো পথ্য করতে। সেটা ওদের কাছে আকাশকুসুম ব্যাপার। ভিটামিন ট্যাবলেট দিয়ে কাজ সারতে হচ্ছে। প্রথম যে বৃদ্ধা তাঁর সামনে এল তাকে তিনি জিজ্ঞাসা করলেন, ‘কি কষ্ট হচ্ছে?’
বৃদ্ধা মুখ নামিয়ে বলল, ‘ওই সময় খুব যন্ত্রণা হয়। মনে হয় কাটা ঘায়ে লবণ দিয়েছে কেউ। আটদিনের আগে কমতে চায় না।’
বৃদ্ধার মুখের দিকে তাকালেন বনবিহারী। অনাহারে শরীর যতই ভাঙুক পঞ্চাশের ওপরে ওর বয়স এ ব্যাপারে তাঁর সন্দেহ হল না।
‘আপনার এখনও মাসিক হয়?’ স্পষ্ট জিজ্ঞাসা করলেন তিনি।
মাথা নাড়ল বৃদ্ধা, ‘না।’
‘তাহলে? যা বললেন তাতে—।’
‘আমার মেয়ের কথা—!’
‘কত বয়স তার?’
‘তিরিশ। বিধবা। বর কাঁকড়া ধরত। বাঘে নিয়ে গিয়েচে।
‘ওকে আনেননি কেন?’
‘এখানে তো মেয়ে ডাক্তার আসে না।’
কয়েক সেকেন্ড চুপ করে থেকে জিজ্ঞাসা করলেন বনবিহারী, ‘মেয়েকে নিয়ে পাথরপ্রতিমায় যেতে পারবেন? ওখানকার হাসপাতালে দেখাতে হবে।’
‘কি করে যাব?’ বৃদ্ধা সাদা চোখে তাকাল।
লাইন থেকে সরে একটু দূরে দাঁড়াতে বলে পরের রোগীকে জিজ্ঞাসাবাদ করতে লাগলেন বনবিহারী। তাকে দেখে ছোটুকে ওষুধ দিতে বলে বৃদ্ধার কাছে গেলেন তিনি, ‘আপনার মেয়েকে এখন এখানে নিয়ে আসতে পারবেন?
‘কেন?’
‘ওকে সুস্থ হতে হলে পাথরপ্রতিমায় যেতে হবে। ওখানকার হাসপাতালে গিয়ে চিকিৎসা না করলে দিন দিন কষ্ট আরও বেড়ে যাবে। আপনারা এই লঞ্চে সেখানে যেতে পারেন।’
‘ওখানে পয়সা লাগবে না?’
‘যাতে না লাগে তার ব্যবস্থা করে দেব।’
একটু ভেবে বৃদ্ধা চলে গেল। ছোটু বলল, ‘বিপদ।’
‘কীসের বিপদ?’ বনবিহারী বিরক্ত হলেন।
‘এখান থেকে হেঁটে গ্রামে যেতে আসতে সন্ধে হয়ে যাবে ওর।’
‘অনেক দূরে গ্রাম?’
‘নদী থেকে অনেক দূরে!’
শেষদিন যে ক’জনকে দেখলেন তাদের তিনজনকে অপারেশন করানো দরকার। কাগজে সেটা লিখে দিয়ে তাঁর কর্তব্য শেষ করলেন বনবিহারী। খবরটা যদি বাবার কাছে পৌঁছয় এবং তিনি যদি ব্যবস্থা করেন তাহলে এরা বেঁচে যাবে।
বিকেল ফুরিয়ে আসছিল তবু রোগীরা দাঁড়িয়ে আছে। ছোটু ওদের বলেছে যে এই ডাক্তারবাবুর আজই এখানে প্রথম এবং শেষ আসা। কাল নিজের দেশে ফিরে যাবেন তিনি। অচেনা-অজানা একজন মানুষ যে তাদের ওষুধ দিতে এসেছে তার জন্যে কাতর হওয়া স্বাভাবিক ব্যাপার নয়। কিন্তু লোকগুলো মুখ শুকিয়ে দাঁড়িয়েছিল।
লঞ্চ ছাড়ার সময় হয়ে গিয়েছিল। রতন তাড়া দিচ্ছে। জোয়ার এলে খুব সমস্যা হবে। এই সময় সেই বৃদ্ধাকে দেখা গেল উদ্ভ্রান্তের মতো ছুটে আসতে। বনবিহারী জিজ্ঞাসা করলেন, ‘কি হল? আপনার মেয়ে কোথায়?’
‘আসতে চাইল না।’
‘কেন?’
‘বলল, ওর বাঁচার শখ নেই। স্বামীকে বাঘে খেয়েছে, ওকে রোগে খেলে খাক।’
‘কী নাম আপনার মেয়ের?’
‘মায়া।’
বনবিহারী ছোটুকে বললেন নামটা লিখে রাখতে।
ধীরে ধীরে ফিরে যাচ্ছিল লঞ্চ। রোদ মরে গেছে অনেকক্ষণ। ছায়া ঘন থেকে ঘনতর হচ্ছে। বনবিহারী চোখ বন্ধ করে বসেছিলেন। এই সুন্দরবনের গহনে মানুষেরা কি ভয়ঙ্কর লড়াই করে আজও বেঁচে আছে। সভ্যতার সুযোগের কণামাত্র তাদের কাছে পৌঁছয় না। সভ্য মানুষের চেয়ে বন, বাঘ কুমির কাঁকড়া আর চাকের মধু ওদের কাছে অনেক আপন। অল্পই হয়তো সুযোগ হত, কিন্তু কাল এদের ছেড়ে তাঁকে চলে যেতে হবে।
হঠাৎ সোনা এসে তাঁর সামনে বসল, ‘ডাক্তারবাবু!’
‘বলো সোনা।’
‘আপনি কেন চলে যাচ্ছেন?’
স্পষ্ট দেখলেন বনবিহারী। আচমকা নিজেকে প্রশ্ন করলেন, ‘আমি কেন চলে যাচ্ছি?’ উত্তরটা নিজের কাছেই গুলিয়ে উঠল বলে মুখে প্রশ্ন করলেন, ‘তুমি কেন জিজ্ঞাসা করছ সোনা?’
‘আপনি না থাকলে আমরা আবার বেকার হয়ে যাব।’
‘একথা বলছ কেন? নিশ্চয়ই আর একজন ডাক্তার আসবেন।’
‘এখানে কেউ আসতে চায় না। যদি আসে তো কবে আসবে তার ঠিক নেই। তদ্দিন আমরা মাইনে পাব না। আপনাকে আমরা সবাই ভালোবেসে ফেলেছি। আপনার কি এখানে থাকতে খুব কষ্ট হচ্ছে?’ সোনা জিজ্ঞাসা করল।
‘না। কষ্ট কি! তবে আমার বাড়িঘর তো সব ওখানে পড়ে আছে।’
‘আপনি তো বলেছিলেন ওখানে আপনার কেউ নেই—!’
‘তা নেই।’
ছোটু সোনার নাম ধরে ডাকতে সে অনিচ্ছা নিয়ে উঠে গেল। বনবিহারী নদীর দিকে তাকালেন। জলের রং কালো। ওপারের ডেক থেকে কেউ চিৎকার করে উঠল, ‘কুমির কুমির!’
বনবিহারী ভালো করে তাকিয়েও কিছু দেখতে পেলেন না। হাওয়া শীতল হয়েছে, আকাশে ফুরফুরে মেঘ। এই সময় রতন দৌড়ে নীচে নেমে এল, ‘ঝড় আসছে, খুব বড় ঝড়, রেডিওতে বলল।’
উঠে দাঁড়ালেন বনবিহারী, ‘ঠিক কী বলল?’
‘সাগরে নাকি একটা গভীর নিম্নচাপ তৈরি হয়েছিল। কাল থেকে তো রেডিও খুলিনি তাই জানতে পারিনি। ঘাটের কেউ কেউ বলাবলি করছিল। এরকম তো প্রায়ই শুনি তাই গ্রাহ্য করিনি। এখন শুনলাম ষাট-সত্তর মাইল বেগে ঝড় ছুটে আসছে। সমুদ্রে মাছ ধরতে যেতে নিষেধ করেছে। নদীর বুক থেকে ঘাটে চলে যেতে বলেছে সব লঞ্চ, নৌকোকে।’ রতন বেশ উত্তেজিত।
বনবিহারী আকাশের দিকে তাকালেন। ফুরফুরে মেঘের গায়ে কালচে রং। কিন্তু ঝড় আসছে বলে মনেই হল না।
সেটা লক্ষ করে রতন বলল, ‘আমরা ঝড়ের আগে পৌঁছতে পারব কিনা জানি না। তেমন বুঝলে বাঁ-দিকের পাড়ের কাছে লঞ্চ নিয়ে যাব।’
‘যা ভালো বোঝো তাই করো।’ বনবিহারী বললেন।
আগে আকাশ নয়, নদীর জল জানান দিল। হঠাৎই ফুলে ফুলে উঠল নদী। ঢেউ ছোবল মারতে শুরু করল লঞ্চের শরীরে। তীব্র বেগে ছুটছে লঞ্চ। ওপাশ থেকে আলো জ্বেলে আসছিল এটা টলার। ঢেউ তাকে নিয়ে লোফালুফি শুরু করল। বনবিহারীর মনে হল যে কোনও মুহূর্তে টলার ডুবে যাবে। ভয়ঙ্কর দুলুনি শুরু হয়ে গেল লঞ্চে। ছোটু সোনা হিরো নেমে এল নীচে।
সোনা চিৎকার করল, ‘মাঝখানে চলে আসুন ডাক্তারবাবু, মাঝখানে।’
কোনওরকমে টলতে টলতে লঞ্চের মাঝ বরাবর চলে এলেন বনবিহারী। ততক্ষণে একটা লোহার বিমের সঙ্গে চেয়ার বেঁধে ফেলেছে ছোটু। বলল, ‘এখানে ধরে বসে থাকুন।’
বনবিহারী বসলেন। লঞ্চের ওপরে রাখা যাবতীয় জিনিস একবার এপাশ আর একবার ওপাশে যাচ্ছে। হিরো চেঁচাল, ‘যাঃ। আকাশ মেঘে ঢেকে গেছে।’
বড্ড আওয়াজ করছিল লঞ্চের ইঞ্জিন। ঢেউগুলো তার টুঁটি চেপে ধরতে চাইছিল আর সে নিজেকে মুক্ত করতে ছটফট করছে। এইসময় দূরে আলো দেখা গেল। সোনা চেঁচাল, ‘এসে গেছি, এসে গেছি।’
ছোট লঞ্চটাকে লুফতে লুফতে ঢেউ ছুটে যাচ্ছে পাগলের মতো। রতন যখন কোনওমতে লঞ্চটাকে ঘাটে ভেড়াল তখনই হাওয়া ঝাঁপিয়ে পড়ল বঙ্গোপসাগর থেকে, উন্মাদের মতো। লঞ্চ কাত হতে হতে পাড়ের মাটিতে আটকে গিয়ে স্থির হল। তার একটা দিক উঁচিয়ে রইল, অন্যদিক মাটিতে গেঁথে গেল। চেয়ার থেকে ছিটকে পড়লেন বনবিহারী। সড়সড় করে নামতে নামতে আটকে গেলেন লঞ্চের প্রান্তে এসে। এমন ভয়ংকর বাতাসের শব্দ তিনি কখনও শোনেননি। এই শব্দ তাঁকে মনে করিয়ে দিল সন্তান একা রয়েছে। তিনি চিৎকার করলেন, ‘আমাকে নামিয়ে দাও।’
সোনা সমান চেঁচাল, ‘লঞ্চ উলটে আছে, নামা যাবে না।’
বনবিহারী দেখলেন ঘাটের যেপাশে তক্তা ফেলে তিনি আসা-যাওয়া করেন সেখান দিয়ে নামা এখন আর সম্ভব নয়। কিন্তু লঞ্চের এই প্রান্ত তো নীচু হয়ে মাটিতে লেগে রয়েছে। না হয় সেখানে কিছু বুনো ঝোপঝাড় রয়েছে কিন্তু সেগুলো তো মাটির ওপর দাঁড়িয়ে। কথা না বলে রেলিং টপকে ওপাশে যেতেই বিদ্যুৎ চমকাল। বনবিহারী লাফ দিলেন। মাটিতে দুটো পা পড়ল কিন্তু শরীরের অগ্রভাগ সোজা হয়ে থাকতে না পারায় দু-হাত বাড়িয়ে তাঁকে ভার সামলাতে হল। সঙ্গে সঙ্গে পায়ের ওপর দিয়ে সড়সড় করে কিছু চলে গেল পাঁচ সেকেন্ড ধরে। স্থির হয়ে রইলেন তিনি।
এখন ঘনঘন বাজ পড়ছে, বিদ্যুৎ ঝলসাচ্ছে। বনবিহারী যখন সেই ঝোপঝাড় থেকে বেরিয়ে এলেন তখন তাঁর পোশাক ছিন্নভিন্ন, হাত-পা রক্তাক্ত। খানিকটা আন্দাজে হেঁটে এসে বুঝতে পারলেন তিনি উলটোদিকে চলে এসেছেন। আকাশ যেন সিংহের গর্জনকে ছাপিয়ে ঘনঘন হুঙ্কার দিচ্ছে। বাতাস এর মধ্যে ছিন্নভিন্ন করেছে গাছের শরীর। পথ সামলে বনবিহারী যখন বাড়ির সামনে পৌঁছলেন তখন মানুষের চিৎকার-কান্নায় কান পাতা দায়। অনেকের ঘরের চাল উড়েছে, কেউ কেউ চাপা পড়ে আছে তার তলায়। ওপরে উঠতেই মালতী ছুটে এল, ‘আপনার কিছু হয়নি তো? আমার যে কী ভয় করছিল?’
‘সন্তান কেমন আছে?’
‘ও এতক্ষণ ঘুমাচ্ছিল, এখন উঠে বসে খেলছে।’
স্বস্তি পেলেন বনবিহারী। লণ্ঠনের আলোয় মালতী তাঁর হাত-পা দেখতে পেয়ে ব্যস্ত হল, ‘একি আপনার তো সারাশরীর কেটে গেছে, রক্ত বেরুচ্ছে।’
‘পথ ছাড়ো।’ বনবিহারী বারান্দায় গিয়ে বালতি থেকে একমগ জল তুলে সোজা হয়ে দাঁড়াতেই বিদ্যুতের আলোয় ভয়ংকর দৃশ্যটি দেখতে পেলেন। নদী উঠে এসেছে ওপরে। একতলা বাড়িগুলো ধীরে-ধীরে ডুবে গেল তার জলে। এইসময় দরজায় শব্দ হচ্ছিল খুব। মালতী সেটা খুলতে হুড়মুড়িয়ে ঢুকে পড়ল ব্রজ মণ্ডলের বউ এবং আরও পাঁচজন।
বাইরে মানুষের চিৎকার আর শোনা যাচ্ছে না। জল এই দোতলা বাড়ির দুপাশ দিয়ে শোঁ শোঁ করে ছুটে যাচ্ছে স্থলভূমিকে গ্রাস করতে। বনবিহারী ঘরে ঢুকে সন্তানকে কোলে তুলে নিয়ে বারান্দায় দাঁড়ালেন। এই সময় বৃষ্টি শুরু হল। এইরকম ভয়ঙ্কর বৃষ্টির শব্দ, হাওয়ার শব্দ, জলের শব্দ বনবিহারী কখনও শোনেননি। ঘরের অন্য মানুষগুলো জড়সড়ো হয়ে বসে আছে মেঝের ওপর। যদি দোতলা ভেঙে পড়ে তাহলে মরে যাওয়া ছাড়া অন্য কিছু কল্পনা করা যাচ্ছে না।
বিদ্যুৎ চমকাল। এবং বনবিহারীকে অবাক করে দিয়ে হেসে উঠল সন্তান। দু-হাত এক করে তালি দিল একবার। তারপর ভয়ংকর জলের ধারার দিকে আঙুল তুলে হাসতে হাসতে শরীর নাচাতে লাগল, বায়না করতে লাগল, তাকে ওই জলের ধারায় নিয়ে যেতে হবে।
চোখ বন্ধ করলেন বনবিহারী। হয়তো এতক্ষণে পৃথিবী থেকে বিচ্ছিন্ন হয়ে গেছে এই ভূখণ্ড। আগামীকাল ফিরে যাওয়ার কোনও পথ অবশ্যই খোলা থাকবে না। সোনা জিজ্ঞাসা করেছিল, ‘কেন যাবেন?’ এখন মনে হচ্ছে আদৌ কি যেতে পারবেন? যে-কোনও মুহূর্তে জল আর বাতাস মিলে এই দোতলাটাকে আছাড় মারলেই শরীর ভাসবে কালজিরে নদীতে।
অন্যমনস্ক হয়েছিলেন। হঠাৎ বিদ্যুৎ ঝলসাতেই সন্তান সজোরে হেসে জলের দিকে লাফাতে চাইল বনবিহারীর কোল থেকে। শেষ মুহূর্তে তাকে ধরে ফেলতে পারলেন বনবিহারী। বুকের ভেতর হৃদপিণ্ড জানান দিল। ছেলেটা জল দেখে ভয় পাচ্ছে না, প্রলয় দেখে হাসছে। বনবিহারী জানেন না ওকে কতদিন এইভাবে ধরে রাখতে পারবেন!

ছাতি মাথায় হাঁটছিলেন বনবিহারী। মাঝেমধ্যে একটা কি দুটো গাড়ি ছুটে যাচ্ছে হাইওয়ে দিয়ে। তাদের যাওয়ার সময় অনেকটা সরে দাঁড়াতে হচ্ছিল চাকা থেকে ছিটকে আসা কাদাজল থেকে বাঁচতে। এখন বৃষ্টি পড়ছে ঝিমিয়ে, ফেটে যাওয়া রেকর্ডে পিন ঘষে যাওয়ার মতো। পড়ছে তো পড়ছেই।
এখন গঞ্জের রাস্তায় লোক নেই। একে দুপুরের শেষ তার ওপর বৃষ্টি। দূর থেকেই বনবিহারী দেখতে পেলেন তাঁর চেম্বারের দরজা অর্ধেক ভেজানো। তিনি দুপুরে বাড়িতে খেতে গেলে লোটনবাবু ওখানে দিবানিদ্রা দেন। মোড়ের চায়ের দোকানে কাজ করে ছোকরা। তার ওপর দায়িত্ব দোকান খোলার, পরিষ্কার রাখার। দুটো চাবির একটা বনবিহারীর পকেটে থাকে। বেশি রাত হয়ে গেলে লোটনকে পাওয়া যায় না। সে বড্ড ঘুমকাতুরে। তাই তালা বন্ধ করতে হয় বনবিহারীকেই।
ছাতা মুড়ে দরজার পাশে রেখে ভেতরে ঢুকলেন বনবিহারী। লোটন ঘুমিয়ে আছে লম্বা বেঞ্চিতে। ঘরে ঘন ছায়া। তিনি দরজা ভালো করে খুলে দিলেন। তার আওয়াজে ধড়মড়িয়ে উঠে বসল লোটন, ‘এই বৃষ্টিতে এলেন?’
‘কেন? না এলে তোর ঘুমের সুবিধে হত?’
উঠে দাঁড়াল লোটন, ‘সকাল থেকে মাত্র দুজন এসেছিল। আমি চায়ের দোকান থেকে চেঁচিয়ে বলেছি আপনি নেই।’
‘কারা? নিজের চেয়ারে বসলেন বনবিহারী।
‘একটা বুড়ো। পি ডব্লু ডি অফিসে কাজ করে। নাম জানি না। আর একটা ছেলে, কোনওদিন দেখেছি বলে মনে হচ্ছে না!’ লোটন বলল।
‘আশ্চর্য! সারাদিন চোখ বন্ধ করে থাকিস নাকি? এইটুকুনি জায়গা অথচ তুই কাউকে ভালো করে চিনিস না।’ বনবিহারী বিরক্ত।
‘আজ কখন বন্ধ করবেন?’
‘কেন?’
‘এই বৃষ্টিতে কেউ আসবে বলে মনে হয় না। আমি সন্ধের পরে এসে বন্ধ করে দেব।’ লোটন দরজায় গিয়ে বলল, ‘আপনার ছাতাটা নিয়ে যাচ্ছি।’
বনবিহারী কিছু বলার আগে সে ছাতা মাথায় রাস্তায় নেমে পড়ল।
হাসলেন বনবিহারী। ছেলেটিকে তিনি স্নেহ করেন। এই গঞ্জে আর কেউ ওর মতো তাঁর সঙ্গে কথা বলতে সাহস পায় না। জেনেশুনেই বনবিহারী ওকে প্রশ্রয় দেন।
বৃষ্টি পড়েই চলেছে। বনবিহারী বৃষ্টি দেখতে-দেখতে অন্য ভাবনায় গেলেন। কুন্তীকে নিয়ে কি করা যায়? ব্যাপারটা সবাইকে বলা যাবে না। আর এইটেই তাঁকে পীড়িত করছে। মনে হচ্ছে জেনেশুনে তিনি একটা অপরাধ লুকিয়ে রাখছেন। কিন্তু আর কোনও পথ তো তাঁর সামনে খোলা নেই।
কুন্তী কথা বলতে পারে না বটে কিন্তু লিখতে পারে। যেভাবে ও নিজের নাম লিখতে বলার সময় শম্ভুর দেওয়া নাম কুন্তী লিখেছিল সেই হাতের লেখা বলে মেয়েটা পড়াশুনা করেছে। ওর ওপর চাপ দিলে বাধ্য হবে নিজের সঠিক ঠিকানা লিখতে। কিন্তু এই চাপ দেওয়ার কাজটা করতে পারে পুলিশ। ওর বিরুদ্ধে পুলিশের খাতায় কোনও অভিযোগ আছে কিনা তিনি জানেন না বা থাকলে শুধু উগ্রপন্থীদের সঙ্গে ছিল এই অভিযোগে পুলিশ কতটা শাস্তি দিতে পারে তা তিনি জানেন না। কিন্তু যদি ওর বাবা-মায়ের ঠিকানা জানতে পারা যায় তাহলে শিশুটির একটা হিল্লে হয়ে যাবে। ঠিক জায়গায় পৌঁছে যাবে সে। সঙ্গে সঙ্গে আর একটা ভাবনা মাথায় এল। কুন্তীর বাবা-মা মেয়ের সম্পর্কে যদি খুব বিরূপ থাকেন তাহলে শিশুটিকে গ্রহণ নাও করতে পারেন। কুন্তীর সঙ্গে কারও বিয়ে হয়েছিল কিনা তাও তিনি জানেন না। উগ্রপন্থীদের সঙ্গে জঙ্গলে পাহাড়ে লুকিয়ে বেড়ানো মেয়েটির বিয়ে কীভাবে হল? তার সাক্ষী কে? থাকলেও এই মুহূর্তে তাদের কেউ বেঁচে নেই। প্রমাণ করার কোনও পথ নেই।
শব্দ করে শ্বাস ফেললেন বনবিহারী। চোখ বন্ধ করলেন খানিক। যা হয় হবে, তিনি পুলিশকে পুরো ব্যাপারটা জানাবেন। অন্তত শিশুটির ভালোর জন্যে তাঁকে পুলিশের কাছে যেতে হবে। চোখ খুললেন তিনি। খুলতেই অবাক হলেন। দরজায় একটি তরুণ দাঁড়িয়ে আছে। ওর জামাপ্যান্টের অনেকটাই ভিজে চপচপ করছে, মাথার চুল নেতিয়ে আছে ভিজে।
‘কি ব্যাপার?’ তিনি জিজ্ঞাসা করলেন।
‘আপনি ডাক্তারবাবু?’
‘হ্যাঁ।’ বনবিহারী বললেন, ‘একদম ভিজে গেছেন ভাই। ছাতা নিয়ে বেরুবেন তো!’
‘ছাতা না থাকলে ভিজতেই হয়।’ ছেলেটি উলটো দিকের চেয়ারে বসল।
‘বলুন। কি হয়েছে?’
‘পেটে যন্ত্রণা।’
‘কবে থেকে?’
‘কয়েকদিন হয়ে গেল।’
‘কোনখানে?’
ছেলেটি হাসল, ‘ঠিক বুঝতে পারছি না।’
‘ওই বেঞ্চিতে শুয়ে পড়ুন। শার্টটা খুলে ফেলুন। শুকিয়ে যাবে।’
ছেলেটিকে অবাধ্য বলে মনে হল। যে অবস্থায় ছিল সেই অবস্থাতেই বেঞ্চিতে চিৎ হয়ে শুয়ে পড়ল।
‘শার্টটা না খুললে দেখব কি করে?’
‘খোলা যাবে না। অসুবিধে আছে।’
বনবিহারী চেয়ার ছেড়ে বেঞ্চির পাশে গিয়ে পেটে হাত দিলেন। ‘ঠিক কোন জায়গায় ব্যথা তা বলবেন। খেয়েছেন কখন?’
‘গতকাল বিকেলে।’
‘কেন?’ আঙুল সরিয়ে সরিয়ে পেট টিপছিলেন বনবিহারী।
‘খাবার জোগাড় করতে পারিনি!’
‘সেকি? কেন?’ হঠাৎ বনবিহারীর আঙুল থেমে গেল। শক্ত কিছুর অস্তিত্ব অনুভব করলেন আঙুলের ডগায়। আঙুল সরাতে সরাতে বুঝলেন বস্তুটি লম্বাটে। ছেলেটি জামা সরাল, গেঞ্জিও। বনবিহারী সোজা হয়ে দাঁড়ালেন। ছেলেটার পেটের পাশে প্যান্টের ভেতর গোঁজা রয়েছে একটা রিভলভার। তিনি চাপা গলায় বলে উঠলেন, ‘একি?’
ছেলেটি সোজা হয়ে বসল, ‘রিভলভার।’
‘তুমি কে?’
‘আপনি আমার পরিচয় দিলে চিনতে পারবেন?’
‘তু-তুমি কি সেই রাত্রে জঙ্গলে ছিলে?’
‘হ্যা। আপনার গাড়িতে টিনাকে হাসপাতালে পাঠিয়ে আমি সাইকেলে অনুসরণ করেছিলাম। গাড়িকে সাইকেল ফলো করতে পারে না। কিন্তু আমার ওপর দায়িত্ব ছিল আপনি থানায় গিয়েছেন কিনা! থানার কাছাকাছি গিয়ে আপনার গাড়ি দেখতে না পেয়ে যখন ফিরছিলাম তখন অনেকগুলো গাড়িকে আসতে দেখে রাস্তার পাশে লুকিয়ে পড়ি। ওগুলোতে পুলিশ আছে বুঝতে পেরেও কিছু করতে পারিনি। ওরা জঙ্গল ঘিরে ফেলে আত্মসমর্পণের কোনও সুযোগ না দিয়ে গুলি করে আমার সঙ্গীদের মেরে ফেলে! বিচার ছাড়া ভারতের সংবিধানকে কলুষিত করতে একটুও দ্বিধাও করেনি ওরা। আমি বেঁচে গিয়েছিলাম কারণ স্পটে ছিলাম না।’ ছেলেটি খুব গম্ভীর মুখে কথাগুলো বলল।
‘তারপরেও কি তুমি এদিকে এসেছিলে?’
‘হ্যাঁ! আপনার সঙ্গে কথা বলার দরকার ছিল। সুযোগ পাচ্ছিলাম না!’
‘কেন? কাল রাত্রেও তো আমি একাই বাড়ি ফিরেছি।’
‘কাল রাত্রে এদিকে আসা আমার পক্ষে সম্ভব ছিল না।’
নিজের চেয়ারে গিয়ে বসলেন বনবিহারী, ‘আমার কাছে কেন এসেছ?’
‘আপনি টিনাকে হাসপাতাল থেকে নিয়ে আসার পর আজ আমি সেখানে গিয়েছিলাম তার দেখা পাইনি। আপনার কাছে অনুরোধ টিনাকে সম্পূর্ণ সুস্থ না হওয়া পর্যন্ত ওকে বাড়িতে রেখে দেবেন।’
‘সুস্থ হওয়ার পরে?’
‘তখন আপনার আর দায়িত্ব থাকবে না।’
‘শিশুটি?’
কোনও অনাথ আশ্রমে দিয়ে দেবেন।’
চমৎকার! একটা কথা জিজ্ঞাসা করছি। ওই শিশুটির বাবা কে? তুমি?’ সরাসরি তাকালেন বনবিহারী।
দ্রুত মাথা নাড়ল ছেলেটি, ‘না। সে সেই রাত্রে মারা গেছে।’
‘তাহলে তুমি এত চিন্তিত কেন?’
‘এটা আমাদের দলের ব্যাপার। টিনা কথা বলতে পারে না বটে কিন্তু পুলিশের হাতে পড়লে তারা জোর করলে ওকে দিয়ে অনেক গোপন কথা লিখিয়ে নিতে পারে। তাই ওকে নিয়ে আমি এখান থেকে চলে যেতে চাই।’ ছেলেটি উঠে দাঁড়াল, ‘এখন পর্যন্ত আপনাকে বিশ্বাস করছি। মনে রাখবেন বিশ্বাসঘাতককে আমরা ক্ষমা করি না। আচ্ছা, চলি।’
বনবিহারী দেখলেন দরজার ওপাশে দাঁড় করানো সাইকেলে চেপে বৃষ্টির মধ্যে ভিজতে ভিজতে ছেলেটি চোখের আড়ালে চলে গেল।
সন্ধের পরে আর চেম্বারে বসলেন না বনবিহারী। ডুয়ার্সের এইসব এলাকায় একবার বৃষ্টি শুরু হলে দু-তিনদিনেও তার আয়ু শেষ হয় না। সন্ধের মুখে একজন পেশেন্ট এসেছিলেন। তিনি মুখার্জিদের মেজবাবু। বয়স পঞ্চান্ন। গাড়িতে এসে ড্রাইভারের সাহায্যে ছাতা মাথায় চেম্বারে ঢুকেছিলেন, ‘ডক্টর মুখার্জি, একটা কিছু করুন।’
‘আপনার স্ত্রীকে পরীক্ষা করাতে বলেছিলাম!’
‘করিয়েছি। একদম নর্মাল। সমস্যাটা তো আমার।’ ভদ্রলোক চেয়ারে বসে দামি সিগারেট ধরালেন।
‘দেখুন, আপনার যথেষ্ট বয়স হয়েছে। প্রথম পক্ষের দুটি ছেলে রয়েছে। আর কি দরকার!’ ডক্টর বনবিহারী কথাটা না বলে পারলেন না।
‘দরকার না থাকলে কি আপনার কাছে আসতাম! ওর বয়স মাত্র বত্রিশ। মা হওয়ার জন্যে ছটফট করছে অথচ আমার শরীর সাড়া দিচ্ছে না। এখন তো কীসব ট্যাবলেট বেরিয়েছে। সেগুলো প্রেসক্রাইব করুন না।’ মেজ-মুখার্জি বললেন।
‘ওগুলো এখানে পাবেন না। আপনি বরং কলকাতায় চলে যান। ওখানকার ডাক্তাররা আপনাকে সাহায্য করতে পারবে।’
‘বলছেন?’
‘হ্যাঁ। সেটাই ভালো হবে। স্ত্রীকে নিয়েই যান।’
‘হু। আসলে দ্বিতীয় পক্ষের স্ত্রী বলেই এত ভয়। কখন কার সঙ্গে কি করে বসবে আর আমাকে সেটা মুখ বুজে মেনে নিতে হবে। ঠিক আছে, কলকাতায় যাব। তারপরেও যদি কিছু না হয় একটা শিশু দত্তক নেব। ও হ্যাঁ, আমার এই ব্যাপারটা এখানকার কাউকে বলেননি তো?’ মেজ-মুখার্জি উঠে দাঁড়ালেন।
‘যে-কোনও ডাক্তার একজন পেশেন্টের গোপনীয় ব্যাপার অন্যজনকে বলেন না।’
ছাতা মাথায় বাড়ির পথে হাঁটছিলেন বনবিহারী। ডান হাতে ছাতার হাতল বাঁ-হাতে টর্চ। জুতোটা ভিজে চপচপ করছে। রাস্তা অন্ধকার। হঠাৎ তাঁর মনে এল, মেজ-মুখার্জি যদি দত্তক নিতে চায় তাহলে—! হ্যাঁ, কুন্তী যদি সুস্থ হয়ে চলে যায় তাহলে ওর ছেলেকে কোনও অনাথ আশ্রমে না দিয়ে মুখার্জিকে দিয়ে দেওয়া যেতে পারে। বাচ্চাটা যে তাঁর বাড়িতে আছে একথা কেউ জানে না। মুখার্জি হয়তো জানতে চাইবে কোত্থেকে এল বাচ্চাটা, হয়তো কেন চাইবেই, তখন সত্যি ঘটনাটা ওকে বলে দিলেই হল। ধনী পরিবারে বেশ যত্নের সঙ্গে বড় হবে ছেলেটা।
কিন্তু এসব তখনই সম্ভব যখন কুন্তী ওর বাচ্চাকে ফেলে রেখে চলে যাবে। যদি যায় তাহলে—! নাঃ! কালই মুখার্জির সঙ্গে কথা বলতে হবে। ওর যা কেস তা কলকাতায় কোনও বিশেষজ্ঞ ডাক্তারের পক্ষেও সারানো সম্ভব হবে না। শুধু যাতায়াত আর খরচই সার হবে। হঠাৎ কীরকম হালকা লাগল বনবিহারীর।
বারান্দায় উঠতেই দরজা খুলল কালীচরণ।
বনবিহারী জিজ্ঞাসা করলেন, ‘মেয়েটা কি করছে?’
কালীচরণ মাথা নাড়ল, ‘বাপের জন্মে এমন মা আমি দেখিনি।’
‘কি করেছে ও?’
জলখাবার দিয়েছিলাম তাই খেয়ে চাদর মুড়ি দিয়ে ঘুমাচ্ছে সন্ধে থেকে। বাচ্চাটা পড়ে রইল, কেঁদে ককিয়ে খিদের জ্বালায় মাকে ডাকল অথচ ওর ঘুম ভাঙল না। আমি গিয়ে কত ডাকলাম। ডাকলে আবার বিরক্ত হয়। বোবার ভাষায় গরগর করে রাগ দেখায়।’ কালীচরণ তার অসন্তোষের কথা জানাল।
‘বাচ্চাটার কি অবস্থা!’
‘কি আর করব! গরম জলে যে কৌটোর দুধ এনেছিলেন তাই গুলে দু’তিন চামচ মুখে দিতেই শান্ত হয়ে ঘুমিয়ে পড়ল।’
‘খুব ভালো করেছ। কিন্তু বাটি-চামচগুলো গরম জলে ধুয়ে নিয়েছিলে তো?’
কালীচরণ মাথা নাড়ল, ‘না তো!’
‘উঃ! একটা শিশু, এতকাল মাতৃগর্ভে ছিল, এই পৃথিবীর সবকিছু তার অজানা। এইসময় মায়ের বুকেই সে নিশ্চিন্ত থাকে। আস্তে আস্তে তার শরীরে সহ্যক্ষমতা তৈরি হয়। তুমি বাটি গরম জলে না ধুয়ে তাতে দুধ গুলে খাইয়ে দিলে! ওই বাটিতে যদি কোনও জীবাণু থাকে তাহলে বাচ্চাটা হজম করতে পারবে? কি জানি কি সর্বনাশ হয়ে গেল।’ নার্ভাস হয়ে পড়লেন বনবিহারী।
মাথা নাড়ল কালীচরণ, ‘কিছুই হবে না। যে বাচ্চা জন্মাবার পর মায়ের আদর পায় না সে নিজেই নিজের ব্যবস্থা করে নেয়।’
হাত-মুখ ধুয়ে পোশাক বদলালেন বনবিহারী। তারপর মা এবং শিশুর ঘরে ঢুকলেন। শিশু ঘুমাচ্ছে মশারির মধ্যে। মা শুয়ে আছে মশারির বাইরে।
বনবিহারী কাছে গিয়ে একটা চেয়ার টেনে বসলেন, ‘এই যে মেয়ে, ওঠো।’
একবার ডাকতেই চোখ খুলে গেল। সামনে বনবিহারীকে দেখে আবার চোখ বন্ধ করতেই বনবিহারী বললেন, ‘টিনা, তোমার সঙ্গে কথা আছে আমার।’
সঙ্গে সঙ্গে চোখ খুলে গেল। ঝট করে উঠে বসল কুন্তী অথবা টিনা। অবাক হয়ে তাকিয়ে থাকল বনবিহারীর দিকে।
‘তোমার আসল নাম টিনা, তাই তো? একথা আগে লেখোনি কেন?’
মুখ ঘুরিয়ে নিল টিনা। ঠোঁট কাঁপল।
‘টিনা, তুমি তোমার সবকিছু লুকিয়ে রাখতে চাও। চাও তো? কিন্তু ওই বাচ্চাটার কি হবে? ও তো তোমার রক্ত-মাংসে তৈরি হয়েছে। ওকে তো তুমি লুকিয়ে রাখতে পারবে না! আমি বলি কি, তুমি তোমার বাবা-মায়ের কাছে ওকে নিয়ে ফিরে যাও।’ বনবিহারীর খুব শান্ত গলায় কথাগুলো বললেন।
‘সঙ্গে সঙ্গে দু-দিকে মাথা ঘোরাতে লাগল টিনা, না, না।’
‘কেন? হাজার হোক ওঁরা তোমার মা-বাবা। তুমি যদি ওঁদের অবাধ্য হয়েও থাকো তবু সন্তান বলেই তোমাকে ওঁরা ক্ষমা করে নেবেন। বেশ, ঠিকানা দাও, আমি ওঁদের সঙ্গে কথা বলব।’
এবার তাকাল টিনা। হঠাৎ জল জমতে লাগল চোখের কোণে। শেষ পর্যন্ত সে মুখ ঘুরিয়ে নিল। বনবিহারী গলা তুলে বললেন, ‘কালীচরণ, আমাকে একটা কলম আর খাতা এনে দাও। তাড়াতাড়ি।’
জামার হাতায় চোখ মুছছিল টিনা। বনবিহারী লক্ষ করলেন এখন ওর পরনে সালোয়ার আর কামিজ। একদম পালটে গিয়েছে ওর আদল। সেই রুক্ষভাবটা আর নেই।
কালীচরণ ওগুলো এনে বনবিহারীর হাতে দিয়ে নিঃশব্দে চলে গেল। বোধহয় টিনাকে কাঁদতে দেখে একটু অবাকও হল।
কাগজ-কলম এগিয়ে দিয়ে বনবিহারী বললেন, ‘ওদের ঠিকানাটা লিখে দাও।’
একটু ভাবল টিনা। তারপর কলম তুলে কাগজে লিখল, ‘মা-বাবা মরে গেছে দুর্ঘটনায়। মামার বাড়িতে ছিলাম দশ বছর বয়স থেকে।’
লেখাটা পড়লেন বনবিহারী। একটু মুষড়ে পড়লেন। বাবা-মায়ের ক্ষেত্রে যে ঔদার্য আশা করা যায় তা মামা-মামীর ক্ষেত্রে যায় না। তবু জিজ্ঞাসা করলেন, ‘ওদের ঠিকানা?’
‘আমার কাছে ওরা মরে গেছে।’ ঝটপট লিখল টিনা।
সেটার ওপর থেকে চোখ সরিয়ে বনবিহারী বললেন, ‘একটা কথা আমার জানা দরকার। তোমার পুরো নাম কি?’
আবার লেখা হল, ‘টিনা সেনগুপ্ত।’
‘তোমার কি বিয়ে হয়েছিল?’
‘ঠোঁটে এক চিলতে হাসি ফুটেই মিলিয়ে গেল। উত্তরটা লিখল না টিনা।
‘ওর বাবা কোথায়? কি নাম?’
এবার টিনা লিখল, ‘কি দরকার?’
‘যে-কোনও শিশুর জানা উচিত তার বাবার নাম কি?’
টিনা লিখল, ‘আমার নাম জানলেন এটা জানলেন না।’
‘না।’
‘আমাদের দলের একজন।’ টিনা কাগজটা সরিয়ে দিল।
বনবিহারী আর কথা বাড়াতে চাইলেন না। প্রথম রাতের পক্ষে এই যথেষ্ট। আরও কিছুদিন যাক। ঘনিষ্ঠতা তৈরি হোক, আপনা থেকেই খোলস খুলে যাবে টিনার। তিনি উঠে দাঁড়াতেই ছেলেটার কথা মনে এল। সেই সুযোগ যদি ওই ছেলেটি না দেয়! যদি ও টিনাকে নিয়ে আবার আন্ডারগ্রাউন্ডে চলে যায়?
তিনি বললেন, ‘আর একটা কথা, তুমি কি ওকে ফেলে চলে যাবে?’
টিনা বাচ্চার দিকে তাকাল। মুখ শক্ত হল।
‘তোমার সঙ্গীরা যদি বলে তাদের সঙ্গে চলে যেতে হবে, কি করবে? ওকে কোনও অনাথ আশ্রমে ফেলে দিয়ে আসতে বলে যদি ওরা?’
সঙ্গে সঙ্গে দ্রুত মাথা নেড়ে না বলল টিনা।
বনবিহারী আর দাঁড়ালেন না। টিনার এই নির্বাক উত্তর তাঁর কাছে একটা বড় পাওয়া বলে এই মুহূর্তে তাঁর মনে হল।
ভোরবেলায় ঘুম থেকে উঠে বনবিহারী প্রসন্ন হলেন। ঝকঝকে রোদ উঠেছে আজ। আকাশে এক বিন্দু মেঘও নেই। এখানকার নিয়মই এই। যখন বৃষ্টি পড়বে, পড়েই চলবে। তারপর যেই থামল অমনি শুনশান আকাশ। যতক্ষণ না এই পৃথিবীটা তেতে উঠবে ততক্ষণ বৃষ্টির দেখা পাওয়া যাবে না। বনবিহারীর মনে হল, রোজ বাড়ি থেকে বেরিয়ে গঞ্জের চেম্বারে যান; আজ এই ভোরে একটু উলটো দিকে হাঁটলে কেমন হয়।
তৈরি হয়ে কালীচরণকে ডেকে দরজা বন্ধ করতে বলতে সে অবাক হল, ‘এই সাতসকালে কোথায় যাচ্ছেন?’
‘মর্নিং ওয়াকে।’
‘সেকি! আগে তো কখনও দেখিনি! কালীচরণ অবাক।
কথা না বাড়িয়ে বনবিহারী বাড়ির বাইরে চলে এলেন। ভালো বৃষ্টি হওয়ায় চারধারের গাছপালা এখন রোদ্দুর মেখে আরও সুবজ হয়ে উঠেছে। উলটো দিকে হাঁটলে খানিকটা পরে চায়ের বাগান শুরু। তার পাশ দিয়ে বেশ কিছুটা যাওয়ার পর ঝরনার ধারে পৌঁছে থামলেন তিনি। প্রায় এক কিলোমিটার হাঁটা হয়ে গেছে। বহুকাল এদিকে আসা হয়নি। চায়ের বাগান, শেড ট্রি, ঝরনার জল আর ওপাশের ফরেস্ট দেখতে দেখতে বুঝলেন কিছু পালটায়নি। মানুষের, শুধু মানুষ কেন যে-কোনও প্রাণীদের বয়স বাড়ে এবং সেই বাড়াটা তার শরীরে প্রকট হয়। কিন্তু মানুষের শিকার না হলে প্রকৃতি নিজের চেহারাটায় বয়সের ছাপ তেমনভাবে পড়তে দেয় না। এরকম ভেবেই হেসে ফেললেন। সামনেই যে গাছটা দাঁড়িয়ে তার যে বয়স হয়েছে এখন বোঝা যাচ্ছে। সামনের কালবৈশাখী হয়তো ওকে মাটিতে শুইয়ে দেবে। কিন্তু যতই বয়স হোক ওর ডালে এখনও সবুজ পাতা দোলে।
‘আরে! ডাক্তারবাবু? আপনি এখানে?’
মুখ ফিরিয়ে তিনি হরিহর এবং সুপ্রভাতবাবুকে দেখলেন। এঁরা চায়ের বাগানে কাজ করতেন একসময়। অবসর নেওয়ার পর ওঁদের ছেলেরা এই বাগানে চাকরি পাওয়ায় আর কোয়ার্টার্স ছেড়ে চলে যেতে হয়নি।
‘হাঁটতে হাঁটতে চলে এলাম এদিকে। আপনারা?’
‘আমরা তো রোজই হাঁটতে বেরোই। ওয়াকিং হল সবচেয়ে ভালো ওষুধ।’ হাসলেন হরিহরবাবু ‘তাই অনেকদিন আপনার সঙ্গে দেখা করতে যাইনি।’
সেটা তো খুবই ভালো।’
সুপ্রভাতবাবু বললেন, ‘তবে এদিকে আর আসা যাবে না বলে মনে হচ্ছে।’
‘কেন?’
‘একটা বড় হাতির দল ওই জঙ্গলে এসেছে। জঙ্গলে খাবার না পেলেই ঝরনা ডিঙিয়ে এদিকে চলে আসবে ওরা। আর যাই হোক, ওদের সামনে পড়া মোটেই ভালো কথা নয়। এই বয়সে তো ছুটতে পারব না।’ হাসলেন সুপ্রভাতবাবু।
‘বয়সের কথা বলবেন না মশাই।’ হরিহরবাবু মাথা নাড়লেন,’ওই মেজ-মুখার্জি, আমারই বয়সি, একটা বাচ্চা মেয়েকে বিয়ে করে ফেলল বউ মরার মাস ছয়েক পরে। তাও তো বছর দুয়েক হয়ে গেল।’
‘লজ্জাজনক ব্যাপার। বউমারা যখন এ নিয়ে কথা বলেন তখন সামনে থাকতে পারি না।’ সুপ্রভাতবাবু বললেন, ‘কবে শুনব এই বয়সে বাবা হয়ে গেছেন।’
হে হে হে শব্দে হাসলেন হরিহরবাবু, ‘চার্লি চ্যাপলিন শুনেছি আশির ঘরে পৌঁছে বাবা হয়েছিলেন। রবিশঙ্কর তো উনসত্তর বছর বয়সে আবার বিয়ে করলেন।’
‘ছাড়ুন ওসব কথা। আমাদের ডাক্তারবাবু তো ব্রহ্মচারী হয়েই রইলেন সারাজীবন।’ সুপ্রভাতবাবু বনবিহারী বাবুর দিকে তাকালেন।
‘আবার আমাকে নিয়ে কেন? ব্রহ্মচারী হওয়া কি মুখের কথা! আর ওসব নিয়ে কোনও চিন্তা আমার মাথায় কখনও আসেনি।’ বনবিহারী বললেন, ‘আচ্ছা, আপনারা এগোন, আমি এবার ফিরব।’
হরিহরবাবু জিজ্ঞাসা করলেন, ‘আচ্ছা আপনার সংসারী হতে বাসনা হয়নি?’
‘আমি তো সংসারী। আপনাদের সবাইকে নিয়ে সংসারেই তো আছি।’ বনবিহারী আর দাঁড়ালেন না।
হাঁটতে হাঁটতে তাঁর মনে হল মানুষের এটাও একটা ধরন। যত বয়স বাড়ে, যৌবন চলে যায় অথবা স্ত্রীর বয়স বেড়ে গেলে, ছেলেমেয়ে বড় হয়ে গেলে, নিজেকে যখন সংযত রাখতে বাধ্য হয় তখন তার প্রগলভতা বেড়ে যায়। মুখ আলগা হয়। কিছু লোক এই বয়সে কুৎসা শুনতে খুব পছন্দ করে। আজ এঁরা মেজ-মুখার্জিকে নিয়ে বদ রসিকতা করছেন কিন্তু এঁরা যদি সুযোগ পেতেন তাহলে মেজ-মুখার্জির মতো বিয়ে করতে আপত্তি করতেন না। আচ্ছা, এঁরা যদি খবর পান তাঁর বাড়িতে একটি সদ্যজাত শিশুকে নিয়ে অল্পবয়সি মা রয়েছে তাহলে কি প্রতিক্রিয়া হবে? বুঝতে অসুবিধে হল না, এঁরা কুৎসার বন্যায় চারধার ভাসিয়ে দেবেন। ওই মেয়েটির সঙ্গে তাঁকে জড়িয়ে ফেলতে দ্বিধা করবেন না।
বাড়ির সামনে পৌঁছে তিনি জিপটাকে আসতে দেখলেন। ওটা পুলিশের জিপ। তাঁর পাশে জিপ এসে দাঁড়াল। থানার বড়বাবু জিপ থেকে নেমে বললেন, ‘নমস্কার ডাক্তারবাবু। সকালে হাঁটতে বেরিয়েছিলেন?’
হ্যাঁ। আপনি এদিকে?’
‘বাধ্য হলাম আসতে। আচ্ছা, কাল বিকেলে বৃষ্টির মধ্যে কোনও ছেলে কি আপনার চেম্বারে গিয়েছিল?’ দারোগা জিজ্ঞাসা করলেন।
‘হ্যাঁ।’ মাথা নাড়লেন বনবিহারী।
‘কী নাম? কোথায় থাকে?’
‘নাম বলেনি। পেটের ব্যথার ওষুধ নিতে এসেছিল। আমি ওষুধ বিক্রি করি না। প্রেসক্রিপশন লিখতে যেয়ে নাম জিজ্ঞাসা করাতে বলল, থাক, লাগবে না। বলে চলে গেল। কেন বলুন তো?’ বনবিহারী প্রাণপণে মুখের অভিব্যাক্তি ঠিক রাখলেন।
‘ছেলেটি উগ্রপন্থী। যদি আবার আসে চেষ্টা করবেন আটকে রেখে আমাকে খবর দিতে। আচ্ছা, চলি।’ জিপ চলে যেতে বনবিহারী দেখলেন কালীচরণ দাঁড়িয়ে আছে বারান্দায়। তিনি পা বাড়াতে সে বলল, ‘কাল রাত্রে আপনি কি যে বলেছেন, ওই মেয়ে এখন কিছুতেই বাচ্চাকে কোল থেকে নামাতে চাইছে না। বাথরুমেও যায়নি।

বনবিহারী ঘরে ঢুকে দেখলেন, দেখে মুগ্ধ হলেন। মা মেরির কোলে যিশুর ছবি মনে পড়ল তাঁর। জিজ্ঞাসা করলেন, ‘কেমন আছ এখন?’
চমকে শিশুকে দু-হাতে আঁকড়ে ধরল মা। তখনই বনবিহারীর মনে হল ওর যে নামই থাকুক আজ থেকে ওকে তিনি মামণি বলে ডাকবেন। কাছে গিয়ে বললেন, ‘তোমার কোনও ভয় নেই মামণি, ওকে কেউ তোমার কাছ থেকে কেড়ে নিয়ে যেতে পারবে না। আমি কথা দিচ্ছি।’
অবাক হয়ে তাকাল সে। মাথা নাড়লেন বনবিহারী, ‘তোমার সন্তান তোমারই কাছে থাকবে।’
একটু যেন স্বস্তি পেল মেয়েটি। ঠোঁটের কোণে ঈষৎ হাসি ফুটল।
বনবিহারী বললেন, ‘মামণি, এবার যাও বাথরুম থেকে ঘুরে এসো। অনেকক্ষণ তুমি এভাবে বসে আছ। আমি তোমার বাচ্চাকে পাহারা দিচ্ছি।’ একটু ইতস্তত করল মামণি, যেন এখনও বিশ্বাস হচ্ছিল না তার।
মামণি। তোমাকে আমি মা বলে ডাকছি! যাও।’
এবার শিশুকে দু-হাতে তুলে এগিয়ে ধরল মামণি বনবিহারীর দিকে। তিনি সাবধানে গ্রহণ করলে সে বিছানা থেকে নেমে এল। এতটুকু শিশুকে সামলে ধরে রাখতে বনবিহারী ভয় পাচ্ছিলেন বলে বিছানায় বসে পড়লেন। মামণি এবার হাসল। তার ঠোঁট নড়ল। কিন্তু কোনও শব্দ বের হল না। তারপর বেরিয়ে গেল ঘর থেকে।
কয়েক দিনের শিশু তখন চোখ বন্ধ করে ঘুমাচ্ছে। তুলতুলে শরীর। তাঁর ধরে রাখার মধ্যে কোনও খামতি থাকায় সম্ভবত শিশুর অস্বস্তি হল, ঠোঁট একটু কুঁচকে উঠল। কোলে শুইয়ে দিলেন তিনি। দু’তিনবার মুখ ঘুরিয়ে আরামের ভঙ্গি খুঁজে নিয়ে শিশু স্থির হয়ে ঘুমোতে লাগল। পৃথিবীর বেশির ভাগ প্রাণী মাতৃগর্ভ থেকে বেরিয়ে কয়েক মিনিটের মধ্যে হাঁটতে শিখে যায়! আধঘণ্টার মধ্যে টালমাটাল দৌড়ায়। হরিণশিশু বা গরুর বাচ্চা যত চটপট বড় হয়, মানুষের শিশুর পক্ষে সেটা সম্ভব হয় না। দীর্ঘকাল তাকে পরিচর্যা করতে হয়। স্বাবলম্বী হওয়ার ব্যাপারে অন্য প্রাণীরা মানুষের থেকে অনেক এগিয়ে।
সকালে চেম্বারে যাচ্ছিলেন বনবিহারী। দূর থেকে দেখলেন চৌমাথায় বেশ ভিড় জমে গেছে। কেউ খুব চিৎকার করছে। যে ছেলেটি তাঁর চেম্বার খোলে সে বলল, ‘ডাকাত ধরা পড়েছে। পালাতে পারছে না। সবাই ঘিরে রেখেছে। ওর হাতে পিস্তল আছে।’
শেষ কথটা শুনে কৌতূহল হল বনবিহারীর। চেম্বারে না ঢুকে তিনি চৌমাথায় গেলেন। গোল হয়ে দাঁড়িয়ে আছে গঞ্জের লোকজন। মাঝখানে পিস্তল এবং সাইকেল নিয়ে যে দাঁড়িয়ে আছে তাকে চিনতে অসুবিধে হল না।
ছেলেটা তখন বলছে, ‘আবার বলছি, আপনারা ভুল করছেন। আমি ডাকাত নই। আমরা এই দেশের চেহারাটাকে বদলে দিতে চাই। আমরা আপনাদের জন্যেই লড়ছি। দয়া করে যেতে দিন আমাকে।’
একজন চিৎকার করল, ‘কদিন থেকে দেখছি সাইকেল নিয়ে জঙ্গল থেকে বেরিয়ে গঞ্জে ঘুরছ। ডাকাতি করার আগে একজন এসে খোঁজখবর নেয়। তুমি তা নয় কি করে বুঝব?’
‘আশ্চর্য! আমার চেহারা দেখে আপনাদের ডাকাত বলে মনে হচ্ছে? আমার কমরেডদের পুলিশ গুলি করে মেরেছে। কথা বলার সুযোগও দেয়নি। ভাগ্য ভালো থাকায় আমি বেঁচে গেছি। তারপরই আমি এই এলাকা থেকে চলে যেতে পারতাম কিন্তু একজনের জন্যে যেতে পারছি না। ছেড়ে দিন পথ, আমাকে বিশ্বাস করুন।’ ছেলেটি করুণ স্বরে বলল।
এইসময় মিষ্টির দোকানের মালিক জীবন ঘোষ বনবিহারীকে দেখতে পেয়ে বলল, ‘এই যে ডাক্তারবাবু এসে গেছেন। কি করা যায় বলুন তো! উস্কোখুস্কো চুল, ময়লা পোশাক, হাতে পিস্তল, কাগজে যে সব উগ্রপন্থীদের কথা শুনেছি, এ তাই নাকি?’
বনবিহারী কিছু বলার আগেই ছেলেটির নজর পড়ল তাঁর ওপর। সঙ্গে সঙ্গে সে উত্তেজিত হল, ‘ডাক্তারবাবু, আপনি তো আমাকে চেনেন, আপনি ওদের বলুন, প্লিজ।’ বনবিহারী অস্বস্তিতে পড়লেন। গঞ্জের যেসব মানুষ এখানে দাঁড়িয়ে তারা এখন তাঁর দিকে তাকিয়ে। ছেলেটি তখন জনতাকে বলছে, ‘উনি খুব ভালে মানুষ। আমাদের একজনকে উনি বাঁচিয়েছেন। আমাকেও চেনেন। আপনারা ওঁর মুখে শুনুন।’
জীবন ঘোষ জিজ্ঞাসা করল, ‘আপনি ওকে চেনেন?’
‘দেখেছি। একবার আমার চেম্বারে এসেছিল।’ বনবিহারী নীচু গলায় বললেন।
‘ও কি ডাকাত না উগ্রপন্থী?’
‘ডাকাত বলে মনে হয় না।’ বনবিহারী বললেন।
‘অ।’
সঙ্গে সঙ্গে জনতা দ্বিধাবিভক্ত হয়ে গেল। ডাকাত নয় যখন তখন আর আটকে রেখে লাভ কি! অন্য দল বলল, না হোক ডাকাত, পিস্তল হাতে ধরা পড়েছে, জঙ্গলে লুকিয়ে থাকে, ওকে পুলিশের হাতে তুলে দেওয়া দরকার।
এইসব কথা বলার সময় জনতা একটু এলোমেলো হওয়া মাত্র ছেলেটা সাইকেলে চেপে বসে শূন্যে গুলি ছুড়ল। গুলির আওয়াজ কানে যাওয়ামাত্র ভয় পেয়ে জনতা ছিটকে গেল এদিক-ওদিক। সঙ্গে সঙ্গে জোরে সাইকেল চালিয়ে বেরিয়ে গেল ছেলেটা। সম্বিত ফিরে পেয়ে হইহই করে জনতা দৌড়ল ওর পেছনে। সাইকেল জোগাড় করে কয়েকজন পিছু ধাওয়া করল। কিন্তু কেউ ওর নাগাল পেল না। শোনা গেল যে জঙ্গলের ভেতরে ঢুকে পড়েছে। এরকম গরম নাটকের এই পরিণতিতে সবাই খুব হতাশ হল।
চেম্বারে ফিরে এলেন বনবিহারী। তাঁর মনে কু ডাকছিল। তাঁর সঙ্গে আলাপ হয়েছে এই তথ্য না জানিয়ে অনেক আগেই পিস্তল থেকে গুলি ছুড়ে ছেলেটা সাইকেলে চলে যেতে পারত। গঞ্জের লোকেরা তাঁকে সন্মান করে। তাই এখনও কেউ তাঁকে সন্দেহের চোখে দ্যাখেনি। তিনি ডাক্তার, তাঁর কাছে যে-কোনও মানুষ চিকিৎসার জন্যে আসতেই পারে। সেই লোকটি ডাকাত না উগ্রপন্থী তা তিনি জানবেন কি করে?
রুগি দেখতে দেখতে একটা সময় চিন্তাটা মাথা থেকে বেরিয়ে গিয়েছিল। সাড়ে এগারোটা নাগাদ জীবন ঘোষ এল তাঁর চেম্বারে। তখন চারজন রুগি বসে আছেন। তাঁদের ধর্তব্যের মধ্যে না এনে জীবন ঘোষ বললেন, ‘খবরটা শুনেছেন ডাক্তারবাবু?’
‘কি খবর?’ প্রেসক্রিপশন লিখতে-লিখতে জিজ্ঞাসা করলেন বনবিহারী।
‘এক ট্রাক পুলিশ আর জিপ নিয়ে থানার বড়বাবু জঙ্গল সার্চ করতে চলে গেছেন। এবার ছোঁড়াটা মারা পড়বেই।’ জীবন ঘোষ বলল।
বনবিহারী কিছু না বলে কাজ করে যেতে লাগলেন।
‘আচ্ছা, ধরে নিলাম ও ডাকাত নয়, উগ্রপন্থী। কি না দেশের হাল বদলাতে পিস্তল নিয়ে নেমেছে। ছোঁড়াগুলোর কি মাথা খারাপ? বনে-জঙ্গলে ভিজছে, রোজ খাওয়াও জুটছে না ঠিক মতো, বাড়ির আরাম ছেড়ে কি নেশায় এসব করছে? যে দেশে এত পুলিশ, এত মিলিটারি সেই দেশের সরকারের সঙ্গে তোরা পেরে উঠবি? ব্যাঙাচি লড়াই করতে পারে হাতির সঙ্গে। হুঁঃ। একটু বাদেই চৌমাথায় ওর ডেডবডি দেখতে পাব। তা যেটা বলছিলাম, ওর অসুখটা কি?’
‘অসুখ?’ বনবিহারী মুখ তুললেন।
‘ওই যে, তখন বললেন, এই চেম্বারে এসেছিল—!’
‘ও। পেটে ব্যথা হচ্ছিল খুব।’ বনবিহারী গম্ভীর গলায় বললেন।
‘হবে না? জঙ্গলে খাবার কোথায়? না খেয়ে-খেয়ে পেটে ব্যথা হয়েছে। কিন্তু দেখুন, ওই শরীর নিয়ে কীরকম পাঁই-পাঁই সাইকেল চালাল! আচ্ছা, চলি।’
দুপুরের শেষ রুগি চলে যাওয়ার পর বনবিহারী যখন বাড়ি ফিরবেন বলে উঠে দাঁড়িয়েছেন তখন পুলিশের জিপ তাঁর চেম্বারের সামনে এসে দাঁড়াল। বড়বাবু জিপ থেকে নেমে সোজা ভেতরে চলে এলেন, ‘নমস্কার ডাক্তারবাবু, অসময়ে বিরক্ত করতে এলাম।’
‘ডাক্তারদের তো সময়-অসময় বলে কিছু নেই।’ বনবিহারী বললেন।
‘আমি কিন্তু রুগি হিসেবে আপনার কাছে আসিনি।’
‘বেশ তো। বসুন।’ বনবিহারী আবার নিজের চেয়ারে বসলেন।
বড়বাবু বসলেন। চারপাশে তাকালেন। তারপর বললেন, ‘আপনি নিশ্চয়ই জানেন যে উগ্রপন্থীদের একটা দল হঠাৎ এই অঞ্চলের জঙ্গলে আত্মগোপন করেছিল। ওদের প্ল্যান ছিল স্কুলবাড়ি পুড়িয়ে দেওয়া, পুলিশ মারা। আগাম খবর পেয়ে আমরা জঙ্গলে হানা দেওয়ায় ওরা মারা গিয়েছিল। মারা যাওয়ার আগে একজন স্বীকার করেছিল ওদের দলে ক’জন ছিল। যা ডেডবডি পেয়েছিলাম তার সংখ্যা দুটো কম হওয়ায় আমরা ভেবেছিলাম ছেলেটা এই অঞ্চল ছেড়ে পালিয়ে গেছে। ওরা যে গঞ্জে নানান ধান্ধায় আসা-যাওয়া করে সেই খবর কেউ আমাদের জানায়নি। আজ সকালে লোকজন একজনকে ডাকাত ভেবে ধরে ফেলে। এসব কথা আপনার জানা। ছেলেটা আপনাকে সাক্ষী করেছিল যাতে আপনি বলেন সে ডাকাত নয়। আপনি সেটা বলায় মানুষ বিভ্রান্ত হয় এবং সেই সুযোগে ছেলেটা পালিয়ে যায়। খবর পেয়ে জঙ্গলে চিরুনি তল্লাশি করেও ওদের দুজনকে ধরতে পারিনি।’
একটানা বলে বড়বাবু শ্বাস ফেললেন, ‘এই চেম্বারে ও এসেছিল?’
‘হ্যাঁ।’
‘এসে কি বলেছিল?’
‘পেটে যন্ত্রণা হচ্ছিল।’
‘আপনি ওকে আগে দেখেছেন?’
‘না।’
‘এই গঞ্জের কেউ নয়, চিনতে পারছেন না, ওকে প্রশ্ন করেননি?’
‘করেছিলাম। বলল, নাথুয়া থেকে এসেছেন। ওখান থেকে মাঝে-মাঝে দু একজন আসেন। ওখানকার সবাইকে তো আমি চিনি না।’
‘ডাক্তারবাবু। ছেলেটার চেহারা দেখে আপনার সন্দেহ হয়নি?’
‘মানে?’
‘যা শুনলাম, ওর পোশাক নোংরা, স্নান না করায় চুল উস্কোখুস্কো। দেখলে বোঝাই যায়, স্বাভাবিক জীবন যাপন করে না।’
‘কেউ অসুখ নিয়ে এলে তার চেহারা দেখার কথা মনে আসে না।’
‘ওষুধ দিয়েছিলেন?’
‘পরীক্ষা না করিয়ে ওষুধ দেওয়া যায় না। তাই যন্ত্রণা কমাতে ওকে পেইন কিলার দিয়েছিলাম।’ বনবিহারী বললেন।
‘ওষুধের দাম দিয়েছিল?’
‘আমি ফিজিসিয়ান স্যাম্পেল থেকে কাউকে ওষুধ দিলে দাম নিই না। নেওয়া উচিত নয়। তারপর আজ ছেলেটাকে দেখলাম।’
‘সঙ্গে সঙ্গে বলে দিলেন ও ডাকাত নয়!’
‘আশ্চর্য! আমি ওকে ডাকাতি করতে দেখিনি, কি করে ডাকাত বলব?’
‘আপনি বুঝতে পারছেন না কত বড় অপরাধ করেছেন! ওকে পালাতে সাহায্য করেছেন পরোক্ষভাবে। এইসব দেশদ্রোহীদের ছেড়ে রাখলে আবার ষড়যন্ত্র করবেই। আপনি জানেন কয়েকদিন আগে উগ্রপন্থীদের পুলিশ মেরেছে। ওই চেহারার অচেনা ছেলেকে দেখতে পেয়ে আমাদের খবর দেওয়া আপনার কর্তব্য ছিল।’
বনবিহারীর মনের মধ্যে যে আশংকা ছিল সেটা এখন প্রবল হল। কিন্তু তিনি চেষ্টা করলেন নিজেকে নির্লিপ্ত রাখতে। বললেন, ‘দেখুন, একজন পেশেন্ট চিকিৎসার জন্যে আমার কাছে এসেছে, আমি তার চিকিৎসাটুকু করেছি। কেউ তো নিজে থেকে বলবে না আমি উগ্রপন্থী। আমার সঙ্গে কথা বলার সময়ে সে বিন্দুমাত্র সেই আভাস দেয়নি। কল্পনা করে নিয়ে আপনাকে খবর দেওয়ার কথা আমার মনে আসেনি।’
‘আপনি ভেবে দেখুন, কতবড় সুযোগ আমাদের হাতছাড়া হয়ে গেল। এই অঞ্চলে উগ্রপন্থীরা অশান্তি সৃষ্টি করুক এটা নিশ্চয়ই আপনি চান না। আপনি এখানকার একজন শ্রদ্ধেয় মানুষ, জনহিতকর কাজ হাতে নিয়েছেন, তাই আমার পক্ষে এখনই আপনাকে কিছু বলতে অসুবিধে হচ্ছে। তবে ভবিষ্যতে যদি এই ছেলেদের দেখতে পান তাহলে দয়া করে খবর দেবেন। আপনি নিশ্চয়ই চাইবেন না যে ওদের প্রতি আপনার সমর্থন আছে এমন সন্দেহ আমাদের মনে তৈরি করতে। আচ্ছা, উঠছি।’ অফিসার উঠে দাঁড়ালেন।
বনবিহারীও উঠলেন। ‘আপনি বললেন দুজন সেই রাত্রে আপনাদের হাত থেকে পালাতে পেরেছিল। একজন যদি এই ছেলেটি হয় দ্বিতীয়জন কোথায়?’
‘কোনও হদিস পাচ্ছি না তার। হয়তো গভীর জঙ্গলে চলে গেছে। ছেলেগুলোর শরীর যে কি দিয়ে তৈরি তা ঈশ্বর জানেন। এই জঙ্গলে খাবার নেই, ফল পাওয়া যায় না অথচ ওরা দিনের পর দিন ওখানেই ঘুরে বেড়ায়। সমস্যা কি জানেন, জঙ্গলের ধারে যেসব আদিবাসী থাকে তারা ওদের ব্যাপারে কিছুতেই মুখ খুলতে চায় না। আমার সন্দেহ, ওরাই খাবার জোগায়। এসপি সাহেবকে সব জানিয়েছি। দেখি—!’ অফিসার বেরিয়ে গিয়ে জিপে উঠলেন। বনবিহারী অন্যমনস্ক হয়ে দাঁড়িয়ে ছিলেন। তাঁর সামনে থেকে শেষ সুযোগ চলে গেল। দ্বিতীয়জন যে নারী সে তাঁর বাড়িতে আছে একথা পুলিশকে এখনই জানিয়ে দিলে নিজেকে নির্দোষ প্রমাণ করা যেত। এর পরে আর জানানো সম্ভব নয়!
দিন পনেরো কোনও উল্লেখযোগ্য ঘটনা ঘটেনি। সকাল এবং দুপুরে খেতে আসার সময়ে বনবিহারীর মহানন্দে কাটছে মামণি এবং তার শিশুর সংস্পর্শে। এই বাড়ির আবহাওয়াই যেন বদলে গেছে। বনবিহারীর আশংকা ছিল যদি মামণি বাইরে বেড়াতে যায় তাহলে অনেকের প্রশ্নের মুখোমুখি হতে হবে। তাঁর মা গত হওয়ার পর থেকে এই বাড়িতে প্রতিবেশী মহিলাদের আসা-যাওয়া বন্ধ হয়েছে। দুটি অবিবাহিত পুরুষের বাড়িতে কোনও মহিলার প্রয়োজন থাকতে পারে না। কিন্তু মামণিকে দেখলেই তাদের কৌতূহলও উথলে উঠবে। মামণিকে ব্যাপারটা বোঝানো দরকার। আবার এটাও সত্যি, ওই বয়সের মেয়ের পক্ষে নিজেকে বাড়ির ভেতর বন্দি করে রাখা খুবই কষ্টকর। কিন্তু কালীচরণের মুখে শুনতে পেলেন, বাড়ির বাইরে দূরের কথা, বাইরের ঘরেও যায় না মামণি। বাথরুম, খাওয়ার ঘর আর নিজের ঘরের চৌহদ্দিতে নিজেকে আটকে রেখেছে সে। কেউ যদি বাইরের দরজায় কড়া নাড়ে, চমকে ওঠে মামণি। কাঠ হয়ে বসে থাকে যতক্ষণ না কালীচরণ আবার দরজা বন্ধ করে ফিরে আসে।
আজ দুপুরের খাওয়ার সময় মামণি ধীরে-ধীরে টেবিলের পাশে এসে দাঁড়াল। বনবিহারী জিজ্ঞাসা করলেন, ‘খাওয়া হয়েছে?’
মামণি মাথা নাড়ল, হ্যাঁ।
‘ছাই হয়েছে!’ কালীচরণ বলল, ‘খেতেই চায় না। জোর করে খাওয়াতে হয়।’
‘না মা। তুমি না খেলে বাচ্চাটার স্বাস্থ্য ভালো হবে না। এখন তোমার পেটভরে খাওয়া আর বেশ কয়েক ঘণ্টা ঘুম দরকার রোজ।’ বনবিহারী সস্নেহে বললেন।
চেম্বার থেকে বেরিয়ে আজ রাত আটটা নাগাদ বিডিও অফিসে যেতে হল বনবিহারীকে। ডি এম জানতে চেয়েছে প্রস্তাবিত হেলথ সেন্টার সম্পর্কে কয়েটি তথ্য, সে-ব্যাপারে আলোচনার দরকার। লাল ফিতের জট ক্রমশ খুলে আসছে, বনবিহারী নতুন করে উদ্দীপ্ত হলেন।
বিডিও ছেলেটি তরুণ। সবে ডব্লু বি সি এস পাশ করে চাকরিতে এসেছেন। বনবিহারী ঘরে ঢুকতেই তিনি উঠে দাঁড়িয়ে আপ্যায়ন করলেন। বনবিহারী দেখলেন গঞ্জের আরও চারজন ব্যাক্তিত্ব এসে গেছেন।
বিডিও বললেন, ‘ডি এম জানতে চেয়েছেন হেলথ সেন্টারের জন্যে যে জমি সংগ্রহ করা হচ্ছে সেটিতে চাষ হয় কিনা। দুই, সরকার সরাসরি দায়িত্ব নেবে না, কিন্তু হেলথ সেন্টারের পরিচালনা কমিটিতে সরকারি প্রতিনিধিরা থাকবেন। তিন, একটা বোর্ড গঠন করতে হবে যাঁদের মাধ্যমে হেলথ সেন্টার পরিচালিত হবে। আনুমানিক বাজেট তৈরি করে ডি এমকে জানাতে হবে।’
এই নিয়ে অনেকক্ষণ আলোচনা চলল। শেষ পর্যন্ত বিডিও বললেন, ‘ডাক্তারবাবু, আপনিই তো প্রথম উদ্যোগ নিয়েছিলেন, আপনার বক্তব্য কী?’
বনবিহারী বললেন, ‘ডি এম যা যা জানতে চেয়েছেন তা জানানোর ব্যাপারে অসুবিধে নেই। কিন্তু অন্যসব জায়গায় যখন হেলথ সেন্টার সরকারি প্রশাসনে চালিত হয়, এখানে তা হবে না কেন?’
বিডিও বললেন, ‘দেখা গেছে পাবলিক সেক্টারে বেশি কাজ হয়। পয়সা থাকলে লোকে হাসপাতালে না গিয়ে নার্সিংহোমে যায়।’
‘ঠিক। কিন্তু এখানকার কারও প্রশাসনের ব্যাপারে অভিজ্ঞতা নেই। তাছাড়া যেসব ডাক্তার এবং নার্স আসবেন তাঁরা যদি সরকারি চাকুরে না হন তাহলে তাঁদের পেতে অসুবিধে হবে। হেলথ সেন্টারে স্টাফ কারা হবেন? সরকার তাঁদের নিয়োগ করবেন, না আমরা? আমাদের পক্ষে তখনই সম্ভব যখন টাকার জোর থাকবে। সেটা তো নেই।’
পালবাবু বললেন, ‘হেলথ সেন্টারে তো বড় অপারেশন সম্ভব হবে না। সাধারণ অসুখ-বিসুখ, ছোটখাটো অপারেশন অথবা মেটার্নিটি ওয়ার্ড থাকলেই আমাদের মঙ্গল। তা এই ব্যাপারটা তো ডাক্তারবাবুর অধীনে একজন ডাক্তারই করতে পারেন।’
বনবিহারী অবাক হলেন, ‘আমি? এতটা কাল শুধু প্রাইভেট প্র্যাকটিস করে কাটিয়েছি। প্রসূতিকে বাঁচাতে হলে, বাচ্চাকে সুস্থভাবে পৃথিবীতে আনতে হলে তখনই সিজারিয়ান করা দরকার। আমার পক্ষে অনভ্যস্ত হাতে ঝুঁকি নেওয়া সম্ভব? তাছাড়া আমার বয়স হয়েছে। আপনারা চাইলে আমি সপ্তাহে তিনদিন আউটডোরের পেশেন্টদের দেখতে পারি। আমার মনে হয় এ ব্যাপারে অ্যামেচারিশ কিছু না করে অনেক বেশি প্রফেশন্যাল হওয়া উচিত। বিডিও সাহেব যদি ডি এম সাহেবের সঙ্গে একটা অ্যাপয়ন্টমেন্ট করেন তাহলে সামনাসমানি ওঁর সঙ্গে কথা বলা যেতে পারে।’
সেটাই সিদ্ধান্ত হল। আগামীকালই ডি এম সাহেবের সঙ্গে দেখা করে কথা বলে দিন ঠিক করবেন বিডিও। মিটিং ভাঙার আগে বিডিও বললেন, ‘আর একটা কথা। আমাদের এই অঞ্চল খুব শান্তিপূর্ণ জায়গা। কিন্তু আপনারা জানেন এখানেও উগ্রপন্থীরা ঘাঁটি গেড়েছিল। পুলিশ ঠিক সময়ে তাদের ধ্বংস করেছে। যদিও দুজন উগ্রপন্থী পুলিশের হাত এড়িয়ে গেছে। আপনারা এখানকার গণ্যমান্য মানুষ। দয়া করে প্রচার করে দিন কোনও সন্দেহভাজন লোককে দেখলেই যেন তারা আমাকে বা পুলিশকে জানায়। অচেনা লোক এলে তার ওপর যেন সবাই নজর রাখে।’
পালবাবু বললেন, ‘নিশ্চয়ই। তবে গঞ্জের কিছু লোক বলছে বিনা বিচারে গুলি করে মারা নাকি শোভন হয়নি।’
বিডিও বললেন, ‘পুলিশ রিপোর্ট দিয়েছে আত্মরক্ষার জন্যে তারা গুলি চালাতে বাধ্য হয়েছিল।’ বিডিও হাসলেন, ‘ছেলেগুলো যে অনেক অস্ত্র নিয়ে এসেছিল তার প্রমাণ পাওয়া গেছে।’
বিডিও-র অফিস থেকে বেরিয়ে অন্যরা যে যার মতো বাড়ির পথ ধরলেও পালবাবু বনবিহারীর সঙ্গী হলেন। হাঁটতে হাঁটতে বললেন, ‘এই বিডিও ছেলেটি বেশ উদ্যোগী। মনে হচ্ছে ও ডি এমকে রাজি করাতে পারবে। কি বলেন?’
বনবিহারী বললেন, ‘দেখা যাক।’
‘আমি কিন্তু একটা কথা ভাবছি।’ পালবাবু বললেন।
‘কি কথা?’
‘হেলথ সেন্টারে গিয়ে বিনা পয়সায় চিকিৎসা করাবার সুযোগ পেলে কেউ তো আর আপনার চেম্বারে যাবে না। খুব অসুবিধায় পড়ে যাবেন আপনি।’ পালবাবু বললেন,
বনবিহারী বললেন, ‘সেটা একদিক দিয়ে ভালোই হবে। আমি যদি চাকরি করতাম তাহলে যে বয়সে পৌঁছে অবসর নিতে হত সেই বয়সে তো পৌঁছেই গিয়েছি। ডাক্তার, উকিল আর ব্যবসায়ীদের আমৃত্যু কাজ করে যেতে হয়। এটা ঠিক নয়।’
‘আর্থিক সমস্যা হবে না?’
‘আমার আর খরচ কি! দুটো লোকের জন্যে ডালভাত, তা হয়ে যাবে।’
‘উহুঁ ডাক্তারবাবু, দুটো নয়, ঠিক বললে বলতে হয়, চারজন।’
চমকে পালবাবুর দিকে তাকালেন বনবিহারী।
পালবাবু গলা নামালেন, ‘আপনি কিন্তু কাজটা ভালো করলেন না।’
‘কোন কাজ?’
‘মেয়েটাকে বাচ্চা সমেত বাড়িতে রেখে দিলেন। পুলিশও খবর পেয়েছে দুটো উগ্রপন্থী গা ঢাকা দিয়েছে। একজন যদি ওই ছেলে হয় অন্যজন নিশ্চয়ই এই মেয়েটা। যদি পুলিশ জানতে পারে তাহলে ওদের তো ধরবেই, আপনাকেও ছাড়বে না।’ পালবাবু বললেন।
‘আপনি জানেন সেই রাত্রে মেয়েটাকে হাসপাতালে নিয়ে না গেলে বাঁচানো যেত না। যখন নিয়ে গিয়েছিলাম তখন ও যন্ত্রণায় চিৎকার করছিল। কোনও অস্ত্র ওর সঙ্গে দেখিনি যে ওকে উগ্রপন্থী বলে ভাবব। তারপর যখন আবিস্কার করলাম মেয়েটি কথা বলতে পারে না, কোথায় যাবে জানাতে পারছে না অথবা চাইছে না তখন তো ওকে রাস্তায় নামিয়ে দিতে পারি না। ও যে অপরাধী, ভারত সরকারের পক্ষে খুব বিপদজনক তার কোনও প্রমাণ আমি পাইনি। এর মধ্যে সে একটি শিশুর জন্ম দিয়েছে। ফুটফুটে দেখতে। এই শিশুকে তো উগ্রপন্থী ভাবতে পারছি না। পুলিশ যদি আমার বাড়িতে এসে উগ্রপন্থীদের সঙ্গে ছিল বলে মেয়েটিকে অ্যারেস্ট করে নিয়ে যায় তাহলে শিশুটির কি গতি হবে? তর্কের খাতিরে যদি বলেন মেয়েটিও উগ্রপন্থী তাহলে জিজ্ঞাসা করব উগ্রপন্থী মায়ের পেটে যে বাচ্চা থাকে তাকেও কি উগ্রপন্থী বলা হবে? পালবাবু, ওই শিশুটিকে বাঁচানোর জন্যেই মেয়েটিকে আমার বাড়িতে থাকতে দিয়েছি। মায়ের দুধ ছেড়ে ও যখন স্বাভাবিক খাবারে অভ্যস্ত হবে তখন কোনও হোমে ওদের থাকার ব্যবস্থা করতে হবে।’ বেশ আন্তরিক গলায় কথাগুলো বললেন বনবিহারী।
‘বাচ্চার বাবা কে?’
‘জানি না জিজ্ঞাসা করেছি কিন্তু ও তো কথাই বলতে পারে না।’
‘লিখতে নিশ্চয়ই পারে!’
‘পারে। কিন্তু ওই উত্তরটা দিতে চায়নি বলে লেখেনি। এমনকী নিজের বাড়ির ঠিকানাও জানাতে চায়নি।’
‘ও সারাদিন কি করে?’
‘বাচ্চাকে আগলে বসে থাকে। ভয় পায়, কেউ যদি কেড়ে নেয়!’
‘ব্যাপারটা আর কেউ জানলে ক্ষতি হবে আপনার। আমার ওপর ভরসা রাখুন। আমি কাউকে বলব না। শম্ভুকেও নিষেধ করে দিয়েছি। ও বেশ ভয়ে ভয়ে আছে। হাসপাতালে আগ বাড়িয়ে নিজের পরিচয় দিয়ে মেয়েটাকে বাঁচিয়ে এখন ভাবছে না দিলেই ভালো হত। আচ্ছা, এবার আমি ডান দিকে যাব।’ পালবাবু দাঁড়ালেন।
‘ও হ্যাঁ। তাই তো!’
‘আমি যদি একদিন আপনি থাকাকালীন গিয়ে মেয়েটাকে দেখে আসি তাহলে কি আপনার আপত্তি আছে?’
অস্বস্তিতে পড়লেন বনবিহারী। বললেন, ‘ও কিন্তু বাইরের লোকের সামনে আসবে না।’
‘আমিই না হয় ভেতরে গিয়ে একবার দেখে আসব!’ পালবাবু হাসলেন, ‘চলি।’
অন্যমনস্ক বনবিহারী হাঁটতে হাঁটতে খেয়ালই করলেন না যে তিনি গঞ্জের দোকানপাট এলাকা পেরিয়ে কালভার্টের ওপর এসে গেছেন। দুপাশে ঝাপড়া গাছ থাকায় পথ বেশ অন্ধকার। টর্চ জ্বেলে হাঁটছিলেন বনবিহারী। রাস্তার ওপর পড়ে থাকা সাপের লেজে পা দিলে আর দেখতে হবে না। হাঁটছিলেন, টর্চ জ্বেলে রাস্তাও দেখছিলেন কিন্তু বনবিহারী কিছুতেই চিন্তাটা ঝেড়ে ফেলতে পারছিলেন না। কালীচরণ মেয়েটাকে গ্রহণ করেছে কিন্তু ও কোত্থেকে এসেছে তা নিয়ে প্রশ্ন তোলেনি। একমাত্র পালবাবু আর তার ড্রাইভার শম্ভু পুরো ব্যাপারটা জানে। নিজেরা না গিয়ে যদি থানায় একটা উড়ো চিঠিও ওরা পাঠায় তাহলে পুলিশ তাঁকে গ্রেপ্তার করবেই। সেটা করার আগে নিজে থেকে জানানোই বুদ্ধিমানের কাজ হবে। হয়তো মামণিকে জেলে পাঠাবে পুলিশ কিন্তু সদ্যোজাত শিশুকে মায়ের কাছ থেকে আলাদা করবে না। সেটা না করলে মামণির তো খুশি হওয়ার কথাই। তাঁকে পুলিশ অবশ্যই জেরা করবে। তিনি সত্যি কথাই বলবেন। মাঝরাতে কল পেয়ে পেশেন্ট দেখতে গিয়ে জানতে পারেন মেয়েটি প্রসববেদনায় কষ্ট পাচ্ছে। সিজারিয়ান ছাড়া বেবি বের হবে না। যারা তাঁকে ডেকে নিয়ে গিয়েছিল তাদের অনুরোধ তিনি পালবাবুর কাছ থেকে গাড়ি জোগাড় করে সদরের হাসপাতালে নিয়ে গিয়েছিলেন মেয়েটিকে। সেখানে শিশু জন্মাবার পরে জানতে পারেন জন্মাদাত্রী বোবা। ফিরে এসে ছেলেদের হদিস পান না। বুঝতে পারেন মেয়েটির কোথাও যাওয়ার জায়গা নেই। তাই মানবিকতার কারণে ওদের নিজের বাড়িতে এনে রেখেছিলেন।
পুলিশের কাজ অবিশ্বাস করা। এক্ষেত্রেও তারা তাই করবে। বনবিহারী স্থির করলেন সদরে গিয়ে ডি. এমের সঙ্গে দেখা করে তাঁকে সত্যি ঘটনাটা জানালে তিনি নিশ্চয়ই বুঝতে পারবেন। তাঁর প্রতি বেশ শ্রদ্ধাশীল ডি এম। তিনি যদি পাশে থাকেন তাহলে পুলিশ তাঁকে অসন্মান করতে পারবে না।
‘ডাক্তারবাবু!’ অন্ধকার রাস্তার একপাশ থেকে ডাকটা ভেসে এল।
বনবিহারী দাঁড়ালেন, ‘কে ওখানে?’
এবার ছায়ামূর্তি এগিয়ে এল, ‘আমি। প্রথমে আপনাকে ধন্যবাদ জানাচ্ছি। যদি আপনি আমাকে ডাকাত নই বলে সার্টিফিকেট না দিতেন তাহলে—।’
‘কি চাই?’ বনবিহারী খুব রেগে গেলেন।
‘আপনার সঙ্গে কথা বলতেই এখানে অপেক্ষা করছি।’
‘তোমার সঙ্গে আমার কোনও কথা থাকতে পারে না।’
‘আপনি মিছিমিছি রেগে যাচ্ছেন। শুনুন, আমার পক্ষে এখানে থাকা এখন খুব রিস্কি হয়ে যাচ্ছে। আমি আজ রাত্রেই এই এলাকা ছেড়ে যেতে চাই। আপনি ওকে ছেড়ে দিন। আমরা চলে যাব। মনে রাখবেন, ওকে আপনার বাড়িতে রেখেছেন জানলে পুলিশ আপনাকে ছেড়ে দেবে না।’ ছেলেটি বলল।
‘আমি কাউকে ধরে রাখিনি। ও যদি যেতে চায় চলে যেতে পারে।’
‘ধন্যবাদ। মুশকিল হল ওর সঙ্গে কথা বলার সুযোগ পাচ্ছি না। আপনার কাজের লোক কিছুতেই দরজা খুলছে না। ও যদি পুলিশের হাতে ধরা পড়ে তাহলে আমাদের অনেক গোপন কথা ওকে চাপ দিয়ে বের করে নেবে। আপনি বাড়ি যান। আমি ঠিক দশ মিনিট বাদে যাচ্ছি। দরজাটা খোলা রাখবেন।’ ছেলেটি আবার অন্ধকারে মিলিয়ে গেল। হতভম্ব বনবিহারীর সম্বিত ফিরতে সময় লাগল।
বাড়ির পথে হাঁটতে হাঁটতে হঠাৎ আলো দেখতে পেলেন বনবিহারী। বাঃ! এটা তো শাপে বর হল। মামনি যদি ওর কমরেডের সঙ্গে চলে যায় তাহলে কারও কাছে তাঁকে জবাবদিহি করতে হবে না। ডি এমকেও বলতে হবে না। কালীচরণ যদি অস্বীকার করে তাহলে পালবাবু বা শম্ভু যতই বলুক পুলিশ প্রমাণ করতে পারবে না যে তাঁর বাড়িতে ওরা ছিল। উলটে হাসপাতালের রেকর্ড অনুযায়ী শম্ভুরই ফেঁসে যাওয়ার কথা। সে তার বোনকে হাসপাতাল থেকে রিলিজ করিয়ে নিয়ে এসেছে। কোথায় রেখেছে সে-ই জানে।
শব্দ শুনে কালীচরণ জিজ্ঞাস করল, ‘কে?’
‘খোল। আমি।’ বনবিহারী বললেন।
দরজা খুলে কালীচরণ বলল, ‘আজ সন্ধের পর ভূতে দরজায় শব্দ করছে। কে জিজ্ঞাসা করলে উত্তর দেয়নি বলে আমিও দরজা খুলিনি।’
ঠিক করেছ। এখন খাবার রেডি করো। খিদে পেয়েছে।’
‘যাচ্ছি।’ কালীচরণ ভেতরে যাচ্ছিল, বনবিহারী জিজ্ঞাসা করলেন, ‘মামণি কি করছে? ঘুমিয়ে পড়েছে?’
‘ঘুমাচ্ছিল। যেই দরজায় শব্দ হচ্ছে চমকে উঠে বসছে। ওকে দেখা দিয়ে শান্ত করুন।’ কালীচরণ চলে গেল।
দরজা বন্ধ না করে ভেজিয়ে রাখলেন বনবিহারী।
শিশু ঘুমাচ্ছে। তার পাশে বসে মামণি উদ্বিগ্ন হয়ে দরজার দিকে তাকিয়ে ছিল। বনবিহারীকে দেখতে পেয়ে হাসি ফুটল মুখে। বনবিহারী জিজ্ঞাসা করলেন, ‘কেমন আছ?’
মাথা নেড়ে ভালো বলল মামণি।
‘তোমার ছেলে?
ছেলের দিকে তাকাল মামণি। গায়ের চাদর সরে গিয়েছিল, টেনে দিল।
‘শোনো মামণি। তুমি যাদের সঙ্গে জঙ্গলে ছিলে তাদের একজন তোমার সঙ্গে দেখা করতে চায়। তার নাকি খুব প্রয়োজন।’ বনবিহারী বোঝানোর ভঙ্গিতে বললেন।
‘আঁ। আঁ।’ একটা তীব্র চিৎকার ছিটকে বেরিয়ে এল মামণির গলা থেকে। চোখ বড় হয়ে উঠল। তীব্র বেগে মাথা নেড়ে না বলতে লাগল। আর সেই চিৎকারে চমকে উঠে শিশু কেঁদে উঠল। তাকে কাঁদতে দেখে দু’হাতে তুলে নিয়ে বুকে জড়িয়ে ধরল মামণি।
এইসময় কালীচরণের গলা ভেসে এল, ‘এই কে? হুট করে ঘরে ঢুকে এল কে? দরজা খোলা ছিল নাকি!’
বনবিহারী মুখ ঘুরিয়ে দেখলেন ছেলেটি তাঁর পাশে এসে দাঁড়িয়েছে।

বনবিহারী দেখলেন মামণির চোখে-মুখে আতঙ্ক স্পষ্ট। ঝট করে শিশুকে কোলে তুলে নিয়ে সে দেওয়ালের দিকে সরে গেল। ছেলেটি ঘরে ঢুকে বনবিহারীকে বলল, ‘আমি ওর সঙ্গে একটু একলা কথা বলতে চাই।’
শোনামাত্র তীব্র গোঙানি ছিটকে এল মামণির মুখ থেকে। হাত নেড়ে সে তার আপত্তি জানাল। বনবিহারী বললেন, ‘তোমাকে দেখে ও ভয় পাচ্ছে কেন?’
‘বুঝতে পারছি না। এরকম হওয়ার কথা নয়।’ ছেলেটি একটু বিভ্রান্ত।
‘তাহলে তোমার এখান থেকে চলে যাওয়া উচিত!’ বনবিহারী দেখলেন কালীচরণ দরজায় এসে দাঁড়িয়েছে। ছেলেটি হাসল, ‘আপনি নিশ্চয়ই জানেন এখানে কীরকম কুকুর-বেড়ালের মতো পড়ে আছি। কেন আছি? ওকে নিয়ে যাব বলেই আছি।’
‘কিন্তু ও তোমার সঙ্গে যাবে বলে মনে হচ্ছে না।’
‘এটাই আমাকে অবাক করছে। আপনি ওর ব্রেন ওয়াশ করেছেন?’
‘আমি? কি বলে করব? কেন করব? ও কে তাই আমি জানি না! পুলিশ বলছে তোমরা উগ্রপন্থী। তোমাদের গুলি করে মারলে পুলিশের কোনও অপরাধ হয় না। এই তোমাদেরও তো আমি ভালো করে জানি না। তাহলে কি বলে ওর ব্রেন ওয়াশ করব?’
ছেলেটা বনবিহারীকে কয়েক সেকেন্ড দেখল। তারপর খাটের কাছে এগিয়ে গিয়ে বলল, ‘আমি তোমার জন্যে এখানে এতদিন অপেক্ষা করছি। তোমার শরীর যখন সুস্থ হয়ে গিয়েছে তখন আর এখানে থাকার কোনও মানে হয় না। এখনই বেরিয়ে গেলে ভোর হওয়ার আগে আমরা অনেকটা দূরে চলে যেতে পারি। আমাদের অন্য দলের কমরেডরা যে গোপন আস্তানায় আছে সেখানে পৌঁছলে তুমি নিরাপদে থাকবে।’
মামণি ঠোঁট বেঁকিয়ে অন্যদিকে তাকাল।
‘তুমি যেতে চাইছ না?’
সঙ্গে-সঙ্গে সবেগে মাথা নাড়ল মামণি। না।
‘এখানে তুমি আছ জানতে পারলে পুলিশ শুধু তোমাকেই ধরবে না, ডাক্তারবাবুকেও বিপদে ফেলবে। উনি তোমার এত উপকার করেছেন, ওঁকে কেন বিপদে ফেলবে?’
মামণি কেবলই মাথা নাড়তে লাগল।
‘শপথ নিয়ে দলের নিয়ম ভাঙলে কি শাস্তি পেতে হয় তা তুমি জানো না?’
মাথা নেড়ে হ্যাঁ বলল মামণি।
‘তাহলে? তুমি কি ওই বাচ্চাটার কথা ভেবে যেতে চাইছ না?’
হঠাৎ স্থির হয়ে গেল মামণি। হ্যাঁ কিংবা না কিছুই জানাল না।
‘কিন্তু ওকে নিয়ে গেলে অনেক অসুবিধে হবে। আমাদের শোওয়া-খাওয়ার নিশ্চয়তা নেই। ওইটুকু শিশু সেটা সহ্য করতে পারবে না। ওকে ছেড়ে থাকতে হবে তোমাকে।’
সঙ্গে-সঙ্গে মাথা নেড়ে আপত্তি জানাল মামণি।
‘ছাড়তে তোমাকে হবেই। একসময় যারা আমাদের প্রিয়জন ছিল তাদের সবাইকে ছেড়ে আমরা বেরিয়ে এসেছি। একে তুমি ক’দিন দেখছ? এর মধ্যেই এত মায়া জন্মে গেল?’
বনবিহারী এতক্ষণ চুপচাপ শুনছিলেন। এবার কথা বললেন, ‘শোনো ভাই। ওকে আর বিরক্ত কোরো না। ও যখন যেতে চাইছে না তখন আর এ নিয়ে কথা বলার দরকার নেই।’
‘মনে হচ্ছে ও থাকলে আপনার লাভ হবে।’
‘আমার? হেসে ফেললেন বনবিহারী, ‘কীরকম?’
‘বিয়ে থা করেননি। এখানকার একমাত্র ডাক্তার বলে ভালো রোজগার আছে। তাই বিয়ে না করেও ওরা এখানে থাকলে চমৎকার সংসারের স্বাদ পেয়ে যাবেন।’
একটুও রাগ করলেন না বনবিহারী, ‘তা বলতে পারো। বাচ্চাটা যদি একটু কান্নাকাটি করত তাহলে তার আওয়াজে বাড়িটা ভরে উঠত।’
ছেলেটা মামণির দিকে তাকাল, ‘শুনলে তো। ওকে এখানে রেখে যাও। ইনি ঠিকঠাক দেখাশোনা করবেন। বাবার স্নেহ পাবে আবার ডাক্তারের সাহায্যও পাবে।’
বনবিহারী প্রতিবাদ করলেন, ‘আশ্চর্য! মা ছাড়া বাচ্চাকে আমি রাখব কেন?’
‘কেন? এই যে বললেন বাড়ি ভরে উঠবে ও কাঁদলে?’
‘অসম্ভব। যদি ও তোমার সঙ্গে যায় তাহলে বাচ্চাকে নিয়ে যেতে হবে।’ বনবিহারী বলামাত্র কালীচরণের গলা ভেসে এল, ‘ঠিক কথা।’
ছেলেটি কালীচরণকে মুখ ঘুরিয়ে দেখল। তারপর সামনের দিকে ঝুঁকে বলল, ‘শোনো, তোমাকে যখন কমরেড শঙ্কর দলে নিয়ে এল তখন অনেকেই আপত্তি করেছিল, কিন্তু তুমি তখন আমাদের সঙ্গে যোগ দিতে এত উৎসুক ছিলে যে আমি দলকে রাজি করাই। তুমি কথা বলতে পারো না, অসুবিধে হত কিন্তু কমরেড শঙ্কর বুঝিয়েছিল, ধরা পড়লে পুলিশ তোমার কাছ থেকে কিছুই জানতে পারবে না। আমরা অনেক পরে জানতে পেরেছিলাম তুমি প্রেগন্যান্ট। কিন্তু তখন তোমার ফিরে যাওয়ার পথ খোলা ছিল না। আজ পুলিশ যে আমাদের ধ্বংস করে দিতে কিছুটা সক্ষম হয়েছে তার জন্যে তোমার শরীর দায়ী। তোমার প্রসব বেদনা শুরু না হলে আমরা এখান থেকে সহজেই চলে যেতে পারতাম। তোমার জন্যে আমাদের এই সর্বনাশ হয়ে গেল। এর পরে তুমি এখানে লুকিয়ে থাকতে পারো না।’
চুপচাপ শুনে যাচ্ছিল মামণি। শিশুকে সে কোলে নিয়ে বসেছিল পাথরের মতো।
কালীচরণ এগিয়ে এল, ‘বাবু আপনি চলে যান।’
‘একদম কথা বলবে না। তোমার এখানে কি দরকার অ্যাঁ?’ খেঁকিয়ে উঠল ছেলেটি। তারপর জিজ্ঞাসা করল, ‘আমাকে আর কতবার এক কথা বলতে হবে?’
মামণি মাথা নেড়ে আবার না বলল।
ছেলেটি বনবিহারীর দিকে তাকাল, ‘ওকে বলেছেন?’
‘কি?’ বনবিহারীর কপালে ভাঁজ পড়ল।
‘পুলিশ আমাদের দলের সবাইকে—।’
‘না।’ ছেলেটিকে থামিয়ে দিলেন বনবিহারী, ‘ওকে আপসেট করতে চাইনি।’
‘আশ্চর্য! এতগুলো ছেলেকে পুলিশ বিনা কারণে মেরে ফেলল আর আপনি একথা চেপে গেলেন? শোনো, আমি ছাড়া আর যেসব ছেলে দলে ছিল তাদের কেউ বেঁচে নেই। সবাইকে পুলিশ গুলি করে মেরেছে।’ ছেলেটি বেশ জোরে বলল।
চমকে তাকাল মামণি। তাকিয়েই থাকল।
‘সবাই মারা গিয়েছে যখন তখন বুঝতেই পারছ কমরেড শঙ্করও বেঁচে নেই।’ ছেলেটি খুব শান্ত গলায় খবরটা জানাল।
হঠাৎ চিৎকার করে কেঁদে উঠল মেয়েটি। কান্নায় শুধু গোঙানির শব্দ। শিশুর শরীরের ওপর মুখ চেপে ফুলে ফুলে কাঁদতে লাগল মামণি। সেই শব্দে তীব্রস্বরে কেঁদে উঠল শিশু।
বনবিহারী জিজ্ঞাসা করলেন, ‘শঙ্করের পুরো নাম কি?’
‘আপনি কি করে ভাবছেন আপনাকে আমি জানাবো!’
‘একটা কথা বলো, এই শিশুর বাবা কি ওই শঙ্কর?’
‘আমি তো তাই জানি।’
দু-হাতে মুখ ঢাকলেন বনবিহারী। এই শিশুর কি হবে? বাবা মারা গেছে এ জন্মানো মাত্র, মা কথা বলতে পারে না। ভবিষ্যৎ একে কি দেবে?
মামণি কাঁদছিল। তার দিকে তাকিয়ে ছেলেটি বলল, ‘কমরেড শঙ্কর এবং আর যারা মারা গিয়েছে তাদের অসম্পুর্ণ কাজ শেষ করার দায়িত্ব আমাদের ওপরে, না-হলে তাদের আত্মা কখনই শান্তি পাবে না। তুমি আমার কথা বুঝতে পারছ?’
এতক্ষণে মামণি স্থির হল। মুখ না তুলে মাথা নেড়ে নিঃশব্দে জানাল সে বুঝতে পারছে।
‘বাঃ। তাহলে আর দেরি করো না। তৈরি হও।’
মামণি বনবিহারীর দিকে তাকাল। ওকে খুব অসহায় বলে মনে হল বনবিহারীর। ধীরে-ধীরে বিছানা থেকে নেমে মেয়েটা পাশের বাথরুমে চলে গেল।
বনবিহারী জিজ্ঞাসা করলেন, ‘ওদের কোথায় নিয়ে যাবে তুমি?’
‘ওদের নয়, ওকে।’
‘আমি তোমাকে বলেছি শুধু শিশুর দায়িত্ব আমি নিতে পারব না।’
‘এখন না বললে চলবে না ডাক্তারবাবু। হাসপাতাল থেকে ওদের এখানে আনার আগে একথা ভাবা উচিত ছিল।’ ছেলেটা হাসল।
‘আমি হাসপাতাল থেকে ওদের এখানে না নিয়ে এলে ওরা কোথায় যেত?’
‘কেন? মামার বাড়িতে যেত ও।’
‘মামার বাড়ি?’
‘আমি সদরের হাসপাতালে গিয়ে খোঁজ করেছি। সেখানে তো ড্রাইভার শম্ভুর বোন হিসেবে ওকে ভরতি করিয়েছেন। তার মানে শম্ভু এর মামা। মামা তার ভাগ্নিকে বাড়িতে নিয়ে যাবে এটাই স্বাভাবিক। আপনি আনলেন কেন?’
‘শম্ভু নিজের নাম না ব্যবহার করলে হাসপাতাল ওকে ভরতি করত না। তখনই থানাকে জানিয়ে দিত।’ বনবিহারী বললেন।
‘সেটা আমি জানিয়ে দিই তা আপনি কি চাইছেন?’
‘মানে?’
‘আপনি যদি শিশুকে না রাখেন, যদি জোর করেন নিয়ে যেতে তাহলে থানা জানতে পারবে যে শম্ভুকে নিয়ে আপনি হাসপাতালে গিয়ে ওকে ভরতি করেছিলেন। ওখানে শিশুটি জন্মেছে। খাতায় শম্ভুর পরিচয় দেওয়া হয়েছিল। এই মেয়েটিকে আপনি ওদের ভাষার উগ্রপন্থীদের ডেরা থেকে তুলে হাসপাতালে নিয়ে গিয়েছিলেন। শুধু এই খবরটা পুলিশের কাছে গোপন করেননি, মা এবং শিশুকে আপনার বাড়িতে এতদিন রেখেছিলেন কাউকে না জানিয়ে।’ ছেলেটি হাসল, ‘কথাগুলো যে সত্যি তা প্রমাণ করতে পুলিশের কয়েক ঘণ্টা সময় লাগবে। তারপর উগ্রপন্থীদের গোপনে সাহায্য করার অপরাধে ডাক্তারবাবু কত বছর জেল খাটবেন তা একটু ভেবে দেখুন। অবশ্য এসব কিছুই হবে না যদি শিশুটিকে আপনি আপনার কাছে রেখে দেন। আমি কথা দিচ্ছি এই এলাকা ছেড়ে আমরা চলে যাব এবং কখনও আপনাকে বিরক্ত করব না। এবার বলুন, আপনি কি চান?’
ছেলেটির প্রশ্ন শেষ হতেই মামণি বেরিয়ে এল বাথরুম থেকে। এখন ওর পরনে সেই পোশাক যা সে জঙ্গলে পরেছিল। গম্ভীর মুখে বিছানা থেকে শিশুকে কোলে তুলে নিয়ে একটু দেখল সে। তারপর বনবিহারীর সামনে গিয়ে দাঁড়িয়ে শিশুকে এগিয়ে ধরল।
প্রতিবাদ করতে পারলেন না বনবিহারী। কাঁপা হাতে শিশুকে গ্রহণ করলেন। ছেলেটি বলল, ‘অনেক ধন্যাবাদ আপনাকে। চলো।’
মামণি মাথা নীচু করে কালীচরণের পাশ দিয়ে বেরিয়ে যেতে ছেলেটি তাকে অনুসরণ করল। পাথরের মতো ঘুমন্ত শিশুর মুখের দিকে তাকিয়ে ছিলেন বনবিহারী।
কালীচরণ বাইরের দরজা বন্ধ করে ছুটে এল এই ঘরে, ‘মামণিকে সাইকেলে বসিয়ে নিয়ে চলে গেল ছোকরা। কিন্তু এ কি করলেন আপনি?’
‘ভবিতব্য।’ বিছানায় বসলেন বনবিহারী শিশুকে কোলে নিয়ে। তারপর বললেন, ‘এর কথা ভাবো কালীচরণ। জন্মাবার আগেই বাবাকে পুলিশ মেরে ফেলেছে। কয়েকদিনের মধ্যেই মাকে হারাতে বাধ্য হল। এর বাপের বাড়ি কিংবা মামার বাড়ি কোথায় কোনওদিন জানতে পারবে না। ঈশ্বর এর কপালে কী লিখেছেন তা তিনিই জানেন। কিন্তু জোর করে যদি ওকে নিতে অস্বীকার করতাম তাহলে হয়তো আমাকে জেলে যেতে হত কিন্তু জঙ্গলে জঙ্গলে মায়ের সঙ্গে ঘুরে ও সাতদিনও বাঁচত না। আমি ডাক্তার,অসুস্থ মানুষকে সুস্থ করার চেষ্টা করি। কিন্তু এ তো অসুস্থ নয়। কিন্তু নিশ্চিত মৃত্যুপথযাথীকে মৃত্যুর মুখ থেকে সরিয়ে আনতে পারলাম, এটুকুই পাওয়া।’ শ্বাস নিলেন বনবিহারী, ‘তুমি একটা কাজ করো। পালবাবুর ড্রাইভার শম্ভুকে ডেকে নিয়ে এসো। তার সঙ্গে কথা বলা দরকার।’
‘এত রাত্রে—!’
‘রাত হোক। বলবে খুব জরুরি। কাউকে না বলে চলে আসতে। যাও।’
শম্ভু যে পালবাবুর বাড়িতে থাকে তা কালীচরণ জানত। কিন্তু গঞ্জের নির্জন রাস্তায় হাঁটতে হাঁটতে তার মনে হল মাথা খারাপ না হলে এত রাতে কেউ কাউকে ডাকতে যায় না। শম্ভুকে ডাকলে যদি পালবাবুর ঘুম ভেঙে যায় তাহলে কী বলবে সে তাঁকে? সে ভাবল বাড়ি ফিরে গিয়ে বলবে শম্ভু বাড়িতে নেই। গাড়ি নিয়ে বাইরে গেছে কোনও কাজে। অবিশ্বাস করার কিছু নেই এতে। কাল সকালে দেখা যাবে। গল্প বানিয়ে সে খুশি হলেও ঠিক করল পালবাবুর বাড়ির সামনে থেকে ঘুরে আসবে। তাতে মিথ্যেটা অর্ধেক বলা হবে। সে যে গিয়েছিল এটা তো সত্যি।
পালবাবুর বাড়ি অন্ধকার। আশেপাশেও কোথাও আলো জ্বলছে না। মোড়ের মাথার সব দোকান বন্ধ। কিন্তু দুটো লোক ছায়ামূর্তির মতো দাঁড়িয়েছিল। তাদের একজন চিৎকার করল, ‘কে যায়?’
কালীচরণ দাঁড়াল। গলার স্বর জড়ানো। বোধহয় ভাটিখানা থেকে মদ গিলে ফিরছে। দ্বিতীয়জন কপালে হাত রেখে দেখে বলল, ‘উগ্রপন্থী নাকি?’
প্রথমজন বলল, ‘ধুস! তাদের সবকটাকে পুলিশ গুলি করে মেরেছে।’
দ্বিতীয়জন বলল, ‘উঁহু। একটা পালিয়েছে।’
‘তা বটে। অ্যাই কে ওখানে? কথা বল। নইলে চেল্লাবো।’
বাধ্য হল কালীচরণ এগিয়ে যেতে। গিয়ে দেখল আলুওয়ালা নিমাই আর মাছওয়ালা কার্তিক সোজা হয়ে দাঁড়াতে পারছে না।
‘আমি কালীচরণ।’
‘অ্যাঁ! এই কাকে কী বলছিস? নমস্কার ভাই। কোথায় যাচ্ছ?’
‘ডাক্তারবাবু এখনও ফেরেননি। কোথায় যে চলে গিয়েছেন।’
‘ডাক্তারবাবু? সাক্ষাৎ ভগবান। তুমি ভগবানের সেবক। নমস্কার।’
‘তোমরা এখানে কি করছ?’
‘কিছু না। একটু সুখ-দুঃকের গল্প করছিলাম। ভাটিখানায় সবাই আজ উগ্রপন্থীদের নিয়ে গল্প করছিল।’
‘ওটা এখনও খোলা।?’
‘খোলা মানে। চাঁদের হাট বসেছে যে আজ। আমাদের পুরোনো বন্ধু বাদল, আরে যে মিলিটারিতে চাকরি নিয়ে চলে গিয়েছিল, সে আজ এসেছে। এসে সব্বাইকে জড়ো করে নিয়ে গিয়ে খাইয়েছে। বিনি পয়সায় খেলে যা হয় গলা অবধি ভরে যায়! আমি আর আজ ওখানে যাব না। তুই কি যাবি?’
‘না, শালা শম্ভুটা আমার পেছনে লাগছিল। জোর করে নেশা করিয়ে মজা দেখছিল!’
সঙ্গে সঙ্গে কালীচরণ বলে উঠল, ‘শম্ভু? মানে ড্রাইভার শম্ভু?’
দুজনে একসঙ্গে মাথা নাড়ল।
কালীচরণ আর দাঁড়াল না। সোজা ভাটিখানায় চলে এল। সেখানে তখন চারজন বসে গুলতানি করছে মদের গ্লাস নিয়ে। তাদের একজন শম্ভু। কিন্তু শম্ভুর চোখমুখ দেখে কালীচরণের মনে হল না যে তার নেশা হয়েছে।
কালীচরণ শম্ভুকে ইশারা করল উঠে আসতে। পালবাবুর ভয়ে খুব কম পান করেছিল শম্ভু। কিন্তু তার মনে হল নেশা হয়ে গিয়েছে। নইলে ডাক্তারবাবুর কাজের লোককে শম্ভু এত রাত্রে ভাটিখানায় দেখছে কি করে?
সে উঠে এল। কালীচরণ ফিসফিস করে বলল, ‘ডাক্তারবাবু এখনই যেতে বলল। খুব বিপদ হয়েছে।’
‘বিপদ? কি বিপদ? পুলিশ এসেছে নাকি? ঘাবড়ে গেল শম্ভু।
‘না না। তোমাকে তাড়াতাড়ি যেতে বলেছে।’ কালীচরণ বলল।
শম্ভু সঙ্গীদের দিকে তাকাল। ওরা ঢুলছে। সে জিজ্ঞাসা করল, ‘এখানে যখন এসেই পড়েছ এক গ্লাস দিতে বলি?’
‘না না না।’ জিভ বের করে মাথা নাড়ল কালীচরণ।
‘তাহলে চলো।’
বাইরে বেরিয়ে শম্ভু আবার বেঁকে দাঁড়াল, ‘কাল সকালে গেলে হবে না?’
মাথা নাড়ল কালীচরণ, ‘না।’
‘পালবাবু জানতে পারলে বাড়ি থেকে দূর করে দেবে, চাকরি যাবে। বিনা পয়সার মদ পেয়েও আমি বেশি খেলাম না। তুমি আমাকে ডাকতে ও বাড়িতে গিয়েছিলে?’
‘না। এতরাত্রে কেউ যায়?’
‘তাহলে ভাটিখানায় ঢুকলে কি করে?’
‘নিমাই আর কার্তিক খবরটা দিয়েছিল।’
হাঁটতে শুরু করে শম্ভু আবর জিজ্ঞাসা করল, ‘কেসটা কি বল তো?’
কালীচরণ জবাব দিল না।
শম্ভু বলল, ‘বাচ্চাটা বেঁচে আছে তো?’
‘হ্যাঁ।’
‘তাহলে মেয়েটা কি ঝামেলা করছে?’
‘না না। সে চলে গিয়েছে।’
‘চলে গিয়েছে?’ দাঁড়িয়ে পড়ল, শম্ভু, ‘কোথায়?’
‘জানি না।’
‘কার সঙ্গে গেল?’
‘একটা ছেলে এসেছিল, তার সঙ্গে।’
দুটো হাত কপালে ঠেকালো শম্ভু। ‘উঃ। কি ভালো খবর! বেঁচে গেলাম। সবসময় বুকের মধ্যে কীরকম হত। আর কোনও চিন্তা নেই। তাড়াতাড়ি চলো।’
অন্ধকার রাস্তায় শম্ভু এত জোরে হাঁটছিল যে কালীচরণ তাল রাখতে পারছিল না। তার মনে হল অল্প মদ খাওয়ায় শম্ভুর শরীরে বল বেড়ে গেছে।
দরজা ঠেলতেই ওটা খুলে গেল। এবং তখনই কান্নার শব্দ কানে এল।
হকচকিয়ে গিয়ে শম্ভু জিজ্ঞাসা করল, ‘তুমি যে বললে ওরা চলে গেছে?’
‘মেয়েটা গেছে, বাচ্চাটাকে নিয়ে যায়নি।’ কালীচরণ ভেতরে ছুটল।
শম্ভুর মুখ থেকে বেরিয়ে এল, ‘সর্বনাশ!’
ঘরে ঢুকেই কালীচরণ হেসে ফেলল। ডাক্তারবাবু চামচে করে জল নিয়ে শিশুর মুখে ঢালার চেষ্টা করছেন কিন্তু শিশু কিছুতেই সেই জল খাবে না।
কালীচরণ বলল, ‘সরুন। আমি দেখছি।’
‘কি করে কান্না থামাই বলো তো!’
‘ওর খিধে পেয়েছে। জলে কি হবে!’
‘ও। কিন্তু ওকে একা ফেলে কি করে দুধ গরম করব আমি?’
বিছানা থেকে শিশুকে কোলে তুলে নিতেই সে চুপ করে মুখ নাড়তে লাগল। কালীচরণ বলল, ‘আহা রে! যাওয়ার আগে মা খাইয়েও যায়নি। সোনা, সোনা, কেঁদো না। আমি এখনই টিনের দুধ গুলে তোমাকে খাওয়াচ্ছি’ তারপর বনবিহারীকে বলল, ‘ওকে বিছানায় না শুইয়ে কোলে রাখুন, তাহলে কাঁদবে না। আমি দুধ তৈরি করে নিয়ে আসছি।’ শিশুকে বনবিহারীর কোলে তুলে দিয়ে বলল, ‘শম্ভু এসেছে।’
‘ও। এখানেই ডাকো ওকে।’
কালীচরণ বেরিয়ে গেলে বনবিহারী অবাক হয়ে দেখলেন, ওই একরত্তি শিশু বিছানা এবং মানুষের কোলের তফাত দিব্যি বুঝে গেছে। এখন সে শান্ত।
শম্ভু ঘরে ঢুকে একটু দূরে দাঁড়াল, ‘বলুন।’
‘কালীর কাছে সব শুনেছ?’
‘সব না। একটু। কোথায় গেল ওর মা?’
‘জানি না। যে নিয়ে গেল সে শাসাল যে আমি যদি এর দায়িত্ব না নিই তাহলে পুলিশকে সব জানিয়ে দেবে। পুলিশ তোমাকে আর আমাকে জেলে পাঠাবে। তাই বাধ্য হয়ে নিতে রাজি হলাম।’
‘আর কখনও আসবে না?’
‘না।’ বনবিহারী বললেন, ‘এইটুকু শিশুকে আমি কীভাবে, মানুষ করব? বাড়িতে কোনও মেয়েমানুষ নেই। তোমাকে ডেকেছি পরামর্শ করতে।’
শম্ভু একটু ভেবে বলল, ‘একটা রাস্তা আছে।’
‘বল।’
‘আমার খুড়তুতো বোন থাকে কুচবিহারে। আট বছর বিয়ে হয়েছে কিন্তু বাচ্চা হয়নি। ডাক্তার বলেছে জামাই-এর জন্যেই বাচ্চা হচ্ছে না। ওরা দত্তক নিতে চাইছে এখন। একে যদি ওদের দিয়ে দিই তাহলে ওরা খুব খুশি হবে, বাচ্চাটাও বেঁচে যাবে। আপনি কি বলেন? শম্ভু বলল।
‘এ তো খুব ভালো কথা। তুমি কালই তোমার বোনের সঙ্গে কথা বল।’
‘কাল হবে না। পরশু ছুটির দিন। কুচবিহারে গিয়ে কথা বলব। আপনি বলছেন ওরা আর বাচ্চার জন্যে আসবে না?’
‘না।’
‘তাহলে আমি আজ যাচ্ছি।’
‘হ্যাঁ। শোনো, একথা ওর ভবিষ্যতের কথা ভেবে কাউকে বলবে না। পালবাবুকেও না বুঝতে পেরেছ?’
শম্ভু মাথা নেড়ে বেরিয়ে যেতেই কালীচরণ দুধের বোতল নিয়ে কাছে এসে বলল, ‘আপনি খাওয়ান। দেখবেন, বেশি যেন না খায়।’
বনবিহারী সন্তর্পণে বোতলের নিপল শিশুর মুখের সামনে ধরলেন।

শিশুর মুখের দিকে তাকিয়ে বসে ছিলেন বনবিহারী। খানিকটা জল পেটে যেতেই আবার সে চোখ বন্ধ করেছে। কি নির্মল প্রশান্তি তার গালে, চিবুকে। এই শিশু আজ জানতেও পারল না সে মাতৃহারা হল। ওর মা যে আর ফিরে আসবে না এ ব্যাপারে বনবিহারীর কোনও সন্দেহ নেই।
বনবিহারীকে ওইভাবে বসে থাকতে দেখে কালীচরণ বলল, ‘উঠুন। অনেক রাত হয়ে গিয়েছে। যা হওয়ার তা তো হয়েই গেল।’
বনবিহারী তাকালেন, ‘কালীচরণ, এই শিশুর কি হবে?’
‘যার কেউ নেই তার জন্যে ভগবান আছেন। তিনিই একে দেখবেন। আর ও তো ভালো জায়গায় যাচ্ছে, আদরেই থাকবে।’
ঘণ্টাখানেক বাদে এই বাড়ির সব আলো নিভে গেলেও শিশুর ঘরে একটা নীচু শক্তির আলো জ্বলছিল। বনবিহারী আজ এই ঘরের খাটে, শিশুর শরীর বাঁচিয়ে শুয়েছিলেন। তাঁর ঘুম আসছিল না।
আজ পর্যন্ত তিনি কোনও জটিলতায় জড়াননি। সকাল থেকে মাঝরাত পর্যন্ত রুগি দেখতে দেখতে বিয়ের বয়সও কাটিয়ে দিয়েছেন। বিয়ে করে একজন ভদ্রমহিলাকে জীবনে আনলে দিনগুলো জটিল হয়ে যেত বলে এখন তাঁর মনে হয়। এই গঞ্জের মানুষের পাশে নিঃস্বার্থভাবে দাঁড়াবার চেষ্টা করেছেন তিনি। একটা ভালো হেলথ সেন্টার হলে এখানকার মানুষ উপকৃত হবে। সেটা প্রায় সম্ভব হতে চলেছে। এছাড়া তাঁর কোনও দুশ্চিন্তা নেই। হঠাৎ ওই বোবা মেয়েটি তাঁর জীবনটাকে অন্যরকম করে দিয়ে গেল। এরা তাঁর মনে বাৎসল্যরস এনে দিয়েছে। শিশুর মুখের দিকে তাকালে মনে বড় মায়া জাগে! উলটোদিকে পুলিশ যদি জানতে পারে তাহলে তারা তাঁকে উগ্রপন্থীদের সাহায্য করার অপরাধে জেলে পুরবে। একজন ডাক্তার এবং মানুষ হিসেবে তিনি কর্তব্য করেছেন এই যুক্তি পুলিশ মানবে না।
চোখ বন্ধ করলেন বনবিহারী। গত দু’বছর ধরে পশ্চিম বাংলা, বিহার, উড়িষ্যা, অন্ধ্রপ্রদেশে এই যে আন্দোলন প্রবল হয়ে উঠেছিল, এখন সেটা অনেকটাই স্তিমিত। প্রচুর ভালো ছেলে মারা গিয়েছে পুলিশের গুলিতে। এই একাত্তরের শেষে এসে তাঁর কেবলই মনে হয় এইসব মেধাবী ছেলেগুলো কি নিজেদের ভবিষ্যত, আন্দোলনের ভবিষ্যত কি হবে তা জানত না?’
ভারতবর্ষ স্বাধীনতা পেয়েছিল কোনও যুদ্ধ না করে। নিরানব্বুই ভাগ ভারতবাসী মহাত্মা গান্ধীর অসহযোগ আন্দোলনে অংশ গ্রহণ করেনি। স্বাধীনতা দরকার এই বোধ অনেকেরই ছিল না। যদি থাকত তাহলে আজাদ হিন্দ বাহিনী যখন এগিয়ে আসছিল তখন লক্ষ লক্ষ ভারতবাসী এগিয়ে যেত তাদের স্বাগত জানাতে। খাওয়া-পরার মধ্যেই যাদের জীবনের শান্তি তাদের অনেকেই বলেছে, ব্রিটিশ আমল ভালো ছিল। যেহেতু মহাত্মা গান্ধী পুরোভাগে ছিলেন তাই কংগ্রেস ক্ষমতায় এসেছিল। স্বাধীনতার কুড়ি বছর পর পশ্চিম বাংলায় তাদের সরিয়ে বিরোধীরা একত্রিত হয়ে ক্ষমতায় এসেছিল কিছুদিনের জন্যে। এই দুই দলের শাসন ব্যবস্থা অসন্তুষ্ট করেছিল যাদের তারা বিপ্লব চাইল। দেশের রাজনৈতিক, অর্থনৈতিক কাঠামো পালটাতে চাইল চিনের আদর্শে। প্রথম প্রথম সাধারণ মানুষ এদের বুঝতে চাইল, কেউ কেউ মনে মনে সমর্থন করেছিল কিন্তু ক্রমশ স্পষ্ট হল এদের পক্ষে বিপ্লব আনা অসম্ভব।
বিপ্লব কি কারও বা কোনও দলের পক্ষে এই ভারতবর্ষে করা সম্ভব? এত বড় দেশের এতগুলো প্রদেশের মানুষের ভাষা, আচার, ব্যবহার, ভাবনায় এত পার্থক্য যে সবাই এক হয়ে আন্দোলনে নামবে তা স্বপ্নেও ভাবা যায় না। তাছাড়া পাইপগান বা পেটো নিয়ে শিক্ষিত মিলিটারিদের সঙ্গে লড়াই করা যে আত্মহত্যার সামিল সেটা যখন একটা শিশুও বুঝতে পারে তখন এই ছেলে-মেয়েগুলো ঘর ছাড়ে কোন উন্মাদনায়?
একাত্তর সাল শেষ হতে বেশি দেরি নেই। বনবিহারী শ্বাস ফেললেন। আজ থেকে দশ বছর পরে এই ছেলেগুলোর কথা ভারতবর্ষের মানুষ মনে রাখবে কিনা সন্দেহ।
অন্ধকারে সাইকেলটা পিচের রাস্তা ছেড়ে চা-বাগানের মধ্যে ঢুকে পড়ল। এখন পথ মসৃণ নয়। এবড়ো-খেবড়ো মাটির ওপর বুনো ঘাস। সাইকেলের চাকা লাফাচ্ছিল খুব। শেষ পর্যন্ত সাইকেলের রডে বসে থাকা মামণি প্রতিবাদ করল। তার মুখ থেকে গোঙানি বেরিয়ে এল। জোরে সাইকেলের হ্যান্ডেল ধরে নাড়াতে লাগল সে।
ছেলেটি বলল, ‘কি হচ্ছে? পড়ে যাব এরকম করলে।’
কিন্তু মামনি নাছোড়বান্দা। সাইকেল থামতেই সে নেমে পড়ে পেটে হাত দিয়ে উবু হয়ে বসল। এখানে যেটুকু আলো তা দূরের তারাদের শরীর থেকে চুঁইয়ে নামছে। তাতে দুটো মানুষের শরীর স্পষ্ট হচ্ছে না। ছেলেটি বিরক্ত হয়ে জিজ্ঞাসা করল, ‘কি হল তোর? শরীর খারাপ লাগছে?’
মামণি মাথা নেড়ে পেটে হাত দিল। বোঝাল, পেটে ব্যথা করছে।
‘একটু বেশি ঝাঁকুনি লেগেছে। বোধহয় পেটের নাড়ি এখনও ভালো করে শুকোয়নি। আচ্ছা, আর একটু কষ্ট কর। সামনের ঝরনা পেরুলেই জঙ্গলের পথ। ওখানে উঁচু-নীচু নেই। ঝাঁকুনি লাগবে না।’ ছেলেটি বলল।
উত্তরে মামনি মাথা নাড়ল। সে যাবে না!
‘তার মানে? তুই এখানে বসে থাকবি?’ ছেলেটি চেঁচাল।
মাথা নেড়ে হ্যাঁ বলল মামণি।
‘আচ্ছা মুশকিলে পড়া গেল। শোন, এখান থেকে যত তাড়াতাড়ি চলে যেতে পারি তত আমাদের মঙ্গল। একবার জঙ্গলে ঢুকে যেতে পারলে রাতারাতি এই থানার এলাকার বাইরে চলে যেতে পারব। ওঠ!’
মামণি কোনও প্রতিক্রিয়া দেখাল না। চুপচাপ বসে রইল।
ছেলেটি সাইকেলটা দাঁড় করিয়ে মেয়েটার পাশে এসে বসল। নরম গলায় বলল, ‘বাচ্চার জন্যে মন কেমন করছে?’
প্রশ্নটা শোনামাত্র মামণি মাথা নেড়ে জানাল করছে।
হাসল ছেলেটি, ‘ধ্যুস। ক’দিন আগেও তুই ওটাকে দেখিসনি। ওর জন্যে মন খারাপ করার কোনও মানে আছে? ধর কারও পেটে টিউমার হয়েছে। ডাক্তার সেটা অপারেশন করে বের করে দিল। এও সেরকম। টিউমারটার জন্যে কারও মন খারাপ হয়? বোকা মেয়ে! চল, আস্তে আস্তে যাব।’
মামণি এবার রেগে গেল। যে ধ্বনি তার গলা থেকে ছিটকে এল তাতে রাগ স্পষ্ট। ছেলেটি ওর দিকে তাকিয়ে বলল, ‘তোর মতলব কি বল তো?’
মামণি মুখ ফিরিয়ে নিল উলটোদিকে।
ছেলেটি কয়েক সেকেন্ড দেখল, তারপর দু-হাতে মামণিকে জড়িয়ে ধরতে চাইল। মামণি অবাক হয়ে তাকাতে ছেলেটি বলল, ‘তোকে ছেড়ে আমি যেতে পারি না। শোন, আমি তোকে ভালোবাসি। ভগবান মানি না, কিন্তু পুলিশ আর সবাইকে মেরেছে তোকে-আমাকে মারতে পারেনি যখন তখন আমাদের একসঙ্গে থাকা উচিত।’
শুনতে শুনতে ক্ষিপ্ত হয়ে উঠছিল মামণি। প্রচণ্ড ধাক্কা দিয়ে ছেলেটিকে ঠেলে ফেলে সে উঠে দৌড়তে শুরু করল। কোথায় যাচ্ছে তা বোঝার চেষ্টা করল না। ছেলেটা সামলে নিল দ্রুত। তারপর মামণির পেছনে দৌড়াতে লাগল।
চায়ের বাগানের মধ্যে ছুটতে গিয়ে নালায় পা পড়ে হোঁচট খেল মামণি। কিন্তু উঠে দাঁড়াবার আগেই তার ওপর ঝাঁপিয়ে পড়ল ছেলেটি। দু-হাতে শক্ত করে ধরে হিসহিস করল, ‘আমার কথা কানে যাচ্ছে না? তোর জন্যে এতদিন এখানে ঝুঁকি নিয়ে পড়ে থাকলাম, এই জন্যে? অ্যাঁ!’
নিস্তেজ হয়ে গেল মামণি। তার তলপেটে ব্যাথা তীব্র হচ্ছিল। মুখ নীচু করে মামণির ঠোঁটে নিজের ঠোঁট চেপে ধরল ছেলেটি। কয়েক সেকেন্ড। তারপর তার হাত উঠে এল বুকের ওপর। নিষ্কৃতি পাওয়ার জন্যে সে মরিয়া হয়ে উঠল। সেই সঙ্গে প্রতিবাদের গোঙানি ছিটকে বেরুল মুখ থেকে। অর্ধভুক্ত, জঙ্গলে কাটানো ছেলেটির শরীর দুর্বল হয়ে পড়ায় মামণি তাকে ঠেলে সরিয়ে দিতে পারল নিজের শরীর থেকে। ছেলেটি আবার হাত বাড়াতে যেতেই পাশে পড়ে থাকা একটা বড় পাথর দু-হাতে তুলে সজোরে ছেলেটার দিকে ছুড়ে দিল মামণি। তারপর দৌড়ে চলে এল সাইকেলটার কাছে। তার পেটে যন্ত্রণা হচ্ছিল। শ্বাস নিতে নিতে পেছন ফিরে তাকিয়ে ছেলেটাকে দেখতে পেল না। খোলা রাতের আকাশের নীচে দাঁড়িয়ে সে জান্তব গলায় কেঁদে উঠল। সেই শব্দে চা বাগানের শেডটি থেকে কয়েকটা পাখি ভয় পেয়ে ডেকে উঠেই থেমে গেল।
পেট চেপে ধরে ধীরে ধীরে পা ফেলল মামণি। মেঘ জমছিল আকাশে, তারারা নিভল।
ঝিমুনি এসেছিল বনবিহারীর। আচমকা সম্বিত ফিরতে দেখলেন শিশু কাঁদছে। তাড়াতাড়ি ওকে শান্ত করতে চেষ্টা করতেই বুঝলেন বেচারা জলবিয়োগ করে ভেজা তোয়ালেতে শুয়ে থাকতে চাইছে না। সেটা পালটাতে না পালটাতেই বৃষ্টি নামল। কান্নার আওয়াজে ঘুম ভেঙেছিল কালীচরণের। এঘরে এসে সে দেখল ডাক্তারবাবু শিশুকে কোলে নিয়ে শান্ত করার চেষ্টা করছেন।
কালীচরণ বলল, ‘এখন আবার দুধ গরম করতে হবে।’
‘কেন? বনবিহারী তাকালে।
‘বুঝতে পারছেন না? ওর খিদে পেয়েছে।’
‘ও। তাড়াতাড়ি কর।’
‘হয়ে গেল। এভবে চললে দিনরাত এক হয়ে যাবে।’
ঠিক তখনই আওয়াজ ভেসে এল। বনবিহারীর মনে হল ঝড়ে কোনও খোলা জানলা নড়ছে। তিনি জিজ্ঞাসা করলেন, ‘কোনও জানলা খুলে গেছে দ্যাখো।’
‘জানলায় শব্দ হচ্ছে না।’ কান পাতল কালীচরণ, ‘বাইরের দরজায় বোধহয় শব্দ হচ্ছে। কিন্তু ওখানে তো হাওয়া আসবে না। যাই দুধ গরম করি।’
এবার আওয়াজটা প্রবল হল। কালীচরণ দরজায় পৌঁছে বলল, ‘মনে হচ্ছে, কেউ এসে দরজায় শব্দ করছে।’
চকিতে থানার ও.সি.-র মুখ মনে পড়ল বনবিহারীর। এত রাত্রে একমাত্র পুলিশের পক্ষেই আসা সম্ভব। তাহলে নিশ্চয়ই ওরা ধরা পড়ে গিয়েছে। ধরতে পারলে পুলিশ ওদের পেট থেকে কথা বার করবেই। মামণি বোবা হতে পারে কিন্তু ছেলেটি কতক্ষণ মুখ বন্ধ রাখবে?
বনবিহারী বুঝলেন তাঁর আর কিছু করার নেই। এই বাড়ির পেছন-দ্বার দিয়ে পালানো যায় কিন্তু পালিয়ে তিনি কোথায় যাবেন? তাঁর যাওয়ার কোনও জায়গা নেই। তার চেয়ে সোজা ধরা দেওয়াই ভালো। তারপর চেষ্টা করবেন নিজেকে নিরপরাধ প্রমাণ করতে। ভাগ্যে যা লেখা আছে তাই হবে। শিশুটির কান্না তখনও থামছিল না। তাকে বিছানায় শুইয়ে দিয়ে তিনি খাট থেকে নেমে বললেন, ‘কালীচরণ, আমি যদি এখানে না থাকি তাহলে তুমি ওকে ততদিন দেখবে যতদিন শম্ভু এসে না নিয়ে যায়!’
‘মানে? আপনি কোথায় যাবেন?’ কালীচরণ অবাক।
নিজেকে শক্ত করে হাঁটলেন বনবিহারী। বৃষ্টির শব্দ, কান্নার আওয়াজ তাঁর এই হেঁটে যাওয়ার মুহূর্তে আবহসঙ্গীতের মতো কাজ করছিল।
দরজা খুলতেই বিদ্যুতের ঝলসানিতে চোখ বন্ধ করতে হল। চোখ খুলে প্রথমে কাউকে দেখতে না পেয়ে অবাক হলেন তিনি। দ্বিতীয়বারের বিদ্যুতের আলোয় দেখতে পেলেন দরজার একপাশে একটি মানুষ কুঁকড়ে পড়ে আছে। ঝুঁকে দেখতে গিয়ে তৃতীয় বিদ্যুৎ সাহায্য করল। চিৎকার করে মামণিকে দু-হাতে তুলে নিলেন বনবিহারী। সমস্ত শরীর ভিজে গেছে মেয়েটার। জ্ঞান হারিয়েছে।
কালীচরণ ছুটে এসে দরজা বন্ধ করল। মেয়েটাকে নিয়ে শোওয়ার ঘরে ঢুকে খাটে শুইয়ে দিয়ে বনবিহারী হাঁপাতে লাগলেন। একটি পূর্ণবয়স্কা যুবতীর শরীর বহন করার মতো শক্তি তাঁর শরীরে ছিল না। ওকে তোলার সময়ে নিজের বয়স ভুলে গিয়েছিলেন। হাঁপাতে হাঁপাতে বললেন, ‘ওর গায়ের ভেজা কাপড় বদলে দাও।’
‘আমি?’ আঁতকে উঠল কালীচরণ, ‘না না। আমি ওসব পরাতে জানি না। তাছাড়া আমার পরানো ঠিক নয়। আপনি ডাক্তার, আপনি পরান। আমি দুধ গরম করে আনছি।’ টুক করে সরে গেল কালীচরণ।
জ্ঞানহীন যুবতী শরীরে পোশাক খুলে নতুন পোশাক পরিয়ে দেওয়ার ক্ষমতা হল না বনবিহারীর। ভেজা পোশাক তিনি কোনওরকমে শরীরমুক্ত করতে পারলেন। তাড়াতাড়ি একটা কম্বল ওই নগ্ন শরীরের ওপর ছড়িয়ে দেওয়ার ফাঁকে তিনি জীবনে প্রথমবার নারীর যৌবন দেখতে পেয়ে কয়েক মুহূর্তের জন্যে আড়ষ্ট হলেন। খুব দ্রুত নিজেকে সামলে মামণির ভেজা চুল থেকে জল মুছে নিয়ে তাকে কয়েকবার ডাকলেন। কোনও সাড়া নেই। যদিও নাড়ি সচল, বুকের স্পন্দন বোঝা যাচ্ছে, একটা চামচ টেবিলে পড়েছিল। সেটা নিয়ে আসতে গিয়ে দেখলেন শিশুটি কান্না থামিয়ে স্থির হয়ে তাকাবার চেষ্টার করছে। কি আশ্চর্য ব্যাপার! এতক্ষণ যে কেঁদে অস্থির হয়েছিল, সে কি মায়ের গন্ধ পেয়ে গেছে?
দাঁতে দাঁত লেগেছিল। অনেক চেষ্টায় দুটো পাটিকে আলাদা করতে পারলেন বনবিহারী। দুই গালে মৃদু চড় মেরেও হুঁশ ফিরল না। তখন খাট থেকে নেমে নিজের জুতোর পেছনের অংশ আগুনে সামান্য পুড়িয়ে সেটা মামণির নাকের সামনে ধরলেন। উৎকট গন্ধ শরীরে যেতেই অস্ফুট শব্দ উচ্চারণ করল মামণি।
কালীচরণ বোতলে গরম দুধ নিয়ে ঘরে ঢুকতেই হাত বাড়িয়ে বোতলটা নিলেন বনবিহারী। তারপর নিপল ঢুকিয়ে দিলেন মামণির মুখে। কালীচরণ অবাক হল, ‘ওকি করছেন! বাচ্চার দুধ মাকে দিচ্ছেন কেন?
‘দুধটা এখন ওর দরকার। তুমি আবার দুধ গরম করে আনো।’
একটু একটু করে দুধের বোতল অর্ধেক খালি হতেই চোখ মেলল মামণি। কয়েক সেকেন্ড লাগল তার, চিনতে পেরে নিঃশব্দে কাঁদতে লাগল।
বনবিহারী বললেন, ‘আর কোনও ভয় নেই। তুমি তোমার ছেলের কাছে ফিরে এসেছ। আমি তোমাকে আর কোথাও যেতে দেব না।’
সঙ্গে সঙ্গে হাঁ হাঁ করে উঠতে যাচ্ছিল মামণি। সম্ভবত ছেলে শব্দটা কানে যেতেই এই পরিবর্তন। শরীর থেকে কম্বল সরে গেছে, ঊর্ধ্বাঙ্গ অনাবৃত কিন্তু সেটা তার খেয়ালে নেই। জোর করে তাকে শুইয়ে দিয়ে কম্বল কাঁধ পর্যন্ত ঢেকে দিলেন বনবিহারী। তারপর শিশুকে তুলে মায়ের বুকের কাছে পৌঁছে দিলেন। শিশুকে জড়িয়ে ধরল মা। শিশু মাতৃদুগ্ধ পান করতে লাগল প্রবলভাবে। কালীচরণ কৌটোর দুধ গরম করে ঘরে ঢুকতে বনবিহারী বললেন, ‘এখন ওটার প্রয়োজন হবে না।’
পরদিন সকালেও বৃষ্টি। এরমধ্যে মামণি কোনওমতে বোঝতে পেরেছে যে তার পেটে ব্যথা হচ্ছে। বনবিহারী তাকে জিজ্ঞাসা করেননি ছেলেটা কোথায় নিয়ে গিয়েছিল তাকে। সে ফিরেই বা এল কীভাবে! কারণ তাঁর ধারণা এসব ইঙ্গিতে বোঝানো সম্ভব না। ব্যথা উপশমের ট্যাবলেন তিনি দিয়েছেন। কিন্তু বিশ্রাম নিয়েও যদি ব্যথা না কমে তাহলে সদরে নিয়ে গিয়ে পরীক্ষা করানো ছাড়া উপায় নেই।
সকালে মামণি একবার উঠেছিল পোশাক পরে বাথরুমে গিয়েছিল পেট চেপে ধরে পায়ে পায়ে। ব্যথার ওষুধ খাওয়ার পর সে গভীর ঘুমে আছন্ন। শিশু কেঁদেছে এবং কালীচরণ তাকে সামলেছে।
বেলা দশটায় বৃষ্টি থামলে বনবিহারী ঠিক করলেন এবার চেম্বারে যাবেন। কালীচরণকে ডেকে বললেন, ‘ও যখন ঘুম থেকে উঠবে উঠুক, ডাকতে হবে না। আর সেই ছেলেটা যদি ফিরে আসে তাহলে দরজা খোলার দরকার নেই।’
কালীচরণ মাথা নাড়ল, ‘ও এলে আমি ওর মাথা ভাঙব।’
‘কিছু করতে হবে না। দরজা না খুললেই হল। চেম্বারে যাচ্ছি, তাড়াতাড়ি ফিরে আসব। রাত জেগে শরীরটা ঢিসঢিস করছে।’ বনবিহারী বললেন।
‘না গেলেই তো হয়। দুপুর পর্যন্ত ঘুমিয়ে নিন না?’
‘না। কখনও সকালে চেম্বার বন্ধ থাকে না, রুগিদের অসুবিধে হবে। তাছাড়া লোকে ভাবতে পারে আমার হয়তো শরীর খারাপ হয়েছে।’
বৃষ্টি থামলেও ছাতা সঙ্গে নিলেন বনবিহারী। নির্জন রাস্তায় হাঁটতে হাঁটতে তাঁর মনে হল এতদিনের জীবনটা আচমকা এই ক’দিনে কীরকম বদলে গেল। এই মেয়েটা, যাকে তিনি মামণি বলে ডাকছেন, কোন অজানা জায়গা থেকে এসে তাঁকে জড়িয়ে ফেলল। ভোরে ওষুধ খাওয়ার পর থেকে যন্ত্রণা কমে যাওয়ার ও এখন মড়ার মতো ঘুমাচ্ছে যখন তখন ব্যথার কারণটা খুব উদ্বেগজনক নয়। কিন্তু ওই ব্যথাটাই বা হল কেন? ছেলেটা ওকে যেভাবে নিয়ে গিয়েছিল তা তিনি মানতে পারেননি। ভয়ে মুখ বন্ধ রেখেছিলেন। কিন্তু ও ফিরে এসেছে দেখে তিনি খুশি হয়েছিলেন খুব। অতবড় শরীরটাকে পাঁজাকোলা করার কথা তা না হলে ভাবতেও পারতেন না। কিন্তু ও ফিরে আসায় আর একটা সমস্যা বাড়ল। শম্ভু শিশুটিকে ওর আত্মীয়র কাছে তুলে দেবে দত্তক হিসেবে। তাঁর কথাতেই শম্ভু রাজি হয়েছে। এখন শম্ভুকে তিনি কী বলবেন? মা তো শিশুকে আর কিছুতেই কাছ-ছাড়া করবে না! মাথা নাড়লেন বনবিহারী। এত ঝামেলায় তিনি কখনও পড়েননি।
‘ডাক্তারবাবু।’ চিৎকার ভেসে আসতেই বনবিহারী দেখলেন, ডানদিকের বাড়ির দরজায় একজন মহিলা তাঁর দিকে তাকিয়ে আছেন।
‘বলুন।’ এগিয়ে গেলেন বনবিহারী, ‘উনি কেমন আছেন?’
‘সদরের হাসপাতালে আছে। বলছে আজ ছেড়ে দেবে। এলে আপনি এসে একবার দেখে যাবেন?’ মহিলা জিজ্ঞাসা করলেন।
‘নিশ্চয়ই। আমি বিকেলে চেম্বারে যাওয়ার সময় ঘুরে যাব।’
হাঁটতে শুরু করলেন বনবিহারী। দুলাল বিশ্বাস ক্যানসারে ভুগছিলেন। তাঁকে হাসপাতাল ছেড়ে দেবে মানে কি ওরা আর রাখতে চাইছে না!
চেম্বারে ভিড় ছিল। এসেই রুগি দেখতে বসে গিয়েছিলেন বনবিহারী। এখন সর্দিজ্বর হচ্ছে খুব। আবহাওয়ার পরির্বতনের কারণেই হচ্ছে।
বেলা সাড়ে বারোটায় পুলিশের জিপ তাঁর চেম্বারের সামনে এসে দাঁড়াল। হাসিমুখে বড়বাবু নেমে এসে দরজায় দাঁড়িয়ে বললেন, ‘ডাক্তারবাবু, আপনাকে একটু বিরক্ত না করে উপায় নেই।’
তখনও তিনজন রুগি ছিল অপেক্ষাতে। বনবিহারী বললেন, ‘বলুন।’
‘আপনাকে আধঘণ্টার জন্যে একটু যেতে হবে আমার সঙ্গে।’
‘কোথায়?’
‘আসুন। বলছি।’
রুগিদের কাছে দুঃখপ্রকাশ করে তাদের অপেক্ষা করতে বলে বনবিহারী বড়বাবুর সঙ্গে জিপে উঠলেন। জিপ ছুটল চা-বাগানের দিকে।
‘কোথায় নিয়ে যাচ্ছেন বলুন তো?’
‘চা বাগানে। ঘণ্টাখানেক আগে খবরটা পেয়ে ছুটে এসেছিলাম। দেখে মন শান্ত হল। খুব উদ্বেগে ছিলাম এতদিন। এখন আর আমার এলাকায় কোনও সমস্যা নেই। কিন্তু নিশ্চন্ত হতে আপনাকে নিয়ে যাচ্ছি।’ বড়বাবু হাসলেন।
বনবিহারী তাকিয়ে বোঝার চেষ্টা করছিলেন।
‘একটা ডেডবডি পাওয়া গিয়েছে। চা-বাগানের মধ্যে। যে ছেলেটাকে আমরা এতদিন খুজছিলাম, মনে হচ্ছে ওটা তারই লাশ। আপনি তো ওকে দেখেছেন, কথা বলেছেন। তাই আপনাকে দিয়ে ভেরিফাই করাতে চাইছি।’
চিনতে অসুবিধে হল না। চিৎ হয়ে পড়ে থাকা শরীরটাকে চারজন সেপাই পাহারা দিচ্ছে। মাথা থেঁতলে গেছে কিন্তু মুখ অবিকৃত। বনবিহারী শনাক্ত করলেন।
বড়বাবু বললেন, ‘বাঁচালেন মশাই। কিন্তু ওর সঙ্গে রিভলভার থাকা সত্ত্বেও ও এভাবে মারা পড়ল কেন? কে ওকে খুন করতে পারে?’
বনবিহারীর শ্বাস কয়েক মুহূর্তের জন্যে বুকের মধ্যে আটকে রইল।
বড়বাবু বললেন, ‘যে-ই করুক, সে আমাদের উপকার করেছে। উগ্রপন্থীদের চ্যাপ্টারটা এই লাশ পাওয়ার পরে ক্লোজ করে দেব।’ রক্তমাখা পাথরটাকে পুলিশ লাশের সঙ্গে তুলে নিল।
বনবিহারী দুশ্চিন্তায় পড়লেন। ওই পাথরে কি পুলিশ ফিঙ্গার প্রিন্ট খুঁজবে?

আজ হাটবার। ভোর থেকে ট্রাকে করে সবজি, মাছ নিয়ে ব্যাপারীরা চলে আসছে এই গঞ্জের হাটে। চওড়া পিচের বাসরাস্তার দু-ধারের মাঠে ত্রিপল টাঙিয়ে দোকান বসছে আজকের জন্যে। আশে-পাশের গ্রাম থেকে চাষিরা বয়ে নিয়ে আসছে পাট। হাটে ঢোকার মুখেই পাইকাররা ছোঁ মেরে একপাশে নিয়ে গিয়ে দরাদরি করে কিনে নিচ্ছে সেগুলো। একটু বেলা হলে চাষিরা বয়ে নিয়ে আসছে সবজির ঝুড়ি। বেলা দশটার মধ্যেই হাট জম-জমাট।
বনবিহারী কখনও হাটে গিয়ে কেনাকাটা করেন না। এ ব্যাপারে কালীচরণের ঘোর আপত্তি আছে। তার ধারণা সবাই ওঁকে ঠকিয়ে বেশি দাম নিয়ে বাজে জিনিস গছিয়ে দেবে। সাধারণত হাটের দিন দুপুরের পর বনবিহারী চেম্বারে যান না। বিকেলটা বাড়িতেই বইপত্র পড়ে কাটান।
আজ সকালে চেম্বারে যাওয়ার জন্যে যখন তৈরি হচ্ছেন তখন হঠাৎ দেখলেন মামণি তাঁর ঘরে ঢুকেছে। ছেলেটির মৃতদেহ দেখে আসার পর থেকে তিনি একটু গম্ভীর হয়ে ছিলেন। মামণিও আতঙ্ক ভুলতে পারছিল না কিছুতেই।
মামণি সোজা এসে বনবিহারীর সামনে দাঁড়াল। মুখ তুলে দেখল। তারপর আঙুল নেড়ে কিছু জিজ্ঞাসা করল যা গোঙানি ছাড়া অন্য কোনও অর্থ বনবিহারীর বোধগম্য হল না। মেয়েটা তাঁকে কিছু জিজ্ঞাসা করছে কিন্তু সেটা কি তা তিনি বুঝতে পারছেন না। হাত নেড়ে ইশারায় সেটা বুঝিয়ে দিলেন তিনি।
মামণি তাঁর দিকে কয়েক সেকেন্ড তাকিয়ে থেকে একটা আঙুল বনবিহারীর দিকে তুলে নিজের বুকে ঠেকিয়ে মুখ ফোলাল। বনবিহারী বুঝলেন। তিনি রাগ করেছেন কিনা তা জানতে চাইছে মেয়েটা। হাসি পেল তাঁর। মাথা নেড়ে না বললেন।
সঙ্গে সঙ্গে বনবিহারীর ডান হাত তুলে নিজের মাথার ওপর চেপে অন্য হাতে ইশারা করল মামণি। অর্থাৎ মাথা ছুঁয়ে কথাটা বলতে হবে।
‘তুমি নিজের প্রাণ বাঁচাতে যা করেছ তার জন্যে আমি একটুও রাগ করিনি।’ বনবিহারী বললেন।
এবার হাসি ফুটল মামণির মুখে।
দরজার ওপাশ থেকে কালীচরণ বলে উঠল, ‘বাঃ শেষ পর্যন্ত মেঘ কেটে গেল। আজ বাজার থেকে ভালো ভালো জিনিস কিনে এনে রান্না করতে হবে।’
কানে ঢোকা মাত্র লাফাল মামণি। তারপর কালীচরণের দিকে তাকিয়ে ইশারায় জানাল সে নিজে রান্না করবে।
কালীচরণ অবাক হয়ে জিজ্ঞাসা করল, ‘তুমি রান্না করতে জানো?’
মাথা হেলিয়ে মামণি জানিয়ে দিল, সে জানে।
বনবিহারী বললেন, ‘দেখি আজ দুপুরে কেমন খাওয়া হয়! দাও বাজারের ব্যাগ। আজ আমি নিজে বাজার করব।’ কালীচরণ প্রতিবাদ করল, ‘সর্বনাশ! আপনাকে বাজারে যেতে হবে না। আপনার চেম্বার তো খোলা। নিশ্চয়ই সেখানে রোগীরা এসে গেছে।’
‘আসুক। আমি খবর পাঠাচ্ছি বিকেলে বসব। মামণি যখন রাঁধতে চেয়েছে তখন নিজের হাতে বাজার করব। দাও ব্যাগটা।’
কিছুটা মিনমিনে আপত্তির পর কালীচরণ বলল, ‘আমি সঙ্গে যাই?’
‘না না। মেয়েটা একা থাকবে নাকি! অনেকদিন জলখাবারে লুচি খাইনি, লুচি আর বেগুনভাজা কর, ফিরে এসে খাব।’ ব্যাগ নিয়ে বাজারে বেরিয়ে গেলেন বনবিহারী। অনভ্যস্ত এই যাত্রা তাঁকে প্রফুল্ল করছিল।
বনবিহারীরা যে পাড়ায় থাকেন সেটা গঞ্জ থেকে কিছুটা দূরে। বাড়ির সামনে একটা মাঠ, তারপর বাসরাস্তা। আশে-পাশের বাড়িগুলো যেন পরপর এক লাইনে দাঁড়িয়ে। মাঠ পেরিয়ে তিনি যখন হাঁটছেন হাটের উদ্দেশে তখন পাশের বাড়ির শিবশঙ্করের বউ তাদের বারান্দায় অলসভাবে দাঁড়িয়েছিল। বউটির নাম সুলতা। তার স্বামী ব্যাবসাদার, চা-বাগানগুলোতে জ্বালানি কাঠ থেকে যাবতীয় প্রয়োজনীয় বস্তু জোগান দেয়। স্বামীর ওপর সুলতার প্রভাব নিয়ে এ পাড়ায় লোকে হাসি-মস্করা করে। বছর দেড়েক হল সুলতা তার বিধবা মা সুনয়নীকে নিজের কাছে এনে রেখেছে। সুনয়নী যৌবনেই বিধবা হয়েছিলেন এক মেয়ে এবং এক ছেলেকে নিয়ে। থাকতেন ছেলের কাছে কিন্তু যেহেতু শাশুড়ির সঙ্গে সুলতার সম্পর্ক ভালো ছিল না তাই সে ভাই-এর আপত্তি সত্ত্বেও মাকে এই সংসারে নিয়ে এসেছিল। তাতে কাজও হল। শাশুড়ি মাসখানেকের মধ্যে সেই যে শহরে অন্য ছেলের বাড়িতে গিয়েছেন আর ফিরে আসেননি। ব্যাপারটা শিবশঙ্করকে ক্ষুণ্ণ করেছিল কিন্তু মেনে নেওয়া ছাড়া তার অন্য উপায় ছিল না।
বনবিহারীকে বাজারের ব্যাগ হাতে নিয়ে হাঁটতে দেখে সুলতা চিৎকার করে তার মাকে ডাকল, ‘মা, মা, তাড়াতাড়ি এখানে এসো, তাড়াতাড়ি।’
উত্তেজনা সুনয়নীর খুব পছন্দ। একমুখ কৌতূহল নিয়ে তিনি ছুটে এলেন বারান্দায়! ‘কি রে?’
‘দেখো।’
‘ডাক্তারবাবু?’
‘হ্যাঁ গো। ব্যাগ হাতে বাজারে যাচ্ছে! কি ব্যাপার বলো তো?’
‘বোধহয় চাকরটা, কি যেন নাম, হ্যাঁ, কালীচরণ, শরীর খারাপ হয়েছে!’
‘নাগো। একটু আগে দেখেছি বাড়ির গেটের সামনে দাঁড়িয়েছিল।’ সুলতা মাথা নাড়ল, ‘আজ পর্যন্ত কোনওদিন ওকে হাটে যেতে দেখিনি।’ সুলতা বলল, ‘বয়স হয়েছে তা বোঝা যায় না।’
‘নিশ্চয়ই বাড়িতে লোক খাওয়াবে তাই নিজে বাজার করতে যাচ্ছে।’
‘লোক খাওয়াবে? রাঁধবে কে? ওই কালীচরণ তো নমঃ নমঃ করে রান্না সারে। একদিন আমাকে জিজ্ঞাসা করেছিল পোস্ত কি করে রাঁধতে হয়।’ হাসল সুলতা।
‘কি জানি। বেশ ক’দিন দেখছি ওদের বাড়ির এদিকের জানলাগুলো বন্ধ। যেন ওই বাড়িতে কেউ থাকে না। আগে তো সব খোলামেলা ছিল।’ সুনয়নী বললেন।
‘জানলা খোলা রাখলে ধুলো ঢোকে। কালীচরণকে সেটা পরিষ্কার করতে হয় বলে জানলা বন্ধ রেখেছে। কুঁড়ের হদ্দ। বাড়িতে কোনও মেয়েছেলে থাকলে ও টের পেত!’ সুলতা বলল।
‘বিয়ে করেনি কেন বল তো?’
‘কি জানি? এসে অবিধি তো এইরকম দেখছি।’ সুলতা হাসল, ‘রোগ ঘেঁটে ঘেঁটে আর সংসার করা হয়নি। এই বয়সে আর কে মেয়ে দেবে?’
‘কত বয়স ওর?’
‘পঞ্চাশ-ষাট হবে। তবে শক্তপোক্ত আছে। তোমার জামাই তো ওর প্রশংসায় পঞ্চমুখ। বলে অমন মানুষ হয় না।’ সুলতা ঘরের দিকে ফিরছিল এই সময় মতির মাকে দেখল। হনহনিয়ে আসছে। বাড়ি বাড়ি ঘুরে বাসনমাজা ওর কাজ।
‘আজ তাড়াতাড়ি এলে যে?’ সুনয়নী একটু বিরক্ত।
‘যখন সময় হবে তখন তো আসব। মেয়ে এসেছেন, সে তো ছাড়তেই চাইছিল না। তা সাতসকালে মা-মেয়ের হাতে কোনও কাজ নেই নাকি? সরো।’ মতির মা ভেতরে পা বাড়াতে সুনয়নীকে সরে দাঁড়াতে বলল।
‘কাজ থাকবে না কেন? বড্ড মুখ তোর! পাশের বাড়ির ডাক্তারবাবু কখনও হাটে যান না, আজ গেলেন বলে দেখতে এসেছিলাম।’ সুনয়নী হাসলেন। হঠাৎ খেয়াল হল মতির মায়ের। কপালে ভাঁজ পড়ে গেল তার, ‘আচ্ছা, ওই বাড়িতে আত্মীয়স্বজন এসেছেন নাকি? কোনওদিন কাউকে আসতে দেখিনি, এই প্রথম মনে হল।’
‘মনে হল মানে? কাউকে দেখলি?’
‘না না, দেখিনি। কাল কাজ সেরে যাওয়ার সময় মনে হল ও বাড়ি থেকে বাচ্চার কান্না ভেসে আসছে। একেবারে কচি বাচ্চা।’ মতির মা বলল।
‘সত্যি? তাহলে নিশ্চয়ই কেউ বউবাচ্চা নিয়ে এসেছে ও বাড়িতে। ঠিক শুনেছিস?’
‘আঃ। আমার কান তোমার চেয়ে অনেক পরিষ্কার।’ মতির মা ভেতরে ঢুকে গেল।
চুপচাপ কথাবার্তা শুনছিল সুলতা, এবার মায়ের কাছে এসে বলল, ‘কি গো?’
‘সুনয়নী বললেন, ‘মাথায় ঢুকছে না। বাচ্চা নিয়ে কারা এল ওই বাড়িতে?’
‘আমি কি করে জানব? আর যদি আসেই বা জানলা বন্ধ করে রাখবে কেন?’
‘একবার খোঁজ নিতে যাবে?’ সুলতার চোখে কৌতূহল।
‘ও বাড়িতে কোনও মেয়ে-ছেলে নেই, যাবি কোন অজুহাতে?’
‘আমার যাওয়া ঠিক হবে না, তুমি যাও।’
‘যাঃ। লজ্জা পেলেন সুনয়নী, ‘আমি গিয়ে কী বলব?’
‘বলবে, তোমার কোমরে ব্যথা হয়েছে, হাঁটতে কষ্ট হচ্ছে, চেম্বারে যেতে পারবে না বলে বাড়িতে দেখাতে এলে। এতে কারও কিছু মনে করার নেই।’ সুলতা বলল।
‘যদি সত্যি সত্যি পরীক্ষা করে? এম্মা!’ গালে রক্ত জমল সুনয়নীর।
‘উঃ! কারও কোমরে ব্যথা হলে কি কোনও ডাক্তার কাপড় খুলে পরীক্ষা করে? তোমার না যত লজ্জা! যাও না এখন?’
‘এখন? এখন তো উনি নেই।’
‘নেই তো কি হয়েছে? এটাই তো সুযোগ। কালীচরণকে ম্যানেজ করে ভেতরে ঢুকে দেখে আসতে পার কে এসেছে।’
‘যদি ঢুকতে না দেয়?’ সুনয়নী মাথা নাড়লেন, ‘এই মতির মায়ের কথা বিশ্বাস করা ঠিক হবে না। বাচ্চাকাচ্চা নিয়ে লোকজন ও বাড়িতে ঢুকল আর তুই বা আমি তাদের দেখতে পেলাম না?’
সুলতা রেগে গেল। কথা না বলে ভেতরের দিকে পা বাড়াল সে। সুনয়নী পেছনে যেতে যেতে বললেন, ‘আচ্ছা বাবা আচ্ছা। ডাক্তার হাট থেকে ফিরে আসুক তারপর যাব। এই শাড়ি পরে কি যাওয়া যায়!’
হাটে ঢুকে বনবিহারী চারপাশে তাকালেন। সবজির ব্যাপারীরা ইতিমধ্যে জাঁকিয়ে বসেছে। সেদিকে পা বাড়ালেন তিনি। যে লোকটি শাক বিক্রি করছিল তার সামনে দাঁড়াতে সে বলল, ‘ভালো কলমি শাক আছে বাবু।’
বনবিহারী দেখলেন। কুমড়ো, লাউ, লালশাক, কলমি থেকে শুরু করে কি নেই। হঠাৎ চোখ পড়ল শুঁড় বাঁকানো ঢেঁকির শাকের ওপর। বেশ কচি এবং ডাগর বললেন, ‘দাও দেখি পাঁচ আঁটি ঢেঁকির শাক।’
লোকটি হেসে পাঁচ আঁটি শাক বনবিহারীর বাজারের ব্যাগে ঢুকিয়ে দিয়ে বলল, ‘এ শাক তো বনে-বাদাড়ে পাওয়া যায় বাবু। আপনি দুটো টাকা দিন।’
খুশি হলেন বনবিহারী। মা চলে যাওয়ার পর আর ঢেঁকির শাক খাওয়া হয়নি। মায়ের হাতে প্রায় অমৃত ছিল পেঁয়াজ-রসুন দিয়ে ঢেঁকির শাকের ছেঁচকি। কালীচরণ একবার চেষ্টা করেছিল, মুখে তোলা যায়নি।
‘একি ডাক্তারবাবু! আপনি হাটে এসেছেন?’ জুনিয়ার হাইস্কুলের ভুগোল শিক্ষক বাদলবাবু সামনে এসে দাঁড়ালেন, ‘কোনওদিন দেখিনি তো!’
‘চলে এলাম।’ হাসলেন বনবিহারী।
‘চেম্বার বন্ধ?’
‘ও বেলায় যাব।’
‘কি শাক কিনলেন?’
‘ঢেঁকির শাক।’
‘ঠকে গেলেন। এ তো রাস্তার দুপাশের জঙ্গলে পাওয়া যায়।’
‘যায়। কিন্তু সেগুলো বুনো, স্বাদও ভালো নয়।’
‘ওদিকে ব্যাপার-স্যাপার শুনেছেন?’
‘কোনটা বলুন তো?’
‘একজন উগ্রপন্থীকে চা-বাগানের ভেতরে কেউ খুন করে গিয়েছিল। তার বডি পেয়ে পুলিশ আর মাথা ঘামায়নি। ঝামেলা চুকে গিয়েছে বলে হাত ধুয়ে বসেছিল। কিন্তু এসপি সাহেব অর্ডার দিয়েছেন ছেলেটার খুনিকে খুঁজে বের করতে হবে।’
‘ও।’
‘আমাদের হেডমাস্টার মশাই-এর ছেলেকে থানায় ডেকে পাঠিয়েছিলেন ও.সি., প্রশ্ন করে জেরবার করে দিয়েছেন ওকে?’
‘সেকি! ধরে রেখেছে নাকি?’ বনবিহারী চমকে উঠলেন।
‘না। ছেড়ে দিয়েছে।’
‘ওকে কেন ডাকল?’
‘যে রাত্রে ছেলেটি খুন হয় সেই রাত্রে ওকে নাকি কেউ কেউ রাস্তায় দ্যাখে। সন্দেহ বোধহয় সেই কারণে! কি অবস্থা বলুন তো!’
‘হ্যাঁ। এসব একদম ভালো লাগছে না।’ বনবিহারী এগিয়ে গেলেন। তাঁর মনে তোলপাড় শুরু হয়ে গেল। এসপি সাহেব যদি আবার তদন্ত করতে বলেন এবং ও.সি. যদি—! নাঃ এতটা ভাবতে পারছিলেন না তিনি।
এলোমেলো বাজার করে মাছের দোকানগুলোতে পৌঁছে ভাবনাটাকে সরাতে পারলেন বনবিহারী। অনেকদিন পরে পাথরঠোকা মাছ দেখতে পেলেন। দেড় আঙুল লম্বা একটি শিরদাঁড়ার কাঁটাবিহীন মাছ, ভারী মিষ্টি। ছেলেবেলায় খুব খেতে ভালোবাসতেন। কালীচরণ কখনই এই মাছ কেনে না। কিনলে যে ওর কেরামতি ধরা পড়ে যাবে। বনবিহারী জিজ্ঞাসা করলেন, ‘ওই মাছ কত করে বিক্রি করছ?’
‘কোনটা? এই ছিলামাছ?’
‘ছিলামাছ? আমি তো পাথরঠোকা বলে জানি।’ বনবিহারী হাসলেন, ‘পাথরের গায়ে যে শ্যাওলা থাকে তাই খেয়ে বাঁচে।’
‘হ্যাঁ, ডাক্তারবাবু, এখন লোকে একে ছিলামাছ বলে। কত নেবেন।’
‘পাচশো দাও।’
মাছ পাল্লায় তোলা হল। দেখা গেল তিনশোর বেশি হল না। সংখ্যায় অনেক কিন্তু ওজনে হালকা। এইসময় পেছন থেকে একটা গলা ভেসে এল, ‘কি রে! ডাক্তারবাবুকে ঠকাচ্ছিস না তো?’ পালবাবু পাশে এসে দাঁড়ালেন।
‘না না বাবু। ঠকাব কেন?’ মাছের দোকানদার মাথা নাড়ল।
পালবাবু বললেন, ‘কি মাছ নিলেন? অ্যাঁ। ছিলা! রুই-কাতলা ছেড়ে আপনি ছিলা নিচ্ছেন ডাক্তারবাবু? কি ব্যাপার?’
অনেককাল খাওয়া হয়নি, তাই।’
‘আমার আবার বড়সড় মাছ না হলে মন ভরে না। চলুন একটু চা খাই।’ পালবাবু হাত বাড়িয়ে হাটের জন্যে তৈরি চায়ের দোকান দেখালেন।
‘আমি চা দিনে দুবার খাই পালবাবু।’ বনবিহারী বললেন।
‘আমিও তাই। কিন্তু হাটে এলে আর এক কাপ না খেলে ঠিক জমে না। যাঁরা নিয়মিত হাটে আসেন তাঁদের দেখবেন চা না খেয়ে বাজারের ব্যাগ বাড়িতে নিয়ে যান না। আসুন আসুন।’ পালবাবু চায়ের দোকানের সামনে দাঁড়িয়ে বললেন, ‘খুব ভালো করে চা বানাও বৈরাগী। দুধ না দিয়ে লেবু দাও। চিনি খান তো ডাক্তারবাবু?’
‘অল্প।’ বেজার মুখে বললেন বনবিহারী।
চায়ের ভাঁড়ে চুমুক দিয়ে পালবাবু গলা নামালেন, ‘বাড়ির খবর ঠিক আছে তো?’
বনবিহারী বুঝতে পারলেন না, ‘কোন খবর?’
‘মেয়েটার কথা কেউ জানতে পারেনি তো?’ গলা আবার নামালেন পালবাবু।
‘না।’ গম্ভীর হয়ে গেলেন বনবিহারী। চায়ের ভাঁড় তাঁর হাতে, খেতে ইচ্ছে হল না।
‘পাচার করে দিন। বাড়িতে যুবতী মেয়েছেলেকে হয়তো লুকিয়ে রাখতে পারেন কিন্তু বাচ্চাকে কি করে পারবেন? সে তো কান্নাকটি করবেই। তখন আশেপাশের বাড়ির লোক নাক গলাবে। এদিকে শুনছি এসপি সাহেব আবার তদন্তের আদেশ দিয়েছেন। আমার হয়েছে খুব মুশকিল।’ ভাঁড় ফেলে দিলেন পালবাবু।
মুশকিলটা কি জানার চেষ্টা করলেন না বনবিহারী।
হাসলেন পালবাবু ‘পেটের ভেতর কোনও কথা বেশিদিন চেপে রাখতে পারি না আমি। সবসময় ফুটতে থাকে কথাগুলো। কিন্তু বের করলে বেচারা শম্ভু যে বিপদে পড়বে। আমি তো ভাবছি ওকে বলব চাকরি খুঁজে অন্য কোথাও চলে যেতে।’
‘কেন?’
‘এতদিনের লোককে চোখের সামনে পুলিশ ধরে নিয়ে যাবে দেখতে কি ভালো লাগবে! ও চোখের আড়ালে চলে গেলে সেই সমস্যা থাকবে না!’
‘আপনি পুলিশকে ব্যাপারটা বলে দেবেন?’ অবাক হয়ে তাকালেন বনবিহারী।
‘যাচ্চলে! আমি কেন পুলিশের কাছে যাব! পেটে কথা চেপে রাখতে পারি না। বেরিয়ে গেলে আশেপাশের লোকের কানে ঢুকবে। তারপর কানাকানি হতে হতে পুলিশের কানে পৌঁছে তো যেতে পারে।’ পালবাবু হাত নাড়লেন।
‘আপনি এসব কী বলছেন পালবাবু?’
‘আমি কিছুই বলছি না ডাক্তারবাবু। শুধু ভয় পাচ্ছি।’
‘আশ্চর্য! আপনি জানেন এতে শম্ভু বা আমার কোনও দোষ ছিল না। নেহাত মানবিকতার কারণে জড়িয়ে পড়েছি আমি। মেয়েটা এবং তার বাচ্চাটাকে পথে ফেলে দিতে পারিনি। আপনার কাছে সবই তো স্পষ্ট।’
‘কোনও ওষুধ আছে?’ তাকালেন পালবাবু।’
‘কীসের ওষুধ?’ বনবিহারীর এই প্রশ্ন আশা করেননি।
‘কী যে বলি! মুখটা বন্ধ রাখতে হলে তাকে শাসাতে হবে।’
‘আপনি কি আমাকে ব্ল্যাকমেইল করতে চাইছেন?’
‘ছি ছি! এ আপনি কী বলছেন?’
‘তাহলে?’
‘আমার একটা বড় দুর্বলতা আছে। যদি সেটা দূর করে দেন।’
‘আমি আপনার কথা বুঝতেই পারছি না।’
‘তাহলে বলেই ফেলি।’ আশপাশে তাকিয়ে নিলেন পালবাবু, ‘আমার বয়স এখন একষট্টি। আগেকার দিন হলে বলত ঘাটের মড়া। কিন্তু এখন মানুষ দীর্ঘজীবী হয়। নব্বুই পর্যন্ত এখন অনেকেই বাঁচে ঠিক কিনা বলুন?’
মাথা নাড়লেন বনবিহারী। হ্যাঁ।
‘এখনও আমার শরীর-স্বাস্থ্য বেশ ভালো! মন তো পঁচিশ-ছাব্বিশের যুবকের চেয়েও, যাকে বলে রোমান্টিক, ঠিক তাই। কিন্তু মুশকিল হয়ে গেছে একটা কারণে।’ কথাগুলো বলে একটু চুপ করলেন পালবাবু।
‘আপনার কথা শেষ করুন।’ বনবিহারী বললেন।
‘আর কি! আমি শেষ হয়ে গেছি ডাক্তারবাবু। শরীর আর আমার কথা শুনছে না। বারংবার হেরে যাচ্ছি। লজ্জায় মুখ দেখাতে পারছি না। আপনি আমাকে সাহায্য করুন। এই সাহায্য পেলে মুখ চিরকালের জন্যে বন্ধ করে রাখব।’
‘আপনার কথা এখনও বোধগম্য হচ্ছে না।’
‘ধ্যেৎ! আপনি কি! বিয়ে করেননি বলে এসব জানেন না বললে কেউ মানতে চাইবে! আমার সব ঠিকঠাক থাকা সত্ত্বেও যাকে বলে সেক্স তা করতে অক্ষম হয়ে পড়েছি। বাইরে থেকে কেউ বুঝবে না। কিন্তু যারা বোঝার তারা তো হাসাহাসি করে। আপনি এর ওষুধের ব্যবস্থা করে দিন।’ পালবাবু করুণ স্বরে বললেন।
‘এসব কী বলছেন পালবাবু! আপনার যথেষ্ট বয়স হয়েছে। প্রচুর ভোগ করেছেন। আপনার স্ত্রীর চিকিৎসা আমি করেছি। তিনি এখন যে বয়সে পৌঁছেছেন তাতে এসব তাঁর কাছে অবান্তর। একেবারে মা জননীর রূপ তাঁর। আপনি যে ওষুধ চাইছেন তা জানলে ওঁর পক্ষে সহযোগিতা করা তো সম্ভবই হবে না। উলটে দুঃখ পাবেন এরকম বাসনার জন্যে।’ পালবাবুকে বোঝাতে চাইলেন বনবিহারী।
‘সত্যি, আপনি ভালো ডাক্তার হতে পারেন কিন্তু বাস্তববুদ্ধি নেই। স্ত্রী এখন, আরে আমরা ভাইবোনের মতো জীবন-যাপন করি। তিনি পুজোআর্চা নিয়ে থাকেন। আর আমি, এখনও আমার মনে বাসনা ছটফট করছে। আর সেটা পূর্ণ করার জন্যে মহিলার অভাব নেই। বুঝেছেন! ওষুধটা আনিয়ে দিন। আমি নাম শুনেছি। ভ্যা, ভায়াগ্রা। যা দাম হবে দেব। সাতদিনের মধ্যে আনিয়ে দেবেন। ততদিন মুখ কিছুতেই খুলব না।’ পালবাবু কথাগুলো বলেই হনহন করে চলে গেলেন।
বাজার করা আর হল না বনবিহারীর।
বাজারের ব্যাগ থেকে ঢেঁকির শাক আর ছিলামাছ নামিয়ে কালীচরণ কপালে হাত দিল, এই বাজার করলেন এতক্ষণ ধরে!’
‘বাকিটা তুমি নিয়ে এসো।’ বনবিহারী বাথরুমের দিকে যাচ্ছিলেন কিন্তু বাইরের দরজায় শব্দ হতে ঘুরে দাঁড়ালেন।

দরজা খুলে বনবিহারী দেখলেন একজন বয়স্কা মহিলা বারান্দায় দাঁড়িয়ে রয়েছে। তিনি জিজ্ঞাসা করলেন, ‘বলুন!’
‘আমি আপনার পাশের বাড়ির শিবশংকরের শাশুড়ি।’ সুনয়নী মাথা দোলালেন।
‘ও! কোনও সমস্যা—?’
‘না না। কাল থেকে কোমরে খুব ব্যাথা লাগছে, উঠতে বসতে খচ করে উঠছে। মেয়ে বলল, পাশের বাড়িতে আপনি আছেন, দেখিয়ে নিতে।’ সুনয়নী মিথ্যে কথাগুলো মুখের দিকে তাকিয়ে বলতে সাহস পেলেন না।
‘ও! আপনি বিকেল পাঁচটা নাগাদ আমার চেম্বারে যাবেন। আমি দেখে দেব।’
‘চেম্বারে? বাব্বা! অতদূরে যেতেই পারব না। হাঁটতে গেলেও লাগছে।’
‘একটা রিকশা নিয়ে নেবেন। বাড়িতে আমি কোনও পেশেন্ট দেখি না। আচ্ছা, নমস্কার। প্রায় মুখের ওপর দরজা বন্ধ করে দিলেন বনবিহারী।
ততক্ষণে ঘরে ঢুকেছিল কালীচরণ। এবার ফিসফিস করে বলল, ‘সর্বনাশ।’
‘সর্বনাশের কি হল?’ বনবিহারী বাথরুমের দিকে এগোচ্ছিলেন।
‘মিথ্যে কথা, একদম মিথ্যে কথা কাল বিকেলেও ওঁকে সেজেগুজে চা বাগানের দিকে বেড়াতে যেতে দেখেছি। আজ সকালেও বাড়ির বারান্দায় দাঁড়িয়ে গল্প করছিল। কোমরে ব্যথার বাহানা নিয়ে এ বাড়িতে এসেছিল।’ কালীচরণ বলল।
‘কি লাভ? একজন মধ্যবয়সি মহিলা বানিয়ে রোগের কথা বলতে আসবেন কেন? মনটাকে দিন দিন ছোট করে ফেলছ তুমি।’ বকলেন বনবিহারী।
‘আমি মন ছোট করছি? আচ্ছা বলুন তো এইসময় কোনও বাড়ির মা-পিসি অমন সাজগোজ করে পাশের বাড়িতে যায়? ওকে কি দেখে আপনার মনে হল ডাক্তারের কাছে অসুখের কথা বলতে এসেছে না নেমন্তন্ন খেতে এসেছে?’ কালীচরণ খেঁকিয়ে উঠল।
‘নেমন্তন্ন!’
‘উঃ! খোঁজ নিতে এসেছিল। আপনি যদি বাইরের ঘরে বসে ব্যথার ফিরিস্তি শুনতেন, উনি কানখাড়া করে থাকতেন আর কারও গলা শোনার জন্য। নিশ্চয়ই টের পেয়েছেন এই বাড়িতে নতুন মানুষ এসেছে। এই বাচ্চাটাও হয়েছে তেমনি। খিদে পেলেই মরাকান্না কাঁদতে আরম্ভ করে।’ কালীচরণ ভেতরে চলে গেল।
বাথরুমে যাচ্ছিলেন হাত-পা ধুতে, যাওয়া হল না। একটা চেয়ারে বসে পড়লেন বনবিহারী। শিশুর কান্না তো মুখ চাপা দিয়ে থামানো যায় না। এই বাড়ি থেকে সেই কান্না ভেসে এলে প্রতিবেশীরা কৌতূহলী হবেনই। কালীচরণের কথা যদি সত্যি হয় তাহলে ভদ্রমহিলা কোমরের ব্যথা না বলে যদি জিজ্ঞাসা করতেন, আপনার বাড়িতে বাচ্চা এসেছে নাকি তাহলে কী জবাব দিতেন? শিবশংকর তো এই ঘরে এসে গল্প করে গেছে কতবার। সে-ও তো ভেতরে গিয়ে দেখতে পারে। চেষ্টাচরিত্র করে মামণিকে লুকিয়ে রাখা সম্ভব কিন্তু কোনও শিশুকে নয়। কোলে ওঠার বয়স হলেই বাইরে বেরুতে চাইবে। বেশি চাপাচাপি করে রাখলে লোকের মনে অন্যরকম সন্দেহ হবে। মাথা নাড়লেন বনবিহারী। না, সেটা হতে দেওয়া ঠিক হবে না। কিন্তু কি পরিচয় দেওয়া যায় ওদের?
কালীচরণ ঘরে এল বাজারের ব্যাগ হাতে। বলল, ‘জলখাবার দিয়ে যাব?’
‘অ্যা!’
‘কি হল? এভাবে বসে আছেন কেন?’
‘না ভাবছি ওদের এভবে লুকিয়ে রাখা ঠিক হচ্ছে না। আজ বাদে কাল লোকে জানতেই পারবে। তার চেয়ে—।’ কালীচরণের মুখের দিকে তাকালেন বনবিহারী, ‘আচ্ছা, যদি বলা হয় মামণি আমার পিসতুতো দিদির মেয়ে। বিধবা হয়েছে বলে শ্বশুরবাড়িতে থাকতে পারছে না। ওর ভাইরাও রাখতে চাইছে না বলে এখানে এসেছে। কি মনে হয়? লোকে বিশ্বাস করবে?’
কালীচরণ বলল, ‘আপনি তো বেশ গল্প বানাতে পারেন! যা বলবেন তা থেকে নড়া চলবে না। ওর শ্বশুরবাড়ি কোথায় ছিল, মায়ের বাড়ি কোথায় সব ভেবেচিন্তে বলতে হবে। যারা শুনবে তারা যদি বিশ্বাস না করে তো আমাদের কিছু করার নেই। যান মুখ-হাত ধুয়ে নিন। আপনাকে জলখাবার দিয়ে হাটে যাব। অনেক দেরি হয়ে গেছে।’
‘সে কোথায়?’
‘তিনি এতক্ষণ রান্নাঘরে ছিলেন। আমার লুচি ভাজা দেখছিলেন। এখন চানে ঢুকেছেন।’ কালীচরণ ফিরে গেল রান্নাঘরে।
জলখাবার খেয়ে নিজের খাটে শরীর এলিয়ে দিলেন বনবিহারী। শোয়ার পর মনে হল সকাল থেকে বাচ্চার কান্না শুনতে পাননি। ভাবলেন একবার ওদের ঘরে গিয়ে দেখে আসবেন। তখনই পালবাবুর কথা মাথায় ফিরে এল। লোকটাকে নিয়ে কি করা যায়? একজন ষাট বছরের লোক সারাজীবন অনেক ভোগ করেও ক্ষান্ত হল না? এখনও তার নারীসঙ্গ পাওয়ার বাসনা? তাঁকে ভায়াগ্রা আনিয়ে দিতে বলেছে। এই বলাটা ব্ল্যাকমেইল করা ছাড়া আর কিছুই নয়। জেনেশুনে সেটা মেনে নেবেন কি করে?
আবার না মেনে নিলে সর্বনাশ হয়ে যাবে। তাঁকে জেলে যেতে হবে। মামণিকেও। ওই বাচ্চাটার কি হবে? ভেবে কুল পাচ্ছিলেন না বনবিহারী। একমাত্র পথ হল মামণিকে বাচ্চা সমেত কোথাও পাঠিয়ে দেওয়া। তারপর পুলিশ যদি জানতে পারে তাহলে কিছুই প্রমাণ করতে পারবে না। পায়ের শব্দ হল, চোখ খুললেন বনবিহারী।
মামণি দাঁড়িয়ে আছে খাটের পাশে। হাসছে। দীর্ঘাঙ্গিনী মেয়েটির পরনে লাল শাড়ি। বনবিহারীর কাছে থেকে টাকা নিয়ে কালীচরণ গত সপ্তাহে ধুপগুড়ি থেকে কিনে এনেছিল। সেই শাড়ি পরেছে আজ।
আবার হাসল মামণি। তারপর একটা আঙুল ব্লাউজের হাতার মধ্যে ঢুকিয়ে দেখাল এটা বড় হয়েছে।
বনবিহারী মাথা নাড়লেন, ‘কালীচরণের কাণ্ড। ঠিক আছে, আর এক সাইজ ছোট নিয়ে আসতে বলব। তোমাকে শাড়িতে খুব ভালো দেখাচ্ছে।’
লজ্জা পেল না মেয়েটা। উলটে এক পাক ঘুরে নিল।
একটু সরে গেলেন বনবিহারী, ‘বসো এখানে।’
মামণি বসল। তার কপালে ভাঁজ পড়ল বনবিহারীর মুখ দেখে।
‘তুমি যাদের সঙ্গে ছিলে তাদের পুলিশ মেরে ফেলেছে। হয়তো যে তোমার সন্তানের বাবা সে-ও বেঁচে নেই। কিন্তু তাতেও শান্তি হল না। চ-বাগানের ভেতর যে ছেলেটার মৃতদেহ পাওয়া গিয়েছিল তার খুনিকে খুঁজে বের করতে চেষ্টা করছে এখন। এ বাড়িতে কোনও মেয়ে বা শিশু যে কখনও ছিল না তা সবাই জনে। পুলিশ যদি জানতে পারে ওই দলে একটি মেয়ে ছিল তাহলে তোমার বিপদ হবে। তাছাড়া যার গাড়িতে তোমাকে হাসপাতালে নিয়ে গিয়েছিলাম সে খবরটা ফাঁস করে দিতে পারে। তাই তোমার আর এখানে থাকা উচিত নয়। তোমার মা-বাবা কোথায় থাকেন সেটা বলো।’ বনবিহারী তাকালেন।
মামণি মাথা নাড়ল। হাত নেড়ে বোঝাল তারা কেউ নেই।
‘তুমি কার কাছে ছিলে? কাকাদের কাছে?’
মাথা নাড়ল মামণি, না।
‘তাহলে মামার বাড়িতে?’
‘সঙ্গে সঙ্গে প্রবলভাবে মাথা নেড়ে হ্যাঁ বলল মামণি।
‘ও।’ বনবিহারী একটা সূত্র পেয়ে উঠে বসলেন, ‘মামার বাড়ির ঠিকানাটা লিখে দাও। আমি তোমাদের সেখানে পৌঁছে দেব।’
দ্রুত মাথা নেড়ে আপত্তি জানাল মামণি। বোঝাতে চাইলেন বনবিহারী কিন্তু কিছুতেই মানতে চাইল না সে।
‘বেশ। তাহলে অন্য জায়গায় আমি ব্যবস্থা করছি।’ গম্ভীর গলায় বললেন বনবিহারী।
সঙ্গে সঙ্গে ঝাঁপিয়ে পড়ল মামণি। বনবিহারীর কোলের ওপর মুখ গুঁজে ফুঁপিয়ে ফুঁপিয়ে কাঁদতে লাগল। তার মাথাটা এপাশ-ওপাশ করছে।
আড়ষ্ট হয়ে বসে থাকলেন বনবিহারী। কান্নার শব্দ বাড়ছে। বনবিহারীর ভয় হচ্ছিল আওয়াজটা বাইরে গেলে যে কেউ শুনতে পাবে। তিনি মামণির মাথায় হাত বুলিয়ে শান্ত করতে চাইলেন। কিন্তু তাতে কোনও কাজ হল না। ভয় বাড়তে লাগল বনবিহারীর। শেষ পর্যন্ত তিনি বলতে বাধ্য হলেন, ‘ঠিক আছে, ঠিক আছে। তোমাকে কোথাও যেতে হবে না।’
সঙ্গে সঙ্গে মাথা স্থির হয়ে গেল, কান্নাও বন্ধ। কয়েক সেকেন্ড পরে ধীরে ধীরে মুখ তুলল মামণি। চোখের জলে গাল ভিজে গেছে। সেই অবস্থায় সন্দেহ দৃষ্টিতে বনবিহারীর ডান হাত নিজের হাতে ধরে মাথা ঝাঁকাল। অর্থাৎ সত্যি তো!
বনবিহারী বললেন, ‘হ্যাঁ।’
আচমকা বনবিহারীর গলা দু-হাতে জড়িয়ে ধরে টুক করে ওঁর গালে চুমু খেয়ে দৌড়ে চলে গেল মামণি এই ঘর থেকে।
বনবিহারী হতভম্ব। শ্বাস স্থির হয়ে গিয়েছিল তাঁর। এই পঞ্চাশ উত্তীর্ণ বয়সে এই প্রথম কোনও যুবতী তাঁর গালে চুমু খেল। শরীরের সব শক্তি যেন এক লহমায় উধাও হয়ে গিয়েছে। এবং তারপরেই একটা অপরাধবোধে আক্রান্ত হলেন তিনি। ছি ছি। এটা কি হল? ঠিক সময়ে বিয়ে করলে এর বয়সি একটা মেয়ে থাকত তাঁর। মেয়েটা কি পাগল? কিছুদিন আগে যার জন্যে ও মা হয়েছে সে নেই জেনেও শোকে ভেঙে পড়েনি। এখন তাঁর গালে চুমু খেল? ও যদি ভেবে থাকে আর পাঁচটা পুরুষের মতো বনবিহারীও সহজলভ্য তাহলে এক মুহূর্ত এখানে থাকতে দিতে পারেন না তিনি। আজ যেটা শুরু হল সেটা তো ক্রমশ আরও বাড়তে পারে। ভাবতেই কণ্টকিত হলেন তিনি। হাতের চেটো দিয়ে গাল মুছলেন।
খাট থেকে নামতেই দ্বিতীয় ভাবনাটা মাথায় এল। একেবারেই সারল্য থেকে মামণি তাঁকে চুমু খেতে পারে। না যেতে চাওয়ার আবদার পূর্ণ হয়েছে ভেবে আনন্দের আতিশয্যে সে নিজেকে ঠিক রাখতে পারেনি। এবং কাজটা যে খারাপ, ঠিক নয়, এই বোধ ওর ছিল না। তাঁর নিজের মনে কু থাকায় তিনি খারাপ ভাবে নিচ্ছেন। ব্যাপারটাকে এভাবে ভাবতেই লজ্জিত হলেন বনবিহারী।
বাইরের দরজায় শব্দ হচ্ছিল। ভেতর থেকে বন্ধ করে কালীচরণ খিড়কি দরজা দিয়ে বেরিয়ে হাটে গিয়েছে। বনবিহারী ঘরগুলো পেরিয়ে এসে দরজা খুললেন। একজন মাঝবয়সি মানুষ দাঁড়িয়েছিলেন। তাঁকে দেখে জিজ্ঞাসা করলেন, ‘ডাক্তারবাবু আছেন?’
‘কি দরকার বলুন?’
‘ওঁকেই বলব।’
‘আমিই ডাক্তার।’
‘ওহো।! নমস্কার। নমস্কার। আমি শম্ভুর জামাইবাবু। ও আমাকে খবর পাঠিয়েছিল। আজ এখানে এসে শুনলাম ওকে জরুরি কাজে মালিককে নিয়ে শহরে যেতে হচ্ছে। বিকেলে ফিরবে। ততক্ষণ তো অপেক্ষা করতে পারব না। ওই আপনার চেম্বারের ঠিকানা দিয়ে দেখা করতে বলল। সেখানে গিয়ে দেখলাম চেম্বার বন্ধ। তাই ঠিকানার খোঁজ নিয়ে এখানে চলে এলাম। ভেতরে গিয়ে বসতে পারি?’
‘আপনার নাম?’
‘হরিপদ দাস।’
‘আসুন।’
ঘরে ঢুকে চেয়ারে বসে হরিপদ বললেন, ‘শম্ভু নিশ্চয়ই আমাদের কথা বলেছে। বহু বছর বিয়ে হয়ে গেল। আমাদের কোনও সন্তান হচ্ছে না। অথচ ডাক্তার বলছেন আমার বা আমার স্ত্রীর কোনও দোষ নেই। বুঝতেই পারছেন সংসারে সন্তান না থাকলে কীরকম খাঁ-খাঁ লাগে চারধার। তাই ভেবেছিলাম কোনও ভালো বংশের বাচ্চাকে দত্তক নেব। খোঁজও পেয়েছি কাল কিন্তু সেটি মেয়ে। মেয়ে মানেই বিশ-বাইশ বছর পর পরের ঘরে চলে যাবে। তা শম্ভু খবর দিল আপনার কোনও আত্মীয় এবং তার স্ত্রী গাড়ি দুর্ঘটনায় মারা গিয়েছে কিন্তু তার দু-মাসের বাচ্চা অলৌকিকভাবে বেঁচে গেছে। বাচ্চাটাকে দেখাশোনা করার কেউ নেই বলে আপনি আপনার কাছে নিয়ে এসেছেন। আপনি নাকি চাইছেন কোনও ভালো পরিবার ওকে দত্তক নিক। এই বাচ্চা কি ছেলে?’ হরিপদ জিজ্ঞাসা করলেন।
মাথা নেড়ে হ্যাঁ বললেন বনবিহারী।
‘বাঃ। এর চেয়ে ভালো আর কি হতে পারে! আপনি আমার সম্পর্কে যদি খোঁজখবর নেন তাহলে কোনও খারাপ কথা শুনতে পাবেন না। কার বাড়িতে বাচ্চা যাচ্ছে তা নিশ্চয়ই জানতে চাইবেন। তবে একটা অনুরোধ, আমরা স্বামী-স্ত্রী ছাড়া, শম্ভু এবং আপনার বাইরে যেন আর কোনও পঞ্চম ব্যক্তি এটা না জানে।’
‘কিন্তু আপনি বাচ্চাটাকে নিয়ে গেলে পাড়া-প্রতিবেশীরা তো প্রশ্ন করবে।’
‘সে তো ঠিকই। তাই ঠিক করেছি স্ত্রীকে আগামী পাঁচ-সাত মাস কলকাতায় পাঠিয়ে দেব। পাঁচজনকে বলব ওর শরীরে সন্তান এসেছে কিন্তু এতদিন বাদে এসেছে বলে ডাক্তার বলেছেন কলকাতায় নিয়ে গিয়ে রেগুলার চেক আপে থাকতে। দুই-আড়াই মাস পরে সবাইকে জানিয়ে যাদেব যে ওর ছেলে হয়েছে। শুনেছি আপনার কাছে যে আছে তার বয়স এখনও একমাস হয়নি। দু-মাসের বাচ্চার সঙ্গে পাঁচ মাসের বাচ্চার কি পার্থক্য হবে।’
হরিপদ হাসলেন। যেন দারুণ পরিকল্পনা করেছেন।
‘এ তো ভালো কথা হরিপদবাবু। কিন্তু শম্ভু বোধহয় জানে তাই আপনাকে বলেনি।’
‘কি বলুন তো?’
‘আমার আত্মীয়টি মারা গিয়েছে কিন্তু তার স্ত্রী হাসপাতালে নিয়ে যাওয়ার পর বেঁচে গেছে। শুধু দুর্ঘটনার কারণে ওর কথা বলার শক্তি হারিয়ে গেছে।’
‘অ্যাঁ!’
‘না তাতে কোনও অসুবিধে নেই। ওই বাচ্চাকে মানুষ করার সামর্থ্য ওর নেই। আপনি দত্তক নিতে চাইলে নিতেই পারেন। শুধু—!’
‘শুধু?’
‘কোনও মা কি তার বাচ্চাকে ছেড়ে থাকতে পারে? যদি তাকেও নিয়ে যান তাহলে সর্বাঙ্গসুন্দর হয়। মেয়েটি শিষ্ট, ভদ্র। শুধু কথা বলতে পারে না এই যা।’
‘কি আশ্চর্য! লোকে কি বলবে?’ সোজা হয়ে বসলেন হরিপদ।
‘পাঁচজনকে বলবেন কলকাতা থেকে ছেলেকে দেখাশোনা করার জন্যে আয়া এনেছেন।’ বনবিহারী বললেন।
হরিপদ দাস একটু ভাবলেন। তারপর বললেন, ‘না ডাক্তারবাবু। গাইবাছুর একসঙ্গে নিয়ে যেতে পারব না। আমরা মধ্যবিত্ত মানুষ, আয়া রাখার ক্ষমতা নেই।’
‘ওর মায়ের জন্যে খাওয়াপরা ছাড়া কোনও খরচা করতে হবে না আপনাকে।’
‘মায়ের বয়স কত?’
‘কত হবে। বড় জোর চব্বিশ।’
‘দেখতে শুনতে?’
‘ভালো। বেশ ভালো।’
‘ওরে ব্বাবা! অসম্ভব।’
‘কেন?’
‘আমার স্ত্রীকে তো আপনি কখনও দ্যাখেননি। সবসময় আমাকে সন্দেহ করেন। তারপর যদি বাচ্চার মাকে নিয়ে যাই তাহলে জীবন নরক হয়ে যাবে। সবসময় সন্দেহ করবেন আমি তার সঙ্গে ফস্টিনস্টি করছি।’
‘মেয়েটি কথা বলতে পারে না হরিপদবাবু।’
‘কথা কে চায়? শরীর, মেয়েমানুষের শরীর হল তাদের শত্রু। অন্য মেয়েমানুষও সেটা সহ্য করতে পারে না। না ডাক্তারবাবু, শুধু বাচ্চা পেলে আমি ওকে নিয়ে যেতাম। আপনি ওর মাকে বুঝিয়ে বলুন।’ হরিপদ বললেন।
‘চেষ্টা করেছি, সক্ষম হইনি।’ মাথা নাড়লেন বনবিহারী।
‘ঠিক আছে। বাড়ি গিয়ে গিন্নীকে বলি। মনে হয় রাজি হবেন না। আসলে কি জানেন, অজ্ঞাতপরিচয় বাচ্চাকে তো দত্তক নিতে পারি না। হয়তো বাপ খুনি ছিল, বড় হয়ে দেখব এটাও তাই হয়েছে। রক্ত তো কথা বলে এক্ষেত্রে সেই ভয় ছিল না। আচ্ছা!’ হরিপদ উঠে বেরিয়ে যেতে যেতে দাঁড়ালেন।
‘একটা অনুরোধ করব। বাচ্চাটাকে দেখা যাবে?’
‘আপনি স্ত্রীর সঙ্গে আলাপ করে মন স্থির করুন। বাচ্চাটা বেশ হেলদি। ওকে নিয়ে চিন্তা করার কিছু নেই।’ বনবিহারী এগিয়ে গেলেন।
হরিপদকে বিদায় দিয়ে দরজা বন্ধ করতে করতে দেখতে পেলেন কালীচরণ হাট থেকে ফিরছে। ঘরে ঢুকে সে বলল, ‘যা সন্দেহ করেছিলাম তাই। মতির মায়ের সঙ্গে দেখা। জিজ্ঞাসা করল আমাদের বাড়ি থেকে বাচ্চার কান্না সে শুনতে পেয়েছে। আমি আর কী বলব, বললাম, ডাক্তারবাবুর দূরসম্পর্কের আত্মীয়-স্বজন এসেছে। বাচ্চাটা তাদেরই। সে বিশ্বাস করল।’
‘বাঃ খুব ভালো বলেছ। তাহলে তো সমস্যা চুকে গেল।’
‘না যায়নি। জিজ্ঞাসা করলাম একথা তুমি আর কাউকে বলেছ নাকি? প্রথমে ন্যাকামি করল। ওমা, একটা বাচ্চা কাঁদছে আর আমি তার কথা বলে বেড়াব নাকি! শুধু তোমাদের পাশের বাড়ির নতুন মাসিমা জানতে চাইল তাই বলেছি। বুঝলেন। শুনেই বুড়ি ছুটে এসেছে কোমরের ব্যথার ভান করে।’ কালীচরণ বলল। ভদ্রমহিলাকে তোমার বুড়ি বলে মনে হয়েছে?’
‘নয়তো কি! অতবড় মেয়ে, বিয়ে হয়ে গেছে, বুড়ি নয় তো কি ছুঁড়ি?’ ভেতরে যেতে যেতে কালীচরণ বলে গেল, ‘আজকাল অবশ্য যেভাবে শাড়ি পরে কে বুড়ি আর কে ছুঁড়ি দেখলে বোঝা যায় না।’
শম্ভুর জামাইবাবুকে বিদায় করে খুশি হলেন বনবিহারী। যদি মামণি না থাকত তাহলে তিনি মানুষটিকে নিরাশ করতেন না। কিন্তু ইচ্ছেয় হোক অনিচ্ছেয় হোক তিনি মামণিকে কথা দিয়ে ফেলেছেন। এখন মনে হচ্ছে সেটা দিয়ে ভালো করেননি। ভেতরের ঘরে গেলেন বনবিহারী। বাচ্চাটাকে বুকের দুধ খাওয়াচ্ছে মামণি। কোনও আড়াল-আবডাল নেই। প্রচণ্ড লজ্জা পেয়ে সরে এলেন বনবিহারী।
মেয়েটি মন্দ রাঁধে না। কালীচরণ যে হাটে গিয়ে মাংস কিনে এনেছে তা তিনি জানতেন না। রেডমিট খাওয়া ছেড়ে দিয়েছিলেন। বহু মাস খাওয়া হয়নি বলে আজ খেলেন। তার আগে কালীচরণ যথারীতি ঢেঁকির শাক রাঁধতে গিয়ে ধেরিয়েছে। পাথরঠোকা বা ছিলামাছ মোটামুটি। এসব জিনিস মায়ের হাতে কি দারুণ খুলত।
খাওয়ার টেবিলে একাই খেতে বসেছিলেন তিনি। জিজ্ঞাসা করলেন, ‘সে কোথায়?’
‘বাচ্চার কাছে। ঘুম পাড়াচ্ছে।’
মাংস পাতে ঢাললেন বনবিহারী। ভাতে ঝোল মেখে মুখে দিতেই বুঝলেন ওই রান্না কালীচরণের কর্ম নয়। স্বাদে-গন্ধে অপূর্ব হয়েছে। আর একটু ভাত চেয়ে নিলেন।
কালীচরণ জিজ্ঞাসা করল, ‘কেমন খাচ্ছেন মাংস?’
‘তোমার হাত এত ভালো হল কি করে?’
‘এটা আমি করিনি। মামণি করেছে।’
‘অ।’
‘কোনোদিন ভাত নেন না, আজ নিলেন যে!’
‘নাঃ। সত্যি ভালো রেঁধেছে মেয়েটা।’
এইসময় মামণি দরজায় এসে দাঁড়াতেই কালীচরণ বলল, ‘কাল থেকে তুমি রাঁধবে। তোমার হাতের রান্না খাওয়ার পর বাবু আমার রান্না খাবেন না।’
সঙ্গে-সঙ্গে হাত নেড়ে যা বলল তা শুধু গোঙানি শোনাল।
বনবিহারী বললেন, ‘এসো, খেতে বসো।’
মাথা নাড়ল মামণি। তারপর আঙুল নেড়ে নিজেকে আর কালীচরণকে দেখিয়ে দিল। অর্থাৎ সে কালীচরণের সঙ্গে খাবে।
কালীচরণ বলল, ‘দেখুন মেয়ের কাণ্ড! আমি যে এ বাড়ির কাজের লোক তাও বোঝে না। আচ্ছা জ্বালায় পড়লাম।’
দুপুরের পর হাটের চেহারা বদলে যায়। শাক-সবজি, মাছের দোকান উধাও হয়ে যায়। তার বদলে বসে চুড়ি, সাবান স্নো, মেয়েদের মাথার ফিতে থেকে অন্যান্য সাজগোজের জিনিসের দোকান। এসময় আদিবাসী মেয়েরা দলে দলে আসে সেগুলো কিনতে। বনবিহারী দেখতে দেখতে হাঁটছিলেন। হঠাৎ তাঁর চোখ পড়ল একটি চাকাওয়ালা ভ্যানের ওপর। সেখানে রঙবেরঙের কাচের চুড়ি সাজানো। এগিয়ে গিয়ে নীল আর সোনালি রঙের একডজন চুড়ি কিনে ফেললেন। দরাদরি করলেন না। কারণ তিনি প্রকৃত দর জানেন না। ঠোঙায় মোড়া চুড়িগুলো পকেটে পোরার পর চারপাশে তাকালেন। না। পরিচিত কেউ নেই।
আজ চেম্বারে কোনও পেশেন্ট নেই। যে ছেলেটি দরজা খোলা-বন্ধ করে সে জানাল, ‘সকালে এগারোজন এসেছিল। বিকেলে আপনি আসেন না বলে কেউ আসেনি। আমি বলে দিয়েছি কাল আসতে।’
বনবিহারী চুপচাপ বসে নতুন ওষুধের লিটারেচার পড়ছিলেন। কত কি ভালো ওষুধ বেরিয়েছে। সেগুলো নোট করছিলেন। হঠাৎ একটা রিকশা চেম্বারের সামনে এসে দাঁড়াল। বনবিহারী মুখ তুলে দেখলেন শিবশংকরের শাশুড়ি রিকশা থেকে নামছেন। নামার সময় ভদ্রমহিলাকে বেশ স্বচ্ছন্দ বলে মনে হল। রিকশা দাঁড় করিয়ে চেম্বারে আসার সময় তিনি খোঁড়াতে শুরু করলেন। দরজায় এসে বললেন, ‘ব্যথাটা আরও বেড়েছে ডাক্তারবাবু।’

