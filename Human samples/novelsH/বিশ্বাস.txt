কথাটা বোধ হয় ঠিকই, মানুষ অনেক বেড়ে গিয়েছে। যে কোনও ব্যাপারেই। আমি আপাতত সংখ্যার কথাই ভাবছি। তা না হলে, এই ভর দুপুরে এত লোক চলাফেরা করছে কেন। এ সময়ে বাড়িতে যাদের থাকবার কথা তারা নিশ্চয়ই বাড়িতেই আছে। তথাপি এত লোক বাইরে চলাফেরা করছে, এই ভর দুপুরে, কাজেই হোক বা অকাজে, লোকসংখ্যা বেড়ে না গেলে এরকম হওয়া সম্ভব ছিল না। এ কথা যখন কেউ ভাবে বা বলে, লোকসংখ্যা অনেক বেড়ে গিয়েছে, এবং সে বাড়াবাড়িটা নিশ্চয়ই অবাঞ্ছিত, তখন নিজের সম্পর্কে সে কী মনে করে। বর্ধিত এবং অবাঞ্ছিত লোকসংখ্যার সেও যে একজন, এ কথা কি তার মনে হয়? আমার তো হচ্ছে না। আমি নিজেকে বর্ধিত ও অবাঞ্ছিতদের একজন মনে করতে পারছি না। বরং এই যে এত লোককে দেখতে পাচ্ছি, মেয়ে পুরুষ, পায়ে হেঁটে, বাসে ট্রামে ঠাসাঠাসি করে চলেছে, এদের সবাইকে বর্ধিত বলে মনে হচ্ছে। নিজেকে বোধ হয় কেউ বর্ধিত বলে মনে করে না। জন্মানোটা মানুষের নিজের হাতে না থাক, কিন্তু জন্মের পরে, রক্তে মাংসে মনে প্রাণে, সব মিলিয়ে, সে বোধ হয় তখন তার নিজের হাতেই বাঁধা পড়ে যায়। সে যে নিজের সম্পর্কে কতখানি সচেতন, সমস্ত বিষয়ে, নিজেও বোধ হয় জানে না।
হঠাৎ জল পড়ার ছরছর শব্দ হল, আর আমার পায়ে এসে ছিটে লাগল। পাশ ফিরে দেখি, একটা প্রকাণ্ড বাদামি রঙের গোরু প্রস্রাব করছে। তাড়াতাড়ি সেখান থেকে সরে গেলাম, দুটো মেয়ে আমাকে দেখে, নিজেদের সঙ্গে চোখাচোখি করে, ঠোঁট টিপে হাসতে হাসতে চলে গেল। খুব মজা পেয়েছে মনে হচ্ছে। একটা লোক অন্যমনস্ক হয়ে দাঁড়িয়ে আছে, আর একটা গোরু তার কাছ ঘেঁষে দাঁড়িয়ে মূত্র ত্যাগ করছে এবং সে তাড়াতাড়ি সরে দাঁড়াচ্ছে, এটা দেখে মজা পাবার কী আছে! যত সব বর্ধিত সংখ্যার–, মেয়েদের কেন যেন বর্ধিতের দলে ফেলতে ইচ্ছে করে না। নিজেকেও না, মেয়েদেরও না। এই তো কয়েকদিন আগেই অফিসের অত্যন্ত ভিড় আর ব্যস্ত সময়ে, যখন আমার সামনে অনেক লোক লাইন দিয়ে অধৈর্য হয়ে দাঁড়িয়ে আছে কখন একটা রবার স্ট্যাম্প মেরে সই করে ফর্মগুলো তাদের হাতে তুলে দেব, তখনই আমি মনে মনে ভাবছিলাম, পৃথিবীতে আমি ছাড়া একটাও পুরুষ নেই, বাদ বাকি সব মেয়ে, এরকম হলে কেমন হয়। ভেবে বেশ মেজাজ এসেছিল, হাসিও পেয়েছিল, নিজেকেই মনে মনে বলেছিলাম, টপ গুরু। কিন্তু বাঁদর আর মোরগরা সেরকমই চায় বটে, তোমাকে আর বেঁচে থাকতে হত না, মেয়েরা তোমাকে ছিঁড়ে খেয়ে ফেলত। এ সব যখন ভাবছিলাম, তখন আমি হাত আড়াল করে, কলমের হিজিবিজি কেটে যাচ্ছিলাম, লাইনের লোকেরা যেন ভাবে, আমি কোনও কাজে ব্যস্ত রয়েছি। কিছু কিছু অধৈর্য মন্তব্য টীকা-টিপ্পনী শুনতে পাচ্ছিলাম। দাদার বোধ হয় হুঁশ নেই, এত লোক দাঁড়িয়ে আছে কিংবা দাদা এখন কবিতা লিখছেবা না, চিঠি। মনে মনে নিশ্চয়ই খুবই খারাপ খারাপ গালাগাল দিচ্ছিল। আমিও মনে মনে কাঁচকলা দেখিয়ে, পালটা দিচ্ছিলাম। অথচ আমার এ সব ভাবা উচিত ছিল না, কারণ এ সব মনোভাবকে আমি নিজেই ঘৃণা করি, কিন্তু দেখছি এই স্ব-বিরোধটা ক্রমেই আমার মধ্যে বাড়ছে।
না, এ ভাবে রাস্তায় দাঁড়িয়ে আর কতক্ষণ অপেক্ষা করব। যার জন্য, যাদের জন্য অপেক্ষা করছি, তাদের দেখতে পাচ্ছিনা বলেই হয়তো, লোকসংখ্যা বেশি লাগছে। যাদের আসার কথা, তাদের আসতে আধ ঘণ্টার বেশি লাগার কথা নয়। অথচ দেড় ঘণ্টা হয়ে গেল, দাঁড়িয়ে আছি, পায়চারি করছি। কখনও ডাইনের পা বাঁয়ে, বাঁয়ের পা ডাইনে রেখে দাঁড়াচ্ছি, কেষ্ট ঠাকুরের মতো, পা টনটন করছে বলে। কেষ্টঠাকুর এর কম কাঁইচি মেরে দাঁড়ায়, না কি নাচে, বাঁশি হাতে নিয়ে, জানি না, ছবিতে দেখেছি।
ওদের কথাটা মনে হতেই আবার বুকের মধ্যে কেমন ধকধক করে উঠছে। গলার কাছটা শুকিয়ে উঠছে। যে দিক দিয়ে ওদের আসবার কথা, সে দিকে একবার তাকিয়ে দেখে তাড়াতাড়ি পায়চারি শুরু করলাম। যাদের জন্য অপেক্ষা করছি, যে কারণে অপেক্ষা করছি, কথাটা মনে হতেই, আমার হাত পায়ের জোর যেন কমে গেল। তবুও, খানিকটা জায়গা নিয়ে, ফুটপাথের ওপর পায়চারি করতে লাগলাম। রাস্তার তোক আর মানুষে ঠাসাঠাসি বাস ট্রাম কোনও কিছুর দিকেই আর মন যাচ্ছে না। খুব বেশি উত্তেজিত হয়ে পড়লে বোধ হয় এরকম হয়। ভয় মেশানো উত্তেজনা। এখন আমার দুশ্চিন্তাও হচ্ছে, উদ্বেগ বোধ করছি। কিছু একটা ঘটে গেল না কি? ব্যাপারটা জানাজানি হয়ে যায়নি তো? হয়তো বেরোবার মুহূর্তেই ওদের কেউ দেখে ফেলেছে, তারপরেই একটা চেঁচামেচি এবং পরিমলকে ধরে সবাই মারতে আরম্ভ করে দিল, আর লিপি ব্যাপার দেখে এক দৌড়ে বাড়ির ভিতরে গিয়ে কোনও ঘরে ঢুকে দরজা বন্ধ করে দিল।
অসম্ভব, ভাবতে পারছি না। নিশ্বাস বন্ধ হয়ে আসছে। দর দর করে ঘাম ঝরছে। কাছেই একটা চায়ের দোকান রয়েছে, কী একটা কেবিন বলে ছোট সাইনবোর্ড টাঙানো। দু-তিনজন ঠেলাওয়ালা বা রিকশাওয়ালা বসে চা খাচ্ছে। দোকানের মধ্যে পাখা আছে, চলছে না। একজন মাঝবয়সি খালি গা কালো লোক, গামছা দিয়ে গায়ের ঘাম মুছছে, আবার গামছাটাই নেড়ে নেড়ে হাওয়া খাচ্ছে। আমি তাকেই বললাম, এক কাপ চা দিতে। সে ঘরের পিছনে পার্টিশনের আড়ালে চলে গেল। আমি বাইরেই দাঁড়িয়ে রইলাম। যেদিক থেকে পরিমল আর লিপির আসার কথা, সেদিকে আবার দেখলাম। তারপরে হঠাৎ আমার মনে হল, আমি মাঝে মাঝে বড় বাজে কথা ভাবি। পরিমলকে কেউ মারতে পারে না বা পরিমলের সঙ্গে লিপিকে বেরোতে দেখলে কেউ চেঁচামেচিও করবে না। সেই কারণেই পরিমলকে পাঠানো, পরিমলকে লিপিদের বাড়ির সবাই চেনে। পরিমলের বিষয়ে লিপিদের বাড়িতে খারাপ কিছু ভাবে না।
পকেট থেকে রুমাল বার করে ঘাম মুছলাম। হঠাৎ উদ্বেগের ধড়ফড়ানি একটু যেন কমল। আবার রাস্তার দিকে ফিরে তাকালাম। ওপারের সবথেকে উঁচু হলুদ বাড়িটার চিলে কোঠার ছাদে এক ঝাঁক পায়রা বসে রয়েছে। ওদের গায়ে রোদের ঝলক। এই রোদে ওখানে কেমন করে ওদের ভাল লাগছে। পায়রারা তো ছায়াই ভালবাসে, ছায়াতে থাকে, মাদি মদ্দা ঠোঁটে ঠোঁট দিয়ে চুমো খায়–চুমোই তো, আমার ঠিক তাই মনে হয়, মানুষের মতোই যেন ঠোঁটে ঠোঁট দিয়ে আদর করে। তারপরে একজনের ওপরে আর একজন ওঠে, জোড় খায়। দেখে এমন স্বাভাবিক আর সুন্দর লাগে, মনে হয় যেন ওরা কোনও একটা সাত্ত্বিক আচরণ করছে। আবার ছাড়াছাড়ি করে, পাখা ঝাপটা দেয়, যেন পরিষ্কার পরিচ্ছন্ন হয়ে নিল, এদিক-ওদিক দেখতে লাগল, সুন্দর সুডৌল রঙিন গলায় ঢেউ দিয়ে দিয়ে হঠাৎ উড়ল দুজনে দুদিকে, ফিরল, একজনের ঠোঁটে খাবার, আর একজনের কুটো। ঘরের মধ্যে ঢুকে দুজনেরই বকম বকম কথা। কারোর সাতে নেই পাঁচে নেই, পিকাসোর আঁকা শান্তির প্রতীক। তারপরে আবার চুমো, আবার জোড়, সত্যি এমন সুন্দর–কিন্তু মানুষের বেলায় সেটা ভাবাই যায় না। আমাকে আর লিপিকে যদি কেউ ওরকম ভাবে দেখত, ধরে পাগলা গারদে দিয়ে দিত–আশ্চর্য, তিনটেও বেজে গেল, এখনও ওরা এল না। সেই বেলা একটা থেকে
চা নিন।
চাওয়ালার গলা শুনে পিছন ফিরে চায়ের কাপ নিলাম। ফুটপাথে দাঁড়িয়েই চুমুক দিলাম। সেই বেলা একটা থেকে অপেক্ষা করছি। ওদের আসতে পনেরো কুড়ি মিনিটের বেশি লাগবার কথা নয়, এখনও পর্যন্ত পাত্তা নেই। কী ঘটতে পারে। এমন কী ঘটতে পারে, যাতে দু ঘণ্টার মধ্যে ওরা এসে পৌঁছুতে পারল না। লিপি কি কোনওরকম ভয় পেয়ে গেল। কিংবা মন বদলে ফেলেছে। তা হলেও পরিমলের এসে আমাকে খবর দেওয়া উচিত। ও তো জানে আমি কী অবস্থায় কখন থেকে এখানে দাঁড়িয়ে আছি। এমন নয় যে, আমি দুটো তিনটে জায়গার কথা বলেছি, একটা জায়গারই কথা বলেছি, এখানকার কথা। নিশ্চয় পরিমলের শুনতে ভুল হয়নি। আর তা যদি হয়ে থাকে তবে যাকে বলে, একেবারে কেলোর কীর্তি হয়ে বসে আছে। আবার একটা দুশ্চিন্তা, লিপিকে নিয়ে পরিমল অন্য কোথাও গিয়ে আমাকে খুঁজছে না তো? তা হলে উপায়, কোথায় গিয়ে ওদের খুঁজব!
চা খাওয়া হয়ে গেলে কাপ আর পয়সা দিয়ে একটা সিগারেট ধরালাম, তখনই দোকানের ডান দিকের দেওয়ালের আয়নায় আমার মুখ দেখা গেল। একে কালো, রোদে পুড়ে আর ঘামে ভিজে এখন আরও কালো দেখাচ্ছে। এক বার ভুরু কোঁচকালাম, দু বার নাচালাম, আমার চেহারাটা কালোর ওপরে খুব খারাপ না, সবাই বলে একটু মেয়েলি মেয়েলি নরম, আর নাকের মাঝখানটা একটুখানি ভাঙা, এই যা খারাপ। ছেলেবেলায় বকসিং শিখতে গিয়ে নাকের মাঝখানে হাড়টা ভেঙে গিয়েছিল। খালি হাতেই শেখা হচ্ছিল, নরেশ নাকের ওপর এত জোরে কষিয়েছিল, প্রায় অজ্ঞান হয়ে গিয়েছিলাম। অবিশ্যি, তারপরে বাবাও কয়েক ঘা কষিয়েছিলেন, সেটা পিঠে, কারণ বকসিং শিখতে গিয়ে নাকের হাড় ভেঙেছি বলে। লিপি মাঝে মাঝে নাকের এই ভাঙা জায়গাটায় হাত দিয়ে হেসে ওঠে, বলে, তোমার এই ভাঙাটা তোমার মুখটাকে কেমন করে দিয়েছে।
আমি জিজ্ঞেস করি, কেমন করে দিয়েছে, বম্বেটের মতো?
লিপি খিলখিল করে হেসে বলে, বম্বেটে? তোমার এই বড় বড় চোখ, আর চোখা নাক, মেয়েলি মুখ, ঢেউ খেলানো চুলে কোনওদিন বম্বেটে দেখাবে না।
তবে কী রকম?
তুমি যেন গোবেচারা, হেলপলেস। অবিশ্যি সেটা তোমার মুখের ভঙ্গি, আমি জানি। ভিতরে ভিতরে তুমি অন্যরকম।
কী রকম?
ন্যাকা, জান না? মিটমিটে শয়তান।
এরকম বললে, আমি লিপির মুখের দিকে চুপ করে চেয়ে থাকি। লিপি তৎক্ষণাৎ আমার মুখের দিকে আঙুল দেখিয়ে বলে ওঠে, এই তো, এই তো, তুমি এখন এমন মুখ করে আছ, যেন গোবেচারা, আমি জানি, তুমি মনে মনে শয়তানি করছ।
শুনে আমারও হাসি পায়, ওর গালটা টিপে দিই, এবং আমার নিজেরও মনে হয়, বোধ হয় আমি সত্যি মিটমিটে শয়তান, বন্ধুরা যাকে অন্য কিছু বলে, আর আমার হাসিটা তখন অনেকটা ধরা পড়ে যাওয়া হাসির মতো। একটু মিটমিটে ভাব আমার আছে। আমি যতটা ভাল মানুষ নই, তার চেয়ে আমার মুখ অনেক বেশি শান্ত আর গোবেচারা দেখায়। কেন কে জানে, অথচ আমি ইচ্ছা করে কিছু করি না।
কিন্তু, এ সব বুঝলাম, আমার চেহারাটা কার্তিকের মতে, এদিকে জামা আর কোমরে ঊরুতে কাপটি খাওয়া প্যান্ট ঘামে ভিজে উঠেছে। লিপি পরিমল এখনও আসছে না কেন! বেলা একটার সময় এখানে এসে যখন দাঁড়িয়েছিলাম, তখন যে উত্তেজনা আর ভয়-ভয় ভাবটা ছিল, সেটা অনেক কমে। এসেছে। চা খাবার পরে মুখের ভিতরটাও তেমন শুকনো লাগছে না। তবে, মাঝে মাঝেই মনের মধ্যে যেন বিদ্যুতের মতো চমকে চমকে উঠছে। এখন ভেবেই পাচ্ছি না, ওদের কী হল, আসছে না কেন! নিশ্চয় সারা দিন সারা রাত এভাবে এখানে অপেক্ষা করতে পারি না। একটা কিছু নিশ্চয় ঘটেছে, কিন্তু কী ঘটতে পারে, কিছুই বুঝতে পারছি না। আগে থেকেই সব জানাজানি হয়ে যায়নি তো। তা হলে অবিশ্যি পরিমলের কিছু করবার থাকবে না। তবে সেটাও তো পরিমল এসে আমাকে জানাবে।
.
লিপির ওপরেই আমার রাগ হচ্ছে বেশি। এ সব আমার ডিগনিটিতে লাগে। আমি এত বড় একটা ছেলে, লোকে জানে ভদ্রলোকেরই ছেলে, লিপিও ভদ্রলোকের মেয়ে। আমরা প্রেম করেছি, তা বেশ করেছি, বাড়ি থেকে পালাব কেন? আমরা তো জোর করেই বিয়ে করতে পারি, আমাদের তো সেই ইয়ে আছে, অধিকার, আমরা রেজিস্ট্রি করে বিয়ে করব, অন্য জায়গায় বাসা ভাড়া করে থাকব, তারপরে যে যা খুশি করুক গিয়ে। লোকে তো জানে, আমি একটা এম এ পাশ ছেলে, আমি নিজেও তা-ই জানি, আমি একটা এম এ পাশ করা ছেলে। কিন্তু বাংলায়, যে কথা ভাবলেই গায়ের মধ্যে কেমন ঘুলিয়ে ওঠে, একটা বমি বমি ভাব লাগে। একে বাংলা তায় আবার থার্ড ক্লাস, নিজেকেই চিবিয়ে খেতে ইচ্ছা করে। শরীরে একটু মাংস আছে, রূপ নেই, এরকম অশিক্ষিত মেয়েরও আমার থেকে বাজার-দর বেশি। চোখের সামনেই তো সে সব কত দেখছি। কী জন্য আমি এরকম একটা জঘন্য কাণ্ড করেছিলাম, জানি না। কলেজে লেকচার দেওয়া বা ইস্কুল মাস্টারি করার কথা আমি কখনও ভাবিনি। একমাত্র এই একটা কারণেই কেউ বাংলায় এম এ পড়তে পারে। একে তো বিষয়টি কূটকচালে, ব্যাকরণ আর বানানেই পিতৃপুরুষের নাম ভুলিয়ে দিতে পারে। লিখতে হয় গাদা গাদা, হাজার বছরের সাহিত্য মুখস্থ রাখতে হয়। তারপরে যখন সার্টিফিকেটটি নিয়ে বাজার বেরিয়ে এলে, যেন গায়ে বিষ্ঠা মেখে এলে, এমনই করে সকলে তাকাবে, মুখ বিকৃত করবে। যা কখনও চাইনি, ইস্কুলের মাস্টারি, তাও বি-টি না হলে অচল। কলেজে থার্ড ক্লাসের কোনও আশা নেই। এখন পশ্চিমবঙ্গ সরকারের এক বিভাগে অস্থায়ী কেরানির চাকরি করছি। তার জন্যও অনেক কাঠখড় পোড়ানোর ব্যাপার আছে। অবিশ্যি তলে তলে অন্য মতলবে আছি, থার্ডক্লাস-ই কী করে ফাস্টক্লাসকে ডিঙিয়ে প্রফেসরের চাকরি পায়, সেটা হয়তো দেখিয়ে দিতে পারব শিগগিরই।
কিন্তু সেটা যাই হোক, একটা মেয়েকে মানে প্রেমিকাকে নিয়ে পালিয়ে যাব, কাউকে কিছু না বলে কয়ে, এটা আমার ভাল লাগে না। পালাব কেন? বড় জোর, পালিয়ে একদিন বিয়েটা রেজিষ্ট্রি করে আসতে পারি। যেন ম্যাটিনি শোতে সিনেমা দেখতে যাওয়া হয়েছিল, এইভাবে। তারপরে গুছিয়ে গাছিয়ে সব ঠিকঠাক করে জানিয়ে দিলেই হত। পাড়ার লোকেরা বা বন্ধুরা বলবে, আমি পাড়ার একটা মেয়েকে নিয়ে পালিয়ে গিয়েছি, সেটা বিশ্রী। লিপিকে অনেক রকম ভাবে বোঝাবার চেষ্টা করেছিলাম। এ রকম একটা ছেলেমানুষি আমাদের না করাই উচিত। যা-ই হোক, পাড়ায় বা লোকজনের কাছে এখনও ভাল ছেলে বলেই তো আছি। বাংলায় এম এ পাশ যতই নিৰ্ঘিন্নে ব্যাপার হোক, এম এ পাশ কথাটার একটা দাম আছে, সেজন্য পাড়ায় একটু প্রেস্টিজও আছে। লিপির জন্য এবার তা ঢিলে হয়ে যাবে। আমার বাবা মায়ের জন্য আমি ভাবি না। লিপিকে আমাদের বাড়িতে কেউ পছন্দ করে না, সবাই বলে, ও নাকি খুব বাজে মেয়ে। বাজে বললে অল্পই বলা হয়। আমার মা বোনের মুখে যখন শুনেছিল, আমি লিপিকে ভালবাসি, ওকে বিয়ে করবার কথা ভাবছি, মা নাকি বলেছিল, তার চেয়ে বাজার থেকে একটা মেয়ে ধরে নিয়ে এলেই হয়–আমার বোনের মুখে শুনেছি। মায়ের সঙ্গে বাবার চিন্তা-ভাবনার যে বিশেষ তফাত হবে, তা মনে হয় না। অতএব লিপিকে বিয়ে করলে আমাকে বাড়ি ছাড়তে হবেই, সেজন্য মায়ের এত আপত্তির কারণ কী। লিপির বাবার অবিশ্যি তেমন আপত্তি আছে বলে মনে হয় না। কারণ রাস্তায় দেখা হলে হুমদোমুখে লোকটি আমার সঙ্গে কথা বলেন। হুমদোমুখোই, এমন ফাঁপানো ফোলানো মস্ত বড় মুখ, যেন চাপ চাপ মাংস থেবড়ে লাগিয়ে দেওয়া হয়েছে। ফোলা ফোলা চোখের কোলের ওপরে ড্যাবডেবে দুটো চোখ ভেসে থাকে, তাতে হাসি রাগ কিছু খেলে বলে মনে হয় না। পুরো রামগরুড়ের ছানা, হাসির লেশমাত্র নেই। রাস্তায় দেখা হলেই কী খবর, ভাল তো, তোমাদের পার্টি কী বলছে–এ ধরনের কথা জিজ্ঞেস করেন, কিন্তু জবাব শুনতে চান বলে হয় না, মালকোঁচা দিয়ে ধুতি আর সাবেকি হাফশার্ট পরা মোটা শরীরটা নিয়ে চলে যান।
আচ্ছা, উনি কি জানেন না ব্যাপারটা, কেন আমি আর ওঁদের বাড়ি যাই না। লিপির মা কি ওঁকে বলেনি। হয়তো বলেছে, উনি জানেন সবই, গায়ে মাখেন না, কেন না, উনি কথা বলেন, অথচ এক দিনও জিজ্ঞেস করেন না, কেন ওঁদের বাড়ি যাই না। আগে তো প্রায়ই প্রায় রোজই লিপিদের বাড়ি যেতাম। অনেক ছেলেই ওদের বাড়ি যেত, এখনও যায়, আমিই শুধু বাদ। আগে আমার মনে হত, সব ছেলেই লিপির সঙ্গে প্রেম করতে যায়, লিপির সঙ্গে সকলেরই খুব ভাব, হাসি ঠাট্টা ইয়ার্কি কথাবার্তা। তারপরে বুঝতে পেরেছিলাম, সকলের সঙ্গে ভাব, প্রেমটা আমার সঙ্গেই, তথাপি এক-একটা ছেলের সঙ্গে ও এমন হাবভাব করে দেখলে আমার হিংসা হয়, কষ্ট হয়, রাগও হয়। তখন দাঁতে দাঁত চেপে বলি, এক বার কপালে সিঁদুর ঠেকিয়ে ঘরে তুলতে পারলে হয়। ও সব ছেলে-ন্যাকরামি ছাড়িয়ে দেব। কিন্তু আমার মনের কথা ওকে কখনও বলি না। কিন্তু এও আবার সেই কনট্রাডিকশন, লিপি সম্পর্কে সত্যি আমি এরকম কিছু ভাবতে চাই না, কিছু করতেও পারব না।
এখন তো কিছুই দেখতে পাই না, জানতে পারি না, ছেলেদের সঙ্গে ও কীরকম ঠাট্টা ইয়ার্কি করে, গায়ে হাত দিয়ে ঠাট্টা ইয়ার্কি করলেই আমার সবথেকে বেশি খারাপ লাগে। এখন লিপির সঙ্গে আমি লুকিয়ে দেখা করি। বাড়িতে না, অন্য কোথাও, রেস্তোরাঁয় বা ময়দানে বা সিনেমায় বা গঙ্গার ধারে। প্রায় আট মাস হয়ে গেল, একদিন সন্ধ্যার ঝোঁকে দোতলার সিঁড়িতে দাঁড়িয়ে লিপিকে আদর করছিলাম– মানে চুমো খাচ্ছিলাম, ঠিক সে সময়েই ওর মা এসে পড়েছিল, লিপি আমার কাছ থেকে ছিটকে ওপরে চলে গিয়েছিল। আমার বুকের মধ্যে ধড়াস ধড়াস করছিল, মুখটা শুকিয়ে গিয়েছিল, লজ্জায় আর ভয়ে কী করব বুঝতে পারছিলাম না। চকিতে একবার দেখে নিয়েছিলাম, লিপির মায়ের চোখ দুটো রাগে জ্বলছে। লিপির মাকে আমি বরাবরই একটু ভয় পাই, অমন রোগা-চোখা খাণ্ডার মেয়েমানুষ আমি কমই দেখেছি। শরীরের বাঁধুনি এখনও বেশ শক্ত, শুধু পুরুষ না, ছেলে ভোলানোও বলা যায়, সাজগোজও সেই রকম। সবসময়েই সেজেগুজে থাকে, বাড়িতে থাকলেও চোখে কাজল, ঠোঁটে একটু রং, ফলস দিয়ে বড় করে খোঁপা বাঁধা থাকে। লিপিও সেইরকমই থাকে তবে ওর মায়ের চেয়ে সাজগোজটা একটু কম। কেন, তা জানি-মানে ওর মা কেন এত সেজেগুজে থাকে বা লিপি কেন কম। আমি ভেবেছিলাম, লিপির মা বোধ হয় আমাকে ঠাস করে একটা চড় কষিয়ে দেবে। কিন্তু আমি খালি উত্তেজিত আর ক্রুদ্ধ গলাই শুনতে পেয়েছিলাম, অনেক দিন থেকেই আমার এ সব সন্দেহ হচ্ছিল, ভাবছিলাম কোনওদিন হাতেনাতে ধরতে পারলে বলব। যাও, আর কোনওদিন এ বাড়ি এসো না।
আমার তো কাপ ছটকে যাবার অবস্থা, কোনওরকমে পালানো নিয়ে কথা। রীতিমতো পা কাঁপছিল। কোনওরকমে মাথা নিচু করে, লিপির মায়ের পাশ দিয়ে বেরিয়ে এসেছিলাম, পাউডার আর সেন্টের গন্ধ পেয়েছিলাম। লিপির মা যে কী, সবাই জানে। কেন এত ঠসক ঠমক, সাজগোজ করে বেরোনো আর পুরুষ বন্ধুদের সঙ্গে এদিক-ওদিক যাওয়া কারো কিছু জানতে বাকি নেই। সে কিনা আমাকে ওরকম করে বলেছিল, মেয়েকে একটা চুমো খেয়েছিলাম বলে। আমি যদি তখন লিপির মাকে তার বিষয়ে কিছু বলতাম। …না, সেটা ভাবা যায় না। তা হলে নির্ঘাত মারধোর করত। এত বড় একটা ছেলেকে কেউ যদি ওভাবে বাড়ি থেকে বের করে দিতে পারে, খারাপ কিছু বললে দু ঘা কষিয়ে দেবে, এমন কী বেশি কথা। সেই থেকে আর লিপিদের বাড়ি যাই না। তবে গোরু বাছুরে ভাব থাকলে যেমন বনে গিয়ে দুধ দেয়, আমরাও তেমনই বাইরে বাইরে দেখা করি, আর মনে মনে লিপির মাকে বলি, হ্যাঁদ্দ্যাখ মোর কলাটা! তা-ই ভাবি। লিপির বাবা তবু আমার সঙ্গে কথা বলেন, যেন কিছুই জানেন না, বা কোনও রাগ নেই।
.
কিন্তু সত্যি বখাটে ছেলেদের মতো এভাবে পালিয়ে যেতে আমার একেবারেই ইচ্ছা ছিল না। প্রেস্টিজ বলে একটা কথা আছে। লিপির খালি এক কথা, ওরে বাবা, মা বাবাকে আমি কিছু বলতে পারব না। তা হলে বিয়ে তো দূরের কথা, মা আমাকে মেরেই ঠাণ্ডা করে দেবে, আমার ভীষণ ভয় করে।
আসলে, লিপি যেন কেমন, মোটেই সিরিয়াস না, অথচ ওকেই আমার ভাল লাগে। পালিয়ে যাওয়া ব্যাপারটা ওর কাছে যেন একটা থ্রিলিং, উত্তেজনা মেশানো মজার মত। ওর কথা শুনলে, চোখমুখের ভাবভঙ্গি দেখলে, সেইরকম মনে হয়। প্রেম বা বিয়েটা যেন আসল না, পালিয়ে যাওয়াটাই আসল। একটা ছোট চিঠি লিখে রেখে টুক করে কেটে পড়ব। এইরকম ওর কথা। হার বালা সব পরে নেব। আগে থেকেই ও সব ভেবে রেখেছে। আমার আবার এরকম ঠিক ভাল লাগে না, একটা যে সেরকম গভীর আর গুরুতর ব্যাপার, আমাদের বিয়েটা, তা মোটেই মনে হচ্ছে না। লিপিকে নিয়ে নীরেন শালা পালিয়েছে রে এইরকম বলবে পাড়ার ছেলেরা। লিপিকে কিছুতেই রাজি করাতে পারলাম না, অথচ ওর কথায় রাজি না হলে আমাদের বিয়েটাই কোনওদিন হবে না। সেটা আমি ভাবতে পারি না। রাজি না হয়ে আমার উপায় নে
রাজি হয়েছি, ঠিক আছে, কিন্তু এ কী ব্যাপার, চারটে বাজল যে! কী করব বুঝতে পারছি না।
নিশ্চয়ই কিছু ঘটেছে–আমার মন বলছে; আর আমার মন বলছে, লিপি শেষ পর্যন্ত ভয় পেয়ে গিয়েছে, তাই বেরোয়নি। এ ছাড়া আর কী হতে পারে। কিন্তু সে কথাও বলবার জন্য পরিমল আমার কাছে আসবে তো। ও তো নিজেই বলেছিল, মা যখন একটার সময় সেই তাকে টেলিফোন করতে যাবে পনেরো কুড়ি মিনিটের কমে তো কথা শেষ হবে না। তখন আমি বেরিয়ে যাব। পরিমলদাকে বলে দেবে, সে যেন আমাদের বাড়ির কাছেই থাকে। একলা একলা আমি যেতে পারব না। সেই তাকে মানে ওর মায়ের সেই সে যাকে বলে কী বলা যায় বুঝতে পারছি না। নিশ্চয়ই আমি লিপির যা, সেই সে ওর মায়ের তা না, কারণ আমরা অবিবাহিত যুবক-যুবতী। অবিশ্যি তাতেও কিছু যায় আসে না, বিবাহিতা মহিলাদেরও প্রেমিক থাকতে পারে, কিন্তু সেই তাকে আমি দেখেছি, কখনও মনে হয়নি, সে লিপির মায়ের প্রেমিক। সে বেশ দেখতে, বয়স কম, লিপির মায়ের থেকে ছোট। আমার কেমন যেন মনে হয়, লিপির মায়ের সোনার গহনা বা সুন্দর দামি কাপড় জামা বা তার বয়সকালের শরীরের বাঁধুনিতে এখনও যৌবন বলে যে পদার্থ আছে, যেটাকে আমার একধরনের ভালগার আর লজ্জাজনক বলে মনে হয়, যা দেখাতে সে ভালবাসে, সেই সে অনেকটা তা-ই, দেখো, কেমন জোয়ান সুন্দর ছোকরাকে এখনও আঁচলে বেঁধে নিয়ে বেড়াচ্ছি। এ রকম লোককে প্রেমিক বলা যায় কি না জানি না। ঠিক বেলা একটার সময় লিপির মা সেই তাকে টেলিফোন করে, তখন সে এত বিভোর হয়ে থাকে, কোনও দিকে খেয়াল থাকে না। লিপি সেই সময়েই পরিমলের সঙ্গে চলে আসবে বলেছিল। সেই রকমই ব্যবস্থা করা হয়েছে, পরিমলকে পাঠিয়ে দিয়ে তবে আমি এসেছি। কিন্তু তিন ঘণ্টা লাগবার কারণ কী, বুঝতে পারছি না।
.
এ কী রে নীরেন, তুই এখানে দাঁড়িয়ে?
আমাদের পাড়ারই ছেলে, দিগন্ত। দিগন্ত, একটা নাম, কেবল কোন দিগন্ত এটাই আমি বুঝি না, পুব না পশ্চিম, উত্তর না দক্ষিণ। ও এমন থমকে অবাক হয়ে আমার দিকে তাকাল আর বলল, যেন কী একটা অদ্ভুত লোককে দেখছে। আমি কথা বাড়াতে চাই না, বললাম, এমনি।
দিগন্ত আরও অবাক হল, আমার মুখের দিকে তাকিয়ে হঠাৎ যেন ওর মুখে কথা আটকে গেল, তারপরেই যেন ছিটকে ওর মুখ থেকে বেরিয়ে এল, লিপি কোথায়?
অবাক হয়ে বললাম, তার মানে?
দিগন্ত এবার আমার কাছে দু পা এগিয়ে এল, অবাক মুখেই হাসল, বলল, মানে আবার কী, তুই তো ভালই জানিস বাবা।
ব্যাপারটা কিছুই বুঝতে পারলাম না, অথচ আমার বুকের মধ্যে ধক ধক করতে লাগল, গলাটা শুকি কে সাদা দাঁতের হাসি, আমার দিকে চেয়ে থাকা চকচকে চোখ, উঁচু চোয়াল মোটা য়ে যেতে লাগল, দিগন্তকে আমার অচেনা মনে হল। শুধু অচেনা নয়, ওর ঝকঝ নাক মুখটা যেন ঠিক মানুষের মুখ না, অন্য কোনও একটা জীবের মুখ, পৃথিবীর বাইরে অন্য কোনও একটা জগৎ থেকে এসেছে আর সেই অচেনা জগতের স্বরে কথা বলছে, যা শুনলেই বুকের মধ্যে কাঁপতে থাকে। লিপি কোথায়, এ কথা ও আমাকে জিজ্ঞেস করছে কেন। আমি লিপির জন্য অপেক্ষা করছি এ কথা ও কি জানে? জানে নিশ্চয়ই, না হলে জিজ্ঞেস করবে কেন, ভাবতেই শিউরে উঠছি, তার মানে কিছু কি জানাজানি হয়ে গিয়েছে।
দিগন্ত আবার বলল, আতা ক্যালানের মতো চেয়ে রইলি যে! তুই এখানে দাঁড়িয়ে কেন, তোকে যে পুলিশ খুঁজে বেড়াচ্ছে।
আমার মুখ দিয়ে বেরিয়ে এল, পুলিশ!
দিগন্ত কেমন একরকম করে হাসল, দেখলেই মনে হয়, এ হাসি দিয়ে চিবিয়ে খাওয়া যায়। আমার বুকের ধকধকানিটা বেড়ে উঠল। দিগন্ত কী বলছে আমি যেন ঠিক বুঝতে পারছি না, অথচ প্রত্যেকটা কথাই যেন আমার বুকে, ঢাকের কাঠিতে দগর দিচ্ছে। দিগন্ত বলল, এখনও আর কেন নকশা দিচ্ছিস বাবা। সশালা পরের মেয়ে নিয়ে কাট মারবে, তারা তোমাকে এমনি ছেড়ে দেবে? ন্যাকা।
মনে মনে যা-ই ভাবি, আমি দিগন্তর মতো কথা বলতে পারি না। কিন্তু ওর কথা শুনতে শুনতে আমার বোধবুদ্ধি সব যেন কেমন গুলিয়ে যাচ্ছে, মাথার ভিতরটা ফাঁকা, তথাপি শিরদাঁড়ায় একটা ভয় সাপের মতোই পাক দিয়ে দিয়ে জড়াচ্ছে। আমি বললাম, কিন্তু আমি তো লিপিকে নিয়ে–মানে কোথাও যাইনি।
দিগন্ত না হেসে অবাক হয়ে আমার দিকে তাকাল। তার পরে যেন ও রেগে উঠে হাসল, বলল, সেইনকশা, মামারবাড়ির গপপো ঝাড়ছিস। দেড়টা-দুটোর সময় লিপিকে নিয়ে তুই পালিয়ে যাসনি? লিপি বাবা-মাকে চিঠি লিখে রেখে গেছে। ওর মা ওর বাবাকে অফিস থেকে টেলিফোন করে বাড়িতে ডেকে এনেছে। ওর বাবা এসে থানায় গিয়ে খবর দিয়েছে। পাড়াময় ঢি ঢি। তুই লিপিকে নিয়ে পালিয়েছিস। পুলিশ তোদের খুঁজে বেড়াচ্ছে, আর তুমি শালা এখানে দাঁড়িয়ে আমাকে নকশা দিচ্ছ? ৬৯৪
দিগন্তর প্রত্যেকটা কথাই সত্যি, এতে কোনও সন্দেহ নেই, আমার মন বলছে। কিন্তু তা সম্ভব কী করে, লিপি তো আমার কাছে আসেনি। সেই বেলা পৌনে একটা থেকে আমি এখানে দাঁড়িয়ে স্বপ্ন দেখছিলাম না নিশ্চয়ই। পরিমলও আমাকে কোনও খবর দিতে আসেনি-আরে, ওটা কে যাচ্ছে রাস্তা দিয়ে, লিপি না? আমি প্রায় পা বাড়াতেই যাচ্ছিলাম, এক সেকেন্ডেই বুঝে নিলাম, লিপি না, লিপির মতো শরীরটা, হাঁটবার ভঙ্গিটাও, আর চুল বাঁধার ধরনে একটু মিল আছে। আমি দিগন্তর দিকে তাকালাম, কোনও কথা বলতে পারছি না। দিগন্ত আবার বলল তা, আমাকে যা খুশি বুজরুকি দিতে পারিস, আর লিপিকে কোথাও লুকিয়ে রেখে এসে এখানে যতই ভাল মানুষের মতো দাঁড়িয়ে থাক, দাঁড়কাক ভুলবে না, খাবলে খাবে।
দাঁড়কাকে খাবলে খাবে, মানে কী। আমি কি একটা মড়া নাকি যে, দাঁড়কাক কী বিশ্রী কালো লম্বা ধারালো ঠোঁট দিয়ে আমাকে খাবলাবে। দিগন্ত চলে গেল, যাবার আগে ঘৃণা আর রাগ মেশানো ধারালো হাসি দিয়ে আমাকে যেন হেনে গেল। শুধু রাগ আর ঘৃণাই বা বলছি কেন, কেমন একটা দয়ার ভাবও যেন ওর হাসির মধ্যে ছিল। ওটাকে দয়া বলে না বিদ্রূপ বলে, আমি তা ঠিক বুঝতে পারছি না, কিন্তু সব মিলিয়ে ওর ভঙ্গিটা এমন, যেন অনেক দিন তকে তকে থেকে হঠাৎ ও আমাকে বেকায়দায় পড়তে দেখে খুশিনা, খুশি বলব না, একটা মেজাজে এসে গিয়েছে। আমি দিগন্ত বা দিগন্তের গ্রুপের সঙ্গে অনেক কাল মেলামেশা করি না, তেমন দরকার না হলে কথাও বলি না। দিগন্ত আমার ছেলেবেলার বন্ধু, কিন্তু একটা সময়ে, যখন আমি কলেজে পড়ছি, কবিতা বা গল্পটল্প লেখবার চেষ্টা করছি–রোজ একটা করে কবিতা বরাদ্দ ছিল, বিষয় দুটো, প্রেম আর সংগ্রাম, কখনও কখনও দুটো মিলিয়ে একটা, এবং নানারকম পড়াশুনোয় মনোযোগ দিয়েছি, তখন ওদের কাছ থেকে আমি বিচ্ছিন্ন হয়ে যাই। দিগন্ত, বা নিখিল, আরও কয়েকজন, ওরা পড়াশোনা ছেড়ে দিয়েছিল, রকে আর পাড়ার মোড়ে বসতে আরম্ভ করেছিল, পূজা কমিটি আর ক্লাব নিয়ে ব্যস্ত হয়ে পড়েছিল, শিস্ দিতে ভালবাসছিল, আর–আর কী বলব, ভাল কথা তো খুঁজেই পাচ্ছি না, র‍্যালা করা যাকে বলে, কেন না সেই যে কী গান: একে দিলি, তাকে দিলি…ধরনের গানগুলো, মেয়েদের দেখলেই গেয়ে উঠছিল।
কী দেওয়ার কথা বলছিল ওরাই জানে, সিকি আধুলি নাকি, না খই-মুড়কি, আর নয়তো তুলসী পাতা, তা ছাড়া একে-তাকে আর কী দেওয়া যায়, আর মনে হচ্ছিল ওরা একটা যুদ্ধক্ষেত্রে তৈরি করছিল, যুদ্ধক্ষেত্র রকে রকে, মোড়ে মোড়ে, কারণ এখন তো রোজই যুদ্ধ, সকালে-বিকালে সন্ধ্যায়, যে কোনও সময়েই হঠাৎ যুদ্ধ লেগে যায়, দুম দুম বোমা ফাটতে আরম্ভ করে, তার সঙ্গে ইট-পাথর ছোঁড়াছুড়ি, হঠাৎ দোকানপাট বন্ধ হয়ে যায়, ট্রাম বাস চলে না, পাড়ার ভিতর থেকে ছোট ছোট ছেলেমেয়েরা মজা দেখবার জন্য ছুটতে থাকে, ব্যালকনিতে ছাদের আলসেয় মেয়েরা দল বেঁধে ঝুঁকে পড়ে, বুকের আঁচল এলিয়ে পড়ে, ব্লাউজের বোতাম থাকে কিনা দেখে না, কেমন একটা অবাক উল্লাসে তাদের চোখ-মুখ ঝকঝক করে, আর পুরুষেরা, যাদের নাকি আমাদের দেশে ব্যাটাছেলে বলে তারা ফুটপাথের নিরাপদ জায়গায় দাঁড়িয়ে, সিগারেট টানতে টানতে, পান চিবোতে চিবোতে, দাঁতে খড়কে খুঁটতে খুঁটতে দর্শকের ভূমিকা নেয়, বেশি বাড়াবাড়ি বা পুলিশ আসতে দেখলে, দু ঠ্যাঙের মাঝখানের লুঙ্গি বা ধুতি বা প্যান্ট বা পায়জামা চেপে, ইঁদুরের মতো গলিতে ঢুকে পড়ে, আর বলাবলি করে, ওই যে পেটো ছুড়ছে, ওটা দিগা না? মানে দিগন্ত, ও এখন এই নামেই বিখ্যাত। আমার সেই কলেজে পড়ার সময় দিগন্ত যখন দিগা হচ্ছিল, তখন থেকেই আমার সঙ্গে মেলামেশা নেই, ওর একটা জগৎ, আমার একটা, কিন্তু দেখা হলে একটু-আধটু কথাবার্তা যা হত, তার সবটাই যেন রাগে আর বিদ্রুপে ঠাসা ছিল, কী ভাল ছেলে, কোথায় তাল দিচ্ছ আজকাল, কিংবা গুরু, লিপিকে ছাঁকনিতে তুলেছিস, কী মানে এ সব কথার কে জানে, লিপিকে আবার ছাঁকনিতে তুলব কী, লিপি কি ছাঁকবার জিনিস, অবিশ্যি তখন আমি লিপির সঙ্গে প্রেম করছিলাম ঠিক-ই, অথবা দেখব রে মাস্টের, ক্যালকাটা য়ুনিভার্সিটি থেকে এই রকে আসতে হয় কি না, এইরকম কথা বলত। রকে আমি যাইনি, কিন্তু থার্ড ক্লাস বাংলার এম এ, অস্থায়ী সরকারি কেরানি, তার চেয়ে অনেক জঘন্য, সে কথা আমি ওদের বলতে পারি না, মনে মনেই জানি আমি কী। এই সব কথার থেকে মনে হয়, কেমন একটা রাগ ঘৃণা আর বিদ্রুপের মনোভাব আমার ওপর ছিল। আর আজ দিগন্ত জানল, আমি আমার মতো ছেলে, পাড়ার একটা মেয়েকে নিয়ে পালিয়েছে, পুলিশ আমাদের খুঁজে বেড়াচ্ছে, তার মানে তলে তলে আমি অনেক কিছুই করি, আজ এক মুহূর্তে, একটা ঘটনায় আমাকে সবাই চিনে ফেলেছে। লিপিকে তখন কত করে বলেছিলাম কিন্তু পুলিশ আমাদের খুঁজে বেড়াচ্ছে, বলাবলি সব শেষ, লিপি গেল কোথায়, আমার সঙ্গে তো ও পালায়নি! দিগন্তর কথা থেকে বোঝা গেল, ও মিথ্যা বলেনি।
আবার আমার বুকের মধ্যে ধকধকানি শুরু হয়ে গেল। আমি দেখলাম আমার জামা-প্যান্ট ঘামে ভিজে গিয়েছে, মুখের ভিতরে এক ফোঁটা রস নেই, ঢোক গিলতে কষ্ট হচ্ছে, আমি যেন স্পষ্টই দেখতে, এবং শুনতে পাচ্ছি, সবাই এক কথা নিয়ে রসিয়ে রসিয়ে গল্প করছে, নীরেন লিপিকে নিয়ে পালিয়েছে, ওদের পুলিশ খুঁজে বেড়াচ্ছে। পুলিশ আমাদের খুঁজে বেড়াচ্ছে, অথচ কী আশ্চর্য, লিপি তা হলে গেল কোথায়, বাড়িতে বাবা-মাকে নাকি চিঠিও লিখে গিয়েছে, কী লিখেছে কে জানে। আমার নাম করে লিখেছে বোধ হয়, নীরেনকে জীবনসঙ্গী হিসেবে বেছে নিলাম, তার সঙ্গে নিজের ইচ্ছায় চলে যাচ্ছি, বৃথা আমাকে খোঁজ কোরো না, তোমাদের আশীর্বাদ চাই, ইতি–লিপি।..এরকমই কিছু লিখেছে নিশ্চয়ই, কথাও ছিল তা-ই, একটা চিরকুট রেখে আসবে, এবং আপাতত আমরা মধ্যমগ্রামে এক বন্ধুর বাড়িতে গিয়ে কয়েক দিন কাটাব, তার মধ্যেই আমরা বিয়ের ব্যবস্থা করব। লিপির সঙ্গে একসঙ্গে কাটাব ভাবতেই আমার রক্তের মধ্যে ছলাৎ ছলাৎ করে উঠছিল, তার সঙ্গে একটা ভয় আর উত্তেজনাও ছিল, আর ঠিক এখনকার মতোই গলা শুকিয়ে কাঠ হয়ে যাচ্ছিল। খুব সুখের ভাবনা আর উত্তেজনাতেও গলা শুকিয়ে যায় ভয় পাওয়ার মতোই।
কিন্তু এখন আমি কী করব। পাঁচটা বাজছে, রাস্তায় ভিড় বাড়ছে, দুপুরের তুলনায় বেশি। ওপারের ফুটপাথে যে একটা গাছ রয়েছে, সেটা এতক্ষণে প্রায় চার ঘণ্টা পরে আমার চোখে পড়ল, কারণ সেই গাছে কতকগুলো কাক–দাঁড়কাক না, বাঁচিয়েছে, তা হলে বোধ হয় আমাকে খাবলে খেতে আসত। পাতি কাকগুলো কা কা করছে, এ ডালে ও ডালে লাফালাফি করছে। পাতি কাক, পাতি হাঁস, পাতি বুর্জোয়া, তার মানে যারা বড় না, জালিও না, জালি বোট, জালি কুমড়া, জালি বিছে, যার মানে ছোট, তা না, সব মাঝামাঝি কিন্তু না, এর পরে আমার দম বন্ধ হয়ে যাবে, বুকটা ফেটে যেতে পারে। আমি পিছন ফিরে সেই চায়ের দোকানওয়ালাকে বলতে গেলাম, এক গেলাস জল দেবেন দাদা, কথা ফুটল না, চেষ্টা করে ঢোক গিলে গিলে গলাটা ভেজাবার চেষ্টা করলাম, গলাখাঁকারি দিয়ে স্বরটা জাগাবার চেষ্টা করলাম, একটু জল দেবেন বললাম।
খালি গা কালো লোকটা এক বার আমার মুখের দিকে তাকাল, যেন চেনবার চেষ্টা করল, আমিই সেই লোক কি না যে চা খেয়েছিল, তা না হলে বিদায় করে দেবে। তারপরে সবুজের আভা দেখা যায় সেরকম একটু ত্যাবড়ানো কাঁচের গেলাসে জল এনে দিল। আমি সেটা শেষ করে একটু যেন প্রাণ ফিরে পেলাম আর জিজ্ঞেস করতে চাইলাম, আর এক গেলাস পাওয়া যাবে কি না, তার আগেই তোকটার মোটা স্বর শোনা গেল, আর এক গেলাস দেব?
আমি যেন হাতে চাঁদ পেলাম, সত্যি, মানুষকে দেখে চেনা যায় না, বললাম, দিন।
আর এক গেলাস জল খেয়ে এই প্রথম আমার তলপেটে একটা ভার বোধ হল। চারদিকে চেয়ে দেখলাম, কোথাও ইউরিনাল চোখে পড়ছে না। আমি যে ফুটপাথে দাঁড়িয়ে আছি, সেখানে একটু দূরে একটা দেওয়াল দেখে তাড়াতাড়ি সেখানেই এগিয়ে গেলাম, অথচ কীরকম লজ্জা করছে, বেআবরু হয়ে পড়ার ভয়, কিন্তু চাপটা যেন হঠাৎ-ই বড় বেশি বোধ হচ্ছে, এখন ইউরিনাল খুঁজতে বেরোলে প্যান্টটা-ই যাবে। নিরুপায় হয়ে দেওয়ালের খুব কাছে গিয়ে দাঁড়ালাম, মনে হল কাঁচা হলুদ গোলা জল পড়ছে, আর ঠিক এ সময়েই কে যেন চেঁচিয়ে বলে উঠল, ওই যে, ওই যে..পুলিশ নাকি! আমি চমকে উঠে তাড়াতাড়ি পিছন ফিরলাম, কিন্তু আমার দিকে কাউকে তাকাতে বা আসতে দেখলাম না, কেবল একটা কুকুর আমার কাছে এগিয়ে এল, আমাকে ছাড়িয়ে গিয়ে দেওয়াল শুঁকে অন্য দিকে চলে গেল। ওখানে যদি কুকুর প্রস্রাব করে যেত, তা হলে এ কুকুরটা ছেড়ে কথা কইত না, ও তার ওপরে প্রস্রাব করে যেত, আমি তা-ই দেখেছি। কেন ওরকম করে কে জানে, একটা যেন রাগ রাগ ভাব, অনেক সময় কুস্তিগীরেরা যেমন রণং দেহি হয়ে কুঁচকির কাছে চাপড় মারে, সেইরকম ভাবে কুকুরেরা সামনের থাবা দিয়ে মাটিতে আঁচড়ায়, তারপরে প্রস্রাব করে চলে যায়। তুই করেছিস?আমিও করলাম, কী করিস দেখি, এমনি একটা ভাব। অবিশ্যি রাগ হয়েছে অথচ কিছু করা যাচ্ছে না, এরকম অবস্থায় অনেক মানুষ কুকুরের থেকে খারাপ ব্যবহার করে বলে আমার ধারণা।….
লিপি কোথায় গেল? পরিমল এল না কেন? দিগন্ত যা বলে গেল, তারপরে এখন আমার কী করা উচিত? আমি কি সরাসরি লিপিদের বাড়ি গিয়ে বলব, আমি লিপিকে নিয়ে পালাইনি। সে কথাও দিগন্ত বলে গিয়েছে, আমার এই ভালমানুষি কেউ বিশ্বাস করবে না, ভাববে, খুন করবার পরে যেমন খুনি অ্যালিবাই তৈরি করে, আমি সেইরকম করতে গিয়েছি। কিন্তু আমাকে তো কোথাও যেতে হবে, কিছু করতে হবে। এভাবে চুপচাপ, যেন মড়া আগলে বসে আছি, থাকা যায় না। আমি তো থানায়ও যেতে পারি, গিয়ে বলতে পারি, আমি লিপিকে নিয়ে পালাইনি। কিন্তু তখন যদি পুলিশ দাঁড়কাক হয়ে ওঠে।
হঠাৎ আমার মনে পড়ে গেল পরিমলের বাড়ি যাবার কথা। ঠিক, পরিমলদের বাড়ি গিয়ে দেখি, ও আছে কি না। ও আর কোথায় যাবে, ওর তো আমার মতো অবস্থা না, ওদের বাড়িতেই খুকু আসে, খুকু মানে পরিমলের প্রেমিকা। পরিমলদের বাড়িতে ও নিয়ে কেউ মাথায় ঘামায় না। এখন হয়তো খুকু এসেছে, তার সঙ্গে পরিমল গল্প করছে। পরিমলের ভাগ্য যদি আমার হত। লিপিকে যেমন আমাদের বাড়িতে পছন্দ করে না, বাজারের মেয়েদের থেকেও নাকি খারাপ, তেমনি খুকুকেও পরিমলদের বাড়িতে তেমন পছন্দ করে না, তথাপি খুকু ওদের বাড়ি যায়, লজ্জা ভয় কিছুই পায় না। খুকুকে অবিশ্যি আমারও ভাল লাগে না, ওকে আমার কখনও ভাল মেয়ে বলে মনে হয় না। খুকুর অনেক পার্টি, মানে বয় ফ্রেন্ডস। আমার তো ধারণা, ও করে বেড়ায় না এমন কোনও কাজ নেই। একবার আমি ওর ব্যাগ থেকে জন্ম নিয়ন্ত্রণের একটা জিনিস পড়ে যেতে দেখেছিলাম। ও তাড়াতাড়ি সেটা কুড়িয়ে নিয়ে ব্যাগে রেখেছিল, আমার মুখের দিকে তাকিয়েছিল। আমি অবাক হয়ে ওর মুখের দিকে তাকিয়েছিলাম। ও আমার গাল টিপে দিয়ে হেসে বলেছিল, হাঁদার মতো কী দেখছেন?
.
তা আমাকে হাঁদা-ই বলতে হবে। পরিমলের বাড়ির দিকে হাঁটতে হাঁটতে–পরিমলের বাড়িতে যেতে, আমাদের পাড়ার রাস্তায় না ঢুকেও যাওয়া যায়, ও থাকে কেষ্টকলি লেনে–খুকুর কথাই ভাবছি, আমি সত্যি হাঁদার মতোই ওর দিকে তাকিয়েছিলাম। একটা অবিবাহিতা মেয়ে, তার ব্যাগের মধ্যে জন্মনিয়ন্ত্রণের জিনিস নিয়ে ঘুরে বেড়াবে, দেখতে পেলে ভ্যাবাচাকা খাওয়া ছাড়া কী করবার আছে। আর ব্যাপারটা ঘটেছিল পরিমলদের বাড়িতেই, পরিমল তখন বাড়িতে ছিল না, আমি ওদের বাড়িতে বসেছিলাম, খুকু পরিমলের খোঁজে এসেছিল। আমি একটা কথাও বলতে পারিনি, কেবল সেই এক বুক ধকধকানি, আমার বড় বেশি বুক ধকধক করে, হার্টটা একবার পরীক্ষা করিয়ে দেখতে হবে, আমি কেন কথায় কথায় খারাপ আশঙ্কা করি, আর বুকের মধ্যে ধড়ফড় করতে থাকে। খুকু চলে গিয়েছিল, আমি অনেকক্ষণ চুপ করে বসেছিলাম, আর কেবলি মনে হচ্ছিল, লিপির ব্যাগেও কি ও সব জিনিস থাকে। ওর সঙ্গে আমার কোনও শারীরিকনা কথাটা ঠিক না, শারীরিক ব্যাপার আছে, কিন্তু ওপর ওপর, যাতে কোনও ভয় নেই। ও বলেছে যা হবার তা বিয়ের পরে হবে। সত্যি, লিপির মধ্যে একটা খাঁটি মেয়ে আছে। তথাপি কথাটা ভাবতেই বুকের ধড়ফড়ানিটা আরও বেড়ে গিয়েছিল, আর একটু পরেই আমার কেমন গা ঘুলিয়ে উঠেছিল, তাড়াতাড়ি বাথরুমে গিয়েছিলাম, এবং সত্যি সত্যি টক জল খানিকটা বমি হয়েছিল। এত দুর্বল মনে হচ্ছিল, যেন শুয়ে পড়তে ইচ্ছা করছিল। আমার শরীরটা কোনও কাজের না, যখন-তখন পেট ব্যথা, বমি বমি ভাব, গা ঘোলানো, বিশেষত হঠাৎ যদি কোনও দুশ্চিন্তা আসে, উদ্বেগ হয়। গর্ভবতী মেয়েদেরও হার মানাই আমি। তবে আমি ঠিক করে রেখেছিলাম, পরিমলকে ব্যাপারটা জানাতে হবে। ভাবতে আমার বেশ মজাই লাগছিল, পরিমল ঠিক খুকুকে ছেড়ে দেবে। কয়েকদিন পরে, অনেক ভণিতা-উনিতা করে পরিমলকে কথাটা বলেছিলাম। শুনে ও হো হো করে হেসে উঠেছিল, বলেছিল, মায়ের কাছে মামাবাড়ির গল্প বলছিস, আমি কি জানি না নাকি।
তুই জানিস?
জানব না? আমি জানব না তো কে জানবে।
তা হলে বোধ হয় আমার মনটাই ছোট, এরকম ভেবেছিলাম, তথাপি, খুকুকে আমি যাদের সঙ্গে পার্ক স্ট্রিট বা চৌরঙ্গি এলাকায় ঘুরে বেড়াতে দেখেছি, তাদের কারোকেই আমার ভাল লোক বলে মনে হয়নি। তা ছাড়া লিপি আমাকে খুকুর সম্পর্কে যা বলেছে তা যদি বিশ্বাস করি, তা হলে খুকুকে তো প্রোফেশনাল বলতে হয়–মানে বেশ্যা যাকে বলে। এতটা কি না, আমি জানি না, যা-ই হোক ভদ্রলোকের ঘরের মেয়ে, এমনকী গরিবও না, অবস্থা ভালই। সেরকম হলে পরিমল কি বুঝতে পারত না। পরিমল বোকাসোকা ছেলে না। আসলে আমিই হয়তো বুঝি না। তবে খুকুকে আমার ভাল লাগে না। এমনি যা-ই হোক, ও সবকিছুতেই বড় ভিকনেশি কাটে, চারদিকেই ও খালি অসভ্যতা দেখে বেড়াচ্ছে। সব নোংরা, খারাপ, আর ও যেন গেঁয়ো বিধবাদের মতো, নাকে কাপড় দিয়ে, পেঁয়াজের খোসা বাঁচিয়ে, লাফিয়ে লাফিয়ে পা ফেলে চলেছে।
কেষ্টকলি লেনে ঢুকেই আমার গায়ের মধ্যে কেমন ছমছম করতে লাগল, এই বুঝি কতকগুলো দাঁড়কাক আমার ওপর ঝাঁপিয়ে পড়ে খাবলাতে শুরু করল। স্টেশনারি দোকানের ট্যারা লোকটা আমার দিকে অমন করে তাকাচ্ছে কেন, যেন গালের ভাঁজে হাসি, ঠোঁটের কোণটা বাঁকা। শিরদাঁড়াটা যেন একটু নড়ে উঠল, আর এক পাক ভয় জড়াল। হঠাৎ কী মনে হতে মুখ ফিরিয়ে উলটো দিকে তাকালাম, দেখলাম, জানলায় একটা ফ্রক পরা মেয়ে দোকানের লোকটির দিকে তাকিয়ে জিভ ভ্যাংচাচ্ছে। আসলে লোকটা সেই দিকেই চেয়ে আছে, আমি বুঝতে পারিনি। এইরকম চোখ যাদের, ডাইনে তাকিয়ে থাকলে বাঁয়ে মনে হবে, তাদের দিয়ে স্পাইয়ের কাজ করানো যায়। কোন দিকে তাকিয়ে আছে বোঝা যাবে না।
.
পরিমলদের বাড়ির বাইরের দরজাটা খোলাই ছিল, আমি ভিতরে চলে গেলাম। আর তখনই মেয়ে-গলায় খিলখিল করে ঢলে পড়া হাসি শুনলাম। খুকুর গলা। তা হলে পরিমল বাড়িতেই আছে। হঠাৎ বুকের ধড়ফড়ানিটা বেড়ে উঠল, কী শুনতে হবে কে জানে। কিন্তু যে-ঘর থেকে হাসি শোনা গেল, সেটা নীচের তলার ঘর, পরিমলের ঘর ওপরে। এ বাড়িতে আমার অবারিত দ্বার, তথাপি আমি একবার পরিমলের নাম ধরে ডাকলাম, আশ্চর্য, শুকনো গলা থেকে শব্দটা বেরোল, কাঁউমাউ। শুকনো গলার আর উদ্বেগেই কি এরকম বিকৃত শোনাল ডাকটা। পরিমলের বোন ঝরনা ঘর থেকে বেরিয়ে এল, আর আমাকে দেখেই যেন ভূত দেখার মতো চমকে উঠল। প্রায় চিৎকার করে বলল, আপনি!
তারপরেই ডেকে উঠল, খুকু, কে এসেছে দেখবি আয়।
খুকুও বেরিয়ে এল, ওর চোখ মুখের চেহারাও ঝরনার মতো হয়ে উঠল। ঝরনা ভয় পেয়ে বলে উঠল, লিপিকে এখানে নিয়ে এসেছেন না কি?
আমি অবাক হয়ে বললাম, না তো।
ঝরনা এত অবাক যেন ওর চোখের তারা দুটোই ছিটকে পড়ে যাবে, চোখের ভাবটা এমনি। জিজ্ঞেস করল, তবে কোথায় রেখে এলেন!
হায় ভগবান–অথচ ভগবানে আমি বিশ্বাস করি না, তবু এক এক সময় বলে ফেলি, বোধ হয় এটা একটা অভ্যাস, কিন্তু কী বলব ভেবে পাচ্ছি না, এরাও দিগন্তর মতোই কথা বলছে। যাতে ঝরনা খুকু বিশ্বাস করে, আমি সেরকম মিনতি ভরা স্বরে বললাম, কোথাও রেখে আসিনি, আমি তো ওকে নিয়ে যাইনি।
ঝরনা অবাক রাগে আমাকে প্রায় ধমক দিয়ে উঠল, নীরেনদা, এ কথা বলতে পারছেন আপনি!
এবার খুকু মুখ খুলল। ওর গোল মুখ, চোখগুলো ঢুলুঢুলু, গোটা শরীরটাই যেন একটু গোল গোল ভাবের, গোল গোল, চাপ চাপ, দলা দলা। ওর স্বরটা সরু আর–আর কবিতার ভাষায় যাকে ঝংকার বলে, সেইরকম একটা ঝংকার আছে। ও আমার সামনে এসে ঘাড় বাঁকিয়ে, চোখের তারা ঘুরিয়ে, ছড়া কেটে বলল, কচি কচি উচ্ছে, খেতে বড় ইচ্ছে।
খুকুর দিকে আমি অবাক হয়ে তাকিয়ে রইলাম। ঝরনা যেন ভরসা করে এবার আমার সামনে খুকুর গা ঘেঁষে এসে দাঁড়াল। কিন্তু খুকুর কথার মানে কী, আমার শুধু শুধু কচি উচ্ছে খেতে ইচ্ছা করবে কেন। কথাটা আমি আগেও শুনেছি! কচি উচ্ছে তেতো, ছেলেবেলায় খেতে পারতাম না বলে বাবা বকতেন। আমি জিজ্ঞেস করলাম, তার মানে?
খুকুর গলায় ঠাট্টা থাকলেও ওর ঢুলুঢুলু চোখদুটো যেন দিগন্তর মতো দেখাচ্ছে। বলল, এর মানেও বলে দিতে হবে? বলছি, কচি উচ্ছে খেতে গেলে পুলিশের হ্যাঁপা পোয়াতেই হবে। লিপির বাবা মা
পুলিশকে বলেছে, লিপি আন্ডার এজেড, আপনার ওপর নাবালিকা হরণের চার্জ এসেছে।
বুকের মধ্যে আমার প্রাণটা যেন ফাঁদে পড়া চড়ুই পাখির মতো ছটফট করে উঠল। একটা কথাও আমার মুখ থেকে বেরোল না। ঝরনা হঠাৎ নাকে আঁচল চেপে ঘৃণা করার মতো বলে উঠল, উঁ, আপনি কি প্যান্টে ইয়ে করে দিয়েছেন নাকি, এরকম ভেজা কেন!
আমি মাথা নিচু করে দুই ঠ্যাঙের মাঝখানে তাকালাম, ভেজা ভেজাই দেখাচ্ছে, সে তো ঘামে, ও যা ভাবছে তা তো আমি করেছি বলে মনে হচ্ছে না। খুকু হাসতে হাসতে যেন আরও গোল হয়ে গেল, বলল, কী যে বলিস ঝরনা, তোর কথা শুনলে মরা মানুষ জেগে যাবে।
আর খুকু জীবন্ত, সে হেসে ফেলবে এতে আর আশ্চর্য কী। কিন্তু আমার লজ্জা করছে, ওরা যে ভাবে আমার প্যান্টের দিকে তাকাচ্ছে। হাসিটা একটু থামলে খুকু বলল, শুনুন, আমার অ্যাডভাইস নিন, লিপিকে যেখানেই রেখে থাকুন, তাড়াতাড়ি একজন বড় ডাক্তারের কাছে নিয়ে যান। তাকে দিয়ে পরীক্ষা করিয়ে, যদি অ্যাডাল্ট বলে, তবে একটা সার্টিফিকেট নিয়ে রাখুন গিয়ে। তা না হলে আপনার শ্রীঘর যাওয়া কেউ আটকাতে পারবে না।
আশ্চর্য, খুকু তো একেবারে হান্ড্রেড পার্সেন্ট কারেক্ট বলেছে। অবিশ্যি আমি আর লিপিকে নিয়ে যাব কেমন করে, ওকে নিয়ে যখন পালাইনি, কিন্তু যদি পালাতাম তা হলে উপদেশটা খুব কাজে লেগে যেত। খুকু এত সব জানল কী করে। খুকু এ সব জানে, জন্মনিয়ন্ত্রণের জিনিস ব্যাগে রাখে, অনেক পুরুষের সঙ্গে ঘুরে বেড়ায়, আবার পরিমলের সঙ্গে প্রেম করে, একেবারে অল রাউন্ড। ইতিমধ্যে পরিমলের বউদি এসে পড়ল, কোনও কথা না বলে অবাক হয়ে একবার আমার দিকে আর একবার। ঝরনা খুকুর দিকে দেখতে লাগল। আমি বললাম, কিন্তু তোমরা আমাকে বিশ্বাস করছ না কেন? আমি সত্যি লিপিকে নিয়ে পালাইনি, মাইরি বলছি!
খুকু সঙ্গে সঙ্গে বলে উঠল, মাইরি ইললি দিললি, প্রাণের ইয়ার পঞ্চা তেলি। বাজে কথা ছাড়ুন তো, আমাদের কাছে লুকোতে হবে না। আপনাকে যা বললাম, তাই করুন গিয়ে।
এবার ঝরনা বলে উঠল, তুই কি ন্যাকামি করছিস খুকু, লিপিকে ডাক্তার দেখাবার দরকার আছে না কি। ওর বয়স মিনিমাম বাইশ-তেইশের কম না।
সে তো তুই বলছিস, ওর বাবা, মা তো বলছে না।
ওর বাবা, মা তো গোলমাল পাকাবার জন্য মিথ্যে বলেছে।
ওরা নিজেদের তর্কেই ব্যস্ত, আমি যে কিছু বলছি সেটা যেন ধর্তব্যের মধ্যেই না। বেশ বুঝতে পারছি, এদের বিশ্বাস করানো যাবে না। ঝরনাকে আমি ভাল মেয়ে বলে জানি, আমাকে নীরেনদা নীরেনদা করে খুব খাতির করে, একটু যেন সমীহ-ই করে। দেখতে তেমন ভাল না, মুখটা বিশেষ করে, সেজন্য ওর দিকে ছেলেদের বিশেষ নজর নেই। এমনও আমার কখনও কখনও মনে হয়েছে, ঝরনা আমার সঙ্গে প্রেম করতে চায়। লিপির সঙ্গে যে প্রেম করে সে ঝরনার সঙ্গে কখনও প্রেম করতে চাইবে না। সেই ঝরনা যেন এক বেলাতেই বদলে গিয়েছে। আজ সকালবেলাও তো পরিমলের সঙ্গে দেখা করার জন্য এ বাড়িতে এসেছিলাম, তখনও ঝরনা কত ভাল ব্যবহার করেছে, আর এখন শুধু ধারালো চোখে যে তাকিয়ে দেখছে, তা না। যা ভাবতে পারি না, তা-ই ও আমাকে বলেছে। আমি প্যান্ট ভিজিয়ে ফেলেছি কি না, তাও জিজ্ঞাসা করল মুখের ওপর, আবার তাকিয়ে দেখল, নাকে আঁচল চাপল। এরকম একটা অবস্থার মধ্যেও মনটা বড় খারাপ হয়ে গেল, খুবই দুঃখ লাগছে। আমি ওকে একটা ধমক দিয়ে প্রতিবাদ করতে পারি, সেইভাবে যদি বলতে আরম্ভ করি, বেশ ধারালো মোটা গলায়, বাছা বাছা শব্দ জুড়ে, তা হলে হয়তো বিশ্বাস করাতে পারি, কিন্তু পারব কি, ঝরনা যেভাবে চেয়ে রয়েছে, আর চোয়াল গাল সবই এমন শক্ত, যেন আমি কী একটা এসে দাঁড়িয়েছি, একটা নেড়ি কুত্তার থেকেও খারাপ কিছু।
সত্যি সত্যি আমার একটা নিশ্বাস পড়ল, জিজ্ঞেস করলাম, পরিমল কি বাড়ি আছে?
ঝরনা ঝাঁঝিয়ে উঠে বলল, তা হলে কি দেখতে পেতেন না। আপনাকে দেখবার জন্য ছুটে আসত। দাদা সেই দুপুর বেলা খেয়ে বেরিয়ে গেছে।
আমি সাবধান হলাম, যাতে ওরা বুঝতে না পারে পরিমলের সঙ্গে আমার প্ল্যান করা ছিল। জিজ্ঞেস করলাম, ও কখন বেরিয়েছে?
ঝরনা যেন কথা ছুঁড়ে দিল, কখন আবার, আমি তো ঘড়ি ধরে দেখিনি, বারোটা একটা হবে।
এর মধ্যে ও আর বাড়ি আসেনি?
ঝরনা এবার যাকে বলে ঝামটা দিয়ে উঠল,–জানি না যান। দাদাকে এখন আপনার কী দরকার, ওকেও আপনার সঙ্গে জড়াতে চান বুঝি?
ঠিক এ সময়েই কোনও বাড়িতে শাঁখ বেজে উঠল, আর ঝরনা খুকু বউদি তিনজনেই তাড়াতাড়ি কপালে হাত ঠেকিয়ে নমস্কার করল। খুকু আবার কয়েকবার জোড় হাতটা কপালে ঠুকল, তারপরে বলল, কী যে সব খারাপ খারাপ ব্যাপার ঘটছে, সন্ধের মুখে যত সব নোংরা ঘাঁটাঘাঁটি।
আমি যেন একটা মূর্তিমান মহাপাপের মতো তিনজনের সামনে দাঁড়িয়ে আছি। ঝরনার ধারণা, আমি পরিমলকে আমার সঙ্গে জড়াতে চাইছি, আর তা হল, যা আমি করিনি, তারই সঙ্গে। আর খুকু এই সন্ধের মুখে কোথায় শাঁখ বাজিয়ে গঙ্গাজল ছিটিয়ে ভগবানের নাম করবে, তা না, ওকে নোংরা ঘাঁটাঘাঁটি করতে হচ্ছে, মানে আমার বিষয়েই বলছে। আমার নোংরা কাজের কথা। অথচ, একটু আগেই খুকু আমাকে কী চমৎকার অ্যাডভাইস করল। এর জন্য ওর কাছে আমি সত্যি গ্রেটফুল–অর্থাৎ কৃতজ্ঞ, কেন না, আমি তো এরকম একটা কথা চিন্তাই করতে পারতাম না। পরিমল যে এত চালাক-চতুর, অনেক কিছু জানে বোঝে, কিন্তু এরকম একটা উপদেশ ওর মাথায় আসেনি।
এখানে দাঁড়িয়ে থেকে আমার আর লাভ নেই। পরিমল সেই দুপুরে খেয়ে বেরিয়েছে, সে কথা আমিও জানি, কারণ কেষ্টকলি লেনের মোড়ে ওর সঙ্গে আমি দেখা করেছিলাম। তার আগে, আজ সকাল বেলা, এ বাড়িতে আমি এসেছিলাম, শেষবারের মতো সমস্ত ব্যাপারটা আগাগোড়া আলোচনা করে নেবার জন্য। আমি যতটা অস্থির হয়ে পড়ছিলাম, একটা ভয়ে আর উত্তেজনায় থরথর করছিলাম, পরিমলের সে সব কিছুই ছিল না। অবিশ্যি আসল ব্যাপারটা আমার, সেই জন্য আমার মধ্যেই যত ছটফটানি, কিন্তু পরিমলের কাছ থেকে সাহস না পেলে আমি এতটা এগোতে পারতাম কি না সন্দেহ। ও এমন ডেসপারেট, যেন এ একটা কিছু ব্যাপারই না, এভাবেই আমাকে বলেছিল, এমনকী আমাকে ধমকও দিয়েছিল, কী এত ভাবছিস, বাজে বাজে যত ভাবনা। কত ছেলে কত মেয়ে নিয়ে হাওয়া হয়ে গেল আর তোর একেবারে হাত-পা খসে পড়ছে।
এরকম ভাবে বলেছিল, কিন্তু আসলে আমার সেখানেই আপত্তি ছিল, ওই হাওয়া হয়ে যাওয়া ব্যাপারটায়। অনেক ছেলে অনেক মেয়েকে নিয়ে পালিয়েছে বটে, খবরের কাগজে প্রায়ই যে সব কেলেঙ্কারির কথা পড়ি, সেটা ভাবতেই যেন আমার গায়ের মধ্যে কী রকম করে ওঠে। এ সব আমার রুচিতে বাধে। লিপিকে তো সে কথা বোঝাতে পারলাম না। সকালবেলা পরিমলের সঙ্গে দেখা করে যাওয়া সত্ত্বেও ও ঠিক সময় মতো লিপিদের বাড়ি যায় কি না জানবার জন্যই আমি দুপুরে কেষ্টকলি লেনের মোড়ে এসেছিলাম। ওর সঙ্গে দেখা হয়েছিল, ও বলেছিল, তুই ঠিক জায়গায় গিয়ে দাঁড়া, আমি লিপিকে নিয়ে আসছি। একটি উদ্বেগ আর উত্তেজনায় মাথার ঠিক ছিল না। লিপির কথাগুলো এখনও আমার স্পষ্ট মনে আছে, এমনি আমি একলা বাড়ি থেকে বেরোতে পারি। কিন্তু তোমার সঙ্গে বাড়ি ছেড়ে চলে যাচ্ছি ভাবতেই হাত-পা যেন কাঁপছে। আমি একলা যেতে পারব না। খুবই ঠিক কথা, আমারই যদি এরকম হতে পারে, ওর নিশ্চয়ই হবে, মেয়ে তো। এমনি বেরোনো আর আমার সঙ্গে বাড়ি থেকে পালিয়ে যাওয়া, একেবারে আলাদা। সেই জন্যই পরিমলকে বলতে হয়েছিল, পরিমল রাজি হয়েছিল। কিন্তু ব্যাপারটা কী দাঁড়াচ্ছে শেষ পর্যন্ত বুঝতে পারছি না। এখানে আর দাঁড়িয়ে না থেকে যাবার জন্য পিছন ফিরলাম, এই সময়ে খুকুর গলা শুনতে পেলাম, শুনুন তো।
খুকুর দিকে ফিরে তাকালাম, ওর ঢুলু ঢুলু চোখে যেন একটা সন্দেহ, আঁকা ভুরু কোঁচকানো। জিজ্ঞেস করল, অন্য কিছু করে বসে আছেন নাকি?
অন্য কিছু মানে আবার কী, বুঝতে পারলাম না। বোধ হয় ঝরনা আর বউদিও খুকুর জিজ্ঞাসাটা বুঝতে পারেনি, তাই খুকুর মুখের দিকে তাকিয়ে দেখছে। জিজ্ঞেস করলাম, অন্য কিছু মানে, কী?
খুকু ঝরনা আর বউদির দিকে একবারে দেখল, রং করা ঠোঁট টিপে একটু হাসল, তারপরে বলল, ন্যাকামো করবেন না, আপনি সবই বুঝতে পারছেন। সেই জন্যই আপনার চোখ-মুখ ওরকম কালি মারা দেখাচ্ছে, আর পরিমলের খোঁজে এসেছেন।
বলে, খুকু আবার ঝরনা আর বউদির দিকে দেখল এবং মনে হল ঝরনা ব্যাপারটা বুঝতে পেরেছে, বউদি বোধ হয় না, আর আমি তো, যাকে বলে অগাধ জলে। সেই যে বলে রহস্যপ্রিয়া খুকু একটু তা-ই, ওর কথাবার্তার ভাবভঙ্গি একটু এইরকমই, তথাপি আজ যেমন হেলাফালা করে কথা বলছে, এরকম আমার সঙ্গে বলত না। কিন্তু খুকুর কথার বিন্দুবিসর্গ বুঝতে পারলাম না, কথা বাড়াতেও আর ইচ্ছা করছে না, তাই কোনও জবাব দিলাম না। খুকু আবার বলে উঠল, ন্যাকামি করছেন, না সত্যি আপনি একটা বুন্ধু। বলছি, বাঁধিয়ে বসেননি তো?
বলতে বলতে খুকু ওর নিজের পেটের দিকে হাত দিয়ে উঁচু হওয়ার ভঙ্গি করল। বউদি খিলখিল করে হেসে উঠল, ঝরনাও হাসল, তবে শব্দ না করে এবং বউদি আর ঝরনা মজা পাওয়ার সঙ্গে যেন লজ্জাও পেল। সন্ধেবেলা ভগবানকে না ডেকে নোংরা ঘাঁটাঘাঁটি করার ইচ্ছা খুকুর নেই, তথাপি করতে হচ্ছে আমার জন্য। কিন্তু ওর কথা শুনে আমার গায়ের মধ্যে যেন শিরশির করে উঠল, তবে তার মানে, লিপি গর্ভবতী হয়েছে কি না, এ কথা খুকু জিজ্ঞেস করছে! মানে–তার মানে, আমি আমার দ্বারা অসম্ভব, আমি ভাবতেই পারছি না। কিন্তু এ কথা খুকু জিজ্ঞেস করছে কেন। বললাম, না তো।
খুকু ওর গোটা শরীরটাকে কেমন একরকম ভাবে যেন দুলিয়ে দিল, এটাকে ওর গোল শরীরে গোলালো দোলানো বলব কি না বুঝতে পারছি না, হাতের চেটো ঘুরিয়ে বলল, আপনার সবটাতেই না। আপনি লিপিকে নিয়ে পালাননি, লিপি কনসিভ করেনি, এর পরে আরও কত কী বলবেন। আমি বলছিলাম, এর ওপরে যদি আবার ওটাও করে থাকেন, তবে আপনার আর রক্ষে নেই। এখন যান, আপনাকে পুলিশ খুঁজে বেড়াচ্ছে, হয়তো এখানেই এসে পড়বে।
আমি তো চলেই যাচ্ছিলাম, ও ডাকল বলেই ফিরলাম। ইচ্ছা করলে খুকুকে আমি মুখের মতো জবাব দিতে পারি। এখন আমার আরও অনেক কথা মনে পড়ছে, মনে আগেই পড়েছিল, আমি কথাটা ভাবতে চাইনি। কারণ আমার মনে হয়েছিল, আমি নিজেই যেন একটা দোষ করে ফেলেছি।
.
সেই প্রায় বছরখানেক আগে, বিজয়ার দিন রাত্রে, আমরা কয়েকজন বেড়াতে বেরিয়েছিলাম। আমি, পরিমল, খুকু, সিদ্ধেশ্বর আর তার বান্ধবী কি রীতা না ফিতা নাম মেয়েটার, গঙ্গার ধারে গিয়েছিলাম, ময়দানে বেড়িয়েছিলাম, ভিকটোরিয়া মেমোরিয়ালের ধারে গিয়েছিলাম, আর সেখানে গিয়ে পরিমলের কী খেয়াল গিয়েছিল, ড্রিঙ্ক করবে। বিজয়ার দিন লোকে সিদ্ধি খায়, আমাদের মতো লোক আবার মদ খাবে কী। কিন্তু পরিমলের জেদে মদ খাওয়া হয়েছিল, আর সেই আমি প্রথম জেনেছিলাম, ওখানে লুকিয়ে মদ বিক্রি হয়। সোড়া গেলাস সবই পাওয়া যায়। আমি মদ খেতে পারি না, তথাপি মুখে ছোঁয়াতে হয়েছিল, তারপরে ময়দানের দিকে গিয়েছিলাম, আর সেখানে পরিমল মাঠের ওপরে শুয়ে পড়েছিল, খুব নেশা হয়েছিল ওর। সিদ্ধেশ্বর ওর বান্ধবীকে নিয়ে অনেকটা দূরে চলে গিয়েছিল, আমার যেন মনে হচ্ছিল ওরা জড়াজড়ি করছে, আরও সব–মানে চুমো খাচ্ছে, আমার কীরকম অবাক ব্যাপার মনে হচ্ছিল, আর ভিতরে ভিতরে কীরকম যেন লাগছিল, বুকে ধকধকানি, গলা শুকিয়ে যাওয়া, অথচ রক্তের মধ্যে একটা ছলাৎ ছলাৎ ধাক্কা। কিন্তু কেমন একটা চিরচিরে জ্বালাও। ঠিক তখনই খুকু আমার পাশে বসে কাঁধে হাত রেখেছিল, বলেছিল, হাঁদার মতো ওদিকে কী দেখছেন?
আমি প্রায় চমকে উঠে শব্দ করেছিলাম, অ্যাঁ? আর তখন, এই খুকু, ভাবা যায় না, সে কথা আমি কোনওদিন পরিমলকে বলিনি, কেন না, আমার মনে হয়েছিল আমি নিজেই একটা দোষ করে ফেলেছি, খুকু আমাকে চুমো খেয়েছিল, ঠোঁটে ঠোঁট দিয়ে। এমন আশ্চর্যের ব্যাপার, আমার বুকের মধ্যে এমন ধক ধক করে উঠেছিল, আর খুকুর এই মোটা গরম ভেজা ঠোঁটের মধ্যে আমি যেন আটকা পড়ে গিয়েছিলাম, কিছু বলতেও পারছিলাম না এবং আমাদের কাছ থেকে খানিকটা দূরেই পরিমল মাতাল হয়ে পড়েছিল, অন্য দিকে আর একটু দূরে সেই সিদ্ধেশ্বর আর রীতা না ঋতা না ফিতা জড়াজড়ি করছিল, আমি তখন ওদের দিকেও দেখছিলাম, তার জন্য খুকু আমাকে গালে আস্তে করে চাপড় মেরেছিল, আর মুখের ভিতর থেকে নালিশের সুরে শব্দ করেছিল, উম! মানে, আমি কেন সিদ্ধেশ্বরদের দিকে দেখছিলাম। বেশ খানিকক্ষণ পরে আমাকে ছেড়ে দিয়ে খুকু বলেছিল, ওয়ার্থলেস, ওদিকে কী দেখছেন?
ওর চোখগুলো অন্ধকারেও যেন জ্বলজ্বল করছিল আর আমি অবাক হয়ে ভাবছিলাম, খুকু এটা পারল কী করে, ও আমার বন্ধুর প্রেমিকা, আর আমি ঠিক এরকম ব্যাপার ভাবতে পারি না, যে কারণে বাড়ি থেকে পালিয়ে যাওয়া আমার রুচিকর না, ডিগনিটিতে বাধে, সেটাও সেইরকম লেগেছিল কিংবা তার চেয়েও বেশি খারাপ। কিন্তু আমাকে অবাক করে দিয়ে খুকু আবার সেই কাজ করেছিল। এবারে দু হাত দিয়ে জড়িয়ে ধরে এমনভাবে যে, আর একটু হলে আমি চিত হয়ে পড়েই যেতাম। আমি মনে মনে নিজেকেই জিজ্ঞেস করেছিলাম, খুকু কী চায়, এভাবে আমার ওপর আক্রমণ কেন, কী, কী বলব, এমন বিশ্রী ব্যাপার, আমার-আমার-আমার যেন শরীরটা কী রকম করছিল, মানে লিপিকে জড়িয়ে ধরলে যেরকম একটু উ-উ-উন্মাদনা আসে সেইরকমই অনেকটা বোধ করছিলাম, অথচ খারাপ লাগছিল, আর ঠিক সে সময়েই পরিমল নড়ে উঠেছিল, খুকু তাড়াতাড়ি আমাকে ছেড়ে দিয়ে সরে গিয়েছিল। পরিমল উঠে বসেছিল, আমাদের দিকে তাকিয়ে দেখেছিল, আর ঠিক তখনই মনে হয়েছিল, আমি নিজেও দোষ করে ফেলেছি। খুকু উঠে পরিমলের কাছে গিয়ে বসেছিল এবং সিদ্ধেশ্বর আর ওর বান্ধবী যা করছিল, ওরাও তা-ই করছিল, আর আমি, কোনদিকে তাকাব বুঝতে পারছিলাম না। অথচ মাথাটা ভরে তখনও খুকুর ব্যাপারটাই দাপাদাপি করছিল, বুকের ধকধকানিটা তখনও থামেনি।
খুকু যে এত ফরফর করছে, আমি যদি এখন সে কথা বলি, তা হলে কী হয়। এদিকে তো গলার হারের লকেটে কোনও এক গুরুদেবের ছবি আটকানো, ঠাকুরভক্তি গুরুভক্তি খুব, সবাইকেই ভিকনেশি কাটে। কিন্তু আমি ওকে কিছু বলব না, জানি ও তখন সুস্থ বা সাব্যস্ত ছিল না, কী হবে বলে, তবে মনটা সত্যি খুব খারাপ হয়ে যাচ্ছে, দুঃখও পাচ্ছি।
.
পরিমলদের বাড়ি থেকে বেরিয়ে আসবার সময় পিছন থেকে খুকুর গলা শোনা গেল, যান, এখন গিয়ে লিপির সঙ্গে ফুর্তি করুন, তবে আমাদের খাওয়াতে ভুলবেন না।
তারপরে ওরা তিনজনেই হেসে উঠল।

মূলে কোনও ব্যাপারই নেই–মূলে হয়তো ছিল, আসলে কিছুই ঘটেনি, তবু ওদের বিশ্বাস করানো গেল না। ওদের হাসিটা যেন হাসি না, কেমন একটা ভয় ধরিয়ে দেবার মতো অদ্ভুত শব্দ, যা ঠিক যেন মেয়েদের গলা থেকে বেরোয় না। সন্ধে হয়ে গিয়েছে, রাস্তার আলোও জ্বলছে, এখন কোথায় যাব। হাসিটা কি এখনও শোনা যাচ্ছে, ওরকম শোনাল কেন হাসিটা, মেয়েরা খিলখিল করে হাসলে তো শুনতে খুবই ভাল লাগে, ঠিক যেন–ঠিক যেন কী? যেন জলতরঙ্গের বাজনার মতো, কবিতায় বা আজকাল গল্পে উপন্যাসেও অনেক সুন্দর সুন্দর কথা লেখে, অনেক সময় গদ্যকেই কবিতা বলে মনে হয়, মানে একটা সেনটেনসকে কয়েক টুকরো করে ভেঙে ভেঙে সাজালেই কবিতা হয়ে যায়, তাতে যেমন মেয়েদের খিলখিল হাসির কথা লেখে, যেমন ঝরনার মতো ঝরনার মতো? ঝরনার শব্দ কি খিলখিল হাসির মতো, বা খিলখিল হাসি কি ঝরনার মতো হতে পারে। ঝরনার শব্দ তো খুব জোর –অনেকটা খলখল হাসির মতো মনে হয়। সেটা বোধ হয় জলপ্রপাতের শব্দ। জলপ্রপাত আর ঝরনা বোধ হয় আলাদা, যেমন উশ্রী বা হুডরু–ওগুলোকে নিশ্চয় ঝরনা বলে না, মিনি জলপ্রপাতকে বোধ হয় ঝরনা বলে, তা হলে খলখল খিলখিল শোনাতে পারে, অথবা কবিতার ভাষায় রিনিরিনি ঠিনিঠিনি। হাসি-কথাটা মনে পড়ে গেল, আমি একবার একটা কবিতায় এরকম কথা লিখেছিলাম, ঘরে বাজে রিনিরিনি হাসি/বাহিরে গরম ধুলা ওড়ে/আঁধি, সবুজ শাড়ি সরিয়ে, বুকের পুকুরে জল দোলে/ঘরে বাজে ঠিনিঠিনি হাসি।
নিখিল বলেছিল, এ সব শালা তোদের বজ্জাতি, এই তোদের কবি শালাদের কথা বলছি। ঘরে রিনিরিনি ঠিনিঠিনি হাসি, বাইরে শালা আঁধি, আবার ওদিকে ওটা কী? সবুজ শাড়ি সরানো, বুকের পুকুরে জল দোলে? তার চেয়ে লেখ না, গাড়ি চলে, ঠোঙা ফাটে, বাদামের খোসা ওড়ে, রাইটার্স বিল্ডিং-এর মাথায় হাঁস প্যাঁক প্যাঁক!
নিখিলের কথা ওইরকম। ও আবার সব পার্টি করে তো, ট্রেড ইউনিয়ন ফ্রন্টের, যাকে বলে লড়াকু–সেইরকম কর্মী, সাহিত্য কবিতা ও সব ওর কাছে কিছু না, বিশেষ করে আমার কবিতা নাকি অনেকটা প্রতিক্রিয়াশীল বুর্জোয়া কবিদের মতো, যদিও আমিও তখন নিখিলদের পার্টিতেই ছিলাম, প্রায় সক্রিয় কর্মী বলতে যা বোঝায় অনেকটা তা-ই, তারপরে অনেক ভেবেচিন্তে আমার মনে হয়েছিল, ও পার্টি সংশোধনবাদী, তাই আমি বেরিয়ে এসেছিলাম। তখন ওদের পার্টির যে সাহিত্য পত্রিকা, সাহিত্য সংস্কৃতি শিল্প ইত্যাদির পত্রিকা, সেই পত্রিকাতেই আমার কয়েকটা কবিতা ছাপানো হয়েছিল। নিখিলদের পার্টি–মানে সেই সংশোধনবাদী পার্টি, যে-পার্টি ছেড়ে আমি চলে এসেছি এবং পার্টি বা রাজনীতির বাইরে বা রাজনীতির চিন্তা-ভাবনার বাইরে থাকা সম্ভব নয়, কেন না, আমরা কে-ই বা তা আছি, যদি বা আমরা ওই সব, কী বলে নিরপেক্ষ টিরপেক্ষ অনেক কথা শুনতে পাই, যেটা একেবারেই বাজে কথা, কারণ, আমি নিশ্চয়ই একটা মেয়ে হাতি না যে, দুটো মদ্দা হাতি খুঁড়ে দাঁতে লড়ালড়ি করছে, কে আমাকে পাবে এবং আমি একটি নিরপেক্ষ মাদি, মদ্দাদের দ্বন্দ্বযুদ্ধের সময় ওদিকে চেয়েও দেখছি না, কেবল কচি কচি লতাপাতা খাচ্ছি, তারপরে একটা মদ্দা মরল বা মার খেয়ে ভাগল, আর একটা বীরের মতো মাদিটার কাছে এগিয়ে এল, আর নিরপেক্ষ মাদিটা তখন জয়ী যোদ্ধার গায়ে সোহাগ করে শুড় বুলিয়ে আদর করতে লাগল, কিংবা এরকম অনেক জানোয়ারের নাম করা যায়, বাঁদর, কুকুর, (এ সব কথা ভাবলে এত রাগ হয় আমার, ভীষণ খারাপ খারাপ কথা বলতে ইচ্ছা করে) যাদের জগতে, মাদিদের নিরপেক্ষতা একটা প্রাকৃতিক নিয়ম। মানুষের বেলায় তা ঘটতে পারে নাকি। মাদি-ই যখন মানুষের জগতে মানবী, তারাও কি জানোয়ার জগতের এই নিয়মটা মেনে নিতে পারবে। আমার তো মনে হয়, তাদের কেউ এ কথা বললে, মারতে আসবে। অন্তত বাইরের দিক থেকে তো বটেই, মানে লোক দেখানো যাকে বলে, তবে আমার মনে হয়, মানুষেরা, মেয়ে বা পুরুষ তারা আবার মন বলে একটা জিনিসের দাবি করে, জানোয়ারদের যেটা. নেই, কেনো, তাদের ব্যাপারগুলো সবই প্রবৃত্তিজাত, তথাপি আমার কেমন একটা সন্দেহ, মানুষের জগতেও মদ্দা-মাদির খেলাটা আছে, যা দেখলে খুব দুঃখ পাই, মনে বড় কষ্ট লাগে। প্রকৃতি আর প্রবৃত্তি ব্যাপারটা কেমন যেন তেওঁটে গোছের, ঝানু, এমন গাছ থাকে, খুব জোর না লড়লে এদের হাত থেকে ছাড়া পাওয়া যায় না।
যাই হোক রাজনীতি ইত্যাদিতে ও সব মাদির মতো নিরপেক্ষতা আমি বিশ্বাস করি না, মনে মনে আপনা থেকেই কেমন যেন একটা সাপোর্ট এসে যায়, আর অন্য দিকে একটা বিরোধী ভাবনা জেগে ওঠে, তা আমি কোনও দলে থাকি বা না থাকি, কাজ করি বা না করি। সোনার পাথরবাটিরও হয়তো একটা মানে তৈরি করে নেওয়া যেতে পারে, কিন্তু রাজনীতির চিন্তায় নিরপেক্ষ, যারা বলে, তাদের ছাগলাদ্য ঘৃত খাওয়া উচিত, অবিশ্যি ছাগলাদ্য ঘৃত কাকে বলে জানি না, নামটার জন্যই এরকম বলতে ইচ্ছে করল। আর এই বলার জন্য, এই নিরপেক্ষ-টিরপেক্ষ একটা মিথ্যা কথা, এই কথা নিয়ে একবার আমি ডিবেটে নাম দিয়েছিলাম, বিচারে দেখা গিয়েছিল আমি বা আমরা কয়েকজন জিতেছিলাম, তবু কফি হাউসে বিভাস আমাকে দুটো থাপ্পড় দিয়েছিল।
বিভাস আমার বিপক্ষে ছিল, আর আমি তখন একলা ছিলাম, আমার টেবিলেই ও বসেছিল, আবার এক প্রস্থ তর্ক করা হয়েছিল, শেষ পর্যন্ত রেগে গিয়ে ঠাসঠাস করে আমার গালে দুটো চড় বসিয়ে দিয়েছিল। অথচ ও আমার বন্ধু ছিল, কলেজের বন্ধু, ভাবতেই পারিনি ও আমাকে হঠাৎ ওরকম চড়িয়ে দিতে পারে। এত অবাক হয়েছিলাম, মনে মনে কষ্টও পেয়েছিলাম, কথাই বলতে পারিনি। অবিশ্যি বিভাসকে সেদিন মার খেতে হত, কয়েকজন উঠে এসেছিল অন্য টেবিল থেকে, যারা আমার ঠিক বন্ধু না, কিন্তু আমিই তাদের বারণ করেছিলাম, কারণ একটা মারামারি লেগে গেলে সেটা আরও খারাপ হত। তখন হয়তো একটা চেয়ার আমার মাথায় পড়ত, তার চেয়ে বিভাসকে ক্ষমা করাই ভাল মনে করেছিলাম। এখন বিভাস অবিশ্যি একটা পার্টিতে কাজ করে, একটা বামপন্থী পার্টিতে। এখন তো সবাই বলে তারা বামপন্থী। কয়েকটা পার্টি ছাড়া, কেন না তারা নিজেদের বামপন্থী বললে যে লোকে কিছু বলবে, তা না, তাদের নিজেদেরই লজ্জা করবে, তারা নিজেরাই নিজেদের দক্ষিণপন্থী বলে। বাকি সবই বামপন্থী, এবং কেন বলে, এ বিষয়ে বোধ হয় আমার বাবা বেশি বোঝেন, আমি বুঝি না।
তাই, ক্রমেই যখন আমার মনে হল, আমি যে পার্টিতে আছি এই পার্টির নীতি, আদর্শ আর কৌশলের মধ্যে দক্ষিণপন্থী সংশোধনবাদ কাজ করছে, আমি তার সমালোচনা শুরু করেছিলাম। তার জন্য আমাকে যে সব সমালোচনা শুনতে হয়েছিল, আর গালাগালি খিস্তি, আমি কোনওদিন তা ভাবতে পারিনি। যে-নিখিলের কথা বলছিলাম, আমার এত ঘনিষ্ঠ বন্ধু ছিল, কেন না, ওকে আমার সত্যি একটা লড়াকু কর্মী বলে মনে হত, ও ভদ্রলোকদের মতো কথা বলতে জানত না, ভীষণ সাহসী বলে মনে হত, মাকর্সবাদ, লেলিনবাদ, সুভাষবাদ, ও সব কোনও বাদই ও পড়াশোনা করেনি, কিন্তু শ্রমিক ফ্রন্টে খুব লড়াই করত, এখনও করে ওদের পার্টির হয়ে, দারুণ বক্তৃতা দিতে পারে, হিন্দিতেও পারে। ওকে যখন আমি মার্কসের নাম করে সংশোধনবাদ বোঝাতে চেয়েছিলাম, ও মুখটাকে সাংঘাতিক করে, মানে রেগে গিয়ে, বুড়ো আঙুলটা দেখিয়ে একটা খারাপ খিস্তি দিয়ে বলেছিল, তুই মার্কসের ইয়ে (মানে সেই কথাটা, কেশ বা রোমাবলি জাতীয়) বুঝিস। শালা পার্টির কুচ্ছো করছিস, তোর থেকে বোঝদার লোক আর পার্টিতে নেই, না? ও সব দিয়ে নিখিলকে পগানো যাবে না। ও সব সওয়াল নিখিল ভালই জানে।
নিখিলের বাবা একজন উকিল, আর নিখিল তো মোটামুটি শ্রমিক নেতা গোছের লোক, সে জন্য ওর কথায়, ওর বাবা যে লোয়ার কোর্টে আছে, সেখানে পার্টির কোনও কেস হলে ওর বাবাকেই দেওয়া হয়, অবিশ্যি টাকা দিতে হয়। কিন্তু আমি সেজন্য ভাবছি না, নিখিলের সওয়াল কথাটা শুনে ভেবেছিলাম। ওর বাবা উকিল বলেই বোধ হয় সব সওয়াল ওর জানা আছে। অথচ আমি ওকে, কী বলে–পগানো, মানে–পগানো মানে, বোধ হয় জয় করা, তা কেন করতে যাব আর কুচ্ছোই বা গাইতে যাব কেন। আমার বিষয়ে তখন পার্টিতে কথা চলছিল, আমি নাকি পার্টির শত্রুতা করছি, তারপরে যখন–উহ, চমকে উঠেছিলাম হাসিটা শুনে, ভাবলাম খুকু, পরিমলের বোন আর বউদি, তিনজনেই এখনও আমার পিছনে পিছনে হাসতে হাসতে আসছে নাকি।
পিছন ফিরে তাকিয়ে দেখলাম, না। দুটি মেয়ে, আমার পিছনে পিছনেই হাঁটছে, আমার দিকে ওদের কোনও লক্ষই নেই, ফ্রক-পরা দুটো মেয়ে নিজেদের মধ্যে কী যেন বলাবলি করছে, করতে করতেই হেসে উঠেছিল, এবং ওরা আমার থেকেও তাড়াতাড়ি হাঁটছে, হাত ধরাধরি করে, আমাকে প্রায় পেরিয়ে যাচ্ছে, কয়েক সেকেন্ডের মধ্যেই, যার থেকে অনুমান হয় কাছেরই কোনও বাড়ি থেকে ওরা বেরিয়েছে। আমার কাছ দিয়ে চলে যাবার সময় একবার ওদের দিকে তাকালাম, আমি ওদের বয়স অনুমান করতে পারি না, ওরা বোধ হয় কিশোরী, কেন না, ওদের শরীরের দিকে আপনা থেকেই আমার চোখ পড়ে গেল। সত্যি কথা বলতে কী, এরকম মেয়েদের বালিকা না কিশোরী বলে আমি ঠিক জানি না, তবে যে-দুই মন বই পড়েছিলাম পরীক্ষার জন্য, তাতে নওল কিশোরী বলে যে বর্ণনা দেওয়া আছে তার সঙ্গে যেন অনেকটা মেলে, এবং এদের আমার খুব পবিত্র ভাবতে ইচ্ছা করে, কিন্তু ফ্রক-পরা অথচ ভারী ভারী পায়ের গোছা, বড় বড় মেয়েদের মতো ভারী আর চওড়া কোমর সব মিলিয়ে আর এই ফ্রকের জন্যই বোধ হয়, আমার মনটা কেমন খারাপ হয়ে ওঠে, ভয় ভয় করে। ধৃতিধৃতিকে আমার মনে আছে, ধৃতির সেই ঘটনা, সেই জন্যই বোধ হয় আমার মনের মধ্যে এদের নিয়ে একটা ভয় জমে আছে।
মেয়ে দুটো আবার হেসে উঠল, আবার আমার বুকের মধ্যে কেমন করে উঠল, আমার কানে যেন খুকুদের তিনজনের হাসিটাই বেজে উঠল, যে-হাসিটার কথা ভাবতে গিয়ে আমার মনে হল, ঠিক যেন মিষ্টি বা খুশি গলায় হেসে ওঠা খিলখিল শব্দ না। অন্যরকম, সেই কী বলে, একটা, একটা অমঙ্গল, অশুভ কিছুর সংকেতের মতো যেন ওদের হাসিটা মনে হয়েছিল, যে কারণে আমার কেমন ভয় করছিল; দিগার–দিগন্তর চোখ আর হাসি দেখেও আমার ঠিক এই রকম মনে হয়েছিল। ওরা কেউ-ই হয়তো আমার কথা বিশ্বাস করেনি, হয়তো কেন, করেনি, কিন্তু হাসিটা ওরকম শোনাচ্ছিল কেন। ম্যাকবেথ-এর সেই ডাইনিদের হাসির কথা আমার মনে পড়ছে, শুনেছি গোসাপের ডাক নাকি অনেকটা খিলখিল হাসির মতো শোনায়, আর একবার রেবতীদার (সেই সংশোধনবাদী পার্টির কৃষক নেতা, উত্তর বাংলার লোক, সেখানে এক সময়ে কৃষকদের মধ্যে আন্দোলন করেছেন, এখন কলকাতাতেই থাকেন, তবে মাঝে মাঝে গ্রামে সভা করতে যান, কলকাতার কৃষক আপিসে বসেন) সঙ্গে কৃষকদের একটা সম্মেলনে গ্রামে গিয়ে পৌষ মাসের সন্ধের ধান কাটা মাঠে ঠিক এইরকম খিলখিল হাসি শুনেছিলাম। অনেক দূরে যেন কেউ খিলখিল করে হাসতে হাসতে দূরে ছুটে চলে গিয়েছিল। এক বার না, অনেক বার। সেই হাসিটা শুনে আমার বুকের মধ্যে কেমন যেন ছ্যাঁৎ ছ্যাঁৎ করে উঠেছিল, শিউরোনো যাকে বলে। আমি, রেবতীদা এবং আরও কয়েকজন কৃষক তখন এমনি একটু বেড়াতে বেরিয়েছিলাম। আমি রেবতীদার দিকে এবং কৃষকদের দিকে তাকিয়েছিলাম। একজন কৃষক হেসে বলেছিল, ভয় পাবেন না, ও শেয়ালে ডাকছে।
শেয়াল। শেয়ালের ডাক জীবনে অনেক শুনেছি, কিন্তু ওরকম ডাক তো কখনও শুনিনি, বরং ডাকাডাকিতে ওরা রিয়াল ঐক্যবদ্ধ, সকলেই একসঙ্গেই হুক্কা হুয়া করে। কিন্তু ওরকম খিলখিল জীবনে শুনিনি, তা-ই কৃষকটির দিকে অবাক হয়ে তাকিয়েছিলাম। রেবতীদার কোনও ভ্রূক্ষেপ ছিল না, উনি তখন অন্য কথা বলছিলেন–মানে আন্দোলনেরই কথা, ওঁর মতো লোকের বাজে ব্যাপারে মনোযোগ থাকবার কথা নয়, কিন্তু হাসিটা যেন তখনও আমার মাথার মধ্যে চক্র দিচ্ছিল, জিজ্ঞেস করেছিলাম, শেয়াল কি এ রকম করে ডাকে?
কৃষকটির মুখ সন্ধের অন্ধকারে আমি ভাল দেখতে পাচ্ছিলাম না, মনে হচ্ছিল তার খোঁচা খোঁচা গোঁফ দাড়িওয়ালা মুখে কেমন একটা অদ্ভুত হাসি, যাকে অনেকটা রহস্যময় বলা যায়। মাথা ঝাঁকিয়ে বলেছিল, ডাকে, এক এক সময় ডাকে। কামবায়ু কাকে বলে জানেন তো?
কথাটা খট করে কানে লেগেছিল, কামবায়ুকলকাতায় কেউ বললে অবাক হতাম, আর মনে হয় শুনতে খুব খারাপ লাগত, কৃষকটি এমনভাবে বলেছিল, যেন জ্বর বা পেটের অসুখের মতো কোনও কথা বলেছে, কিন্তু ও কথা আমাকে জিজ্ঞেস করবার মানে কী। আমি কথাটা জানতাম, তবু এক কথায় স্বীকার করতে যেন কেমন লাগছিল। কৃষকটি অবিশ্যি আমার জবাবের আশা করছিল না, বলেছিল, কামবায়ু চাগলে ওরকম ডাকে।
এমন সরল আর নিরীহভাবে বলেছিল, কিছু মনে করবার ছিল না, তবু ওরকম উক্তিতে আমি যেন একটু ভ্যাবাচ্যাকা খেয়ে গিয়েছিলাম। আমাকে নিশ্চয়ই কৃষকটি ঠাট্টা করেনি। তারপরে কথাটা যতই ভেবেছিলাম, সেই শব্দটা ততই যেন আমার গায়ে কাঁটা দেবার মতো শিহরন তুলছিল। সময়ে হুক্কাহুয়াও খিলখিল হয়ে যায়। খুকুদের নিশ্চয়ই সেরকম কোনও বায়ু চাগেনি, যদি বা ওরা এমন ঢলে ঢলে হাসছিল, আর ওদের চোখ-মুখে এমন ভাব দেখা যাচ্ছিল, কেমন যেন খারাপ খারাপ মতো। তা ছাড়া খুকু বলেছিল, যান এখন লিপির সঙ্গে ফুর্তি করুন গে… মানে কী, কী ফুর্তি করব। এই ফুর্তি কথাটার পরেই ওদের হাসির সঙ্গে যেন সেই মাঠের কামবায়ুর হাসিটা মিলে যাচ্ছে, এবং সেই হাসিটাও আমার কাছে অমঙ্গল আর অশুভ বলে মনে হয়েছিল। কিন্তু লিপি, লিপিটা কোথায় গেল, ও কি…
.
এই, এই নীরে-দা, এদিকে শোন।
কে! আমি কোন রাস্তা দিয়ে যাচ্ছি এখন। ভাল করে চেয়ে দেখলাম, ঠিকই যাচ্ছি, আমি বাড়ির দিকেই যাচ্ছি, কারণ, রাস্তাটাকে অন্ধকারে ঢেকে দাঁড়িয়ে থাকা হাজরাদের প্রকাণ্ড বাড়িটা দেখতে পাচ্ছি। এই রকম গলির মধ্যে এত বড় সেকালের থামওয়ালা বাড়িটা যেন একটা ছোট উঠোনে একটা বুড়ো হাতির মতো দাঁড়িয়ে আছে। হাজরাদের বাড়িটা চুপচাপ, রাত্রে ভাল করে আলো জ্বলে না, সেজন্য কেমন ভুতুড়ে ভুতুড়ে লাগে, কারণ লোকজন খুব কম। কেবল বাড়িতে ঢোকবার দরজার সামনে একটা মাত্র টিমটিমে লালচে আলো আছে, যেটা প্রায়ই পাড়ার ছোট আর বড় বড় ছেলেদের হাতের টিপ ঠিক করতেই নষ্ট হয়ে যায়। হাজরাদের বাড়ির উলটো দিকে রাস্তার ধারে রকওয়ালা বাড়িটার রকে আমাদের ছেলেরাই বসে, মানে আমি এখন যে-পার্টির সঙ্গে আছি। সংশোধনবাদী দলটা ছাড়ার পরে। অবিশ্যি, আমার গায়ের মধ্যে কী রকম করে উঠল যেন, এ পার্টিকেও আজকাল আমার কেমন যেন সুবিধাবাদী বলে মনে হচ্ছে। ইতিমধ্যেই সে কথা আমি দু-একজনকে বলেছি এবং আলোচনাও করেছি, তবে খুব সাবধানে, কেন না, আগের পার্টি ছাড়ার জন্য যা শাস্তি আমাকে পেতে হয়েছে তার দাগ এখনও আমার গা থেকে শুকোয়নি, কিন্তু আমি কী-ই বা করতে পারি। যাই হোক, এ বিষয়ে আমি কী করব এখনও ঠিক করে উঠতে পারছি না, পার্টির দৌলতেই অস্থায়ী চাকরিটা পেয়েছি, চালিয়ে যাচ্ছি, চলছে, চলবে বলেও মনে হয়, অথবা, বাংলায় থার্ড ক্লাস হওয়া সত্ত্বেও একটা কলেজে চাকরিও পেয়ে যেতে পারি, সেটাও পার্টির কল্যাণেই, সেরকম একটা আশা পেয়েছি, আর আশাটা তুচ্ছ করবার মতো না, কারণ, একটা ফার্স্ট ক্লাসকে টপকেই হয়তো পেয়ে যাব। কিন্তু, আমাকে কে ডাকল। আমি রকের দিকে তাকালাম। নিশ্চয়ই আমার চেনা, কারণ এটা এখন আমাদের পার্টির ছেলেদের রক, মানে, এ রকটা এখন তাদের দখলে, যারা আমাদের পার্টির ছেলে। অবিশ্যি, আমি আগে হলে কখনও ভাবতেই পারতাম না, এরা কী করে পার্টিতে এল বা পার্টির কাজকর্মে এদের ডাক পড়ে, কারণ এদের আমি রাজনীতি করার মতো ছেলে বলে আগে কখনও ভাবতে পারতাম না, বিশ্বাসও করতে পারতাম না। যেমন দিগা-দিগন্ত, আমার ছেলেবেলার বন্ধু, আমি জানি ওকেও কোনও কোনও পার্টি ডেকেছে বা ডাকে, কিন্তু ও সেই কী বলে, অনেকটা ফ্রি লালার সাংবাদিকদের মতো। ও কোনও পলিটিকাল পার্টির সঙ্গে নেই, যাদের সঙ্গে বোমা ছোঁড়াছুড়ি করে, ছুরি মারামারি করে, তারাও কোনও পলেটিকাল পার্টি না, ওদের আলাদা ব্যাপার, আলাদা এরিয়া। তবে কখনও কখনও লেগে যায়, একসঙ্গে অনেকে মিলে সুতো কাটাকাটি খেলতে গেলে যা হয়। কখন কার সঙ্গে প্যাঁচ লেগে গেল, তারপরে চেহারা বদলে যায়। তবে দিগদিগন্ত, এ ব্যাপারে খুব হুঁশিয়ার। ও কোনও দলে নেই, ও ওর নিজের দলের মস্তান। নিজের দলকে পরিচালনা করতে পারে ভাল, বেশ শক্ত হাতেই করে। কখন কীভাবে কোথায় হাতে পায়ে ধরতে হবে, দুটো ভাল মিষ্টি কথা বলে মানিয়ে নিতে হবে তাও জানে। এগুলোকে যদি গুণ বলতে হয়, তা হলে দিগদিগন্ত গুণী।
তবে রাজনীতি বিষয়ে ওকে যেরকম ভাবা যায়, ঠিক তা না, ও একটা নিরপেক্ষ মাদি হাতি না, কিন্তু বলতে গেলে ওকেই একরকমের নিরপেক্ষ বলা যায়। ছিনতাই, বোমা, ব্যবসাদারদের রক্ষক–মানে যাদের সত্যিকারের উপকারী মস্তান-মস্তান ছাড়া চোরা ব্যবসায়ীর চলে না, আরও অনেক সরকারি আর বেসরকারি প্রতিষ্ঠানের সাহায্য ছাড়াও তাদের কারবার চলে না, তবে একটা মস্তান দল চাই-ই, এবং ওয়াগন ভাঙা, ট্রাক লুঠ, এ সব ছাড়াও কোনও বিশেষ রাজনৈতিক দলের হয়ে মারামারি না করলেও যখন যে দলের দরকার, বিচার বিবেচনা করে, তাদের জন্যও কাজ করে, সেই হিসাবে দিগা ফ্রি লান্সার।
কিন্তু এরা, ওই যে অন্ধকার রকে বসে থাকা ছেলেরা, যারা আমাদের পার্টিরই ছেলে, বলতে গেলে ওই রকটা এখন আমাদের পার্টির নামেই চলে, এরা কী করে পার্টিতে মানে রাজনৈতিক দলে আসতে পারে, আমি বুঝতে পারি না। অবিশ্যি আজকাল সব পার্টিতেই এ ধরনের ছেলেরা আছে, যারা পার্টির তত্ত্ব, নীতি, কৌশল বা আদর্শ বিষয়ে কিছুই জানে না, কখনও কিছু পড়াশোনাও করেনি, কেবল জাতের লড়াইয়ের মতো খেপে আছে, যে কারণে আমার সেই গানের কলিটা প্রায়ই মনে পড়ে যায়, জাতের নামে বজ্জাতি সব, জাত জালিয়াত খেলছে জুয়া। এরা ঠিক দিগা–মানে দিগন্ত না, ও তো কোনও রাজনৈতিক দলের না, ও হচ্ছে চাকু মারা, পেটো ছোঁড়া মস্তান, ছিনতাই লুঠ নিয়েই আছে, দরকার হলে, যাকে ওরা মালকড়ি বলে, পেলে বিভিন্ন রাজনৈতিক দলের হয়েও কাজ করে। আর এরা সব রকম ব্যাপারেই আছে। এদের কারোকে কারোকে কখনও দিগার দলেও কাজ করতে দেখা যায়, বা অন্য কারো দলে, কেউ ভাল ছুরি চালায়, অথবা ব্লেড–এক একজন এক এক ধরনের অস্ত্র চালাতে একম্পার্ট, পেটো মানে বোমার তো কোনও কথাই নেই। এরা কেন পার্টিতে আসে, পার্টিই বা কেন এদের আসতে দেয়, আমি বুঝি না। এতে পার্টির যে একটা ইমেজ, যেরকম ভাবে পার্টির আদর্শ আর নীতির কথা বলা হয়, সব যেন কেমন একটা, যাকে বলে খচ–মানে, অশ্বেতর পশুটার কথা মনে পড়িয়ে দেয়। আমি আবার একটু ন্যাকা আছি, একেবারে অশ্বেতর। যেন খচ্চর বললে কেউ শুনতে পেত। মানুষ মনে মনে যা বলে, যা ভাবে, বিশেষ করে খারাপ খারাপ কথা আর কাজের বিষয়ে, নেহাত আইনটাইনগুলো তাদের ভিতরে ঢুকতে পারে না, দেখতে পায় না, শুনতে পায় না, তা হলেই বাইরে কোঁচার পত্তন ভিতরের টিকি খাড়া সব ছুঁচোগুলোকেই কাঠগড়ায় দাঁড় করিয়ে দিত। অথচ সেই টিকি খাড়া ছুঁচোগুলোই দেখ গিয়ে ম্যাজিস্ট্রেটের কাছে নালিশ নিয়ে দাঁড়িয়ে আছে, আর সত্যি বলতে কী, স্বয়ং বিচারকের মন-ই তখন কীসে বিচরণ করছে, তা জানে শুধু তার মস্তিষ্ক, শরীর আর মন।
যাই হোক, এই সব ছেলেরা, যাদের আগে অন্য রকম ভাবা হত, যারা মেয়েদের দেখে টিটকারি দেয়, শিস দেয়, হিপ পকেটে ছুরি রাখে, যে-কোনও মুহূর্তে যে-কোনও জায়গা থেকে হাত গলিয়ে বোমা বের করতে পারে, লুঠপাট রাহাজানি ছিনতাই কোনও কিছুতেই বাদ নেই, তারা কী করে পার্টির ছেলে হয় বুঝতে পারি না। তবে একটা কথা কী, এরা পাড়ার সব ভদ্রলোকের ছেলে, লেখাপড়াও করেছে, কারো হয়তো লেখাপড়া করতে ভাল লাগেনি, কেউ করেও বেকার। বেকারই বা বলা যায় কেমন করে, বলতে গেলে এরা একটা কিছু তো করেই, এক ধরনের যাকে বলে পেশাজীবী, তা-ই। কিন্তু এদের লুমপেন প্রলেতারিয়েত যাদের বলে, তাও বলা যাবে না। এরা ডাক্তার উকিল ইঞ্জিনিয়ার না হতে পারলেও আমার মতো অস্থায়ী কেরানি হবার কথা ছিল। আর যাই হোক, মধ্যবিত্ত ভদ্রলোক পরিবারের ছেলে সব।
এরা সবাই একরকম না, কারও কারোকে আমার খুব ভাল লাগে, সাদামাটা সহজ সাহসী, অনেকটা টগবগে ফুটন্ত, মনে হয় বীর হবার যোগ্য। কিন্তু ছেলেবেলা থেকে আমার মতোই মিথ্যে কথা শুনতে শুনতে, বাবা মায়ের কাছ থেকে, মাস্টারমশাই প্রফেসরদের কাছ থেকে, নেতা আর যারা প্রফেটের মতো কথা বলে (যাদের ধ্যান-ধারণাগুলো অনেকটা ঘোড়া আর গাধা মেশানো বাচ্চার মতো আবার ন্যাকামো, খচ্চরই বলা যাক না), তা সে সাহিত্যেই হোক বা কোনও দর্শনতত্ত্বের বক্তিমেতেই হোক, যাদের নানা বেশ আর রোলে–মানে ভূমিকায় দেখা যায়, নেতা বা বাবাজি, সেই সব প্রফেটের কাছ থেকে মিথ্যা কথা শুনতে শুনতে এদের সব বিশ্বাস ওঁয়ারাই খেয়ে বসে আছেন। হ্যাঁন হোগা, ত্যান হোগা, জটি বুড়ি কা উকুন মারেগা, কার্যকালে ভোঁ ভাঁ, বেঁচে থাক রক। যদি বলা যায়, একটা বিশাল অবিশ্বাসীর দল, ওমর খৈয়ামের সেই কথাটার মতো, সে কোন এক মরুর বুকে, অবিশ্বাসী থাকত সুখে–সেইরকম। কেউ কিছুই হব না, অথচ বলা হয়েছিল তা-ই যে, সামনে হাজার পাওয়ারের বাত্তি, এবং বালবটা হয়ত সত্যি ছিল। কিন্তু কারেন্ট নেই, কেবল অন্ধকার, কেবল বাঁচবার জন্য বাঁচা, অতএব ধ্বনি প্রতিধ্বনি, সব ঝুটা হ্যায়, ক্ষমা দাও কর্তারা, বুঝেছি কী করতে হবে।
আমিই কি বিশ্বাস করি নাকি। নিজেকে মনে মনে শালা বলা যায় না, নিজেকে ওটা বলার কোনও মানেই হয় না, শয়তান তো বলা যায়। বিশ্বাস কি আমারও আছে নাকি, কিন্তু সত্যি বলছি, ভগবানের থুড়ি, আমি ওসবে বিশ্বাস করি না অথচ কীসের বা কার দিব্যি গেলে বলব বুঝতে পারছি না, আমি বিশ্বাস করতে চেয়েছি, এখনও চাই। হ্যাঁন বা ত্যান কোনও কেউকেটা, মস্ত বড় একজন কেউ হওয়ার বিশ্বাসের কথা বলছি না, কিন্তু নিজেরই খুব অবাক লাগে, এমনকী শুধু এই কারণেই নিজেকে গালাগাল দিতে ইচ্ছা করে, আমার এখনও মাঝে মাঝে বিশ্বাস করতে ইচ্ছা করে, মনে হয়, সুন্দর মহৎ ভাল কিছু হবে, এবং এই বিশ্বাসটা আমাকে বাবা মা টিচারস প্রফেসর নেতা বা পার্টি দেয়নি। অনেক মানুষকে দেখে বা বই পড়ে, একটা সাংঘাতিক মারাত্মক আর সুন্দরের ব্যাপারে বিশ্বাস, ঠিক যেন চোরের মতো আমার ভিতরে চোর চোর খেলে বেড়াচ্ছে।
তা না হলে, আগের পার্টি, যাদের নীতি আদর্শই কৌশল সবই আমার সংশোধনবাদী বলে মনে হয়েছিল, যে-পার্টি থেকে আমি চলে এসেছি, থাকলে এতদিনে আমার অনেক উন্নতি হত, সেখানেই থাকলাম না কেন। আর একই কারণে, এখন আমি যে-পার্টির সঙ্গে আছি, সেই পার্টি সম্পর্কেও একই কথা মনে হচ্ছে। এ মনে হওয়াটা যে কী ভয়ঙ্কর বিশ্রী আর ভয়াবহ, তা জেনেও মনটাকে আমি সামলে রাখতে পারছি না, যেন চোরের মতোই কেউ আমার ভিতরে খুব সাবধানে চলে ফিরে বেড়াচ্ছে, আর অবিশ্বাসের সুখ, যেসুখ ভিতরে বেশ সোনা ফলিয়ে রাখছে, সোনার শিকল দিয়ে বাঁধতে চাইছে, অথবা সেটাকে একটা লোহার ডাণ্ডাও বলা যায়। চোরটাকে পিটিয়ে মারতে চাইছে। বিশ্বাসটাই তো চোর, অবিশ্বাসটাই দারোগা, চোগা চাপকান পরে গলাবাজি আর ডাণ্ডাবাজি করছে। আমি তা চাই না, চোরকে কে-ই বা চায়। এ চোর আমার দরকার নেই, এ চোরটাই তো আমার এখনকার চাকরিটার কথা সবসময়ে মনে করিয়ে রাখে, অস্থায়ী চাকরিটা গেলেই ফাস্ট ক্লাসকে ডিঙিয়ে কলেজে চাকরি পেয়ে যাব, এ ভাবনাটাকে সবসময়ে বিধিয়ে রাখে। তার থেকে পুরোপুরি অবিশ্বাসী হওয়া ভাল, তাতে অনেক সুবিধা, মারধোর খেতে হবে না, গালাগাল শুনতে হবে না।
আমি এত প্যাঁচ পয়জার জানি, এত বদমাইশি জানি, সুযোগ সন্ধান-টন্ধান করতে পারি, ভালমানুষ সেজে থাকতে পারি, যার একটা বড় কারণ, আসলে আমি কাওয়ার্ড কাপুরুষ, আমার বিশ্বাসের দাম কী। যত বারই আমি বিশ্বাসের কথা বলতে গিয়েছি, ততবারই মারমানে রিয়্যালি প্যাঁদানি–আবার সেই খারাপ কথা, অর্থাৎ প্রহার সহ্য করতে হয়েছে। তবু, সেই যে বলে, চোরা না শোনে ধর্মের কাহিনী, আমার অবস্থাটা সেইরকম। অবিশ্বাসের যে সব ধর্ম, তার বুলি আর নামাবলী সবাই জানে চেনে, সেই ধর্মের কাছে বিশ্বাসটাই চোর, কখনওই বিধর্মী হওয়া চলবে না। তথাপি, মাইনা, এ ধরনের দিব্যি গালতে চাই না, তথাপি বিশ্বাস আমার মধ্যে এরকম আন্ডারগ্রাউন্ড সাসপেন্সকে জিইয়ে রাখছে। জানি না কখন ধরা পড়ে যাব, এই এক চিন্তা, অথচ সে ঠিক তার কাজ করে যাচ্ছে। বলতে গেলে, এক এক সময় রাগই হয়, এমনকী একটা কষ্টও, তবু সত্যি, একটা বিশ্বাস, বিশ্বাস করতে চাওয়ার ইচ্ছা পা টিপে টিপে বেড়াচ্ছে। এই সব ছেলে, অবিশ্বাসী, সমস্ত কিছুতেই, যাদের কথা বলতে গিয়ে ওমর খৈয়ামের কবিতার সুখের কথা বললাম, সে-সুখ কী আমি জানি না, তবে এদের সেরকম কোনও সুখ নেই, রাগ আছে, অবিশ্বাসের রাগ, ঘৃণা, এদের কারও কারোকে আমার ভাল লাগে, কিন্তু সবাইকেই আমি এক একটি বাঘের মতো ভয় পাই। মদ খাক, সিগারেট খাক (কর্তাদের মধ্যে কে-ই বা না খাচ্ছে, ভজাদের দোষ দিয়ে লাভ নেই), খিস্তি খেউড় করুক, মেয়েদের পেছনে লাগুক–অবিশ্যি সব মেয়েই যে পেছনে লাগাকে পেছনে লাগা মনে করে তা বলছি না, না লাগলেই বরং তাদের মনে কষ্ট হয়, আর তারাও সমানে ছেলেদের পেছনে লাগে (খুকু), ওরা যেন ছুরি ব্লেড চালিয়ে না দেয়। পার্টিই যখন ওদের নিতে পেরেছে, জানি না, সেটা আবার মুক্তির কৌশল কি না বা সংঘের কূটনীতি যাকে বলে, অথবা, অন্যান্য পার্টিতে আছে বলেই একটা পালটা ফোর্স অন্য পার্টিও রাখবে, খুবই স্বাভাবিক, তখন আমার কী করার আছে। এদের বাঘের মতো ভয় পাই, কিন্তু কারও কারোকে ভালও লাগে, কেন না, কেমন যেন মনে হয়, অবিশ্বাসের মধ্যে একটা দুঃখ আর কষ্টও আছে।
আমি ওদের দিকে এগিয়ে গেলাম। ওদের ছায়া ছায়া দেখাচ্ছে, এখানে আলো নেই, আলোটা ওরাই নষ্ট করে দিয়েছে, যাতে ওদের গায়ে না পড়ে। ওরা সব দলা পাকিয়ে রয়েছে, আর তার মধ্য থেকেই একজনের গলা শোনা গেল, কোথায় যাচ্ছেন নীরেদা?
নীরে-দা। তারপরে আর একটা ন বসাতে অসুবিধা কী জানি না, যেমন অনেক কিছুই জানি না, বললাম, বাড়িতে।
গলা শোনা গেল, বাড়িতে?
ছায়াগুলো যেন সব নড়ে চড়ে উঠল, আরও কাছে এগিয়ে এল, একটা নিচু গলা শোনা গেল, নির্ঘাত মাল টেনে এসেছে। তারপরে অন্য গলা, বাড়ি যাচ্ছেন কী, আপনাকে তো পুলিশ খুঁজে বেড়াচ্ছে।
আমার বুকটা আবার ধক করে উঠল, জিজ্ঞেস করলাম, কেন?
হাসি, আর আমাকে উদ্দেশ করেই একটা খারাপ কথা, মানে খিস্তি। জিজ্ঞাসা, কেন মানে? সবাই তো জানে দাদা, আর আমাদের কাছে ছাপিয়ে লাভ কী।
তার মানে, এরাও সেই কথা বলছে, এরাও সেই ব্যাপারটা শুনেছে, আর মনে হচ্ছে, বিশ্বাসও করেছে, কিন্তু আমি সহজে কথাটার মধ্যে যেতে চাই না। চারদিকের সমস্ত ব্যাপারেই আমি যেমন দিশেহারা আর বিভ্রান্ত বোধ করি, এখন তার চেয়ে অনেক বেশি বোধ করছি। কারওরই কি মাথার ঠিক নেই, না কি সবাই একই অবস্থার মধ্যে আছে, একটা সাদা সোজা সরল কথা কেউ বিশ্বাস করতে চাইছে না। আমি বললাম, না, মানে, তোমরা কী বলছ, আমি ঠিক
আর বাতেলা দেবেন না দাদা। আপনার মতো লেখাপড়া শিখিনি, তা বলে ও সব ভড়কিবাজি আমরাও জানি।
কথাগুলো শোনার পরে হিস হিস খিস খিস স্বরে অনেকের হাসি শোনা গেল। ওদের চোখগুলো, দাঁতগুলো, দূরের অস্পষ্ট আলোয় ঝকঝক করছে। ঠিক মনে হচ্ছে, আমি যেন কোনও অন্ধকার জঙ্গলে একদল নেকড়ের সামনে দাঁড়িয়ে আছি। মাঝারি গলিটা দিয়ে প্রায়ই অনেকে চলে যাচ্ছে, আমি খুব সচেতন থাকবার চেষ্টা করছি, পুলিশ কি না, যদিও এখনও আমি পুরোপুরি বিশ্বাস করতে পারছি না, তারা আমাকে খুঁজছে। এরকম মিছিমিছি, আদপে যেখানে কোনও ব্যাপারই নেই, তার জন্য আমাকে খুঁজবে কেন। কিন্তু এরা বলছে, আমি বাকতাল্লা দিচ্ছি, ভড়কিবাজি করছি, তার মানে এরাও আমাকে বিশ্বাস করছে না। সত্যি, আমি আর এ বিষয়ে কথা বলতে চাইছি না। আমি জিজ্ঞেস করলাম, তোমরা পরিমলকে দেখেছ?
একজনের গলা শোনা গেল, তা কী করে জানব, পরিদা এখন হয়তো তার গার্লফ্রেন্ডকে নিয়ে কোথাও হাওয়া খেতে গেছে।
পরিমল সম্পর্কেও এরা এরকম কথা বলে, কোনওদিন শুনিনি, অন্তত আমার সামনে। আজই শুনলাম। পরিমলও তো আমাদের পার্টিরই লোক, এখন আমি যে-পার্টিতে আছি। এদের সঙ্গে আর কোনও কথা বলে লাভ নেই, বুঝতে পারলাম, কিন্তু চলে যাবার আগেই শুনতে পেলাম, যেখান থেকে এলেন সেখানেই কেটে পড়ুন, এদিক ঘোরাফেরা করবেন না।
আমার মুখ দিয়ে বেরিয়ে গেল, কেন বলো তো?
আপনার ভালর জন্যই বললাম।
হঠাৎ দুটো-তিনটে গলায় একধরনের শব্দ হল, হাতের মুঠোর ফুটো দিয়ে ফুঁ দিয়ে এক ধরনের শব্দ, মানে আমাকে প্যাঁক দিচ্ছে। মনে মনে এরা এত দিন আমাকে কী বলত বা ভাবত জানি না, কিন্তু এখন এদের ব্যবহার দেখে আমি যেন হকচকিয়ে যাচ্ছি, আর মনে মনে কষ্টও পাচ্ছি। মনে মনে আমিও বাঁকা হেসে, অনেককে ওরকম দিয়ে থাকি, সত্যি সত্যি না, মনে মনে, এবং এ কথাও সত্যি, ছুরি ব্লেডও চালিয়ে থাকি মনে মনে। তা বলে ওরা আমাকেও প্যাঁ–মানে প্যাঁক দেবে। এর আগে একটা খারাপ খিস্তি করেছে। যাক, এদের সঙ্গে আমি কথা বলতে চাই না, তা ছাড়া চোখ আর দাঁত ঝলকানো নেকড়ের দলকে আমার কেমন যেন ভয়ও করছে। শুধু ওদের বা এই মুহূর্তের ভয় না, কেমন যেন একটা অশুভ অমঙ্গলের মতো, দিগদিগন্তের মুখ আর হাসি দেখে, খুকুদের হাসি শুনে যে রকম মনে হয়েছিল। আমি ওদের সামনে থেকে সরবার জন্য পা বাড়ালাম, তখনই শুনতে পেলাম, ওকে কোথায় রেখে এলেন?
আমার গায়ের মধ্যে কী রকম করে উঠল, অনেকটা শিউরে ওঠার মতো। কথা কোনদিকে ঘুরছে। আমি বুঝতে পারছি। জিজ্ঞেস করলাম, কাকে বলো তো?
ন্যাকামি!
মজাকি।
দুটো শব্দেই বোঝা গেল, ওদের ধৈর্যের বাঁধ ভাঙছে, আর সত্যি বলতে কী, হঠাৎ আমার মনে হল, ওরা যথেষ্ট ধৈর্য আর খাতির দেখিয়েছে। অনেক চেপে-চুপে, আসল কথাটা এখনও কেউ মুখ ফুটে বলেনি। তারপরেই একজন আমার সামনে উঠে এল, নির্মল ওর নাম, একবার একজন পুলিশ অফিসারকে মেরেছিল, সেই থেকে ওর ওপর আমার একটা আলাদা আকর্ষণ। কেন না, পুলিশকে মারতে দেখলেই, আমি মনে করি, চমৎকার, দারুণ, এটা একটা বীরের কাজ। ও আমার সামনে উঠে এসে বলল, আমাদের সঙ্গে আর পাট্টিবাজি করতে হবে না দাদা, সবাই জানে আপনি লিপিকে নিয়ে কাট মেরেছেন। সেই জন্যই বলছিলাম, বেশি পেঁয়াজি করবেন না, কেটে পড়ুন, পুলিশ আপনাকে খুঁজে বেড়াচ্ছে।
আমি কেমন যেন আবেগ বোধ করলাম, ভয়ের সঙ্গে আবেগ। আমি নির্মলের একটা হাত চেপে ধরলাম, বললাম, কিন্তু তোমরা বিশ্বাস করো, আমি লিপিকে নিয়ে কোথাও যাইনি, আমি জানি না ও কোথায় গেছে।
রকের ছায়াদের মধ্যে হাসি আর খিস্তি। নির্মল ঝটকা দিয়ে ওর হাতটা ছাড়িয়ে নিল। মনে হল, ওর চোখগুলো যেন ধক ধক করে জ্বলছে। যেন গর্জন করে উঠল, আমাদের গুল মারছেন কেন, আমরা কি পুলিশ না লিপির বাবা-মা। মেয়েটাকে নিয়ে কাটলেন, এখন বলছেন, কাটেননি। লিপি এমনি এমনি চিঠি লিখে রেখে গেছে?
কার একটা গলা শোনা গেল, দাদাদের জিনিস বলে আমরা শালা কোনওদিন একটাও আওয়াজ দিইনি মাইরি, এখন শালা দিনকে রাত!
আমার যেন বুকের মধ্যে কেমন করে উঠল। এরা কি বলতে চায় আমি মিথ্যা কথা বলছি। আমি তো মাথা মুণ্ডু কিছুই বুঝতে পারছি না, কেবল মনে হচ্ছে, চারদিক থেকে একটা কিছু যেন আমাকে ক্রমেই ঘিরে ধরতে আসছে। বললাম, কিন্তু তোমরা বিশ্বাস করো–
এবার ছায়াগুলো সব একসঙ্গে, এক সুরে, একই রকমের স্বরে শব্দ করে উঠল, অনেকটা যেন উলু দেওয়ার মতো, আর তারপরেই খলখল করে হেসে উঠল। আবার আমার বুকের মধ্যে কী রকম করে উঠল এই হাসি আর শব্দ শুনে। কার গলা যেন শোনা গেল, গোলাম হোসসেন, এই ভাগ্য নিয়ে আমি বাংলা বিহার উড়্যিার ভাগ্য বিধাতা।..
আবার হাসি শোনা গেল, এবং কথাটা কেন বলল, না বুঝলেও বলার ধরন আর স্বরটা আমার বেশ ভাল লাগল, অনেকটা যেন পাকা অভিনেতার মতোই। আবার একটা গলা শোনা গেল, যেন পার্টির বক্তৃতা হচ্ছে।
.
কথাটা বলার সময়েই অরূপকে আমি দেখতে পেলাম–অরূপ, এক সময়ে আমার মতে যাকে বলে অসাধারণ ছেলে ছিল। কত আর বয়স হবে, বছর কুড়ি, ছাত্রও খারাপ ছিল না, আর খুব রোখা ছেলে, ইস্কুলে থাকতেই খুব–খুব–মানে, খুব মিলিটান্ট টাইপের ছেলে ছিল। আমার এখনও মনে আছে, তখন সেই খাদ্য আন্দোলন চলছিল, চারদিকে খুবই গোলমাল, কনটিয়াস–মানে লাগাতার ধর্মঘট চলছে, এবং আমি সেই সময়ে আগের পার্টিতে ছিলাম, অরূপও ছিল–ছিল অর্থে, সেই পার্টির ছাত্রদলে, বলতে গেলে ও তখন ছেলেমানুষ। কলকাতার পথে পথে কেন্দ্রীয় রিজারভ পুলিশ ছড়িয়ে পড়েছে। আমাদের এলাকা থেকে দূরে, ট্রাম রাস্তার ওপরেই, সি আর পি আমাদের তাড়া করছিল। কারণ ওদের ওপরই কয়েকটা ইট পড়েছিল। হঠাৎ অরূপ ট্রাম লাইনের ওপর দাঁড়িয়ে পড়েছিল, হাফ প্যান্ট পরা একটা ছেলে, বুক খোলা শার্ট, কপালের ওপর চুলগুলো ঝাঁপিয়ে পড়েছে, চোখ দুটো দপদপ করে জ্বলছে। হঠাৎ ও ট্রাম লাইনের ওপর দাঁড়িয়ে পড়েছিল, বুকের জামা দু হাতে ফাঁক করে ধরে চিৎকার করে বলেছিল, মারো, মারো।
ওরকম অদ্ভুত ভয়ংকর নাটকীয় ব্যাপার আমি আর কখনও দেখেছি বলে মনে পড়ে না। যারা দৌড়চ্ছিল, মানে আমিও, আমরা দূরে দাঁড়িয়ে পড়েছিলাম, আর দেখেছিলাম, অরূপের কাছ থেকে কুড়ি হাত দূরে, উদ্যত রাইফেলটা ঠিক অরূপের বুক লক্ষ্য করে রয়েছে। খাড়া নাক, লাল চোখ, খাকি উনিফর্ম পরা একটি জোয়ান ছেলে অরূপের দিকে যেন অবাক হয়ে তাকিয়ে রয়েছে, থমকে দাঁড়িয়ে পড়েছে, অনেকটা কী বলব, ঠিক যেন সিনেমার শীত-জমাট ছবির মতো, ফ্রিজ যাকে বলে। কয়েক সেকেন্ড, উদ্যত রাইফেলের মুজ-এর ওপর থেকে চোখটা তুলে ছোকরা রাইফেলধারী রাগে আর বিস্ময়ে চিৎকার করে উঠেছিল, ভাগো জলদি।
বলতে বলতে তার মুখটা লাল হয়ে উঠেছিল, ট্রিগারের ওপরে তার আঙুল, আমার চোখের সামনে এক বার চকিতে ভেসে উঠেছিল, অরূপ রক্তাক্ত অবস্থায় ট্রাম লাইনের ওপরে পড়ে আছে, কিন্তু আমি তার চিৎকার শুনতে পেয়েছিলাম, নহি, তুম মারো, ভুখমে মরেগা, এয়সা ভি মরেগা।
ঘটনাটা এমনই নাটকীয়, সি আর পি-র অন্যান্য রাইফেলধারীরাও থমকে দাঁড়িয়ে পড়ে ব্যাপারটা দেখেছিল, এবং অরূপের বুক লক্ষ্য করে উদ্যত রাইফেলধারী জোয়ান ছেলেটাকে, দাঁতে দাঁত চেপে, চোয়াল শক্ত করতে দেখেছিলাম, ট্রিগারের ওপরে তার আঙুল এক বার যেন নড়ে উঠেছিল, মনে হচ্ছিল, ছেলেমানুষ পুলিশটা যেন আগের তুলনায় আরও খেপে উঠেছে। আসলে, তখন বুঝতে পারিনি, এখন বুঝতে পারি, তার প্রতি ওপরওয়ালার নির্দেশ আর কর্তব্য এবং অরূপের ওরকম হঠাৎ বুক খুলে সামনে দাঁড়িয়ে পড়া, এই দুয়ের মধ্যে একটা ভয়ংকর ধাক্কাধাক্কি চলছিল, সমস্ত শক্তি একত্র করেও সে ট্রিগার টিপতে পারছিল না। অথচ নির্দেশ আর কর্তব্য তাকে ভীষণ ভাবে উত্তেজিত এবং তাড়না করছিল, সে আবার চিৎকার করে উঠেছিল, আভি ভাগো, নহি তো মরোগে।
কিন্তু সেই ক্ষেত্রে গুলি করাই তার প্রতি নির্দেশ। অরূপ তেমনিভাবেই বুক ফুলিয়ে থেকে চিৎকার করে জবাব দিয়েছিল, নেই ভাগেগা। তারপরেও কয়েকটা সেকেন্ড একেবারে চুপচাপ কেটেছিল, পুলিশটি আস্তে আস্তে রাইফেল নামিয়ে নিয়েছিল, আর সেই মুহূর্তে আমার নানারকম অদ্ভুত কথা মনে হচ্ছিল। মনে হচ্ছিল, একটা সশস্ত্র পুলিশ ধাওয়া করে ছুটে এসে একজন নিরস্ত্র, মরতে চাওয়া ছেলের বুকে গুলি করতে পারল না, যেন একটা ছোটখাটো বিপ্লব হয়ে গেল, কিন্তু অরূপ কেন ওরকম ভাবে দাঁড়িয়েছিল। ও তো ভুখা মরবার ছেলে না, কারণ ওদের অবস্থা খুব খারাপ না। গরিব মোটেই বলা চলে না, অথচ এমনভাবে কথাটা বলেছিল, না খেয়ে মরবে, না হয় এমনি মরবে, যেন ও সত্যি সত্যি না খেয়ে মরার চেয়ে পুলিশের গুলিতে মরাটাই ভাল মনে করেছিল, যা ওর জীবনে সত্যি না–অর্থাৎ না খেয়ে মরা। ওর বাবা ইলেকট্রিক ওয়ার্কসের কন্ট্রাক্টর, ব্যবসা ভালই, গাড়িটা সেকেলে থ্যাবড়া ধরনের পুরনো, আর প্রায়ই বাড়ির সামনে দাঁড়িয়েই থাকে, তবু গাড়ি আছে, বাড়িটাও নিজেদের, ওর দুই দিদিকেই দেখতে বেশ সুন্দর–অবিশ্যি অবস্থার কথা বলতে গিয়ে সুন্দর দিদিদের কথা বলার কোনও মানে হয় না, তবু কেমন মনে হচ্ছিল। অরূপকে তখন আমার একটা লড়িয়ে মজদুরের মতো মনে হচ্ছিল। হয়তো লড়িয়ে মজদুর না, অথচ না খেয়ে মরার কথাটা ও ওরকমভাবে কেন বলেছিল। যাই হোক, তাড়া খেয়ে আমরা সরে গিয়েছিলাম, পুলিশটা অরূপকে সেই অবস্থায় ছেড়ে দিয়ে, রাইফেলটা নামিয়ে, এক বার কেবল সাবধান করে দিয়েছিল, ভাগ যাও–তারপর তাদের গাড়ির কাছে ফিরে গিয়েছিল। ভেবেছিলাম, অরূপকে অন্তত অ্যারেস্ট করবেই, তাও করেনি, ও ফিরে এসেছিল, আর আমাদের মনে হয়েছিল, একটি খাঁটি বিপ্লবী বীর ফিরে এল, সবাই ওর সঙ্গে কথা বলতে পেরে খুশি হয়েছিলাম, পার্টি অফিসেও ওকে সেদিন খুব খাতির করেছিল সবাই। নিখিল অরূপের হাত ধরে ঝাঁকুনি দিয়ে বলেছিল, একে বলে সাচ্চা লড়াকু।
নিখিল অরূপের এক দিদিকে রেজিস্ট্রি করে বিয়ে করেছে, প্রেম অনেক আগের থেকেই চলছিল, যদি বা এ সব ব্যাপারের সঙ্গে নিখিলের বিয়ের কোনও ব্যাপার নেই, এবং অরূপ নিজেই আর আগের পার্টিতে নেই। কী করে আর কেন এ পার্টিতে এল, আমি এখন যে-পার্টিতে আছি, তাও ঠিক জানি না।
সেই ঘটনার পরে, অনেকদিন ভেবে ভেবে, আমি অরূপকে জিজ্ঞেস করেছিলাম, বন্দুকের সামনে দাঁড়িয়ে ও কেন ওরকম বলেছিল। আমার কথা শুনে অবাক হয়ে তাকিয়েছিল, জিজ্ঞেস করেছিল, মানে?
আমি বলেছিলাম, না, মানে, তুমি তো আর সত্যি পেটে ভুখা নও, তবু কেন বলেছিলে, ভুখা মরার চেয়ে এভাবেই মরব।
অরূপ আমার ওপর রেগে গিয়েছিল, আমি যেন একটা শত্ৰু, এমনিভাবে আমার দিকে তাকিয়েছিল, বলেছিল, তাতে আপনার কী।
সেটা কোনও কথা না, আমার সত্যি খুব জানতে ইচ্ছা করছিল, ওর তখন কী মনে হয়েছিল। ওর সাহস আর কাজ দেখে এমনই, যাকে বলে চমৎকৃত হয়েছিলাম, শুধু সেই একটা কী রকম খটকা থেকে গিয়েছিল। বলেছিলাম, আমার কিছু না, একটা খুব কিয়োরিসিটি
অরূপ রেগে চেঁচিয়ে উঠেছিল, আপনাকে আমি সে কথা বলতে চাই না, আপনি একটা রিঅ্যাকশনারি লোক। এ কথা জিজ্ঞেস করবার মানে কী।
ভাবছিলাম ও কেন আমাকে এরকম ভুল ভাবছে, আমি তো মুগ্ধ–মানে সেই ব্যাপারে। কিন্তু কেন যে ও কথাটা আমার মাথায় ঢুকেছিল। অরূপের কাছে আমি রিঅ্যাকশনারি হয়ে গিয়েছিলাম, এবং আমাদের এলাকার পার্টির সবাই আমার ওপর রেগে গিয়েছিল, নিখিল বলেছিল, ঘরে বসে কবিতা লিখলে ও সব বোঝা যায় না, বিপ্লব মুখের কথা না।
আমি অপরাধীর মতো চুপ করে ছিলাম। খুব দুঃখ হয়েছিল এই ভেবে, আমাকে কেউ বোঝে না। এখন এই অরূপের বিষয়ে নিখিল কী ভাবে, কে জানে। অরূপ আর ওদের পার্টিতে নেই, এবং অরূপ আর সেই অরূপ নেই, এখন আর ও খালি হাতে, বুক চিতিয়ে রাইফেলের সামনে দাঁড়ায় না–পারবে কি না, সে কথা আমি জানি না, যদিও পুলিশের সঙ্গে গোলমাল হলে এখনও বোমা ছুঁড়তে পারে। আমার কেমন মনে হয়, অরূপ নিজেই জানত না, সেই সময়ে, সেই দিন ট্রামলাইনের ওপর দাঁড়ানোর তাৎপর্যটা কী, ও কী করতে যাচ্ছিল, এবং ওর মরতে চাওয়ার সঙ্গে, একজন সশস্ত্র পুলিশের কর্তৃপক্ষের নির্দেশ অমান্য করার গুরুত্বটা কী, কেউ বুঝেছিল বলে মনে হয় না। এখন ভাবলে আমি যেন কেমন অভিভূত হয়ে যাই। অবিশ্যি, আমি বলতে চাই না, ওটা একটা হিংসা আর অহিংসা মুখোমুখি দাঁড়িয়েছিল, যদি বা ব্যাপারটাকে সেদিক দিয়েও একটা ব্যাখ্যা করা যায়। একজন নিরস্ত্র সাহসী অহিংস মৃত্যুভাবনাহীনের সামনে হিংস্র রাইফেল মাথা নামিয়ে নিয়েছিল। আমি ভাবতে পারি না, নিরস্ত্র আর অহিংস হলেই তার বুকে রাইফেলের গুলি বেঁধে না, তথাপি সেই ঘটনার গুরুত্ব এবং তাৎপর্য যা-ই হোক, আমার ধারণা, অরূপের সেই বয়সে, জীবন বা মৃত্যু সম্পর্কে যাকে বলে, বিশেষ কোনও উপলব্ধি, কোনওটাই ছিল না, আর ভুখা শব্দের দ্বারাই প্রমাণ হয় রাজনৈতিক বোধ বা গভীর কোনও উপলব্ধি থেকে, ওরকম করেনি। ওটা এক ধরনের সব সময়ে শোনা আর পরিবেশঘটিত ব্যাপার। একটা অবুঝ রোমান্টিক মনের ব্যাপার।
.
কিন্তু আমার আর এ সব ভেবে কোনও লাভ নেই। অরূপ আজকাল অন্যরকম হয়ে গিয়েছে, এই রকের ছেলে, যদি বা রকটা পার্টিরই। কলেজে টলেজে যায় কেন, তা ও নিজেই জানে না। অবিশ্যি কলেজে যাবার কারণ-টারণগুলো এখন আমিও আর বুঝি না। সেখানে কী হয়, কেন হয়, তার ভবিষ্যৎ-ই বা কী, আমার মাথায় ঢোকে না। রকের কাছ থেকে চলে যাবার সময়ে আমার মনের মধ্যে একটা কষ্ট হতে লাগল। পিছন থেকে ওরা হাতের মুঠোর ফুটোতে ফুঁ দিয়ে শব্দ করতে লাগল, কেউ কেউ অন্য রকম, অথবা হাসতে লাগল, নির্মলের গলা শোনা গেল, পার্টি অফিসে যাবেন, আপনার বুজরুকি বেরিয়ে যাবে।
আরও যে সব কথা শোনা গেল, তাতে অবিশ্যি কান যে কেন গরম হয় তাও জানি না, খুব খারাপ খারাপ কথা, আমাকে আর লিপিকে নিয়ে। তাতেও আমার কোনও কষ্ট হচ্ছে না, আমার কষ্ট হচ্ছে ওরা আমাকে বিশ্বাস করল না, ওরা দিগা-দিগন্ত বা খুকু বা পরিমলের বোন বউদির মতো মেয়ে না, তবু। তার মানে, আমি ওদের অবিশ্বাসের কারণ যেমন বুঝতে পারলাম না, ওরা আমাকে বুঝতে পারল না, আমরা কেউ কারোকে বুঝতে পারছি না। তারপরেও পার্টির অফিস, প্রিয়তোষদা–আমাদের এলাকার পার্টি নেতা, এবং আরও অন্যান্য সবাই আছে, অসময়ে যাদের আমি আমার লোক মনে করতে পারি, আপন মানুষ, যারা নিজেদের বোঝে অর্থাৎ নিজেদের সঙ্গে মনের জানাজানি আছে বলে ভাবি, তারাও হয়তো এরকম ভাববে। নির্মল তো বলেই দিল, পার্টি অফিসে গেলেই আমার বুজরুকি বেরিয়ে যাবে। কিন্তু এরকম কি ভাবা যায়, পার্টি আমাকে এ ব্যাপারে বুঝতে ভুল করবে, অবিশ্বাস করবে। অবিশ্যি, অনেকবারই মনে হয়েছে, একই পার্টির মধ্যে থেকে, আমরা নিজেদের মধ্যে বিচ্ছিন্ন, (এটা ভাবা অন্যায়, কারণ এটা একটা প্রতিক্রিয়াশীল ভাবনা) পরস্পরের চিন্তা ভাবনা জীবন জীবিকা, সমস্ত কিছুর মধ্যেই বিচ্ছিন্নতা। তথাপি, আমি যা করিনি, পার্টিও কি ভাববে আমি তা করেছি। হয়তো এ পার্টির সঙ্গেও আমার ছাড়াছাড়ি হয়ে যাবে, কারণ, ইতিমধ্যেই আমি বলে ফেলেছি, সংশোধনবাদেরই আর একটা রূপ, সুবিধাবাদ পার্টির মধ্যে বিশেষ ভাবেই আছে। সরাসরি সংশোধনবাদী এখনও বলিনি, এবং তাতেই হাওয়া খারাপ। তবু মনে হল, আমি কি একবার পার্টি অফিসে যাব, প্রিয়তোষদাকে সব বলব।
না, থাক। পরিমল যেখানেই যাক, ও নিশ্চয়ই ফিরে আসবে। ও ফিরে এলেই সব পরিষ্কার হয়ে যাবে। আমার না হয় লিপির সঙ্গে প্রেম ছিল–ছি ছি, আমি এরকম কথা ভাবতে পারছি, ছিল! বলা উচিত, আছে, পরিমলের সঙ্গে তো নেই, এবং লিপি বাড়িতে যা-ই লিখে রেখে গিয়ে থাকুক, পার্টির ছেলে পরিমলের মুখ থেকে সব ব্যাপারটা শুনলে তো আর অবিশ্বাস করতে পারবে না। আমার এখন আর কোনও সন্দেহ নেই, পরিমল লিপির সঙ্গে দেখা করতে পারেনি, হঠাৎ কোনও জরুরি কাজে কোথাও চলে গিয়েছে, আমাকে বা লিপিকে কোনও সংবাদ দিয়ে যেতে পারেনি, আর–আর– আমার বুকের কাছে নিশ্বাস বন্ধ হয়ে এল, আর একটা ভয় এবং আতঙ্ক যেন ছুরি দিয়ে বুকের মধ্যে ফালা ফালা করে দিল–আরআরআর, লিপি যদি সেই বেলা একটা-দেড়টার সময় আমার খোঁজে বেরিয়ে গিয়ে থাকে, বেরিয়ে গিয়ে কোনও একটা বিপদ আপদে পড়ে থাকে। লিপির চেহারাটা আমার চোখের সামনে ভেসে উঠল, লিপি, সেই–সেই আশ্চর্য গঠনের শরীর। যৌবন যাকে বলে, (ওর শরীরের যৌবনটা যেন ঘন তালে গেয়ে ওঠা সুরের মতো। সুরের মতো, তালের মতো বাজে, আহ্, আমি এখন লিপিকে একেবারে সম্পূর্ণরূপে দেখতে পাচ্ছি। আর ওর একটু মোটা ভাবের লাল ঠোঁটে চুমো খেতে খেতে নিশ্বাসের মধ্যে একটা গন্ধ পাচ্ছি, যে-গন্ধটার নাম, আমি মনে করি, লিপিগন্ধ-আহ, এখন আমি কী সব ভাবছি, আমি একটা কী, যেন সেই কামবায়ু শেয়ালের মতো, ছি, যেন লিপির নিশ্বাসের গন্ধটা কোনও কেমিক্যাল কোম্পানির লিপি সেন্ট) ওর সেই ঝিলিক দিয়ে ওঠা চোখ আর হাসি, যা যেখানে সেখানে সব সময়েই, মনটাকে যেন কেমন করে দেয়, লিপিকে কি কেউ বা কোনও একটা দল, ভর দুপুরে ওদের গলির মোড় থেকে ট্যাকসিতে তুলে নিয়ে গিয়েছে।
ভাবতে পারছি না, না–যদি বা, কিছুই অসম্ভব না, কারণ মাস দুয়েক হল ফটিক খাস্তগীর রোড থেকে আশা আচার্য বলে মেয়েটাকে বাড়ি থেকেই তো টেনে নিয়ে গেল। অবিশ্যি বাড়ি থেকে এমনি এমনি টেনে নিয়ে যায়নি, আশা আচার্যের বাবা মা যেভাবে পুলিশকে ঘটনাটা জানিয়েছিল, যেন একটি নিরীহ ভালমানুষ মেয়ে, বাড়িতে কাজ করছিল বা পড়াশুনো করছিল, আর কতকগুলো গুণ্ডা ডাকাত ঢুকে খুকিটিকে হিড়হিড় করে টেনে নিয়ে গেল। শুনলেই হিড়িক দিতে ইচ্ছা করে। আমাদের পাড়ার আশেপাশে না হতে পারে, কাছেই তো আশা আচার্যদের বাড়ি। দিগদিগন্তের মুখেই শুনেছি অনেক কথা, শালা পাড়ার বাপ ছেলে রেয়াত নেই, যাকে পায়, তাকেই খেলা দেখায়। তা বলে এমনি যাবে, পালে একদিনও বাঘ পড়বে না? তারপরে পড়ল ছুঁড়ি ছোঁড়াদের পাল্লায়–তোর বন্ধুরে শালা, হেরো।  আমি অবাক হয়ে বলেছিলাম, আমার বন্ধু হেরো, সে আবার কে।
দিগা খুব চটে গিয়েছিল, বলেছিল, সশালা বাতেলাবাজ, খুব সুশিক্ষিত রাজনীতিয়ালা হয়েছ। হারু-হারাণ ঘোষকে তুমি চেনো না, একসঙ্গে ইস্কুলে পড়তে?
ওহ, সেই হারু, রোগা লিকলিকে, অস্পষ্টভাবে যেন চেহারাটা মনে পড়েছিল। ভীষণ অসভ্য ছিল, ক্লাসে আমাদের সামনেই এমন একটা কাণ্ড করত, মানে প্যান্টের বোতাম খুলে–যাকগে, কিন্তু তার কথা আমার মনেই ছিল না, মাঝখান থেকে দিগার গালাগাল খেয়েছিলাম। সেই হারুই, আশা আচার্যকে বাড়ি থেকে টেনে বের করে নিয়ে গিয়েছিল, কারণ হারুর সঙ্গে নাকি আশা প্রেম করেছিল, ওর বাবা মাও জানত, অনেক দিন দুজনে এদিক ওদিক ঘোরাফেরা করেছে। হারু চেয়েছিল, আশাকে বিয়ে করবে, আশা চায়নি, দিগার ভাষায়, খেলিয়ে চলে যাবে, খেলবে না, তা বললে কি হয়।তারপরে হারু ওর কয়েকজন বন্ধুকে সঙ্গে করে আশাকে বাড়ি থেকে দিনের বেলা সকলের সামনে টেনে বের করে নিয়ে চলে গিয়েছিল। পুলিশ এসেছিল, পাড়ায় সকলের কাছে খোঁজখবর করেছিল, আশাকেও নাকি খুঁজেছিল, তারপরে আশার ব্যাপারে সব জানবার পরে আর মাথা ঘামায়নি, কেউ ঘামায়নি। এখন তো নাকি ফিরে এসেছে, অন্য ছেলেদের সঙ্গে ঘুরে বেড়ায়, হারু কিছুই বলে না।
কিন্তু সে যাই হোক গিয়ে, লিপি আশা আচার্য না, লিপি-লিপি আমার–আমার প্রেমিকা, ফটিক খাস্তগীর রোডের আশা আচার্যের মতো ওর কোনও দুর্নাম নেই, লিপি কোথায় গেল? কোথায় গেল, কোথায় যেতে পারে, আমি তো কিছুই বুঝতে পারছি না। সত্যি কি ওকে ওরকম ভাবে, রাস্তা থেকে জোর করে কেউ তুলে নিয়ে যেতে পারে। আশার কথা আমি ভাবতে চাই না। রাস্তা থেকে জোর করে তুলে নিয়ে যাওয়ার ঘটনা তো একেবারে অবাস্তব না। এরকম ঘটনা কলকাতায় আগেও ঘটেছে, এখন আরও বেড়েছে, রোজই বাড়ছে। এক এক সময় মনে হয়, সবই বাড়ছে, লোকসংখ্যার মতো সবই বাড়ছে। আমার মনে হচ্ছে, আমাকে নিয়ে যেন কী একটা খেলা হচ্ছে,যেন কে আড়াল থেকে মুখ টিপে টিপে হাসছে, আমাকে খেলাচ্ছে, আমি পাগলের মতো খেলছি। আমি ফেটালিস্ট নই, যাকে নিয়তিবাদী বলে, অথচ সমস্ত ঘটনাটা ভাবতে গেলে, আমি এর কিছুই ভেবে উঠতে পারছি না এবং আমার চারপাশে যেন কী একটা অশুভ আর অমঙ্গল ছায়ার মতো পায়ে পায়ে ঘিরে আসছে, অন্তত এখন পর্যন্ত সকলের কথা হাসি শুনে আর দেখে, আরও বেশি করে সে কথা মনে হচ্ছে। আমি সত্যি আর ভাবতে পারছি না। কোথাও একটু চুপ করে বসে বা শুয়ে ব্যাপারটা আমার বোধ হয় একটু ভাবা দরকার। ভেবে আমি কী উদ্ধার করতে পারব, জানি না, তবু একবার মাথা ঠাণ্ডা করে, একটু বোধ হয় ভাবা দরকার যে লিপির সঙ্গে কয়েকদিন ধরে আমার কী কী কথা হয়েছিল। লিপি কী বলেছিল, ওর কথার মধ্যে এমন কোনও কু পাওয়া যায় কি না, যাতে একটা কোনও ভুল ঘটে যেতে পারে, যার পরিণামে পালানোর প্ল্যান–উহ, অনেক বার, বহু বার লিপিকে আমি পালাবার প্ল্যানটা ছাড়তে বলেছিলাম। কী বিশ্রী ব্যাপার, আমার মতো একটা ছেলে পাড়ার একটা মেয়েকে নিয়ে কেন পালাবে। এটা তো একটা ডিগনিটির প্রশ্ন। কিন্তু কী করব, লিপি-লিপির যে তা-ই ইচ্ছা, এবং (আমি নিজেকে কুকুর ভাবতে চাই না, কিন্তু এই হচ্ছে মানুষ, চাই না, ভাবি না, অথচ করি, করে ফেলি, আর তা-ই নিজেকে, মানুষ হিসেবে, কুকুরের থেকে খারাপ খারাপ কিছু বলতে ইচ্ছা করছে) লিপিকে পেতে হলে আর আমার কোনও উপায় ছিল না।
নাহ, বাড়িই যাই, বাড়ি গিয়ে ঘরে দরজা বন্ধ করে বিছানায় শুয়ে শুয়ে একটু ভাবি, আমার বোধ হয় একটু ভাবা উচিত। সবসমস্ত ব্যাপারই, এরকম বিভ্রান্তি, অনিশ্চয়তা আর কনট্রাডিকশন অর্থাৎ এই বৈপরীত্য যাকে বলে, এ সব নিয়ে চলা যায় না।
.
আমাদের বাড়িটা অনেকটা ভূতের মতো চুপচাপ অন্ধকারে দাঁড়িয়ে আছে। সামনের রেলিংঘেরা বারান্দা দিয়ে উঠে, (রেলিং ঘেরা আছে বলেই, এটা পাড়ার একটা রক হয়ে ওঠেনি, একটু অসুবিধা) সামনেই বড় দরজা, দরজা দিয়ে এগিয়ে গেলেই ডান দিকে বড় একটা বসবার ঘর, বাঁ দিকটা দেওয়াল ঢাকা, দেয়ালের ওপারে পাশের বাড়ি। বসবার ঘরটা পেরিয়ে গেলে ডান দিকে দোতলার সিঁড়ি উঠে গিয়েছে। নীচে, সিঁড়ির পাশ থেকেই, পর পর দুটো ঘর, অন্য ভাড়াটেরা থাকে, আর এই ভাড়াটেদেরই ফ্রক পরা কিশোরী মেয়ে ধৃতির কথা, রাস্তায়, কিছুক্ষণ আগে আমার মনে পড়ছিল।
কিন্তু বাড়িটাকে এমন চুপচাপ অন্ধকার আর ভুতুড়ে দেখাচ্ছে কেন। বাড়িতে কেউ নেই নাকি। এ সময়ে বাবা তো বাইরের ঘরে বসেন, আর পাড়া বা কাছ পিঠ থেকেই ওঁর বন্ধুবান্ধবেরা আসেন, যাঁদের কথা আর তর্ক শুনলে মনে হয়, কেউ আদি বা নব কংগ্রেসের ওয়ার্কিং কমিটির মেম্বার, অথবা চৌদ্দ পার্টির একেবারে টপমোস্ট লিডার–বাবা কমিটি ফমিটি না, তার চেয়ে অনেক উঁচু। জহরলাল নেহেরু, ইন্দিরা গান্ধী থেকে অতুল্য ঘোষেরা কী ক্ষতি করে গিয়েছেন অথবা এখন অজয় মুখার্জি, জ্যোতি বোসেরা কী ক্ষতি সাধন করে চলেছেন, কে ভাল, কে মন্দ, এই নিয়ে তুমুল বাক (বাকতাল্লা) বিতণ্ডা, সেই সঙ্গে ভাবতে লজ্জা করে, কেন না, সকলের যথেষ্ট বায়ুর দোষ সব মিলিয়ে বেশ হই-চই। তারপর আজকাল ছেলেমেয়েদের চরিত্রহীনতা, তাদের পোশাক আশাকের সমালোচনা, বোমা আলুর থেকে সস্তা এবং তারপরে বাজার দর থেকে বাত পিত্ততে পৌঁছে সকলেরই খেয়াল হয়, কার কার মোদক বা মদের প্রয়োজন আছে এবং (শুনেছি তো অনেকবার কান খাড়া করে, সজনী দাস নাকি কার লেখা পড়ে, কান খাড়া সম্পর্কে লিখেছিলেন, উহাকে আমরা অন্য কিছু খাড়া বলে জানি, অপূর্ব। আমার অবিশ্যি সেরকম ব্যাপার কিছু না) গলার স্বর নামিয়ে পাড়া বা বেপাড়ার মেয়েদের বিষয় নিয়ে একটু রস রঙ্গ করে, ইতি, অদ্য রজনীর পালা এখানেই সমাপ্ত। কিন্তু আজ সাড়া শব্দ নেই, বারান্দার ওপরে, দরজার মাথায় আলো জ্বলছে না। ভিতরের গলিটা অন্ধকার। বাইরের ঘরের দরজাটা বন্ধ।
থাকুক, আমি এখন আমার ঘরে যেতে চাই। দোতলায় আমার ঘরে যাবার জন্য সিঁড়ি দিয়ে উঠতে উঠতেই, গলির মধ্যে একটা গাড়ি ঢোকার শব্দ পেলাম। ওপরের বারান্দায় এসে দাঁড়াতে না দাঁড়াতেই ঘর থেকে বেরিয়ে এল আমার বোন, ছোট বোন, আর আমার দিকে চেয়ে ভূত দেখার মতো চমকে উঠল। কেন, এরকম চমকে উঠল কেন, ও কি ঘরের মধ্যে কোনও অন্যায় কাজ করছিল, কারণ কিছুকাল ওর চাল-চলন আমার তেমন ভাল ঠেকছে না। আমি বাবা মাকে কিছুই বলিনি। এ বছরই প্রথম কলেজে ঢুকেছে, কয়েক মাস হল, আর কয়েক মাস আগেই ফ্রক ছেড়ে শাড়ি পরেছে, তাতে হঠাৎ একটু বড় হয়ে উঠলেও সুতপা-মানে আমার এই ছোটবোন খুকু (ওহ, আমার বোনের ডাক নামও খুকু) আমার কাছে ছোট-ই, এবং আমার থেকে বয়সেও বেশ ছোট। এই কয়েক মাসের মধ্যেই যেসব মেয়েদের সঙ্গে ওকে ঘুরে বেড়াতে দেখছি, আর যে সব ছেলেদের সঙ্গে, ব্যাপারটা মোটেই আমার ভাল লাগে না। সিনেমার পোকা হয়ে উঠেছে, বোধ হয় একদিনও বাদ যায় না। আমার সবথেকে আশ্চর্য লাগে, খুকু কলেজে কোনও রকম রাজনীতি করে না, কোনও ছাত্র গ্রুপের সঙ্গে যোগ দেয়নি, যে-সব ছেলে মেয়েদের সঙ্গে ঘোরে তারাও কেউ রাজনীতি করে না। আমি ভাবতে পারি না, এটা কেমন করে সম্ভব, আর এ ব্যাপারটাকে আমি মোটেই ভাল চোখে দেখি না, কারণ ওরা যেভাবে ঘুরে বেড়ায়, আড্ডা মারে, সিনেমা দেখে, হুল্লোড়বাজি করে, তাতে ওরা যে লেখাপড়ায় সিরিয়াস তা মোটেই না। এ ধরনের গ্রুপটা, সব কিছুতেই আছে, আবার কোনও কিছুতেই নেই। ধর্মঘটে আছে, ঘেরাওয়ে আছে, কিন্তু কেন আছে, তার কোনও কারণ নেই, সবাই আছে তাই আছে, আছে আছে আছে, সব কিছুতেই আছে, ভাবলেই আমার কেমন খারাপ লাগে, ভয়ও করে। ওর পড়ার টেবিলের ড্রয়ারে কয়েকদিন আগে এক প্যাকেট সিগারেট, তার মধ্যে একটা খানিকটা খাওয়া অবস্থায় দেখেছি। হতে পারে, ফাজলামি করে বা দল বেঁধে এক আধদিন সিগারেট খেয়েছে, কিন্তু একটা বই দেখে আমার হাত কেঁপে গিয়েছিল। অন্য মেয়ের ড্রয়ারে ওরকম খারাপ খারাপ ছবির বই দেখলে কী রকম মনে হত জানি না, (ন্যাকামি, নিজের এই ভাঁড়ামিটা কিছুতেই কাটিয়ে উঠতে পারি না) হয়তো ভালই লাগত। নিজের বোনের বইয়ের ভাঁজে এরকম বই দেখলে আপনা থেকেই যেন কেমন চোয়াল শক্ত হয়ে ওঠে, মনে হয়, বাঘ হয়ে উঠেছি। এখন অবিশ্যি এরকম বই অনেক দেখি অনেকের কাছে, নিজের কাছে রাখার কথা ভাবতে পারি না। খুকুর বয়সে তো নয়ই।
খুকুকে তবু আমি কিছু বলিনি। কেন বলিনি বা বাবা মাকেও কেন জানাইনি, এ ব্যাপারে মনটাকে ঠিক যাচিয়ে দেখিনি। নীচের ভাড়াটেদের মেয়ে ধৃতি–মানে ফ্রক পরা কিশোরী, (ধৃতি খুকুর থেকে একটু বড়, এখন কলেজে পড়ে, বাড়িতে ফ্রক পরে, কলেজে সালোয়ার কামিজ পরে যায়) পবিত্র নওল কিশোরী ভাবনাটা যে আমাকে মিটিয়ে দিয়েছিল, তার কথা মনে পড়েই কি, খুকুকে আমি…যাক গিয়ে এখন এ সব আমি ভাবতে চাই না। জানি না, খুকু ঘরের মধ্যে কী করছিল, বেরিয়ে এসে ও আমার দিকে তাকিয়ে ভূত দেখার মতো চমকে উঠল। অন্য কোনও কথা আমার মাথায় এল না, আমার ঘরের দিকে যেতে যেতে বললাম, খুকু, আমাকে এক কাপ চা দিতে বল তো।
দোতলার এল টাইপ বারান্দার দক্ষিণেই বাবার ঘর। বাঁ দিকে পর পর তিনটে ঘর। বাবার ঘর আর বাকি ঘরগুলোর মাঝখানের সরু বারান্দা দিয়ে পিছনে রান্নাঘর আর বাথরুমে যাবার পথ। আমি কয়েক পা এগোতেই, শুনতে পেলাম, এই যে, এদিকে।
ফিরে তাকিয়ে দেখলুম, বাবা। বাবার ঘরের দরজাটা ভেজানো ছিল। কী করে টের পেলেন আমি এসেছি, বুঝতে পারলাম না। বাবার গলার স্বরটা এমন শোনাল, যেন খানিকটা গর্জনের মতো, আমার বুকের মধ্যে কেমন করে উঠল। একহারা লম্বা ধাঁচের চেহারা, কানের ওপরে জুলফি চাঁছা, মাথার কাঁচাপাকা চুল ছোট ছোট করে কাটা, পরনে চেক লুঙ্গি আর পাঞ্জাবি, এক হাতে একটা মাসিক পত্রিকা আর এক হাতে এইমাত্র খুলে নেওয়া মোটা ফ্রেমের চশমা বাবা আমার দিকে এমন করে তাকিয়ে আছেন, যেন আমাকে পুড়িয়ে ছাই করে দেবেন। পত্রিকা সুদ্ধ হাতটা তুলে সিঁড়ি দেখিয়ে, আগের থেকেও চড়া গলায় গর্জন করে উঠলেন, য়ু সোয়াইন, গেট আউট ফ্রম মাই হাউজ।
রেগে গেলেই বাবা ইংরেজি বলেন এবং বলতেই থাকবেন। ইংরেজি ভাল না জানতে পারি, কিন্তু গালাগালগুলো ছাড়া, বাবার ইংরেজি, অফিসে বলা একধরনের কী বলব, স্মার্ট আর বোকাটে। তা হোক, বাবার কথা শুনেই আমার বুকের মধ্যে ধক ধক করে উঠল, মানে বাবা আমাকে বাড়ি থেকে বেরিয়ে যেতে বলেছেন। বুঝতে পারছি, সেই একই ব্যাপার, সেই একই ঘটনা, বাড়িতে সবাই জেনেছে, আর সেই জন্যই নীচের তলাটা অন্ধকার, গোটা বাড়িটা চুপচাপ, কিন্তু তা হলে–মানে, বাবাও কথাটা বিশ্বাস করেছেন। দেখলাম রান্নাঘরের দিক থেকে মা এসে বাবার পাশে দাঁড়াল, খুকু গিয়ে মায়ের পাশ ঘেঁষে দাঁড়াল। মা যেন আমাকে চিনতে পারছে না, একটা অচেনা চোর বা ডাকাতকে ধরাপড়া অবস্থায় সামনে দেখলে যেমন ঘৃণা করি, ভয় চোখে ফুটে ওঠে, মায়ের দৃষ্টি সেইরকম। তার মানে এ তল্লাটে, আশে পাশে, পাড়ার সবাই যা ভাবছে মাও তা-ই ভাবছে, বাবাও, খুকুও। কী করে এরকম একটা কথা সবাই ভাবতে পারছে, বুঝতে পারছি না, নিশ্চয়ই সকলের মাথা খারাপ হয়ে যায়নি বা সবাইকেই কেউ ম্যাজিকের মতো, যাকে বলে হিপনোটাইজ করে দেয়নি। শেষ পর্যন্ত বাড়ির লোকদের কাছেই যা একটু আশা ছিল, তাও নেই। আমার মুখ থেকে বেরিয়ে গেল, কেন?
বাবা একবার মায়ের দিকে তাকালেন, মা বাবার দিকে, তারপর আরও জোরে চিৎকার করে উঠলেন, য়ু ডেয়ার, আঁ? হোয়াই? য়ু আসক মি, ডেভিল, স্কাল্প ফিলান্ডারার?
বাবা এখনও হাতটা যেভাবে সিঁড়ির দিকে ট্রাফিক পুলিশের মতো তুলে আছেন, বুক টান করে, রাগে দপদপে চোখ নিয়ে দাঁড়িয়ে আছেন, অনেকটা থিয়েটারের অভিনয়ের মতো লাগছে, কিন্তু আমার বুকের মধ্যে কেমন গুরগুর করে উঠছে। গালাগালগুলোর কোনও মানে করার মতো মনের অবস্থা আমার না, তবে এ সবের অর্থ কী, বাবা আমাকে এভাবে বেরিয়ে যেতে বলছেন, আমার একটা কথাও না শুনে! আমাকে একটুও বিশ্বাস নেই। আমি যদি কিছু অন্যায়ই করব, তা হলে এভাবে কখনও বাড়ি আসতে পারি। মুখ তুলে কথা বলবার চেষ্টা করতেই বাবা আবার চিৎকার করে উঠলেন, চুপ, দুশ্চরিত্র লম্পট। আই স্যে গেট আউট ফ্রম হিয়ার।
বলতে বলতে বাবা এক পা এগিয়ে এলেন। এ সময়ে, সিঁড়িতে জুতোর শব্দ শোনা গেল, কিন্তু এবার গালাগালগুলো আমাকে সত্যি বড় কষ্ট দিল, আমি অপমানিত বোধ করলাম। বাবা আমাকে এইসব বলছেন, যা কোনওদিন বলেননি। কোনও কথা না জেনে শুনেই আমাকে এইসব বলছেন, আর মায়ের মুখ দেখে মনে হচ্ছে মাও আমাকে যেন মনে মনে এইসব গালাগালগুলোই দিচ্ছে। সত্যি, আমি যে কী বলব, ভেবে পাচ্ছি না, কী করব তাও মাথা মুণ্ডু ঠিক করতে পারছি না। আমাকে কি সত্যি বেরিয়ে যেতে হবে নাকি। আমি বললাম, কিন্তু শোনো
মা বলে উঠল, কেন কথা বাড়াচ্ছিস, যা বলছে তা-ই কর। বাড়িতে এখুনি পুলিশ আসবে।
আমি তবু বলবার চেষ্টা করলাম কিন্তু
বাবা এবার, যাকে বলে, প্রায় তেড়ে এলেন, আর গলার স্বরটা শোনাল অনেকটা নিচু গলায় গোঙানোর মতো, য়ু সানোফাবিচ।
মা তাড়াতাড়ি বাবার হাতটা ধরল, আর আমার দিকে জ্বলন্ত চোখে চেয়ে বলল, একটা নোংরা মেয়েকে নিয়ে ভেগেছিস, কোন মুখ নিয়ে তুই এ
মায়ের কথা শেষ হল না, সিঁড়ি থেকে জুতোর শব্দটা বারান্দায় এসে থামল, দেখলাম একজন সাব ইন্সপেক্টর এসে দাঁড়াল। বেঁটে ফরসা, বড় বড় চোখ, মোটা ভুরু, সরু করে কাটা গোঁফ ইনস্পেক্টরের মুখ আমার চেনা। লোকাল থানার ইনস্পেক্টর, সারাদিন অনেকবারই আশেপাশে চক্কর মারে। তাকে দেখেই বাবা আমার দিকে আঙুল দেখিয়ে বলে উঠলেন, হিয়ার ইজ দ্য কালপ্রিট।
ইনস্পেক্টর আমার দিকে তাকাল। লোকটাকে কতদিন চলন্ত জিপে দেখেছি দূর থেকে। এখন কাছ থেকে মুখের দিকে তাকিয়ে মনে হল তার চোখ দুটো ঝকঝকে, একটু লাল ভাব আর মুখটা এমন হাসি হাসি, যেন সে রহস্যের সন্ধান জানে অথবা তা ঠিক নয়, যেন মোটা ভুরু আর সরু গোঁফে একটা রহস্য–অর্থাৎ, মিষ্ট্রি লেগে আছে। ঘাড় নেড়ে বলল, হ্যাঁ, আমি খবর নিতে নিতেই আসছি। একটু আগেই আমি খবর পেয়েছি, হি ইজ রোমিং ইন দিস এরিয়া।
এ লোকটাও ইংরেজি বলছে। কেন বলছে, তা আমি খানিকটা আন্দাজ করতে পারছি। আমাকে আপনি বলবে না তুমি বলবে, সেটা ঠিক করে উঠতে পারছে না বোধ হয়। রাসকেল। এ ছাড়া আর কিছু ভাবতে পারছি না। আমি যুবক, বয়সও যথেষ্ট হয়েছে, আমাকে আপনি ছাড়া আর কী বলা যেতে পারে। বাংলা বলতে বলতে, তারপরে হঠাৎ ইংরেজি, তার মানে, ওঁকে এই এলাকায়–অর্থাৎ ওঁকে কি একে বা ওকে বলবে, স্থির করতে পারছে না বলেই ইংরেজিতে ম্যানেজ করল। একজন সাব ইনস্পেক্টর হিসাবে অবিশ্যি যথেষ্ট বুদ্ধির পরিচয় দিয়েছে, সন্দেহ নেই। আবার বলল, এদিকে আসতেই, আমাকে পাড়ার দু-একজন বলল, বাড়িতে ঢুকেছে। শুনেই আমি আসছি।
বলতে বলতে ইনস্পেক্টর বাবার দিকে তাকাল। সিঁড়ির দরজার কাছে কেউ এসে দাঁড়াল, কে দাঁড়াল দেখতে পেলাম না, ছায়া দেখা গেল। লোকটার–মানে ইনস্পেক্টরের কর্তব্যজ্ঞান দেখে যথেষ্ট মোহিত হতে হয়, সে আমার খবর নিয়ে বেড়াচ্ছিল, আমাকে এ অঞ্চলে ঘোরাফেরা করতে দেখা গিয়েছে, এবং যাকে বলে, ট্রেইল করতে করতে ক্রিমিনালকে হাতে নাতে ধরে ফেলেছে। বুন্ধু! কিছুই জানে না, গম গম করে কথা বলছে। কিন্তু, একেবারেই স্বস্তি বোধ করছি না, এদের সকলের মুখের দিকে চেয়ে, এদের ভাবভঙ্গি দেখে সেই অশুভ আর অমঙ্গলের ভাবটাই বেশি করে জেগে উঠছে। কোথায় একটু চুপচাপ সমস্ত ব্যাপারটা ভাবব বলে বাড়িতে এলাম। এখানে আরও বেশি গোলমাল। বাবা মাও যে– মা তো সোজা বলেই দিল, একটা নোংরা মেয়েকে নিয়ে পালিয়ে-ভেগেছি এই শব্দটাই মা বলেছে, এবং তারপরও কোন মুখ নিয়ে আমি এ বাড়িতে ঢুকেছি।
বাবা বলে উঠলেন, আমি কিছু জানি না, ও কেন বাড়িতে এসে ঢুকেছে।
ইনস্পেক্টর ঘাড় ফিরিয়ে আমার দিকে তাকাল। বাবার কথার মানেটা যেন কৈফিয়ত দেবার মতো। ইনস্পেক্টর বলল, হয়তো কিছু ফেলে গেছে, নিতে এসেছে।
এর পরে যদি লোকটাকে আমি বলদের বাচ্চা বলি তা হলে আমার কী দোষ থাকতে পারে। বাবা বা বাড়ির আর সকলেই বা কি ভেবেছে আমার কথা শোনবার কোনও দরকার নেই, বাকি সবাই যা বুঝেছে সেটাই ঠিক, আর আমি কেবল মিথ্যা বলে যাচ্ছি। বাবাকে মাকে আমি বলদের বাচ্চা বলতে চাই না, কিন্তু এটা কী ধরনের বোঝাবুঝি, সবাই যা বলবে, অথচ আমি যা করিনি, তা-ই মেনে নিতে হবে। দুঃখ আর কষ্টের বদলে এখন আমার সত্যি সত্যি বেশ রাগ হয়ে যাচ্ছে, এরা যতই মুখ শক্ত করে আগুনের মতো চোখ নিয়ে আমার দিকে তাকিয়ে থাকুক, যেন আমাকে ছিঁড়ে খেয়ে ফেলে দেবে, তবু আমার এখন বেশ রাগ হয়ে যাচ্ছে। এখানেও সেই একই ব্যাপার, যেহেতু সবাই বলছে, বেশির ভাগ লোকই বলছে, অর্থাৎ, পার্টিতে–আগের পার্টিতে যে রকম বিচার আমার ওপর হল, কেউ যখন মানছে, তখন আমিই ভুল। শুধু ভুল না, রিঅ্যাকশনারি, পার্টিবিরোধী, মতলববাজ, পার্টির ক্ষতি সাধন করার উদ্দেশ্য নিয়েই আমিও শত্রুর সঙ্গে গলা মিলিয়ে, দক্ষিণপন্থী সংশোধনবাদী বলেছি। সবাই বললেই হল, বেশির ভাগ বললেই হল, সংখ্যাগরিষ্ঠতাই সবথেকে বড় কথা। যেন একটা অঙ্কের মতো সত্যি, যোগ বা বিয়োগ ফলের মতো। রাজনৈতিক বা যে কোনও ব্যাপারেই হোক, কোনও ক্ষেত্রে, কোনও কারণেই এর যেন ব্যতিক্রম হতে পারে না।
বাবা ইনস্পেক্টরের কথায় সায় দিয়ে বলে উঠলেন, সেটা আমারও মনে হয়েছিল, সেই জন্যই তো ঢোকা মাত্রই আমি গেট আউট করে দিচ্ছিলাম। আপনাকে তো আমি আগেই বলেছি, আই ওন্ট টলারেট দিজ থিংস, হি মে বি মাই সান।
ইনস্পেক্টরের গোঁফ একটু ছড়াল, এটা বোধ হয় হাসি, যদিও দাঁত দেখা গেল না বা কোনও শব্দ হল না। ঘাড় নাড়িয়ে বলল, এরকম বাবা আজকাল আর কজন আছে বলুন। নিজের ছেলের ক্রাইম ঢাকতেই চায় তারা।
বাবা খুব জোরে জোরে ঘাড় নেড়ে বলে উঠলেন, নো নো নো, আই অ্যাম নট এ ম্যান অব দ্যাট টাইপ, তাতে আমার যা হয় হোক।
ইনস্পেক্টর বলল, আজকের যুগে এটা আশা করা যায় না। আমি তো মশাই মাঝে মাঝে অবাকই হই, বাবা মায়েরা কোথায় ছেলেমেয়েদের অন্যায়ের প্রতিবাদ করবে, তা না, উলটে আমাদেরই তেড়ে আসে। যেন পুলিশ বলে, আমাদেরই সব দোষ।
বাবা একরকম ভাবেই, ঘাড় নেড়ে, আরও যেন উৎসাহিত হয়ে বললেন, না না, আমি তা পারি না। আপনি যা বললেন, তা আমি জানি। দেশটা যে কোথায় নেমেছে, নেমে চলেছে, আই নো ইট ভেরি ওয়েল।
দুজনে যেন নাটক করছে, শেখানো বুলি, স্টেজে দাঁড়িয়ে, উইথ অ্যাকশন কপচাচ্ছে। কী বলব, এদের কী বলা যায়, আমি বুঝতে পারছি না। এভাবে কথা বলে, এই সব বাদুড়ের বাচ্চারা বাদুড়ের বাচ্চা! কথাটা কেন আমার মনে হল, বুঝতে পারছি না, এরকম গালাগাল আমি কারো মুখে কোনওদিন শুনিনি–তথাপি, হ্যাঁ বাদুড়ের মতোই এরা দিনের আলোতে চোখ বুজে থাকে আর রাত্রের অন্ধকারে রপুটে বেড়ায়, এদের কী বলা যায়। আমার তো এই মুহূর্তে বাংলা দেশের কয়েকজন মুভি অভিনেতার কথা মনে পড়ে যাচ্ছে, এদের ভাবভঙ্গি দেখে। আদর্শ পিতা, আদর্শ পুলিশ ইনস্পেক্টর, একজন অপরাধীর (সত্যি রেগে যাচ্ছি, একটা যা-তা কিছু বলে ফেলব) সামনে অধঃপতিত সমাজের বিষয় আলোচনা করছে, দুজন লোক নিজেদের আবিষ্কার করছে।
ইনস্পেক্টর একবার সিঁড়ির দরজার দিকে পিছন ফিরে তাকিয়ে দেখল। তারপর বাবার দিকে চেয়ে বলল, হুম, মানে আমরা একটু ঘরের মধ্যে গেলে বোধ হয় ভাল হত।
বাবা বলে উঠলেন, নিশ্চয়ই!
ইনস্পেক্টর আমার দিকে তাকিয়ে দেখল। বাবা যেন সেই তাকানোর কারণ বুঝতে পেরেই আমার দিকে তাকিয়ে হাত তুলে হুকুমের স্বরে ডেকে উঠলেন, কাম, কাম হিয়ার।
কী বলব, কিছুই বুঝতে পারছি না। এই সব বাজে ঝামেলা থেকে আমার বেরিয়ে যেতে ইচ্ছা করছে। এরা যত খুশি আমাকে অপরাধী করে গালাগাল দিক, নিজেরা বড় বড় কথা বলুক, আমি কাছে থাকতে চাই না, শুনতেও চাই না। তবে ইনস্পেক্টর যখন ঘরের মধ্যে গিয়ে কথা বলতে চাইছে, মনে হয় লোকটার মধ্যে কিছু পরিবর্তন এসেছে। বোধ হয়, আমার সঙ্গে একটু ব্যাপারটা বলাবলি করে, তলিয়ে ভাবতে চায়। তাতে আমার কোনও আপত্তি নেই, আমি কথাবার্তা বলতে চাই। দেখা যাক, কী বলে লোকটা। আমি, বাবা আর ইনস্পেক্টরের পিছনে, বাবার ঘরের দিকে এগোেলাম। মা আর খুকু বাইরেই দাঁড়িয়ে আছে। যেতে গিয়ে, সিঁড়ির মুখে, কয়েকজনের মধ্যে, ধৃতিকে দেখলাম। আশ্চর্য, আমার নিজেরই অবাক লাগল, ধৃতির মুখে কোনও রকম রাগ ভয় বা যাকে বলে অবাক হওয়া, সেরকম কিছুই নেই। হয়তো ও বারান্দায় এগিয়ে আসত, কিন্তু আমি জানি, খুকুর সঙ্গে ওর ঝগড়া আছে, অনেক দিন আমাদের ওপরে আসে না। মাও বোধ হয় ধূতির সঙ্গে ভাল করে কথা বলে না। মেয়েদের সব ব্যাপার আমি বুঝি না। খুকু কলেজে যাবার আগেও ধূতির সঙ্গে ওর মোটামুটি কথাবার্তা ছিল, এখন। একেবারে বন্ধ। ধৃতি একটা চিনা মেয়েদের মতো পায়জামার ওপরে লাল জ্যাকেট পরে রয়েছে, দেখতে ও বরাবরই সুন্দর, যদি বা ওকে আমি কোনওরকমেই ভাল মেয়ে বলতে পারি না, কেন না, ও আমার জীবনের একটা ধারণা বা বিশ্বাস একেবারে চুরমার করে দিয়েছে, অথচ দেখ, এখন ওকে কেমন নিষ্পাপ পবিত্র দেখাচ্ছে। টানা বড় চোখনা থাক, এখন এ সব ভাববার সময় না। এ লোকগুলোর সঙ্গে আগে আমি মিটিয়ে নিই। কিন্তু ধৃতির চোখে বা মুখে আর সকলের মতো ভাব নেই কেন বুঝতে পারছি না। এটা তো একটা অসম্ভব ব্যাপার, এরকম একটা পাজি জাঁহাবাজ সুন্দরী কিশোরী (কিশোরী! এখন আমারও বলতে ইচ্ছে করছে, মোসাই দ্যাখেননি তাই। কম করে উনিশ হবে।) আমার দিকে এমনভাবে তাকিয়ে আছে যেন আমার অবস্থাটা ও বুঝতে পারছে। নিশ্চয়ই এর মধ্যেও ওর কোনও চালাকি আছে। আমাকে অন্য দিক থেকে খোঁচা মারার তালে আছে। আমি ঘরের মধ্যে ঢুকলাম। আমার পিছনে পিছনে মা আর খুকুও ঢুকল।
বাবা ইনস্পেক্টরের দিকে তাকিয়ে, যেন একটা বিশেষ পরামর্শ দেবার মতো বলে উঠলেন, যা করবার আপনি তাড়াতাড়ি করুন। তা না হলে দেখবেন, হয়তো পার্টির লোকেরা এসে বাড়ি ঘিরে ফেলেছে, একে ছিনিয়ে নিয়ে যাবার চেষ্টা করবে।
ইনস্পেক্টরের ফরসা মোটা মুখে এবার সত্যি হাসি ফুটল, গোঁফ জোড়া ওড়া পাখির মেলে দেওয়া লম্বা পাখার মতো ঠোঁটের দু পাশে ছড়িয়ে পড়ল। বাবার দিকে তাকিয়ে গম্ভীর চালে মাথা নাড়ল। বলল, সেরকম কোনও ব্যাপার নেই বলেই মনে হয়। আপনার ছেলের কোনও পলেটিকাল পার্টির সঙ্গে অ্যাফিলিয়েশন আছে, আমরা খবর রাখি।
বাবা ব্যস্তভাবে বলে উঠলেন, পলেটিকাল পার্টি কী বলছেন মশাই, সে সব আজকাল আবার আছে নাকি। অল ব্লাডি মস্তান পার্টিজ।
মদন! বাবাকে আমার এ ছাড়া আর কিছু ভাবতে ইচ্ছা করছে না। ইচ্ছা করছে, মায়ের আঁচলটা দিয়ে বাবাকে চাপা দিয়ে দিই, তারপর ঘরে বসে বসে উনি যত খুশি সমালোচনা করুন, কেন না, জানি তো, এ সব হুমকানি বাইরে গিয়ে ছাড়তে পারবেন না, ঘরেতেই সম্ভব। অবিশ্যি রকের নির্মল অরূপেরা যে-পার্টিতে থাকে তাদের মস্তান পার্টি বলা যায়, কিন্তু বাবা বলবেন কেন। মুখে যা-ই বলুন, তাঁর জীবনে তো কোথাও একটু এদিক-ওদিক হয়নি, কোথাও টোল খায়নি, আর যা-ই বলবেন, সবই ঘরের কোণে এসে।
ইনস্পেক্টর বলল, মে বি। কিন্তু আমি যতটা স্মেল করেছি, এর ব্যাপারে (আমার দিকে দেখিয়ে) সেরকম কিছু ঘটবে না। মনে হয়, পার্টি এর কাজেকর্মে বিশেষ খুশি না। তা না হলে কী হত, বলতে পারি না। হয়তো আপনি যা বলছেন, তা-ই ঘটত।
আশ্চর্য, এ সব খবরও এ লোকটা জানে। তার মানে, খবরের কাগজে ইনটেলিজেন্স ডিপার্টমেন্ট সম্পর্কে যতই সমালোচনা করুক, তারা ততটা অকর্মণ্য না। অবিশ্যি, এ খবর জানাটা খুব একটা বিরাট ব্যাপার কিছু না। আমার বিষয়ে কথাবার্তা এমন গোপনীয়, কেউ জানতে পারবে না। কিন্তু একজন ৭থানার ইনস্পেক্টর যখন এ সব কথা বলে, তখন মনে হয় পার্টিতে কে কী বলছে না বলছে এ সব খবর তাদের জানা। অথচ, আমি তো পার্টিকে–পার্টির বিষয়ে আমার যা বক্তব্য, জানাইনি। কয়েকজন বন্ধুর সঙ্গে আলোচনা করেছি মাত্র। স্থানীয় পার্টির কর্তাদের কানে সে কথা যেতে পারে। তা নিয়ে পার্টিতে কোনও আলোচনা হয়নি–মানে, ফর্মাল কোনও আলোচনা বা সমালোচনা বা মিটিং ডেকে কোনওরকম সিদ্ধান্ত নেওয়া হয়নি, কারণ পার্টি আমাকে এখনও ডেকে কিছু জিজ্ঞেস করেনি। মিটিং ডেকে কী সিদ্ধান্ত নেওয়া হতে পারে তা আমি জানি, আর জিজ্ঞেস করাকরির আবহাওয়া আদপেই পার্টির মধ্যে আছে কি না সন্দেহ। এক কথায়, পার্টি থেকে বের করে দেবে, কর্তাদের মর্জির ওপরেই সব এবং এও জানি, ব্যাপারটা সেখানেই শেষ হবে না, একটা, যাকে বলে–দীর্ঘস্থায়ী লড়াই লেগেই থাকবে। রাতারাতি আমি জনসাধারণের শত্রু, বিপ্লবের শত্রু এবং আরও ওই যে সব কী বলে, আজকাল সবাই সবাইকে বলে, যার সঙ্গেই যার ঝগড়া হোক, বাবা আর ছেলের সঙ্গে ঝগড়া হলে এ ওকে সি আই এর দালাল বলে, আমিও তা-ই হয়ে যাব। আগে আমি যে পার্টিতে ছিলাম, যাদের রাজনৈতিক প্রস্তাব কার্যকৌশলনীতি সবই আমার সংশোধনবাদী বলে বিশ্বাস, ছেড়ে আসার সময়ে তারাও আমার বিরুদ্ধে ও সব কথা বলেছিল, গালগাল দিয়েছিল, এমনকী আঁকাবাঁকা হাতের লেখায়, গুনতিতে প্রায় তিন চারটে পোস্টারও পড়েছিল, তার মধ্যে একটা আমাদের বাড়ির দেওয়ালে। কোনও মানে হয়, আমার জন্য আবার ও সব করা।
আসলে নিজেদের এলাকায়, সবাই সবাইয়ের চেনাশোনা, তাই ব্যাপারটা একটা পাড়াটে ঝগড়ার মতো, আর আজকাল তো দেওয়ালে লিখে সব বলার রেওয়াজ। কিরীটি ভঞ্জ লেনের ছেনো হালদার লোক ভাল না। বড়লোক, অহংকারী আর চরিত্রটা একশো বছর আগের ধনীদের মতে, এখনকার সময় আর যুগটাকে বোধ হয় বোঝেই না, কোনও ব্যাপারে এক পয়সা চাঁদা দেবে না। তার বিরুদ্ধে পোস্টার পড়েছিল, ছেনো হালদারকে পাড়া থেকে তাড়াও। আমাদের পার্টির ছেলেরাই পোস্টার দিয়েছিল, এখন আমি যে-পার্টিতে আছি, এবং প্রিয়তোষদাকে–স্থানীয় নেতাকে, ছেলেরা বলেছিল, পার্টির নামে পোস্টার দেবে। প্রিয়তোষদা খুব জোর দিয়ে বলেছিলেন, তা কিছুতেই হবে না–সেই জন্য কোনও সংস্থার নাম পোস্টারে ছিল না। এটা যদিও বা বোঝা যায়, রামকৃষ্ণ ঘটকের মুদিখানা, পাড়া থেকে হটিয়ে দাও বা ১৭ নং তিলক (আসলে ত্রিলোক) ঠাকুর লেনের বাড়িকে ঠাণ্ডা কর এই সব বেনামা পোস্টার দেখে কে কী বুঝবে। না বোঝবার কোনও কারণ নেই। পাড়া আর আশেপাশের লোকেরা সবই বুঝতে পারে, কারা কীসের জন্য এ সব পোস্টার দিচ্ছে। ঘটকের অপরাধ, কারও কারোকে হয়তো দোকান থেকে চিরদিনের ধারে মাল দেয়নি, সতেরো নম্বর ত্রিলোক ঠাকুর লেনের বাড়ির মেয়েরা যাদের সঙ্গে প্রেম করতে নারাজ, পোস্টারের হুমকি তাদেরই। তবে সেটা যথেষ্ট ভদ্র আর নিরীহ, পেটো ছুঁড়ে উড়িয়ে তো দেয়নি।
এ সব যাই হোক গিয়ে, এ লোকটা ইনস্পেক্টর পার্টিতে আমার কী পজিশন, তা জানল কী করে। অবিশ্যি, কাজে কর্মে পার্টি আমার ওপর খুশি নয়, কথাটা ঠিক না, বন্ধুদের কাছে আমার মন্তব্যে পার্টি খুশি না, যদি বা সেটা কাজকর্ম বলতেই বা কতক্ষণ লাগে। তথাপি এ সব হল পার্টির ব্যাপার, সেটা আমার সঙ্গে পার্টির বোঝাপড়া, এ লোকটা এ সব খবর বলছে কী করে।
ইনস্পেক্টর আবার বলল, তবে স্যার, আপনার ছেলের এমনি রেপুটেশন খারাপ না, (এ সময়ে একবার চোখের কোণ দিয়ে আমাকে দেখে নিল, আমার জিজ্ঞেস করতে ইচ্ছা করল, মাইরি?) সে খবর আমাদের কাছে আছে, পার্টির মস্তান বা সেরকমও কিছু না, বরং পলেটিকাল ফাইটার হিসেবে
ইমপসিবল। শব্দটা যে আমার গলা থেকেই বেরিয়েছে, এটা আমি নিজেই যেন বিশ্বাস করতে পারছি না, কারণ কথাটা বলেই আমি একবার সকলের মুখের দিকে তাকালাম, যেন কে বলেছে, সেটা জানবার জন্য, আসলে যদি বা তা না, আমার এই আচমকা প্রতিবাদে কে কী মনে করল, বিশেষত বাবা, তার জন্যই তাকালাম। আমি আর সহ্য করতে পারছিলাম না, আমি একজন এম এ পাশ যুবক, বামপন্থী রাজনীতি করি, থানার একটা পুলিশ ইনস্পেক্টরের কাছ থেকে, আমি আমার চরিত্র বা রাজনৈতিক সংগ্রামের প্রশংসার সার্টিফিকেট চাই না, কোনও কথাও শুনতে চাই না। আমি ইনস্পেক্টরের মুখের। দিকে তাকালাম, মনে হল, লোকটা ঠোঁটের কোণ বাঁকিয়ে হাসছে, কারণ একদিকের গোঁফ একটু বেশি টানা দেখাচ্ছে, অথচ চোখ দুটো যেন একটু লাল হয়ে উঠেছে। আমি মোটেই গলা চড়িয়ে বা ফেঁজে কথা বলতে পারি না, তা-ই আবার নিরীহ ভাবেই বললাম, আমি–মানে, বলতে চাই, আপনার মুখ থেকে এ সব কথা আমি–মানে, শুনতে চাই না।
বাবাকে যেন কেউ ধাক্কা দিয়ে আমার কাছে নিয়ে এল, চিৎকার করে উঠলেন, য়ু, মাস্ট হিয়ার। একশো বার শুনতে হবে।
ওহ, বাবাকে নিয়ে সত্যি পারা যায় না। আমি বাবা হয়ে, বাবা ছেলে হলে দেখছি ভাল হত। এত অবুঝ মাথা গরম হলে বাবা হওয়া যায় কী করে। মনে মনে খুব রেগে থাকলেও আমি শান্ত আর বেশ গম্ভীর ভাবে বললাম, তা হলে বলতে চাও, আমার কোনও কথা বলবার অধিকার নেই?
বাবা একইভাবে চিৎকার করে বললেন, নো, য়ু হ্যাভ নো রাইট টু টক। অধিকার, আবার অধিকার বলা হচ্ছে।
এর মানে কী, আমি কোনও কথা বলতে পারব না। খুনিকেও তার স্বপক্ষে কথা বলতে দেওয়া হয়, আর আমি কোনও অপরাধ না করেও কিছুই বলতে পারব না। এরা সবাই ভাবল কী। আমি বাবাকে বোঝাবার ভঙ্গিতে বললাম, দেখো বাবা, কথাটা একটু শোনো, আসলে কী
বাবার সেই এক কথা, নো, য়ু কিপ কোয়ায়েট। শিক্ষিত ভদ্রলোকের ছেলের নমুনা দেখাচ্ছ, না? একটা বাজে বাচ্চা মেয়েকে নিয়ে পালিয়ে, আবার বাড়ি
আমি ঠোঁট আর দাঁত দিয়ে একটা বিরক্তিসূচক শব্দ না করে পারলাম না। বাবাকে দেখছি আর তুমি করে বলা চলবে না, আপনি করে বলতে হবে, কারণ রাগে আর দুঃখে আমার তা-ই বলতে ইচ্ছা করছে, এবং বললামও তা-ই। আমি ঠাণ্ডাভাবে বললাম, আপনি একটু শুনুন দয়া করে, ব্যাপারটা কী ঘটেছে–
বাবার গলা দিয়ে অবাক স্বর বেরিয়ে পড়ল, মানে?
মা রেগে বলে উঠল, তোমাকে ঠাট্টা করছে।
য়ু ডেয়ার?
আমি জানি না, বা ভাবতেও পারি না, বাবা আমার গায়ে হাত তুলতে যাচ্ছিলেন কি না, ইনস্পেক্টর চেয়ার ছেড়ে আমাদের মাঝখানে এসে দাঁড়াল। বাবার দিকে মাথা নেড়ে হাত তুলে বলল, আপনি স্যার একটু ধৈর্য ধরুন, আমি এর সঙ্গে কথা বলছি।
যেন এতক্ষণ ধরে আমি এদের কথা বলাচ্ছি, আর রাগিয়ে দিচ্ছি। কিছু বলতে দেবে না, বুঝতে চাইবে না, নিজেরাই সেই কী বলে, নিজেরাই গাইছে, নিজেরাই শুনছে। মা-ই বা কথাটা কী করে বলল। আমার রাগ আর দুঃখটা ঠাট্টা হয়ে গেল। ইনস্পেক্টর আমার দিকে ফিরে, যেন খুবই সদয়ভাবে অপরাধীটাকে বলল, আচ্ছা, তুমি বসো তো ভাই, আমাকে সব কথা বলো, একটুও না চেপে।
উল্লুক বুন্ধু ছুঁচো, আনকালচারড, ইললিটারেট! মনে মনে এই কথা বলেও এই মুহূর্তে আর কোনও গালাগাল মাথায় এল না।
এরকম একটা সস্তা ধারণা লোকটা করল কী করে যে, আমাকে একটু তুইয়ে বুইয়ে বললেই আমি ওর মনের মতো কথা বলতে আরম্ভ করব, তা সত্যি হোক আর মিথ্যা হোক, এবং যেটা আমি আগেই সন্দেহ করেছিলাম, ইংরেজিতে আওয়াজ দেওয়ার রকম দেখে, আমাকে তুমি বলবে কিনা, ভাবছিল। এখন সোজা তা-ই বলল। আমি রোখপাক করতে চাই না, বললাম, আপনি যদি আমাকে–মানে, তুমি না বলেন, তা হলে কী হয়।
ইনস্পেক্টর অবাক হয়ে আমার দিকে তাকাল, চোখ দুটো আর একটু লাল হল, চোখের পাতা কোঁচকাল, যেন আমার কথাটা সে ঠিক ধরতে পারেনি বা আমার মনের ভাবটা মুখ দেখে বুঝতে চাইছে। বাবা হুমকে উঠে বললেন, তা হলে সম্মান দেখানো হয়।
আপত্তিকর হলেও বাবার ভাষাটা এবার বেশ ভাল হয়েছে, মানে আমার কথার জবাবে বেশ লাগসই এবং যথেষ্ট ভদ্রলোকের মতো ইয়ে–অর্থাৎ ক্রুদ্ধ উক্তি। ইনস্পেক্টর ঠোঁট বাঁকিয়ে, হাসির ভঙ্গি করে বলল, আফটার অল আই অ্যাম ওলডার দ্যান ইউ।
তবে আর কী, ওলডার দ্যান মি যখন, তখন তুই বলে ডাকলেই হয়। মনে মনে খুবই উত্তেজিত হলেও, সেরকম ভাবে আমি কিছু বলতে চাই না। বললাম, আপনি একটু বুঝতে চেষ্টা করুন, আপনার থেকে বয়সে ছোট মন্ত্রী আছে, পুলিশের বড় অফিসার আছে। তাদের আপনি তুমি বলবেন তা বলে।
বাবা আগের মতোই হুমকে উঠলেন, আই সে য়ু শাট আপ।
ইনস্পেক্টরের ফরসা মুখটাও এবার চোখের মতোই খানিকটা লাল হয়ে উঠল। আমার চোখের দিকে তাকিয়ে, কেমন যেন চাপা গরগর স্বরে বলল; আই অ্যাম নট টকিং উইথ এ মিনিস্টার, অর এ বিগ অফিসার। আমি যার সঙ্গে কথা বলছি, তার বিরুদ্ধে কমপ্লেন হচ্ছে, আন্ডার এজেড একটা মেয়েকে নিয়ে পালিয়ে যাওয়া, যাকে বলে নাবালিকা হরণ, ফোসলানো, আন্ডারস্ট্যান্ড?
কথাটা ঠিক, মানতেই হবে, আর যাকে বলে, আমার মুখের ওপর বেশ শক্তভাবে, যথার্থ কথাই লোকটা বলেছে। কোনও রাজনৈতিক অপরাধীকে না, যার বিরুদ্ধে এরকম অভিযোগ আছে, তাকে আপনি আজ্ঞে করে কেউ বলবে না নিশ্চয়ই, যদি বা, সে অপরাধ আমি করিনি, তবু লোকটার কথায় যথেষ্ট যুক্তি আছে। আমি কোনও জবাব দিতে পারলাম না, বলতে গেলে কয়েক সেকেন্ড তার মুখের দিকে খানিকটা বোকার মতোই তাকিয়ে রইলাম। দেখলাম, ইনস্পেক্টরের মুখের লাল ভাবটা কেটে যাচ্ছে। গোঁফ ঠোঁটের দু পাশে ছড়াচ্ছে, হাসি ফুটছে। বলল, এ সব কথায় তো আসল কাজের কিছু এগোচ্ছে না, ডোন্ট ট্রাই টু বি মাচ স্মার্ট।
লোকটা যেন নিজের কবজায় গোটা দাবার ছকটা পেয়ে গেল, আর বেশ সন্তুষ্ট মেজাজে তরতর করে কথাগুলো বলল। আর কিছু বলবার আগেই সে আবার বলতে লাগল, মিস্টার অ্যান্ড মিসেস ঘোষালের সঙ্গে, আই মিন মেয়ের বাবা মায়ের সঙ্গে, আমি কথাবার্তা বলে যা বুঝেছি, তাঁরা যদি মেয়েকে ইনট্যাকট পেয়ে যান, (তার মানে কী, মেয়ের শরীরের কোনও কোনও অংশ কি কেটে রাখা হবে নাকি!) আজ রাত্রের মধ্যেই, তা হলে ব্যাপারটা আর বেশি দূর গড়াবে না। তাঁরা অভিযোগ উইথড্র করে নেবেন। আমরাও চাইনা ব্যাপারটা কোর্টে যাক, এ নিয়ে বেশি হইচই হোক, তাতে মেয়েটার পক্ষে ক্ষতি। নাউ
কথা শেষ না করে সে আমার দিকে তাকাল। যেন যথেষ্ট বিবেচক আর বুদ্ধিমানের মতো, বেশ একটু অমায়িক হেসে, (এই জন্যই ওরা কারও কারোকে ক্যালানে বা খচ্চর জাতীয় কিছু বলে) আমার আরও কাছে এসে বলল, যা হবার তা তো হয়েই গেছে। এবার বলো তো ভাই, মেয়েটাকে তুমি কোথায় রেখে এসেছ। বলতে না চাও, আমাকে নিয়ে চলো সেখানে, মেয়েটিকে নিয়ে আসি।
ছেড়েই যাচ্ছে, ছেড়েই যাচ্ছে, মানে যাকে বলে সুতো ছেড়েই চলেছে, সেইরকম, দেখবার দরকার নেই, আশপাশ থেকে আর কোনও ঘুড়ি আসছে কি না। আমার খুবই অবাক লাগছে, এটা একটা প্রহসন–মানে, আমাকে নিয়ে একটা কেলোর কীর্তি হচ্ছে, নাকি একটা ষড়যন্ত্র। আমি, যাকে বলে, খানিকটা অসহায়ভাবে অবাক হয়ে বললাম, কিন্তু আমি তো লিপিকে কোথাও নিয়ে যাইনি।
খুকু বলে উঠল, উহ, টপ দাদা।
মানে, আমার থেকে অনেক ছোট বোন খুকু আমাকে এরকম করে বলছে, যার মানে, আমি একটা নিদারুণ মিথ্যা কথা বলেছি। খুকুর স্বরে অবাক হওয়া আর হাসি, দুই-ই আছে। দেখলাম, ওর চোখ দুটোতেই সেই ভাব। ইনস্পেক্টর এতক্ষণে বেশ শব্দ করে হেসে উঠল, আর সেটা খুকুর দিকে চেয়েই। বাবার দিকে তাকাবার আগেই, আমার গালে বাদাম্ করে একটা থাপ্পড় পড়ল বাদাম্ মানে, থাপ্পড়ের শব্দ বাদাম হয় কি না কে জানে, কিন্তু আমার গালের চামড়াটা যেন ফেটে গেল, কানে কী রকম ভোঁ ভোঁ শব্দ হতে লাগল, কারণ থাপ্পড়টা সপাটে কান সুদ্ধ লেগেছে, এমনকী মনে হল, চোখেও ভাল দেখতে পাচ্ছি না, কেবল বাবার ক্রুদ্ধ চিৎকার শুনতে পেলাম, লায়ার, মিথ্যুক, রাসকেল! ইনস্পেক্টরের গলা শুনতে পেলাম, থাক থাক, মার ধোর করবেন না।

গালে হাত দিতে আমার কেমন যেন লজ্জা-ই করল অথচ হাত দিয়ে ঘষতে পারলে একটু বোধ হয় ভাল লাগত। কিন্তু রাগে দুঃখে লজ্জায় আমার চোখে প্রায় জল এসে পড়বার অবস্থা, আমি দাঁতে দাঁত চেপে এ অবস্থাটাকে চাপা দেবার চেষ্টা করলাম। অবিশ্যি এর থেকেও আমি বেশি মার খেয়েছি, ডিবেটে জিতে কফি হাউসে মার খেয়েছি, সব থেকে বেশি মার খেয়েছিলাম নিখিলের কাছ থেকে–নিখিল, আমি আগে যে-পার্টিতে ছিলাম তার লড়াকু শ্রমিক নেতা নিখিল, যখন আমি সংশোধনবাদী বলে রীতিমতো চিঠি দিয়ে জানিয়ে ওদের পার্টি ছেড়ে এসেছিলাম, তার কয়েক দিন পরেই নিখিল আমাকে এসে সন্ধেবেলা ডেকে নিয়ে গিয়েছিল, যদিও গম্ভীরভাবে তথাপি মনে হয়েছিল বন্ধুর মতোই, কেন না নিখিল তো বরাবরই আমার বন্ধু ছিল ছেলেবেলা থেকে। দুজনে প্রায় একই সঙ্গে পার্টিতে এসেছিলাম। ও লেখাপড়া বিশেষ করেনি, তা বলে দিগা-দিগন্ত হয়নি। সতেরো বছর বয়েসেই একটা এঞ্জিনিয়ারিং কারখানার অ্যাপ্রেনটিস হয়ে ঢুকেছিল আর সেখান থেকেই ও লড়াকু মজুর নেতা হয়েছিল এবং চাকরি চলে যাবার পরে এখন কেবল পার্টিই করে। ও আমাকে সরখেলপাড়ায় সরকারি গোডাউনের কাছে সন্ধেবেলায় ডেকে নিয়ে গিয়েছিল, সেখানে সেই পার্টির আরও দু-তিন জন ছিল, সকলেই আমার চেনা, সেখানে গিয়ে পৌঁছুতেই আমার মনটা কেমন করে উঠেছিল, মনে হয়েছিল নিখিলের ডাকে এভাবে আসা বোধ হয় আমার ঠিক হয়নি। টিমটিমে আলোয় ওদের কয়েকজনকে ছায়ার মতো দেখাচ্ছিল, ওরা নিজেদের দিকে নিজেরা তাকাচ্ছিল আর আমাকে দেখছিল, তখন মনে হয়েছিল অন্ধকারে বাঘটাকে না দেখা গেলেও যেমন তার চোখ জ্বলতে দেখা যায়–যেমন আজ কিছুক্ষণ আগেই রকের ছেলেদের চোখগুলো দেখাচ্ছিল নিখিলদের চোখগুলো তেমনি জ্বলছিল। প্রায় এক মিনিট ওরা কোনও কথাই বলেনি। আমি নিখিলের দিকে তাকিয়ে জিজ্ঞেস করেছিলাম, আমাকে এখানে ডেকে নিয়ে এলি কেন?
নিখিল নিচু স্বরে গর্জন করে উঠেছিল, বিশ্বাসঘাতকতার শাস্তি দিতে।
আমার শিরদাঁড়াটা কেঁপে উঠেছিল তথাপি আমি যেন ওদের আসল ব্যাপারটা ঠিক বুঝে উঠতে পারছিলাম না। আর একটা গলা শোনা গিয়েছিল, ইউ আর এ রেনিগেট।
রেনিগেট। বলছে কিনা এমন একটা সংশোধনবাদী পার্টি লোক, বলতে গেলে, যারা গোটা দেশের সঙ্গেই বিশ্বাসঘাতকতা করছে। আমার বুকটা ধকধক করছিল, তবু শুকনো ঠোঁটটা জিভ দিয়ে চেটে নিয়ে বলেছিলাম, তা কেন, আমি রেনিগেট না, যে-পার্টির নীতিকে আমার
চুপ, পার্টি সম্পর্কে সমালোচনা করার কোনও রাইট তোমার নেই, কারণ তুমি পার্টির কেউ না।
সেটা কার গলা, মনে করতে পারি না। নিখিল বলে উঠেছিল, আর তোর চিঠিতে শালা মুতে দিই, বুঝলি, আর জেনে রাখ পার্টি থেকে পদত্যাগ করা যায় না, আমরা তাড়িয়ে দিই, একসপেল করি। পার্টির শত্রু জনসাধারণের শত্রুকে আমরা ক্ষমা করি না।
কথাটা শেষ হয়েছিল কি না মনে করতে পারি না, আমার শরীরের সামনে পিছনে ধারে প্রচণ্ড ঘুষি আর থাপ্পড় আর লাথি পড়তে আরম্ভ করেছিল। মনে হয়, হাত দিয়ে মার বাঁচাবার চেষ্টা করতে করতে আমি যেন বলেছিলাম, নিখিল, শোন, আমাকে মারলেই তোদের নীতি– ঠিক সেই সময়েই চিবুকে ঘুষি লেগে আমার দাঁতের ঘায়ে জিভ কেটে গিয়েছিল, আর কথা বলতে পারিনি, আমি রাস্তার ওপরে পড়ে গিয়েছিলাম। কতক্ষণ পরে, জানি না, ওরা দৌড়ে চলে গিয়েছিল, সেটা টের পেয়েছিলাম, কিন্তু আশ্চর্য, ওরকম মার খেয়েও আমি জ্ঞান হারাইনি, অন্যান্য লোকজনের ছুটে আসা টের পেয়েছিলাম, তাদের কথাবার্তা শুনতে পেয়েছিলাম, কে যেন বলেছিল, না, ছুরি-টুরি মেরেছে বলে মনে হচ্ছে না, জোর পেঁদিয়েছে।
আমি চোখ মেলে তাকাতে চেষ্টা করছিলাম, একটা চোখের পাতা খুলতে চাচ্ছিল না, বোধ হয় ওপরটা এত ফুলে উঠেছিল যে, চোখটা ঢাকা পড়ে গিয়েছিল আর একটা চোখ মেলে টিমটিমে আলোয় সবাইকেই অস্পষ্ট ছায়ার মতো দেখতে পাচ্ছিলাম, একজনকেও চিনতে পারছিলাম না। আমি উঠে দাঁড়াবার চেষ্টা করেছিলাম, কোমরের আর তলপেটের কাছে ব্যথা লাগছিল, বেশ ভারী জুতো দিয়েই লাথি মেরেছিল। কেউ কেউ নিজেদের মধ্যে তখন জিজ্ঞাসাবাদ করছিল, কোন পাড়ার লোক রে? চেনাশোনা নাকি? নাকি অন্য পাড়া থেকে ফেলে দিয়ে গেল। মালকড়ি না মাল নিয়ে বোঝা যাচ্ছে না। পার্টিবাজি হতে পারে।বলতে গেলে শেষের লোকটার কথাই সত্যি, ঘটনাটাকে এক রকমের পার্টি খোয়ারিই বলা চলে। আমার ওঠবার চেষ্টা দেখে কেউ একজন আমার হাত ধরেছিল, আমার মুখের কাছে মুখ এনে বলে উঠেছিল, আরে, নীরেদা না কিকথাটা শেষ হবার আগেই শোনা গিয়েছিল পুলিশের ভ্যান
শোনা মাত্রই আমি যেন ইলেকট্রিকের শক খেয়ে সোজা হয়ে উঠেছিলাম। যে আমার হাত ধরেছিল, তাকে কোনওরকমে বলেছিলাম, তাড়াতাড়ি চল।
সেই অবস্থায় আমি আর অ্যারেস্ট হতে চাইছিলাম না। সে আমাকে নিয়ে ছুটেছিল, আর খানিকটা গিয়েই কেষ্টকলি লেনে পরিমলের বাড়িতে ঢুকে গিয়েছিল। সেই মুহূর্তে আমার মনে পড়েছিল, পরিমল আমার বিরোধী পার্টির লোক, যদি বা সে আমার পুরনো বন্ধু, ছেলেবেলারই, যেমন নিখিল, এবং ভেবেছিলাম পরিমল নিশ্চয়ই জানে না, আমি এখন বরং ওদের পার্টিকে সমর্থন করি, আগের পার্টিকে সংশোধনবাদী বলেছিলাম বলেই নিখিলরা আমাকে মেরে ফেলে রেখে গিয়েছে। পরিমল বাড়িতেই ছিল, দোতলা থেকে নেমে এসেছিল, আমাকে দেখে কেবল জিজ্ঞেস করেছিল, কে মারল?আমি জিভ নেড়ে কোনওরকমে বলেছিলাম, নিখিলরা…।
পরিমল তৎক্ষণাৎ খুব ব্যস্ত হয়ে পড়েছিল, আমাকে বাইরের ঘরে শুইয়ে দিয়েছিল, এমনকী ওর চেনাশোনা একজন ডাক্তার ডেকে এনে আমাকে দেখিয়েছিল। একটু ভাল হবার পরে বলেছিল, তুই একবার বল নীরেন, ওদের পার্টি অফিস অ্যাটাক করে নিখিলের লাশ ফেলে দিয়ে আসি।
পরিমলের কথায় আমি এত খুশি হয়েছিলাম–মানে আনন্দ হয়েছিল, কিন্তু আমি তাকে বারণ করেছিলাম। সেই সময়ে পরিমলরা নিখিলদের অ্যাটাক করে মারতে গেলে মনে হতে পারত, আগে থেকেই একটা ষড়যন্ত্র করা ছিল, বা পরিমলদের পার্টির সঙ্গে আগেই আমার একটা বোঝাপড়া ছিল। তা ছাড়া সত্যি বলতে কী, এই পার্টি পার্টিতে মারামারি আমার ভাল লাগে না, এতে আসল যা উদ্দেশ্য সেটাই নষ্ট হয়ে যায়। অবিশ্যি জানি দাঁড়িয়ে দাঁড়িয়ে মার খাবার কোনও মানে হয় না। কিন্তু আমরা মারামারি করলেই আসল আন্দোলনের সুরাহা হবে না। কিন্তু সত্যি বলতে কী, একটা দলকে কোণঠাসা করতে গিয়ে, রিয়াল জনবিরোধী এমনকী সেই দলটা জাতীয় বিরোধীও, তাদের বিরুদ্ধে লড়তে গিয়ে এতগুলো দল দাঁড়িয়ে গিয়েছে, হাতে হাত মিলিয়ে বসেছে, যাদের নিজেদের মধ্যেই নীতি আদর্শ সমস্ত কিছুরই প্রচুর অমিল আর সেই অমিলটা প্রকট হয়ে উঠতেই বিরোধটা স্পষ্ট হয়ে উঠেছে, ওই–ওই– কথাটা ঐক্যবদ্ধ হ্যাঁ ঐক্যবদ্ধ চেহারাটা হাস্যকর ভাবে ফুটে উঠেছে এবং এখন সবাই সবাইয়ের অস্তিত্বের লড়াইয়ে উঠে পড়ে লেগেছে–অস্তিত্বের লড়াই মানে, নামে মাত্র একটা অস্তিত্বের প্রশ্ন না, সব দিক থেকেই তাকে বড় করে তোলার লড়াই চলেছে, যে কারণে যে-কোনও একটা সামান্য ব্যাপারেই মারামারি রক্তারক্তি শুরু হয়ে যেতে পারে। খড়ের গাদা তেতেই আছে, একটা দেশলাইয়ের কাঠি ঘষে ছুঁড়ে দেওয়ার অপেক্ষা। কিন্তু নীতি বা তত্ত্বগত দিক দিয়ে রাজনৈতিক সংগ্রামের ছবি বা তাৎপর্য যে কিছু আছে, তা প্রায় চোখেই পড়ে না, যা দিয়ে জয়পরাজয়–যাকে বলে বাকতাল্লার ওপরে থাকবে, অত্যন্ত ক্ষীণ আর অস্পষ্ট। অবিশ্যি এর দ্বারা আমি, পণ্ডিতদের মতো পরমতসহিষ্ণুতার মতো কোনও কথা বলতে চাই না, কারণ, কথাটার মানে অনেক সময় কেমন যেন, কেমন যেন-নেতিবাচক, কারণ কথাটা অনেক সময়েই, শত্রুর মতের বিরুদ্ধে লড়াইকে যেন দুর্বল করে দিতে চায়। যা আমি বিশ্বাস করি না, মানি না, তার বিরুদ্ধে আমি সবসময় লড়াই করতে চাই, তার আদর্শ তত্ত্বনীতির বিরুদ্ধে আমার আদর্শ তত্ত্বনীতির দ্বারা এবং সংগ্রামের দ্বারা, তার জন্য আমি অধৈর্য অস্থির হতে চাই না, কারণ তাতে আসল চেহারাটা–মানে ইমেজটাই ভেঙে যায়, ঘুলিয়ে যাওয়া থাকে বলে, কারণ, তখন নিজেদের কোঁদল বাড়ে, শত্রু সুবিধা মতো অস্ত্র ছুঁড়তে আরম্ভ করে।
কিন্তু তত্ত্ব আর আদর্শ তো অনেক দূরের কথা, নীতিকে যেভাবে ঢাকের খোলের মধ্যে পুরে, দগরবাজি (ঢাকের তাল, কে কত ঘন ঘন দমে কাটি মারতে পারে, চোখে কাটি দেখা যাবে না, দেখলে সত্যি সশালা! বলতে ইচ্ছে করবে।) হচ্ছে এবং অস্তিত্বের লড়াইয়ে নামা হচ্ছে, আর সেটা নিতান্তই ভোটের লড়াইয়ে। তা না হলে চেহারাটা কী দাঁড়াত। কিন্তু সে সব কথা থাক গিয়ে, পরিমল পরেও অনেক বার নিখিলদের মারবার কথা তুলেছে, কারণ, আমার মার খাওয়াটা উইদাউট রিভেঞ্জ যেতে দেওয়া যায় না, আমিই সেটা বারবার বারণ করেছি, যে জন্য পরিমল আমাকে হেসে বলেছে, তুই একটা কাওয়ার্ড আছিস।
হতে পারে, কিন্তু এক্ষেত্রে আমি কাওয়ার্ড ছিলাম না। আমি তখন একটা পার্টির মধ্যে, মানে পরিমল যে পার্টিতে আছে এখন আমি যে পার্টিতে আছি, কারণ ও পার্টি থেকে এ পার্টির রাজনীতি আর সংগ্রামের আদর্শবাদ অনেক ভাল মনে হত, সংশোধনবাদী বলে মনে হত না। পরিমল অবিশ্যি কোনওকালেই রাজনীতি নিয়ে মাথা ঘামাত না, আজকাল, বছর তিনেক দেখছি, বামপন্থী রাজনীতি করছে, সেটাও আমার এক দিক থেকে খুবই ভাল লেগেছে। একটা চূড়ান্ত ব্যবসায়ী বাড়ির ছেলে রাজনীতি করতে নেমে এসেছে–অবিশ্যি ভয়ও করে, আবার কী মতলবে এসেছে কে জানে, আশা করি সেরকম কিছু না। হতে পারে আমি কাওয়ার্ড। যদিও আমি একটা পার্টির মধ্যে আছি, আমার আর কিছু নেই। অবিশ্যি অনেক সময়েই, যাকে বলে ঘোরতর অন্যায়, আমার চোখের সামনে ঘটে গেলেও আমি আর দশজন ভদ্রলোকের মতো চেয়ে দেখি এবং দাঁতে খড়কে খুঁটি, এমনকী কেউ হাসলে হেসেও ফেলি, কিন্তু মনে মনে বাঘের থেকেও ভীষণ ফুলতে থাকি, যে অন্যায় করছে তাকে ছিঁড়ে খেতে থাকি, বাইরের থেকে ল্যাজ গুটানো নিরীহ কুকুরটির মতো শান্ত থাকি। দলের মধ্যে থাকলে ও সব কিছুই হয় না, বরং তখন যেন আমার তেজ বেড়ে যায়, এমনকী, দলের মধ্যে থাকলে, নিজেরা অন্যায়ও করতে পারি, তখন সেটাকে তেমন অন্যায় মনে হয় না। তবে আমার মতো জীব তত আমি একটি-ই, তাতেই যা রক্ষা, অথচ ভিতরে ভিতরে একটা বিরুদ্ধ ক্রিয়াও ঘটতে থাকে। যেরকম আগের পার্টি সম্পর্কে ঘটেছিল, কেবলই মনের মধ্যে বিরোধিতা জেগে উঠছিল। অথচ সাহস পাচ্ছিলাম না এবং নিজের এই অক্ষম দুর্বলতার জন্য নিজেকে এত ছোট মনে হয়, আমি বোধ হয় কখনওই খুব সাহসী হতে পারব না। হতে গিয়ে নিখিলের হাতে-থাক, আসলে, আর একটা মারামারিতে নিখিলদের পার্টির সংশোধনবাদ ঘুচবে না, তাও আবার বিশেষ করে আমার মারের বদলা নেবার জন্য পার্টিতে পার্টিতে মারামারি আমি চাইনি। যাই হোক, এখন বাবার হাতের থাপ্পড়টা খেয়ে, নিখিলদের হাতে মার খাওয়াটা, কয়েকটা বিদ্যুৎ চমকের মতো ঝলকে উঠল কেন।
.
কতটুকু সময় কেটেছে জানি না, মনে হল আমি আবার কানে শুনতে পাচ্ছি, চোখে দেখতে পাচ্ছি, আসলে কয়েক মুহূর্ত, কেউ একটি কথাও বলেনি, ইনস্পেক্টরের যাক মারধোর করবেন না ছাড়া। আমার ধারণা, যারা এরকম রেগে অন্ধের মতো মারে, তাদের মধ্যে আসল চরিত্রের কোনও তফাত নেই, বাবা বা নিখিল, এদের কারও মধ্যে, কারণ, এরা নিজেদের ইচ্ছা বিশ্বাস এ সব ছাড়া আর কারওটাই মানে না, তার ওপরে আমি তো আবার বাবার ছেলে। বাবা হয়তো এখনও মনে মনে ভাবছেন, আই হ্যাভ অল রাইটস টু হিট হিম। কিন্তু না, আমি তা মানতে পারি না। আমি আস্তে আস্তে ঘাড় ফিরিয়ে বাবার দিকে ফিরে তাকালাম, বাবা তখন একবার এদিকে একবার ওদিকে তাকাচ্ছেন, মুখটা এখনও রাগে শক্ত, তবে মনে হল হাতে এখনও বেশ জোর। আমি অবাক হয়ে, দুঃখীর মতো, বাবাকে জিজ্ঞেস করলাম, আপনি আমাকে মারলেন?
বাবা যেন অবাক রাগের চোটে হুমকে উঠলেন, তার মানে?
সঙ্গে সঙ্গে এমন একটা শব্দ হল, আমি খুকুর দিকে না তাকিয়ে পারলাম না, তার মানে ঠিক শুনেছি, ও হেসে উঠেছিল, যা ভাবা যায় না। খুকু আর মা লিপিকে দু চোখে দেখতে পারত না, কেন জানি না, ওদের মতে, লিপির থেকে খারাপ মেয়ে হয় না, মায়ের কাছে তো, বাজারের মেয়ের থেকেও খারাপ বাজারের মেয়ে বলতে মা বোধ হয় বেশ্যাই বলতে চেয়েছে, আমাকে কেটে ফেললেও যা ভাবা সম্ভব না, কিন্তু তা বলে খুকু হাসবে। বাবার হুমকানিই আবার শোনা গেল, মেরেছি তো কী হয়েছে, আই উইল বিট য়ু এগেন।
আবার মারবেন বলছেন, তার মানে কী, নিয়ম-নীতি সত্যি-মিথ্যা সব এক লহমাতেই উলটে গেল নাকি। আবার বললাম, আমি এত বড় একটা ছেলে মানে একজন যুবক তার গায়ে
বাবা যেন আরও রুখে আমার সামনে চলে এলেন, চিৎকার করে বললেন, হ্যাঁ, আমি আবার তোর গায়ে হাত তুলব কী করবি। ডেকে নিয়ে আয় তোর পার্টিকে, তোর মস্তান দলকে।
–আমার কোনও মস্তান দল নেই, আপনি বিশ্বাস
–থাকলেও আই ডোন্ট কেয়ার।
সেটা বাড়িতে, দোতলায় নিজের এই ঘরে দাঁড়িয়ে, তা জানি, কিন্তু এসব রাগের কথা বলে বাবাকে আমি আরও রাগিয়ে দিতে চাই না, উনি যাতে আসল ব্যাপারটা বুঝতে পারেন সেই ভেবেই বললাম, আপনি আসলে ভেবে দেখুন, এত বড় ছেলের গায়ে হাত দিয়ে
বাবা তো বাবা-ই, এঁকে কী করে যে বোঝাব। আরও জোরে চিৎকার করে উঠলেন, তার মানে কী, বড় হয়েছিস বলে কি আমার গায়ে হাত তুলবি, সেই ভয় দেখাচ্ছিস।
আমি অবাক হয়ে বললাম, না তো
–তবে কী, অ্যাঁ, য়ু লায়ার!
হঠাৎ মায়ের কথা শোনা গেল, উনি (ইনস্পেক্টর) যখন বলছেন, ওরাই যখন রাজি, তখন তুই বলেই দে না, লিপিকে কোথায় রেখে এসেছিস।
ওহ ভগবান বিশ্বাস করি না, নিরুপায় অভ্যাসবশত ভগবানের নাম মনে এসে যায়, কিন্তু এদের কী বলব, কী করে বোঝাব। আমি বললাম, কিন্তু মা, আমি লিপিকে নিয়ে কোথাও রেখে আসিনি, যাইওনি।
আমার কথা শেষ হবার আগেই বাবা আবার হাত তুলতে যাচ্ছিলেন, ইনস্পেক্টর বাধা দিয়ে, আমার দিকে চেয়ে বলল, দেখো, তোমার সঙ্গে বাড়িতে আমার কোনও কথা বলবারই দরকার নেই। ফৌজদারি দণ্ডনীয় বিধি অনুযায়ী তোমার বিরুদ্ধে গ্রেপ্তারি পরোয়ানা রয়েছে, থানায় এমনিতেও নিয়ে যেতে হবে। কিন্তু ব্যাপারটা যাতে কোর্ট অবধি না গড়ায়, থানা থেকেই মিটিয়ে দেওয়া যায়, সেই চেষ্টাই আমি করছিলাম। কিন্তু তা বোধ হয় হচ্ছে না।
ভেবে দেখতে গেল, ইনস্পেক্টরের কথাগুলো বেশ যুক্তিযুক্ত আর নিরীহ, অন্তত এরকম একটা ক্ষেত্রে, যখন আমার শাস্তি বেঁচে যাচ্ছে, একটি মেয়ে এবং পরিবার ক্ষতিগ্রস্ত হবে না, কিন্তু আমি কী করব, কী করবার আছে। এদের তো বিশ্বাসই করাতে পারছি না।
ইনস্পেক্টর আবার বলল, তুমি বোধ হয় অপরাধের গুরুত্বটা বুঝতে পারছ না ভাই নরেশ ।
নীরেন। আমি তাড়াতাড়ি বলে উঠলাম, জানি না, পরোয়ানায় ওই নামটাই লিখে এনেছে নাকি।
–সরি নীরেন, নাবালিকা হরণের কথাটা তোমাকে আমি আগেই বলেছি।
কথাটা একমাত্র খবরের কাগজেই আমি পড়েছি, এবং ভাবতেই লজ্জা করছে, আমাকেও সেই রকমের অপরাধী মনে করা হচ্ছে। আমি একজন ভদ্রঘরের শিক্ষিত ছেলে-যাক গিয়ে সেটা কোনও সতোর ক্রাইটেরিয়ন না কিন্তু রাজনীতি করানা না, সেটাও সতোর ক্রাইটেরিয়ান বলে কেউ মানতে চাইবে না, আসলে আমি যে-অপরাধের কথা ভাবতেই পারি নাকী যেন কথাটা– নানাবালিকা হরণ অসম্ভব–সে কথা এই ফরসা ভোঁদকা ইনস্পেক্টরকে আমি কী করে বোঝাব। তবু এ লোকটা তো আমার, যাকে বলে জন্মদাতা, তা না, তিনি বা গর্ভধারিণী স্বয়ং কেউ-ই বিশ্বাস করছেন, এর থেকে অবাক হবার আর কী আছে। আমি বললাম, আপনি এ কথা আমাকে বলেছেন, আমি অস্বীকার করিনি তো। কিন্তু আমি তার জন্য কী করতে পারি বলুন।
ইনস্পেক্টর হাসল, অমায়িক আর ধৈর্যের–মানে সহনশীল মানুষরা যে রকম হাসে সেইরকম এবং খানিকটা ক্ষমাশীলও বটে। আমি অনেক বাজে ধরনের লোককেও এভাবে হাসতে দেখেছি, এমনকী খবরের কাগজে তাদের ছবিও বেরোতে দেখেছি কিন্তু আমার তো গাড়ল, মানে বোকা ছাড়া কিছু মনে হয় না, বা শয়তান, একমাত্র এদের পেছনেই প্যাঁক দেওয়া যায়, যেমন রকের ছেলেরা বোকা অথচ চালাক ভেবে আমাকে দিচ্ছিল। ইনস্পেক্টর কিছু বলবার আগেই বাবা আবার আওয়াজ দিলেন– আওয়াজই বটে, দেখুন, কথার ভাবখানা দেখুন।
ইনস্পেক্টর তেমনি গোঁফ ছড়ানো হাসি হাসি ভাবেই বাবাকে ঘাড় নাড়িয়ে শান্ত করে আমাকে বলল, তুমি কী করতে পার তা তুমি ভালই জান। তুমি আমাকে একটা সত্যি কথা বলো তো, ব্যাপারটা কোথায় আটকাচ্ছে, তা হলে আমি বুঝতে পারব।
এখনও সত্যি কথা শুনতে চায় লোকটা, ভাবা যায় না, বললাম বলুন।
ইনস্পেক্টর একবার সকলের দিকে দেখে নিল, খুকুর দিকে যেন বিশেষ করে, তারপরে গলা খাঁকারি দিয়ে, সরু গোঁফ কয়েকবার কাঁপিয়ে টাপিয়ে বলল, আচ্ছা হিপির–মানে মেয়েটার
আপনি লিপির কথা বলছেন বোধ হয়।
আয়ামসরি, লিপি, নট হিপি।
বলেই সারা শরীর কাঁপিয়ে হাসল, সকলের দিকে চেয়ে এমন ভাব করল যেন, ভুলে যায়নি, বরং আমাকে ইচ্ছে করেই হিপি শব্দটা শোনানো হল, কারণ তাতে আমাকে একটু খোঁচা দেওয়া গেল, কিন্তু ও শব্দটা নিয়ে, এমনকী আমি ল্যাটরিনে বসেও কোনওদিন ভাবিনি, আসলে, ইনস্পেক্টরের মাথায় হিপি, তা-ই লিপি–যাকে বলে উধাও। খুকুটা কী ভেবেছে, এই গোবদা ফরসা সরু গোঁফওয়ালা উনিফরম পরা লোকটার সঙ্গে এখন থেকে চোখাচোখি করে হেসে যাচ্ছে যে বড়। ইনস্পেক্টর হাসিটা একটু সামলে, গলা নিচু করে বলল, তোমার অসুবিধেটা কী, লিপির কি কনসেপশন হয়ে গেছে?
আমি যেন আকাশ থেকে পড়ে বললাম, তা আমি কী করে জানব।
ইনস্পেক্টর এত জোরে হেসে উঠল, ঠিক থিয়েটারের কংসর মতো, আমি চমকে উঠলাম, আর সেই সঙ্গে খুকুও। বাবা যেন দম বন্ধ গলায় বলে উঠলেন, হি শুড বি কিলড।
আমি যেন কেমন ভ্যাবাচাকা খেয়ে গেলাম, খেয়েই আছি, এমন একটা মিথ্যা হুজ্জোত হয়রান অস্থির বিভ্রান্ত অবস্থা আর কখনও আমার হয়নি, আবার বলে উঠলাম, তা কী করে হবে।
ইনস্পেক্টর আবার হেসে উঠল, এবং খুকুও। আমি জানি, খুকু সবই বোঝে, কিন্তু আমি এভাবে ওদের হাসাতে চাই না। মা কি খুকুকে ধমক দিতে পারছে না। ইনস্পেক্টররা যে এত হাসতে পারে, কে জানত। তবে কথাটা তো সত্যিই বলেছি, কী করে হতে পারে। আমার দ্বারাই যদি লিপি কনসিভ করে থাকে, তা হলে আমার তা জানার কথা, কিন্তু তা করেনি, সেইজন্য করলেও আমি তা জানি না, (উহ ছি-ছি, লিপি সম্পর্কে আমি এরকম ভাবতে পারলাম, লিপিকে আর কেউ গ–গ–গর্ভ–প্রেগনেন্ট করেছে!) এবং এখন তো অসম্ভব, সে রকম কোনও সুযোগই আমাদের আসেনি, অতএব তা কী করে হবে। এতে হাসির কী আছে।
ইনস্পেক্টর আবার বলল, সেটা তুমিই ভাল বলতে পার, আমি কী করে জানব। সেটা হবে একেবারে ফ্যাটাল, অপরাধের চূড়ান্ত। কিন্তু সে বিষয়েও তোমাকে আমি অ্যাশিওর করছি, মেয়ের বাবা-মা তার ব্যবস্থা করে নেবে, হয়তো কিছু খরচ তোমার কাছে দাবি করতে পারে। তাতে অবিশ্যি তুমি বেঁচেই যাবে, একটা গুরুতর অভিযোগের হাত থেকে
সব এক ব্যাপার, লাটাই ভর্তি সুতো যত খুশি ছেড়ে যাও, কিন্তু সুতো ছাড়তে তো পয়সা লাগে, কথায় তা না। হঠাৎ খুকুর–মানে আমার বোন না, পরিমলের ইয়ে–আমার বোন খুকুই বা কী হতে—- যাচ্ছে কে জানে, পরিমলের খুকুর কথা মনে পড়ে গেল, সব এক লাইনে চলে এসেছে। খুকু অনেক বেশি জানে, তাই আগেই এই কথাটা জিজ্ঞেস করেছিল, এত টালবাহানা করেনি, এবং খুকুকে টিপ গুরু। আমি ইনস্পেক্টরকে বললাম, ইচ্ছে করেই, একটা চালাকি, যাতে মনে করে, আমি এ সব বুঝি, আর ধরুন, আমি যদি লিপিকে নিয়ে পালাতাম চলে যেতাম–তা হলে নিশ্চয়ই ওকে আমি ডাক্তার দেখিয়েই নিতাম।
ইনস্পেক্টর যেন অবাক হয়ে জিজ্ঞেস করল, মানে?
মানে লিপি নাবালিকা না সাবালিকা, সেটা দেখিয়েই নিতাম।
হাসি-টাসি সব চলে গেল, সবাই এমন চুপ হয়ে গেল, বিশেষ করে ইনস্পেক্টর, আর লোকটা আমার দিকে এমন চোখে তাকাল যেন আমাকে চিনতেই পারছে না। লোকটার চোখে এখন একটু সেই, সেই যাকে বলে, হকচকানো দৃষ্টি, প্রায় এক মিনিট লোকটা চুপ করে রইল, তারপরে বলল, তা হলে বলছ, দেখিয়ে নাওনি।
না।
তাই বলো। তা হলে কোথায় রেখে এসেছ, সেটাই বলল।
আরে, লোকটা গাঁজা খেয়েছে নাকি, নাকি রকের ছেলেরা যেমন ভেবেছিল–মাল–মানে মদ খেয়ে এসেছি আমি, সেরকম খেয়ে এসেছে নাকি। বললাম, কোথায় আবার, নিয়ে গেলে তো ডাক্তার দেখাতাম।
ইনস্পেক্টরের মুখ এবার একটু গম্ভীর হল, আস্তে আস্তে ঘাড় নেড়ে বলল, তোমাকে আমি যতটা বোকা ভাবছিলাম, তুমি ততটা নও।
বলে সে বাবার দিকে তাকাল, বোধ হয় আবার দু-এক ঘা মারবার জন্য বাবাকে উসকে তোলার ফন্দি, কিন্তু আমি বললাম, আচ্ছা, কেন আমাকে বোকা ভাবছেন, কেন তুমি বলছেন, কিছুই জানি না।
ইনস্পেক্টর আমার দিকে তাকাল, আবার বাবার দিকে, আর তার মুখটা এবার বেশ শক্ত দেখাল, চোখ দুটো লাল হল, বলল, তা হলে তুমি বলতে চাও, মেয়েটা মিথ্যে কথা লিখে রেখে গেছে?
এ কথার জবাবটা দিতে পারলাম না। কিন্তু লিপি-লিপি কী লিখে গিয়েছে, কোথায় গিয়েছে, আমি যে কিছুই জানি না। পরিমলটা কি এতক্ষণে এসে পড়তে পারত না। পরিমলই বা কোথায় গেল! অবিশ্যি পরিমল বললেই যে এরা আমাকে ছেড়ে দেবে, তা মনে হয় না, কারণ পরিমলকে হয়তো বিশ্বাস নাও করতে পারে, তবু ঘটনাটার সত্যি-মিথ্যা বলতে পারতাম। আমার পক্ষে মিথ্যা কথা বলাও সম্ভব না, কারণ লিপি লিপি এর সঙ্গে জড়িত, ওকে নিয়েই কথাটা। আমি বললাম, লিপি মিথ্যে কথা লিখে রেখে গেছে বলে তো আমার মনে হয় না।
ইনস্পেক্টরের গোঁফের একটা দিক যেন তীরের ফলার মতো, এক দিকে ছিটকে পড়ল, হাসি। বাবার চিৎকার না, নিচু অধৈর্য গর্জন শোনা গেল, ইনস্পেক্টর, আপনি ওকে আমার সামনে থেকে নিয়ে যান, না হলে আমি হয়তো ওকে খুন করেই ফেলব।
ইনস্পেক্টরের বড় বড় চোখ দুটো চক চক করে উঠল। আমার যেন কেমন গায়ে কাঁটা দিয়ে উঠল, কেন তা বলতে পারি না। ইনস্পেক্টর বাবাকে বলে উঠল, জাস্ট এ মোমেন্ট স্যার, হি ইজ অলরেডি অন দি পয়েন্ট।
ইনস্পেক্টর আমার দিকে ফিরে জিজ্ঞেস করল, আমি জানি, তোমার পক্ষে মিথ্যে কথা বলা সম্ভব না। এ কথাটাই আমি শুনতে চেয়েছিলাম। হিপি–আয়ামসরি–লি-লিপি মিথ্যে কথা লিখে রেখে যায়নি, সে তোমার সঙ্গেই বাড়ি থেকে চলে গেছে। কোথায় গেছে?
এ লোকগুলোকে কোনও কথা বোঝানো যায় না। আমার নিজেরই মনে হচ্ছে, আমি যেন এদের একটা মিথ্যার ফাঁদে পা দিয়েছি। আমি অবাক হয়ে বললাম, তা কী করে জানব।
ইনস্পেক্টর খুব তাড়াতাড়ি বলে উঠল, মানে তুমি তাকে কোথায় রেখে এসেছ, সেটা বলল। বলল বলল, তাড়াতাড়ি বলে ফেলো, অ্যান্ড লেট দি ম্যাটারস এন্ড হিয়ার।
আমি আবার দাঁতে জিভে বিরক্তিসূচক শব্দ করলাম। বাবা মা খুকু, সকলের দৃষ্টি আমার ওপর, আমার ঠোঁটের ওপর সকলের বড় বড় চোখের অধৈর্য দৃষ্টি, যেন ঠোঁট ফাঁক হলেই, সেই কী বলে– কী–মানে চিচিং ফাঁক, আলিবাবার ঐশ্বর্য আবিষ্কার হয়ে যাবে। আমি ইনস্পেক্টরের দিকে ফিরে বললাম, ব্যাপারটা একটু বোঝবার চেষ্টা করুন, আমি কী বলতে চাইছি। আমি বলতে চাইছি মানে, লিপি হয়তো মিথ্যে কথা লিখে যায়নি, আমার বিশ্বাস লেখেনি, কিন্তু সে আমার সঙ্গে যায়নি।
তার মানে?
ইনস্পেক্টরের গলায় এই প্রথম চড়া ধমক শোনা গেল, চোখগুলো হঠাৎ বেশি লাল হয়ে উঠল। আমি হাত উলটে বললাম, তার মানে, তা-ই, আমি কী করব।
থামো।
ইনস্পেক্টর ধমক দিয়ে আমাকে হুকুম করল, আর নিচু স্বরে গরগর করে বলল, তখন থেকে আমরা তোমার সঙ্গে ইয়ার্কি করছি না। তোমার কথা থেকে মনে হচ্ছে তুমি তখন থেকে কেবল কথার মারপ্যাঁচ কষে যাচ্ছ। কিন্তু মনে রেখো, এ সবের জবাব আছে। (এ সময়ে বাবার দিকে একবার দেখল, বোধ হয় মারের কথা বলতে চাইছে।) নিজেই বলছ, হিপি তোমার (এবার আর নামটা সংশোধন করল, উত্তেজনা) সঙ্গে বাড়ি ছেড়ে গেছে বলে মিথ্যে কথা লিখে যায়নি, আবার বলছ তোমার সঙ্গে যায়নি, তবে কার সঙ্গে যেতে পারে।
আমি কথা বলবার চেষ্টা করলাম, ইনস্পেক্টর এবার বাবার মতো বলল, শাট আপ। আমরা আরও খবর নিয়েছি, তোমার আরও কয়েকটা চিঠি পাওয়া গেছে হিপিদের (যা খুশি বলুক গিয়ে, আমি আর সংশোধন করতে পারছি না) বাড়িতে, তাতেই তোমাদের ফিউচার প্ল্যান প্রোগ্রামের কথা লেখা আছে, দো–আই মিন, তুমি না বলে চলে যেতে আপত্তি করেছিলে, একটা চিঠিতে সে কথাও লেখা আছে। কিন্তু হিপির (আবার–যাক গিয়ে) ইচ্ছা মেনে নিয়ে রাজি হয়েছ। পাড়ার লোকেদের কাছে তোমাদের মেলামেশার খবর পাওয়া গেছে, মেয়ের মায়ের কাছ থেকেও অনেক খবর পাওয়া গেছে। কী জন্যে তোমাকে ওদের বাড়ি থেকে বের করে দেওয়া হয়েছে সে খবরও মিসেস ঘোষাল আমাকে বলেছেন। এর পরেও তুমি চালাকি করবার চেষ্টা করছ।
এতগুলো কথা হাত-পা নেড়ে, আর বেশ উত্তেজনার সঙ্গে বলবার জন্য, ইনস্পেক্টর যেন হাঁপিয়ে পড়ল, তার চেহারাটা ফুল গ্যাস-এর আগুনের মতো জ্বলজ্বল করতে লাগল। আমি বুঝতে পারছি, ব্যাপারটা ক্রমশই খারাপের দিকে চলে যাচ্ছে, যে কারণে, ভয়ের ভাবটাই আমার মধ্যে জাগছে, একটা অশুভ, অমঙ্গলের ছায়া যেন ঘিরে আসছে আস্তে আস্তে। ব্যাপারগুলো এইরকমই হয়, ওদের মতে মত দাও, ওদের কথাই কথা বলে মেনে নাও, তা না হলেই জেল, রাস্তায় ধরে মার, বা যা খুশি। আমি বললাম, কিন্তু আমি তো কী বলব, সত্যি চালাকি করবার চেষ্টা করিনি। আমি দিব্বিতে বিশ্বাস করি না, তবু যদি বলেন
ইনস্পেক্টর এবার রাগে কেমন যেন হয়ে উঠল, বলে উঠল, স্টপ, এ সব কথায় আমার দরকার নেই, ওনলি ফর টু ফ্যামিলিজ–এনি হাউ, তুমি তা হলে বলবে না, হিপি (বলুক গিয়ে, কেউই যখন বলে দিচ্ছে না–) কোথায় আছে।
বিরক্তিকর, আমি জানি একটা খারাপ কিছুই ঘটতে চলেছে, কিন্তু আমি কী করতে পারি। এটা অবিশ্যিই একটা সামান্য ব্যাপার, তথাপি, আমার মনে হয়, আমি পৃথিবীর–মানে বিশ্বের সমস্ত কী বলে–ওটাকে বলে, বিশ্বের সমস্ত মঙ্গল কর্মের মধ্যে থাকতে পারি, কিন্তু আমি কী করতে পারি। অর্থাৎ আমার স্বাধীনতা কতখানি, আর সেই স্বাধীনতার স্বরূপটাই বা কী। এখন যে কেবল আমার রাগ হচ্ছে, তা-ই না, একটা দুঃখ এবং তার সঙ্গে, যাকে বলে একটা উদাসীনতা যেন মনকে ছেয়ে আসছে। মনে হয়, এ সবের কিছুই দরকার ছিল না, তার চেয়ে আমি কিছু কবিতা লিখতে পারতাম। সারাদিন সব কাজকর্মের পরে আমি হয়তো কিছু কবিতার মধ্যে ডুবে থাকতে পারতাম। সকলের তুলনায়, এর থেকে বেশি আর কী স্বাধীনতা আমি ভোগ করতে পারতাম। অবিশ্যি স্বপ্ন দেখা আমার বোধ হয় একটা বাতিক, আমার অনেক স্বপ্নই অনেকে বিশ্বাস করতে চায় না। কিন্তু সে সব স্বপ্ন আমার বিশ্বাস। যে সব স্বপ্ন বর্তমান সময়ের মানুষেরা বিশ্বাস করতে চায় না। সে সব স্বপ্ন, এ সব স্বাধীনতা চিন্তার ধারে কাছে নেই, কারণ সেই স্বপ্নের জগতে মানুষ তার এই সব স্বাধীনতার কথা চিন্তা করবে না।…আমার কানের কাছে হঠাৎ জোরে বেজে উঠল, আর কিছু ভাববার নেই, তুমি বলবে কি না, বলো।
আমার মুখের পাশেই ইনস্পেক্টরের মুখ, লোকটা আমার থেকে লম্বা না, গরম নিশ্বাস আমার মুখে লাগছে, জিজ্ঞেস করলাম, কী?
এবার খুব সোজা প্রশ্ন, হিপি (মরুক গিয়ে খুকুও তো বলতে পারে) কোথায়?
দুঃখের মধ্যেও আমার রাগ হল। এ সব প্রশ্নের কোনও অর্থ হয় না, বললাম, তা হলে তো একটা লিপি আমাকে বানাতে হয়। মানে আপনারা যদি
মানে?
মানে?
ইনস্পেক্টর এবং বাবা, একসঙ্গেই উচ্চারণ করল, আর চকিতে মায়ের মুখের দিকে আমার চোখ পড়ল। কারণ, দু কথা এক হলে না কি বাড়িতে অতিথির–মানে অবাঞ্ছিত অতিথির–অর্থাৎ চোরের আবির্ভাব হয়, কিন্তু এখন মায়ের মুখে (আমার মুখটা নাকি মায়ের মতো? তবু মায়ের মন গলছে না। বাবার তো গলা উচিত ছিল, তাঁর স্ত্রীর মতো আমার মুখের–) চোর আসার মতো কোনও দুশ্চিন্তার ছাপ দেখলাম না, বরং আমার থেকে মাত্র আঠারো বছরের বড় মহিলার মুখটি রাগে দপদপ করছে। আমি বললাম, মানে, তা হলে লিপিকে আমার জন্ম দিতে হয়।
ইনস্পেক্টর আমাকে দেখিয়ে বাবাকে বলল, হিয়ার।
বাবা চিৎকার করে হাত তুলে বললেন, দ্যাটিজ নট য়ুর ডিউটি টু গিভ বার্থ লিপি, য়ু স্কাউড্রেল।
আমি এবার ঘাড়টা একটু ঝুঁকিয়েই ফেলেছিলাম, বাবা যদি সত্যি মেরে বসেন, কিন্তু আসল কথার সব মানেই যখন ওলটপালট হতে আরম্ভ করে, তখন এ কথার আর দোষ কী। তা না হলে বাবা কী করে ভাবলেন, লিপিকে জন্ম দেওয়া আমার কর্তব্য না। এ তো ভাবাই যায় না–মানে লিপি তো আমার প্রেমিকা।
ইনস্পেক্টর যেন অনেকটা হতাশ ভাবে হাত নেড়ে বলল, আমার আর কিছু করার নেই স্যার, আই অ্যাম টেকিং হিম টু দি কাস্টডি।
বাবা যেন অতিরিক্ত মাত্রায় ব্যস্ত হয়ে বললেন, না না, আপনি অনেক চেষ্টা করেছেন, টেক হিম।
ইনস্পেক্টর আবার বলল, আগামীকালই কোর্টে প্রডিউস করা যাবে কি না, জানি না।
বাবা দু হাত নেড়ে বলে উঠলেন, দ্যাটিজ নট আওয়ার লুক আউট। যা খুশি তা-ই হোক গে।
ইনস্পেক্টর একবার আমার দিকে তাকাল, তারপরে বলল, আমাকে এক গেলাস জল দিন।
বাবা আরও ব্যস্ত হয়ে পড়লেন। খুকু ছুটে চলে গেল। বাবা বললেন, একটু চা–।
ইনস্পেক্টর এতক্ষণে মাথার থেকে টুপিটা খুলল এবং একটি প্রায়-যুবক প্রৌঢ়ে পরিণত হল কেবল মাত্র ফরসা লালচে চকচকে টাকের জন্য। কিন্তু যাঁর ছেলেকে, যাঁদের ছেলেকে, বিনা অপরাধে পুলিশ ধরে নিয়ে যাচ্ছে, সেই পুলিশকে কী করে বাবা-মা আপ্যায়ন করে চা খাওয়াতে চাইছেন, বুঝি না। সত্যি কি আমি এত বড় মিথ্যাবাদী! বাবা-মা ভাবতে পারলেন, আমি তাঁদের কাছে মিথ্যা কথা বলেছি! একটা ঘটনা মাত্র, সামান্য কি না আমি এখনও বুঝতে পারছি না এবং ঘটনার অন্যান্য দিকের বিচারে, লিপির চলে যাবার (চলেই গিয়েছে কিংবা একটা কিছু সর্বনাশ হয়েছে, কিছুই বুঝতে পারছি না) সঙ্গে, আমার যোগাযযাগটা একেবারে অস্বীকার করা যায় না। কিন্তু, সেই সব ব্যাপারকে বিশ্বাস করে বাবা-মা-বোনের কাছে আমার এতদিনের সমস্ত রেপুটেশন নষ্ট হয়ে গেল। আমি মিথ্যাবাদী, অবিশ্বাসী, একটা নানা–ওহ, অসম্ভব, একটা নাবালিকা হরণকারী! লিপি কি সত্যি নাবালিকা, যে-লিপিকে মা অতি অকথ্য ভাষায় গালিগালাজ করে, সামনাসামনি বললে বা কোনও প্রমাণ থাকলে মাকে মানহানির দায়ে দায়ী করা যায়, মা এখন তাকে নাবালিকা মনে করছে? হতে পারে, লিপির ওপরে মায়ের যথেষ্ট রাগ, ঘৃণা আছে। সেই লিপিকে আমি বিয়ে করতে চেয়েছি বলে মাও সত্যি-মিথ্যার ধার ধারল না। আমি কি লিপির বিষয়ে বাড়িয়ে কখনও মিথ্যা কথা বলেছি। নিজে যেচে অবিশ্যি কোনও দিন কোনও কথা বলিনি, বলব ভেবেছিলাম। কিন্তু তার আগেই খুকুর (আমার বোন) মুখ থেকে শুনে, মা আমাকে জিজ্ঞেস করেছিল, আমি সত্যি কথাই বলেছিলাম। মা আমার সামনে লিপির বিষয়ে যা বলেছিল, তা তো কান পেতে শোনাই যায় না, এবং আমার কেমন ধারণা হয়েছিল, লিপির মায়ের জন্যই, লিপির ওপরে মা এত চটা। যত দিন গিয়েছিল ততই বোঝা গিয়েছিল, তা না। লিপি আর লিপির মা, দুই-ই আমার মায়ের কাছে সমান।
কিন্তু আমি কী করে এতটা অবিশ্বাসী হলাম বাড়ির লোকের কাছে। দিগদিগন্ত, খুকু (পরিমলের প্রেমিকা), পরিমলের বোন, বউদি, রকের ছেলে এবং সম্ভবত পার্টি সকলের চোখে আমি এক হয়ে গেলাম। বেলা দেড়টার আগে পর্যন্ত যাদের কাছে আমার একটা পরিচয় ছিল, দেড়টার পরেই তাদের কাছে আমার সমস্ত চরিত্র পরিচয়, সবকিছু বদলে গেল কী করে, আমি বুঝতে পারছি না। মনের মধ্যে এমন একটা কষ্ট হচ্ছে, একটা–একটা ব্যথা, ঠিক এই বললেই যেন মনের অবস্থাটা বোঝাতে পারি না। কোনও রাজনৈতিক কারণে না, শেষ পর্যন্ত নাবালিকা হরণের, ফোঁসলানোর, এবং কে জানে, আরও কত কিছুর দায়ে আমাকে আজ পুলিশে ধরে নিয়ে যাচ্ছে। লিপিকে ভালবাসা ছাড়া নিজে যেচে অন্য মেয়ের সঙ্গে কিছু করিনি, অবিশ্যি ঘটেনি, তা কেমন করে বলব, কিন্তু আমার নিজের তাতে কোনও হাত ছিল না। এই যেমন নীচের তলার ধৃতি–না থাক, এ সব চিন্তা থাক, তা হলে এরকম কয়েকটি ঘটনার কথাই বলতে হয়, ময়দানে মাতাল খুকু (পরিমলের প্রেমিকা) থেকে আরও কয়েকজনের কথা। অথচ কোনওদিন এইরকম অভিযোগে পুলিশে ধরে নিয়ে যাবে, ঘুণাক্ষরেও ভাবিনি। হঠাৎ মনে হচ্ছে, আমি যেন ভাগ্যবাদী হয়ে উঠেছি, অথচ কর্মেই আমার বিশ্বাস, ভাগ্যে না, কর্মই ভাগ্যকে চালনা করে। অথচ এখন মনে হচ্ছে নিয়তির মতো কিছু যেন আমাকে চালিয়ে নিয়ে চলেছে। নিশ্চয়ই ব্যাপারটা এমন না যে, নিয়তি যেন আমার পিছনে পিছনে একটা জাল নিয়ে ঘুরছিল, সুযোগ বুঝে, আজ বেলা দেড়টার সময় ঝপ করে আমার ঘাড়ের ওপর জাল ফেলে শিকার ধরেছে। আর–আর আমার এতদিনেরচেনাশোনা মানুষেরা, এমনকী যাঁরা আমাকে জন্ম দিয়েছেন, তাঁরা পর্যন্ত আমাকে অবিশ্বাস করছেন, রাগ করছেন, মনে হচ্ছে ঘৃণাও করছেন, যেমন বাইরের সবাই করছে ঠাট্টা আর বিদ্রূপ। আমার কষ্ট হচ্ছে, ক্লান্ত লাগছে, বুকের ভিতর থেকে একটা বড় নিশ্বাস উঠে আসছে।
নিশ্বাসটা পড়বার আগেই হঠাৎ আমার কানের কাছে ইনস্পেক্টরের গলা শোনা গেল, মেয়েটাকে নিয়ে কোথাও যাওনি তো বলছ, যাবার প্ল্যান তো ছিল?
কথাটা শুনে আমি চমকে ইনস্পেক্টরের দিকে তাকালাম। দেখলাম, তার হাতে শূন্য জলের গেলাস, তার মানে জল খাওয়া হয়ে গিয়েছে, খুকু ঘরে এসে দাঁড়িয়েছে। আমি আর এ সব কথার জবাব দেওয়া প্রয়োজন বোধ করছি না, মুখটা ফিরিয়ে নিলাম।
বাবা বলে উঠলেন, হি ইজ ব্ল্যাকশিপ অব আওয়ার ফ্যামিলি। আমাদের ফ্যামিলিতে এরকম ন্যক্কারজনক ঘটনা কখনও ঘটেনি।
ইনস্পেক্টর একটু ঝুঁকে গেলাসটা খুকুর হাতে দেবার মুহূর্তেই, বাইরে, কাছেই কোথায় দুম দুম করে দুটো বোমা ফাটল। ইনস্পেক্টর সোজা হয়ে দাঁড়াল, তার চোখে ত্রস্ত হুশিয়ারি। খুকু দৌড়ে রাস্তার দিকে ব্যালকনিতে ছুটে গেল। এই সময়ে আরও দুটো বোমা ফাটল। বাবা উত্তেজিত হয়ে বলে উঠলেন, ওরা বোধ হয় এসে পড়েছে।
ইনস্পেক্টর বাবার দিকে তাকিয়ে, কিছু না ভেবেই যেন জিজ্ঞেস করল, কারা?
বাবা যেন উত্তেজনায় কাঁপছেন, বললেন, মস্তানস, হিজ সেভিয়ারস!
ইনস্পেক্টর ঘাড় ফিরিয়ে আমার দিকে তাকাল। তার চোখে দ্রুত চিন্তার ছায়া খেলছে। খুকু ছুটে এসে বলল, আমাদের পাড়ার মধ্যে না, বড় রাস্তায়। তবে আমাদের বাড়ির কাছে কিছু লোক দাঁড়িয়ে আছে।
ইনস্পেক্টরের মোটা ভুরু কুঁচকে উঠল, কয়েক সেকেন্ড চুপ করে রইল, তারপরে আস্তে আস্তে মাথা নেড়ে বলল, অন্য কোনও ব্যাপার বলেই আমার মনে হচ্ছে। এনি হাউ, আমি চলি স্যার। একটু বিরক্ত করলাম, কিছু মনে করবেন না।
বাবা কী বলতে যাচ্ছিলেন, তার আগেই ইনস্পেক্টর আমার পাশে, গায়ে গায়ে ঘেঁষে চলল। আমার এক বার ইচ্ছা হল, পিছন ফিরে তাকাই এবং তাকালাম, প্রথমে মায়ের সঙ্গেই আমার চোখাচোখি হল, আর মা তৎক্ষণাৎ চোখের দৃষ্টিটা অন্যদিকে সরিয়ে নিল। তা হলে কি মা আমার দিকে তাকিয়েছিল। মায়ের কি মনে হচ্ছে, আমি মিথ্যা বলিনি। আমার জন্য কি মায়ের মনে কষ্ট হচ্ছে। আমার ছেলেবেলার কথা কি মায়ের মনে পড়ছে, মা যে তখন আমাকে কত ভালবাসত, কত…দেখলাম মা আমার দিক থেকে চোখ সরিয়ে নিল। বাবা আমার দিকে দেখছিলেন না, তাঁর চোখে মুখে কেমন যেন উত্তেজিত দুশ্চিন্তার ছায়া, কেবল খুকু আমার দিকে চেয়ে রয়েছে। ওর চোখে কেমন একটা অবাক ভাব–অবাক কী বলা যায়, খানিকটা মজা দেখে অবাক হবার মতো। খুকুটা বোধ হয় এখনও রিয়্যাল নাবালিকা।
ঘরের বাইরে এসে দেখলাম, ধৃতি চিনা মেয়েদের মতো পায়জামা আর জামা পরে বারান্দায় এখনও দাঁড়িয়ে আছে। নাবালিকা কি না জানি না, তবে খুব সাংঘাতিক মেয়ে। চোখাচোখি হতেই ঠোঁট টিপে যেন একটু হাসল। আমি অবাক হলাম, আর মোটেই ভাল লাগল না, কিন্তু ধূতি হঠাৎ বলে উঠল, এত নার্ভাস হচ্ছেন কেন। লিপি মোটেই আন্ডার এজেড না, আপনার কাঁচকলা করবে।
এর থেকে আমার সামনে বোমা পড়লে এমন তাজ্জব হতাম না। আমি কিছু বলবার আগেই ইনস্পেক্টর বলে উঠল, কে আপনি?
লোকটা ধৃতিকে আপনি বলছে, আমাকে তুমি। ধৃতি ইনস্পেক্টরের মুখের ওপরেই বললে, চিনবেন না, ধৃতিময়ী মুখার্জি।
বাবা ধমকে উঠলেন, ধৃতি।
ধৃতি তরতর করে সিঁড়ি দিয়ে নেমে গেল, আমি মাথামুণ্ডু কিছুই বুঝলাম না এবং আমার চিন্তা বা ভাবনা মতো, কোনও কথা বা একটা মানুষও মিলছে না। ধৃতি এরকম কথা বলল কেমন করে, ওর কি ভয় বলে কিছু নেই। নেই বলেই আমার ধারণা, তা না হলে, ছেলেবেলা থেকেই যে-মেয়ে–সে কথা থাক, আমার মা বোন যাকে পছন্দ করে না, হয়তো ঝগড়া-ই–যাকে আজকাল আমাদের ওপরে আসতে দেখা যায় না, আমি তো কথা-ই বলি না, গম্ভীর মুখে এমন একটা ভাব করে থাকি, যেন একজন অপরাধীকে দেখতে পেয়েছি। ধৃতির অবিশ্যি তাতে কিছু আসে যায় বলে মনে হয় না, ও ঠোঁটের কোণে হাসে, ভুরু ওঠানামা করে, আমি-ই যেন কেমন অস্বস্তি বোধ করি।
কথা না বললেও এমন অদ্ভুত নির্লজ্জ মেয়ে, যেচে কথা বলে, অকারণেই হয়তো জিজ্ঞেস করে, আপনার ঘড়িতে কটা বাজল নীরেনদা?
যেন আমি কখন নীচে নামব এবং ও আমার ঘড়ির সময় জিজ্ঞেস করবে বলে নীচে সিঁড়ির ধারে দাঁড়িয়ে থাকে। কেবল যে ঘড়ির সময়ের কথা জিজ্ঞেস করে তা না, আজেবাজে অদরকারি নানান কথা জিজ্ঞেস করে। এক এক সময় মনে হয়, আমার পিছনে লাগবার জন্যই এরকম করে, আমাকে রাগাবার জন্য। কিন্তু আমাকে রাগানো এত সস্তা নয়। অনেক সময়ই, ওর কথার কোনও জবাব না দিয়ে চলে যাই। মনে মনে অনেক বার ভেবেছি, মেয়েটা পারভার্ট–মানে বিকৃত মনের মেয়ে। তা না হলে এমন করবে কেন। যেভাবে আমার মনের পবিত্র কিশোরী ভাবনাটা ভেঙে চুরমার করে দিয়েছিল, সেই চার বছর আগে, একটা মেয়ে–যাক, ও সব আমি ভাবতে চাই না, কিন্তু এটা কী ব্যাপার, আমি বুঝতে পারছি না। যখন সবাই আমার বিপক্ষে কথা বলছে, না, যাচ্ছেতাই, নাবালিকা হরণের কথা বলছে, তখন দারোগার মুখের সামনে, আমার বাবা মায়ের মুখের সামনে, এরকম একটা কথা বলল কেমন করে। অবিশ্যি এ মেয়ের অসাধ্য কিছুই নেই, পাড়ায় বা রাস্তাঘাটে যেভাবে চলে, আমি তো দেখলেই শত হাত দূরে। রকের ছেলেদেরদের যে-কোনও বীরপুরুষ আর কী বলে বীরপুরুষের স্ত্রীলিঙ্গবীরা বীরাঙ্গনা এবং পুলিশ পর্যন্ত ভয় করে, ধৃতি তাদের মানুষ বলে মনে করে না যেন। আশেপাশের সব রকের ছেলে ওর চেনা, প্রত্যেকের নাম জানে এবং প্রত্যেকটা ছেলেকে ও তুই তোকারি করে। ওর থেকে অনেক বড় বড় ছেলেকে, যাকে বলে অনায়াসে ও তুই বলে ডাকে। একদিনের কথা তো আমার এখনও স্পষ্ট মনে আছে, সেদিন আমার কানে তালা লেগে গিয়েছিল, দেখেছিলাম, ধৃতি রাস্তা দিয়ে যাচ্ছিল, একটা রকে কয়েকটা ছেলে বসে ছিল, হঠাৎ রক থেকে শিস বেজে উঠেছিল। ধৃতিও তৎক্ষণাৎ রকের দিকে ফিরে, মুখে আঙুল ঢুকিয়ে দু বার চিলের ডাকের মতো শিস দিয়ে উঠেছিল। আমার সত্যি কানে তালা লেগে গিয়েছিল। তারপরে রকের ছেলেদের সঙ্গে ওর কী কথা হয়েছিল আমি জানি না, একেবারে অন্য দিক দিয়ে চলে গিয়েছিলাম, কেন না আমার এ সব ঘটনার সামনা সামনি হওয়া উচিত না, কারণ পাড়ায় একটা যাকে বলে–ইয়ে তো আছে। আজ অবিশ্যি একটা ব্যাপারেই সব ইয়ে শেষ হয়ে গিয়েছে। সেটা যাই হোক, তা বলে দারোগার সামনে নীচে এসেও দেখলাম, কয়েকজনের সঙ্গে ধৃতি দাঁড়িয়ে আছে, কেবল ওর বাবা মা নেই। আমি তাড়াতাড়ি ওর দিক থেকে চোখ নামিয়ে নিলাম, ও আমার মুখের দিকে তাকিয়ে ছিল। না, ধৃতিকে আমি বুঝতে পারছি না, কাউকেই না।
দরজা পেরিয়ে বারান্দায় এসে দেখলাম, জিপটা দাঁড়িয়ে আছে এ-পাশে, আর কিছু লোক, ছেলেরাই বেশি, এদিকে ওদিকে আছে। আলোর আবছায়ায় কারোকেই ভাল দেখা যাচ্ছে না, কারোকেই চিনতে পারছি না। নিশ্চয় আমাদের পাড়ার ছেলেরাই আছে। আমার খুবই লজ্জা করছে, অন্য কারণে না, সবাই আমাকে যা ভাবছে বা আমি যা করেছি বলে মনে করছে, আমি তা নই বা করিনি, কিন্তু কারোকে সে কথা বোঝাবার নেই। খুব জোরে কান ফাটানো শিস বেজে উঠল দুবার, তারপরেই আবার গলির বাইরে থেকে কয়েকবার পর পর কয়েকটা বোমা ফাটবার শব্দ হল। ইনস্পেক্টর আমার খুব কাছ ঘেঁষে দাঁড়িয়েছিল, রাস্তার লোকজনদের দেখছিল, বোমার শব্দ হতেই আমার আরও গায়ে ঘেঁষে এল, রাস্তার লোকদের দিকে আর গলির যে-মোড়ে বোমা ফাটছে, সেদিকে তাকাল। আমি মাথা নিচু করে বারান্দার সিঁড়ি দিয়ে নেমে এলাম, ইনস্পেক্টর জিপের ডান দিকের সিটটা নামিয়ে দিয়ে বলল, তুমি ভিতরে যাও।
এই সময়েই যেন কার গলা শোনা গেল, বিয়ে করতে চলল রে সসলা।
কথাটা যেন কানের মধ্যে লম্বা একটা ছুঁচের মতো ছুঁড়ে দিল। হঠাৎ কয়েকজন আমাকে ঘিরে জিপের খুব কাছে চলে এল। ইনস্পেক্টর কোমরের কাছে, রিভলবারের খাপের ওপর হাত রাখল, কিন্তু শান্ত আর নিরীহ গলায় বলল, সরে যান ভাই আপনারা, একে উঠতে দিন।
ইনস্পেক্টর এরকম করে বলছে কেন। আমাকে কেউ ছিনিয়ে নিয়ে যাবে, এরকম সন্দেহ করছে। নাকি। আমাকে ছিনিয়ে নিয়ে যাবার কেউ নেই, এবং ছিনিয়ে নিতে চাইলেও কারওর সঙ্গে আমি যাব না। ইনস্পেক্টর আমাকে জিপের গায়ে ঠেলে দিয়ে এমনভাবে দাঁড়াল, যেন কেউ আমার গা ছুঁতে না পারে, অর্থাৎ টেনে নিয়ে না যেতে পারে। ঠিক এ সময়েই, জিপের ওপরে পা দেবার মুহূর্তে, একটা ঝকঝকে ধারালো দাঁতের হাসি আমি দেখতে পেলাম, দিগা–মানে দিগন্ত। ও আমাকে বেশ যেন বিদায়ের সুরেই জিজ্ঞেস করল, চললি?
এ কথার জবাব দেবার কিছু নেই, জানি ও দাঁতে দাঁত চিবিয়ে আমাকে ঠাট্টা করছে। ইনস্পেক্টর ওর দিকে তাকাল, চোখ দুটো যেন সাবধানী হয়ে উঠল, বলল, দিগা যে, এখানে কী করছ?
দিগা বলল, ছেলেবেলার বন্ধু স্যার, নিয়ে যাচ্ছেন, তাই দেখতে এলাম।
তারপরেই আমার দিকে ফিরে বলল, তবে হতিস আমাদের গ্রুপের লোক, তা হলে স্যারকে নিয়ে যেতে দিতাম না।
দিগা ইনস্পেক্টরের দিকে চেয়ে হাসল। আমি ভাবতে পারি না, একজন পুলিশ ইনস্পেক্টরের সামনে একটা মস্তান এভাবে কথা বলতে পারে। ইনস্পেক্টর গম্ভীরভাবে শব্দ করল, হুম্।
শব্দ করেই, তার ভারী কোমরের সামনে দিয়ে আমাকে একটু ঠেলে দিল, আমি জিপে পা তুলে দিলাম।
এক বার ওপরের ব্যালকনির দিকে তাকাতে ইচ্ছে করছিল, পারলাম না। ড্রাইভার উনিফর্ম-পরা। পিছন দিকে যেতে গিয়ে দেখলাম, সেখানে দুজন কনস্টেবল বসে আছে, যাদের আগে দেখতে পাইনি। আমি ওঠবার পরেই ইনস্পেক্টর লাফ দিয়ে উঠল, সিটটা টেনে নিয়ে বসবার আগেই বলল স্টার্ট।
এঞ্জিন শব্দ তুলতেই কারা একসঙ্গে বলে উঠল, বলো হরি, হরি বোল। তার মানে আমি কি একটা মৃতদেহ নাকি, আমাকে কি শ্মশানে নিয়ে চলেছে। অবিশ্যি এক দিক থেকে দেখতে গেলে, আমার নিজের কাছে, এটা এক ধরনের নরক যাত্রাই বটে। ঘন ঘন হরিবোল ধ্বনি পাড়াটাকে যেন এক ধরনের উল্লাসে মাতিয়ে তুলল, তার মধ্যেই কেউ কেউ রাম নাম সথহ্যায় বলে চিৎকার করল এবং লিপির নাম কয়েক বার শুনতে পেলাম। এই সব হট্টগোলের মধ্যে গাড়িটা যখন চলতে আরম্ভ করল, ঠিক তখনই, জিপের খুব কাছেই, পর পর কয়েকটা পটকা ফাটল, অনেকেই দৌড়োদৗড়ি শুরু করল, কোনও বাড়ির ছাদ থেকে মহিলার চিৎকার শোনা গেল, নমন্তু পালিয়ে আয়। এবং দিগার গলা শোনা গেল, ভয় নেই স্যার, আপনি চলে যান, ছোঁড়ারা মাতামাতি করছে।
সেটা অবিশ্যি ঠিক, এ সব না হলে মাতামাতি ঠিক জমে না, আমারও ভয় করছিল, জিপের ওপর এসে একটা যদি পড়ে, অথচ লজ্জায় আর দুঃখে আর কষ্টে, এমন কী, সত্যি বলছি, বাবা মায়ের ওপর কেমন যেন একটা অভিমানও হচ্ছে, তার মধ্যে, প্রাণের ভয়টাও কেমন যেন বিদ্যুৎ চমকের মতো চিক চিক করে উঠল। গাড়িটা যেন হঠাৎ গোঁয়ারের মতো শব্দ করে ছুটতে লাগল, আর আমার পিছনের হাসি চিৎকার ধ্বনির শব্দ কমে আসতেই শুনতে পেলাম, বন্ধুগণ, সেই সব লম্পট দুশ্চরিত্রদের চিনে রাখুন, তারা আজ কোন পার্টিতে আছে, এই সব নোংরামির পিছনে কারা মদত জোগাচ্ছে। এদের মুখে রাজনীতির বুলি, কাজে সমাজবিরোধী, পাড়ার মেয়েদের ইজ্জত নিয়ে খেলা করে…।
জিপটা বড় রাস্তায় পড়ে মোড় ঘুরে যেতেই কথাগুলো আর শোনা গেল না। গলা শুনেই চিনতে পারলাম, নিখিল বলছে, এবং গলির মোড়ে, হঠাৎ এই স্ট্রিট কর্নার মিটিঙের কী প্রয়োজন পড়ল, তাও বুঝতে পেরেছি। লক্ষ্য আমি, কিন্তু এটা যদি কেবলমাত্র একটা ব্যক্তিগত আক্রমণ হত, তাতে আমার আপত্তি ছিল না, পার্টিকে জড়িয়ে এই গালাগাল দেবার সুযোগটা নিখিল ছাড়েনি। সেটাই আমার সবথেকে লজ্জা, এবং ভয়েরও কারণ, আমার সমস্ত ব্যাপারটা এমন দিকে ঘুরছে যে, পার্টি কিছুতেই আমাকে ক্ষমা করতে পারবে না। অথচ কারোকে কিছু বোঝাবার নেই। ইনস্পেক্টর পিছন ফিরে এক বার আমার মুখের দিকে তাকাল, বোধ হয় দেখতে চাইল, নিখিলের বক্তৃতা শুনে আমার অবস্থা কী, কারণ ব্যাপারটা সে বুঝতে পেরেছে, নিশ্চয় বেশ মজাও পেয়েছে।
সত্যি বা মিথ্যার কোনও ব্যাপার নেই, কেউ তার ধার ধারছে বলেও মনে হয় না, সবাই উল্লাসে চিৎকার করছে, পটকা ফাটাচ্ছে, বক্তৃতা করছে; বোধ হয়, যাকে বলে জনতা, তাদের সামনে বিচারের জন্য আমাকে ছেড়ে দিলে কয়েক মুহূর্তের মধ্যেই, হাসতে হাসতে, উল্লাসে তারা আমাকে ছিঁড়ে খেয়ে ফেলত। সত্যি কি ব্যাপারটাকে কেউ ভেবে দেখতে চায় না! রোম দেশের ঘটনা নিয়ে হলিউডের তৈরি ছবির মতো যেন ঘটনাগুলো ঘটছে। মানুষের এই রূপটা আমার জানা ছিল না। বিচার বিবেচনাহীন একটা অন্ধ বিশ্বাসে আজকের মানুষ যে এরকম করতে পারে, ভাবতে পারি না। নিখিল সময় বুঝে হয়তো একটা কার্যসিদ্ধি করেছে, প্রতিশোধ নিতে চেয়েছে, কিন্তু আমার ধারণা, আসলে মিথ্যাটা ও বিশ্বাস করেছে।
মিথ্যা। কথাটা আমি আগাগোড়াই ভেবে যাচ্ছি। এখন এই মুহূর্তে আমার উলটোদিকে যখন দুজন কনস্টেবল বসে আছে, আমি একটা ঢাকা খোলের মধ্যে বসে দুলছি, কাত হয়ে পড়ছি, এবং ইনস্পেক্টর আর ড্রাইভারের মাঝখান দিয়ে উইন্ডস্ক্রিনের ভিতর দিয়ে চেনা রাস্তাটা দেখতে পাচ্ছি–আলো ঝলকানো রাস্তাটা, দোকানপাট সবই আমার চেনা, এমনকী ভাল করে দেখলে হয়তো অনেক লোকও চেনা দেখা যাবে, যদি বা এ সমস্ত কিছুই যেন অনেক দুরে বা সত্যি আমার চোখের সামনে নেই, মনের পরদাতে একটা ছবির মতো ভেসে যাচ্ছে, ঠিক এসময়েই আমার মনে হল, আমি বারে বারে সমস্ত ব্যাপারটাকে মিথ্যা ভাবছি কেন।
লিপিকে নিয়ে আমি চলে যাইনি, ঘটনাটা, যাকে বলে, রিয়্যালি ঘটেনি, কিন্তু সবাই যা বলছে বা বিশ্বাস করেছে, ঘটনা ঠিক ঠিক মতো ঘটলে, সমস্ত ব্যাপারটাই সত্যি। লিপিকে নিয়ে আমার চলে যাবার কথাই ছিল, এবং সমস্ত ব্যাপারটা আগে থেকে বেশ প্ল্যান প্রোগ্রাম করে, যাকে বলে, প্রায় একটা ষড়যন্ত্র করে, বাবা মা কাউকে না জানিয়ে, বন্ধুবান্ধবদের মধ্যেও, একমাত্র পরিমল ছাড়া, কারোকে না জানিয়ে, সেই সেই জঘন্য ব্যাপারটা, পালিয়ে যাবার কথাই ছিল। যেহেতু ঘটনাচক্রে, (কী ঘটনা, তা আমি এখনও কিছুই জানি না। আমার চোখের সামনে হঠাৎ ভেসে উঠল, লিপির গায়ে জামা কাপড় নেই, সব কেড়ে নেওয়া হয়েছে, ওর চোখে গায়ে আঁচড়ানোকামড়ানোর দাগ, ও এক হাত দিয়ে সেই ওর সেইনা থাক, এখন আমি আর লিপির সেই বুকের কোনও সুন্দর বিবরণ বা উদাহরণ দিতে চাই, কেবল আমার চোখের সামনেই ওর সেই–ওর সেই অপরূপ শরীরটা ভাসছে, এই মুহূর্তে, দারুণ আতঙ্কে লিপি অসহায়ভাবে বুকে আর নীচে দুটো হাত দিয়ে লজ্জা রক্ষা করতে চাইছে, আর ওকে ঘিরে বাঘের মতো তিনটে–আশ্চর্য, তিনটেই কেন, লোক দাঁড়িয়ে রয়েছে, ঝাঁপ দেবে বলে। দারুণ উদ্বেগে, এই একটা ছবি, আমার চোখের সামনে এক বার ভেসে উঠেই মিলিয়ে গেল) লিপিকে নিয়ে আমার পালিয়ে যাওয়া হয়নি, সেই হেতু সমস্ত ব্যাপারটা মিথ্যা হয়ে যাবে কেন।
অবিশ্যি আমি জানি, একটা মানুষকে মনে মনে মেরে ফেলা বা একটা মেয়েকে মনে মনে যাকে বলে বেআবরু করে ফেলা বা তার থেকে বেশি কিছু বাইরের দিক থেকে কোনও অপরাধ না, কারণ সে অপরাধ সংঘটিত হয়নি। আইন বা সমাজের চোখে এ ধরনের মানুষকে অপরাধীর কাঠগড়ায় দাঁড় কানো যায় না, কিন্তু এ ক্ষেত্রে অপরাধী নিষ্ক্রিয়ভাবে, নিজের মধ্যেই আত্মগোপন করে থাকে। অপরাধী নিজেকে নিজেই একমাত্র চিনতে পারে, এবং এটা অপরাধ না, এ কথা বলা চলে না। আমার ব্যাপারটা তা না, অনেকটা তা-ই। যদি লিপিকে নিয়ে পালিয়ে যাওয়াটা অপরাধ হত, বা হয়, তা হলে আমি অপরাধী। আমি বলতে চাইছি, লিপিকে নিয়ে সশরীরে পালাইনি, ঘটনাটা বাস্তবে ঘটেনি, কিন্তু পালিয়ে যাবার জন্য সব ব্যবস্থাই করা হয়ে গিয়েছিল। আমি মনে মনে পালিয়ে ছিলাম এবং পালাবার জন্য যা যা করা সম্ভব, তার সবই আমি মনে মনে করেছি, আমি বিয়ে রেজেস্ট্রি করেছি, মধ্যমগ্রামে সেই বন্ধুর বাড়িতে লিপির সঙ্গে এক বিছানায় শুয়েছি, আর জীবনে যা কখনও করিনি–ভাবতে পারছি না, কারণ আমি জীবনে যা কখনও করিনি (লিপিকে) তা আমি ভাবতে পারি না, অথচ তা-ই করেছি।
কিন্তু এখন কথা হচ্ছে, লিপিকে নিয়ে পালালেই আমি অপরাধী হব কেন। পালানো ব্যাপারটা অর্থাৎ বাড়িতে না বলেকয়ে চলে যাওয়াটা, যা আমাদের চোখের সামনে আকছার ঘটছে, ছেলেমেয়েরা বাড়ি থেকে পালিয়ে যাচ্ছে, সেটা আমি কোনওদিনই চাইনি। আমার মতো একজন যুবকের পক্ষে, সব দিক দিয়েই, এটা একটা প্রে–প্রেমানে প্রেসটিজের, মান সম্মানের প্রশ্ন। কিন্তু লিপি কারোকে না জানিয়ে, নিঝঝুম দুপুরে, টুক করে বাড়ি থেকে বেরিয়ে আসবে, একটা চিরকুট লিখে রেখে আসবে, আর তারপরে থর থর করে কাঁপতে কাঁপতে, ঘন ঘন নিশ্বাসে, ভয়ে আর উদ্বেগে পালাতে থাকবে, এটাই চেয়েছিল। আমি জানি, ও মোটেই সিরিয়াস না, পালানো ব্যাপারটা ওর কাছে একটা থ্রিলিং, সেজন্যই ওভাবে পালাবার প্ল্যান করতে হয়েছিল, তা না হলে, লিপি আমাকে বিয়ে করত না। এখন তো সবইযাকে বলে ফিনিশ, পালানো, বিয়ে, সবই রসাতলে। ও যে-যাক, এখন এই মুহূর্তে, এ কথা আমি ভাবতে চাই না। আমি বুঝতে চাইছি, লিপিকে নিয়ে আমি যদি চলে যেতাম, তা হলে অপরাধটা কীসের।
নাবালিকা–লিপি। এটা একটা ভয়ংকর বিচ্ছিরি যাচ্ছেতাই মিথ্যা কথা। এখন আমি মনে করছে। পারছি, এ কথাটা স্পষ্ট করে দুটি মেয়ে বলতে পেরেছে, একজন পরিমলের বোন ঝরনা আর ধৃতি উহ্, কোন সাহসে মেয়েটা দারোগার সামনে আমাকে ওভাবে বলেছিল জানি না। তবে ও মেয়ে বোধ হয় সব পারে। যাই হোক, লিপি যে নাবালিকা না, তার অনেক প্রমাণনা প্রমাণ শব্দটা আমার বলা উচিত না, ওটা একটা আইন ঘটিত শব্দ, অনেক ঘটনা আমার জানা আছে। আমি আট মাস লিপিদের বাড়িতে যাই না–আট মাস কয়েক দিন হল, সিঁড়িতে চুমো খাবার সেই ঘটনা নিয়ে, লিপির মা আমাকে তাদের বাড়ি থেকে বের করে দিয়েছিল। আট মাস, তারও প্রায় মাস দুয়েক আগে, লিপির জন্মদিন হয়েছিল। আমাকে অবিশ্যি ওর মা খেতে বলেনি, আর যাকে যা বলবার, তা ওর মা-ই তো বলবে, অথচ পরিমলকে রাত্রে খাবার নিমন্ত্রণ করেছিল, আরও কয়েকজনকে বলেছিল, তার মধ্যে ওর মায়ের সেই সে ছিল, ওর বাবার অফিসের দু-একজনকে বলেছিল, আমাকে খেতে বলেনি, তবে সন্ধেবেলা বিশেষভাবে যেতে বলেছিল, মিষ্টি আর চা খাইয়েছিল। জন্মদিনের সপ্তাহ দুয়েক আগে থেকেই, ওর মা কয়েক বার একটা কথা শোনাচ্ছিল, লিপির নাকি একটা রেকর্ডপ্লেয়ারের খুব শখ। লিপি যদিও আমাকে কিছু বলেনি, ওর মা আমাকে কয়েক বারই কথাটা শুনিয়েছিল, এবং এমনকী কোন কোম্পানির কী নামের রেকর্ডপ্লেয়ার লিপির পছন্দ বা শখ, সেটাও বারে বারে বলেছিল। কথাগুলোর ধরন এইরকম ছিল মেয়েটাকে যে শখ মেটাবার জন্য একটা রেকর্ড প্লেয়ার কিনে দেব, তার উপায় নেই। বুঝতেই তো পারছ নীরেন, ওর বাবার তো সেরকম একটা আয় না। যাকগে, গরিবের মেয়ের ওরকম কত শখ হয়, সবই কি আর মেটে।
আমাকে কথাগুলো ওভাবে শোনাবার কী মানে, তা যে আমি একেবারে বুঝতে পারিনি, তা না। হতে পারি বাংলায় থার্ড ক্লাস, কিন্তু ও সব বোঝবার মতো বুদ্ধি ছিল। কিন্তু যাকে শোনানো হচ্ছিল, সে তখনও এই অস্থায়ী চাকরিটাও পায়নি, কয়েকটা টুইশানি পর্যন্ত তার দৌড়। নিজেদের বাড়িতে রেকর্ডপ্লেয়ার নেই–তা না-ই থাকুক, কেনো আমার বাবার রুচি ওটা, তা না হলে তিনি ইচ্ছে করলে বাড়িতে ও বস্তুটি আনতে পারতেন। কিন্তু আমার মতো একজন বেকার যুবকের পক্ষে বাবার কাছ থেকে টাকা চেয়ে প্রেমিকাকে প্রেজেনটেশন কিনে দেওয়া সম্ভব ছিল না, যে কারণে শেষ পর্যন্ত আমি লিপিরই শরণাপন্ন হয়েছিলাম। নিশ্চয়ই আমি লিপির কাছে টাকা চাইনি, ওকে আমি জিজ্ঞেস করেছিলাম, সত্যি রেকর্ডপ্লেয়ারে ওর শখ আছে নাকি। জন্মদিনের পাঁচ দিন আগে ওদের বাড়ির ছাদ। সময় সন্ধে। নীচের তলায় সে এসেছে, লিপির মা ব্যস্ত, আমার মাথায় রেকর্ডপ্লেয়ার, আমি লিপিকে আসবার ইশারা করে ছাদে চলে গিয়েছিলাম। লিপির মনোভাবটা না জানতে পারলে আমি ঠিক স্বস্তি পাচ্ছিলাম না। মা ওর মাথায় রেকর্ডপ্লেয়ারটা কতখানি ঢুকিয়ে রেখেছে সেটা আমার বোঝা দরকার ছিল। কথাবার্তা এই রকম হয়েছিল:
লিপি: (ভুরু কাঁপিয়ে, নিচু স্বরে) কী?
আমি: এদিকে এসো না।
লিপি: (পিছনে ফিরে দেখে নিয়ে কাছে আসতে আসতে) মা হয়তো খোঁজাখুঁজি করবে।
আমি: (লিপির হাত ধরে) তোমার সত্যি রেকর্ডপ্লেয়ারের খুব শখ?
লিপি: জানি না, যাও।
আমি: না, সত্যি বলো না, রেকর্ডপ্লেয়ারের তোমার সত্যি খুব শখ?
লিপি: বা রে, রেকর্ডপ্লেয়ারের শখ আবার কার না হয়। কিন্তু সে কথা বলবার জন্যে তুমি আমাকে এখানে ডেকে নিয়ে এলে!
আমি: না, মানে, আমি তোমার মায়ের কাছে শুনছিলাম—
লিপি: মা কি তোমাকে দিতে বলেছে নাকি?
আমি: না না, তাই কখনও বলতে পারেন। তোমার মায়ের মুখে শুনলাম, তোমার একটা রেকর্ডপ্লেয়ারের খুব শখ।
লিপি: (ওর চোখে মুখে যেন আলো ঝলকে উঠেছিল। চোখ দুটো চিকচিক করে উঠেছিল। ও খুব আনন্দে ঘাড় নাড়িয়েছিল) সত্যি, একটা রেকর্ডপ্লেয়ার থাকলে কী মজা, তাই না? রেকর্ড লাগাও আর বাজাও। আহ্, কী মজা, যে সব গান আমার ভাল লাগে, সেগুলো যখন ইচ্ছে শুনতে পাব।
লিপি কতকগুলো গান আর গায়কের নাম বলেছিল, সবই বাংলা আর হিন্দি আধুনিক গায়ক-গায়িকাদের গান, যা আমি পছন্দ করি না–মানে, ভাল লাগে না, লিপি তা জানে। বোধ হয় আমার কানটা সেভাবে তৈরি হয়নি।
আমি: তা হলে তোমার জন্মদিনে আমি তোমাকে একটা রেকর্ডপ্লেয়ার দেব।
লিপি: তুমি! তোমার কাছে এত টাকা কোথায়। না না, তুমি ও সব করতে যেয়ো না।
আমি: (লিপিকে কাছে টেনে) তোমার যখন শখ, ওটা আমিই তোমাকে দেব।
লিপি: দিয়ো, দেবার সময় তো চলে যাচ্ছে না। তুমি একটা চাকরি করো, তারপরে দিয়ো।
আমি: (কথা বলবার আগে, লিপির ঘাড়ের পিছনে চুলের গোছায় হাত দিয়ে) কিন্তু জন্মদিনটা একটা বিশেষ দিন, সেই দিনই আমি ওটা তোমাকে দিতে চাই।
লিপি: (মুখ ভার। অনুযোগের স্বরে) না, এখন তোমার ও সব কিছু করতে হবে না। জান, সেলট্যাকস ফ্যাকস দিয়ে, চারশো টাকার ধাক্কা। এখন তুমি এত টাকা কোথায় পাবে।
আমি: সে ম্যানেজ হয়ে যাবে। এখন যেভাবেই কিনি, ওটা তো তোমার আমারই থাকবে।
লিপি কাজলটানা চোখে আমার দিকে তাকিয়ে ছিল, কোনও কথা বলেনি। আমি ওকে আরও কাছে টেনে চুমো খেয়েছিলাম। ওকে যেন অন্যমনস্ক আর চিন্তিত দেখাচ্ছিল। মুখটা নামিয়ে নিয়েছিল। আমি আবার ওকে দু হাতে জড়িয়ে ধরে, ওর সমস্ত শরীরটা আমার শরীর দিয়ে অনুভব করেছিলাম। আর এই সব অনুভূতি একটা ইলেকট্রিকের ভোলটেজের মতো, অন্যদিকে নিভতে থাকে, একদিকে কেবল বাড়তে থাকে, বাড়তেই থাকে, যে কারণে, ও যেন অনেকটা ছেলের কাছে মায়ের মতো দাঁড়িয়েছিল, আর আমি খেয়ে খুঁটে ওকে আদর করছিলাম, তারপরে চিবুক তুলে ধরে, মুখটা কাছে টেনে নিয়েছিলাম, তখন ও আমাকে চুমো খেয়েছিল, মনে হয়েছিল, ওর চোখে যেন একটা আবেগ ফুটে উঠেছিল, নাকের পাটা ফুলে ফুলে উঠছিল, আর এক বার কষ্ট পাওয়ার মতো শব্দ করে উঠেছিল, উহ্। আমি ওর গায়ের থেকে হাতটা সরিয়ে নিয়েছিলাম। আকাশে তখন একটা একটা করে তারা ফুটছিল, ছায়া ছায়া অন্ধকার ঘনিয়ে আসছিল, লিপিকে যেন অনেকটা সিনেমার ছবির মতো লাগছিল, ও অন্যদিকে তাকিয়েছিল, কিন্তু কিছু দেখছিল বলে মনে হয় না, যেন অনেকটা আপন মনে বলে উঠেছিল, আমি খুব তাড়াতাড়ি বুড়ি হয়ে যাব এবার।
কথাটা না বুঝতে পেরে আমি হাঁ করে ওর মুখের দিকে তাকিয়েছিলাম, ওর শরীরটা আমার শরীরে ঠেকানো, এবং আমার অবাক লাগছিল, কোথাও তো ওকে বুড়ি বলে মনে হচ্ছিল না! ওর সেই কোমর-নি-নি-নিতম্ব যাকে বলে, ওই শব্দটাই আমাকে বহু বার বহুভাবে পড়তে হয়েছে, পরীক্ষার জন্যই, অবিশ্যি আর একটা শব্দ আছে, মাজা, কথাটা খারাপ না, এক দিক থেকে অনেক বেশি কী। বলে অ্যাপ্রোপ্রিয়েট–যথার্থ–অথবা পাছানা ওটা বোধ হয় কেবল পেছন দিকটাকেই বোঝায়, যাই হোক, ওর সেই বিশাল বিশাল কি না জানি না, একেবারে গোল না, গোল মতো, ভারী আর চওড়া কোমরে আমার হাত ছিল, ডান হাতটা হাতের তলা দিয়ে পিঠের ওপরে রেখেছিলাম। বগলের ঘাম আমার হাতের একটা জায়গা ভিজিয়ে দিয়েছিল, আর আমার বুকের একটু নীচেই, ওর বুক ছুঁয়েছিল সে বুকের এক হাজার বর্ণনা আমি দিতে পারি, কিন্তু সেগুলো কেবল বৈষ্ণব কবি বা রবীন্দ্রনাথের কল্পনা, তাতে বর্ণনাই হবে, অন্যান্য কবিদের বর্ণনায় লিপির বুকের ছবি ফুটবে না, কারণ পৃথিবীতে লিপির মতো বুক কারোরই নেই, কোনও মেয়েরই নেই, কালিদাস তাঁর নায়িকাদের বুকের বুকের না, ওঁদের আবার স্তন না পয়োধর, যত বর্ণনাই দিয়ে থাকুন, তিনি বা তাঁরা তো লিপিকে দেখেননি, লিপির স্তন শুধু লিপিরই লিপে লিপি-লিপিস্তন তাকে বলা যায়, কেন না, যারা বলে, মেয়ে মানেই মেয়ে, মানে বলতে চায়, সব মেয়েই এক, সব মেয়ের শরীরই এক, আমি তা ভাবতে পারি না, লিপি লিপি-ই। অনেকটা সেই তোমার তুলনা তুমি, এবং ওর সেই সমস্ত শরীরটাকে শরীরের মধ্যে জড়িয়ে রেখে, কোথাও ওকে বুড়ি বলে মনে হচ্ছিল না, বরং আরও যেন অনেক বেশি যুবতী বলে মনে হচ্ছিল। আমি জিজ্ঞেস করেছিলাম, কেন, এ কথা বলছ কেন লিপ।
লিপ! হ্যাঁ আমি যখন ভালবাসতে বাসতে, কাদার গোলার মতো গলে যেতাম, আবার একই সঙ্গে, যাকে বলে অনেকটা ভীমাকৃতি–এরকম আবার কখনও হয় নাকি!) কঠিন হয়ে উঠতাম, তখন ওকে লিপ বলে ডাকতাম, আমার লিপ লিপলিপালিপলিপ। লিপি ওর অন্যমনস্ক চোখ আমার দিকে ফিরিয়ে বলেছিল, বারে, জান না, মেয়েরা কুড়িতেই বুড়ি। আর আমি তো কয়েক দিন পরেই বাইশ বছরে পড়ব।
কথাটা শুনে আমার নিজেরই যেন অবাক লেগেছিল, বাইশ! বাইশ বছরে পড়তে যাচ্ছিল লিপি! এতখানি বয়স ওর কবে হল, তা-ই ভাবছিলাম আমি, কারণ, তার মাত্র বছর চারেক আগে তো ও ফ্রক ছেড়েছিল, আমার ধারণা ও বরাবর ছেলেমানুষই ছিল, এবং আমি ওর মায়ের মুখে অনেক বার শুনেছি, লিপি এখনও যথেষ্ট ছেলেমানুষ। অবিশ্যি, লিপির গায়ে হাত দিলে বা ওকে আদর করার সময়, কোনওদিনই আমার খুব ছেলেমানুষ মনে হয়নি, ছেলেমানুষ–মানে, কিশোরী বলে ধরে নিচ্ছি আবার কিশোরী। একি সেই কিশোরী ভজন, কিশোরী পূজন, কিশোরী আমার গুরুরু-উ-উ হাল হল নাকি। হুতোমের সেই ব্যঙ্গ রচনাটা আমার মনে পড়ে যাচ্ছে কিশোরীকে গুরুপ্রসাদি করিয়ে নেওয়া, আর গুরুর পিঠে লাঠির বাড়ি। কিন্তু কিশোরীদের শরীরও তো আমি দেখেছি, ধৃতিনা, এ সব ভাবনায় আমি যেতে চাই না, তবে লিপিকে আমার কোনওদিনই, অন্তত যখন থেকে ওর গায়ে হাত দিয়ে আদর করবার অ-অ-অধিকার আমি পেয়েছি তখন থেকে কোনও সময়েই মনে হয়নি। আমার যেন মনে হয়, মেয়েরা একটা বয়স পেরিয়ে গেলে এই আর কী, আঠারো-উনিশ বা কুড়ি, এইরকমই হবে, পেরিয়ে গেলে, তাদের গায়ের গন্ধও বোধ হয় বদলে যায়। বয়সের একটা গন্ধ আছে, গন্ধ শরীরের এবং ভিতরের ভিতরের একটা গন্ধও আছে, যা নিশ্বাসের সঙ্গে পাওয়া যায়, বয়সের একটা সময় পার হয়ে গেলে, গন্ধ দুরকম হয়ে যায়, অবিশ্যি, তার মধ্যে ভাল মন্দ বিচার করা যায় কি না জানি না, কারণ লিপির গন্ধই আমার কাছে পৃথিবীর শ্রেষ্ঠ গন্ধ। আমি লিপির কথা শুনে কেমন যেন বোকা হয়ে গিয়েছিলাম। ওর কথাটা অবিশ্বাস করিনি, কিন্তু ও বাইশে পড়তে যাচ্ছে, কথাটা যেন ভাল লাগেনি, তা-ই বলেছিলাম, বাইশ কী বলছ। তুমি তোমার বয়সের কথা জান না।
লিপি আমার মুখের দিকে তাকিয়ে ছিল, আমার চোখের দিকে, আর গাঢ় করে কাজল লাগানো ছিল বলে, সেই ছায়া অন্ধকারে, ওর চোখ দুটো যেন ঠাণ্ডা বাতির মতো জ্বলছিল। আকাশের তারা বলতে ইচ্ছা করে, যাকে বলে স্নিগ্ধ নক্ষত্রের মতো, তবে ওটা বুদ্ধদেবের জন্যই থাক, ঠাণ্ডা মিষ্টি তেলের বাতির মতো চোখে আমার দিকে তাকিয়েছিল, এবং সেই চোখে একটা সন্দেহ দেখা দিয়েছিল, জিজ্ঞেস করেছিল, তার মানে?
জিজ্ঞেস করেই ওর কালো সরু ভুরু একটু বেঁকে গিয়েছিল। আমি যেন একটু অস্বস্তিতে পড়ে গিয়েছিলাম। আসলে আমি একটু ন্যাকামোই করে ফেলেছিলাম, এটা আমার এমন একটা খারাপ অভ্যাস, ভিতরে এক ভাবনা অথচ বাইরে মুখের ভাবে একেবারে আলাদা। আমি তো স্পষ্ট করে বললেই পারতাম, তাই নাকি, বাইশে পড়তে যাচ্ছ তুমি।কী বলব ভেবে যখন লিপির মনের মতো কথা খুঁজছি তখনই লিপি আঙুল দিয়ে আমার মুখের দিকে দেখিয়ে বলে উঠেছিল, এই তো, এই তো, তোমার মুখ বলছে, মিথ্যা কথা বলছ, বদমাইশি করছ। ন্যাকা, তুমি জান না, আমি বাইশে পড়তে যাচ্ছি।
আমি হেসে উঠেছিলাম, ওকে গায়ের কাছে আরও চেপে নিয়েছিলাম, কোমর থেকে হাতটা তুলে নিয়ে গলা জড়িয়ে ধরে, মুখটা কাছে টেনে নিয়ে চুমো খেয়েছিলাম। লিপি আমাকে অনেকখানি বুঝতে পারে–পারত না, পারে পারে। পারত কেন ভাবছি আমি, লিপি কি পৃথিবীতে জীবিত নেই আর। এমন কথা আমি ভাবছি কেমন করে। আমার ভিতর আর বাইরের ব্যাপারটা লিপি অনেকখানি বুঝতে পারে। আমি আর সে প্রসঙ্গে না গিয়ে আবার রেকর্ডপ্লেয়ারের প্রসঙ্গে এসেছিলাম, আর লিপি অনেকটা যেন দুশ্চিন্তায় বলেছিল, জানি না, যা ভাল বোঝ তাই কর এবং আমি তাই করেছিলাম, পরিমলের কাছ থেকে টাকা ধার করে–ঠিক পরিমল না, ও আবার মোটামুটি একটা সুদে টাকাটা ধারের ব্যবস্থা করে দিয়েছিল…দুম দুম দুম্…
একটা ধাক্কা, মাথাটা ঠুকে গেল ইনস্পেক্টরের সিটে। ইনস্পেক্টর পিছন ফিরে তাকাল, আমার আঘাত দেখবার জন্য না, রাস্তা দেখবার জন্য, আর ড্রাইভারকে বলল, ব্যাক করো। ব্যাক করে, বাঁ দিকের মন্দিরের পাশ দিয়ে যে রাস্তাটা গেছে সেখান দিয়ে ঢুকে পড়ো।
বলে সে পিছন দিকেই চেয়ে রইল, জিপটা গোঁ গোঁ করে ব্যাক করতে লাগল, আমি সামনে তাকিয়ে দেখলাম, রাস্তা অন্ধকার, ধোঁয়া উড়ছে, বাতাসে বারুদের গন্ধ। বোমা মারামারি হচ্ছে, ইটপাটকেলও ছোঁড়াছুড়ি হচ্ছে নিশ্চয়। রাস্তার আলো নিভিয়ে দিয়ে কারা যেন যুদ্ধ করছে, অন্ধকার বলে বিশেষ কিছু দেখা যাচ্ছে না, কেবল বোমা ফাটবার সঙ্গে সঙ্গে আলোর ঝলক দেখা যাচ্ছে, তার মধ্যেই হঠাৎ এক একটা মানুষের মূর্তি দেখা যাচ্ছে, আর জিপের গোঁ গোঁ শব্দের মধ্যেও শুনতে পেলাম, কে যেন চিৎকার করছে, এই সসলা গোপলা, মাল দে না। জিপটা ব্যাক করে যাচ্ছে, রাস্তায় লোকজন ছুটছে, এবং অন্ধকার যুদ্ধক্ষেত্রের দিকে, একটু ওপরে চোখ তুলে তাকালেই বোঝা যায়, ছায়া ছায়া মা বোনেরা ব্যালকনিতে ঝুঁকে পড়ে যুদ্ধ দেখছেন, আর যুদ্ধের উত্তেজনা যেন তাদের সর্বাঙ্গে একটা সুখে, হিনা, উনা, হি-হিল্লোলিত হচ্ছে। নীচে নিরাপদ জায়গায় বাবা ভাইয়েরা যুদ্ধের হার জিত লক্ষ করছে এবং উত্তেজনা তাদের লুঙ্গি এবং গেঞ্জি ঢাকা শরীরের মধ্যেও প্রবাহিত হচ্ছে। এলাকাটা আমাদের না, তবে জানি, প্রায় গোটা সাতেক পার্টির অফিস খুব কাছাকাছি, যদি বা, পার্টির লড়াই হচ্ছে না কি মস্তানদের ওপন ফাইট হচ্ছে, বুঝতে পারছি না। আমাদের জিপটা মন্দিরের পাশ দিয়ে বেঁকে যাবার আগেই চড়া আলো এসে আমাদের গায়ে পড়ল, তার মানে যুদ্ধক্ষেত্রের দখলদার পুলিশ এসে পড়ল।
কিন্তু সে কথা থাক, আমি লিপির বয়সের কথা ভাবছিলাম। সমস্ত ব্যাপারটা আমাকে ঠিক মতো ভাবতে হবে। একটা মেয়েকে নিয়ে একটা ছেলে চলে যাবে, বিয়ে এবং সংসার পাতবে বলে, এখন আর এ ব্যাপারটা আমার কাছে কোনও অপরাধ বলে মনে হচ্ছে না। তবে হ্যাঁ, বিয়েটা যেমন একটা নিয়মমাফিক ব্যাপার, যাকে বলে ট্রাডিশনাল, একটা ছেলে একটা মেয়েকে নিয়ে পালিয়ে যাবে, সেটাও একটা পচা পুরনো ব্যাপার, অর্থাৎ ট্রাডিশনাল-ই বলা যায়, কিন্তু ব্যাপারটাকে যেহেতু একটু অন্য রসে মজিয়ে নেওয়া হয়, সেই হেতু, আমার আপত্তি ছিল। ওটা আমার ডিগনিটিতেযাই হোক, কিন্তু একটা নাবালিকাকে ফোঁসলানো এবং হরণ করা অপরাধ। আট মাস আগে লিপি নিজেই জানিয়েছিল, ও বাইশ বছর বয়সে পড়তে যাচ্ছে, তার মানে এখন ওর বাইশ বছর চলছে।
পরিমল অবিশ্যি এক বার আমাকে একটা খুব খারাপ সংবাদ দিয়েছিল–সংবাদ, মানে একটা ঘটনা বলেছিল, লিপি নাকি না, ভাবতে কী রকম কষ্ট হচ্ছে, পরিমল বন্ধুর মন বোঝে না। ঘটনাটা যদি সত্যিই হত, তা হলেও কি আমাকে বলা উচিত ছিল। তবে এ সব ক্ষেত্রে, মনটা একটু কেমন যেন প্যাঁচ কষতে ভালবাসে, যেমন আমি খুকুর ব্যাগে জন্মনিয়ন্ত্রণের সেই জিনিসের কথা ওকে বলেছিলাম। খুকুকে আমার এত খারাপ লাগে, আমি চাইতাম না পরিমল ওর সঙ্গে প্রেম করুক, এবং সত্যি বলতে কী, আমি খুকুর ব্যাগ থেকে ও সব পড়ে যেতে দেখে ভয়ও পেয়েছিলাম। মনে মনে চেয়েছিলাম, পরিমল যেন খুকুকে ছেড়ে দেয়, আর সেইজন্যই কথাটা পরিমলকে বলেছিলাম, যদি বা, প্ল্যান–হ্যাঁ প্ল্যানই বলতে হবে, বেশ ভেবে চিন্তেই তো কথাটা পরিমলকে বলেছিলাম, কিন্তু কাজে লাগেনি।
পরিমল আমাকে বলেছিল, লিপি নাকি নার্সিংহোেম থেকে ঘুরে এসেছে। যাক ভাবব না, এখনও কষ্ট হচ্ছে। কিন্তু লিপিকে নাবালিকা বলার দরুনই কথাগুলো না ভেবে আমি পারছি না। নার্সিংহোম থেকে ঘুরে আসা মানে–হ্যাঁ, লিপি নাকি কিউরেট করিয়ে এসেছিল। আমি পরিমলের কথার প্রতিবাদ করেছিলাম। লিপির মুখটা আমার চোখের সামনে ভেসেছিল, সেই সুন্দর ফরসা একটু গোল ভাবের মুখ, বড় বড় টানা চোখ-না না, অসম্ভব। পরিমল যেন ছেলেমানুষের পাগলামি দেখে হেসেছিল, আর বেশ ঠাণ্ডা শান্ত ভাবেই বলেছিল, তুই আমার বন্ধু বলেই কথাটা তোকে বললাম। আমার কথা বিশ্বাস না হয়, লিপিকে জিজ্ঞেস করে দেখিস।
লিপিকে! পরিমলের কি মাথা খারাপ হয়ে গিয়েছিল, আমি লিপিতে জিজ্ঞেস করব, তুমি কি নার্সিংহোম থেকে, ইয়ে, মানে– অসম্ভব, এখনই তো কথাটা উচ্চারণ করতে পারছি না। পরিমল আমাকে বলেছিল, তুই লিপির দিকে ভাল করে তাকিয়ে দেখিসনি। তুমি শালা একটু ন্যাকা আছ। এ আবার বলে দিতে হয় নাকি। দেখিস না, তিন-চার দিন ধরে লিপি সবসময় প্রায় শুয়েই আছে, আস্তে চলাফেরা করছে, মুখ ফ্যাকাশে।
আমি পরিমলকে কিছু বলতে পারছিলাম না, কিন্তু লিপির সেই ক্লান্ত, একটু ফ্যাকাশে ফ্যাকাশে মুখটা আমার চোখের সামনে ভাসছিল, আর বুকের মধ্যে কী রকম করছিল। যদি বা লিপি আমাকে বলেছিল, ওর শরীরটা খারাপ, এবং এমনকী, ওর মাকে ফাঁকি দিয়ে যখন শোবার ঘরে ওর কাছে গিয়েছিলাম, কাঁধে হাত রেখেছিলাম, জিজ্ঞেস করেছিলাম, তোমার কী অসুখ করেছে? ও তখন আমার চোখের দিকে কয়েক সেকেন্ড তাকিয়ে আমার মাথাটা টেনে নিয়ে কানে কানে বলেছিল– বলেছিল, মানে, একটা কথা বলেছিল, খুব বেশি হচ্ছে, পেটে ভীষণ ব্যথা।
এ তো খুবই সোজা কথা, খুব বেশি হচ্ছে, পেটে ভীষণ ব্যথা, অর্থাৎ পেটে খুব ভীষণ ব্যথা হচ্ছে, যদি বা কথাটা ভাবতেও যেন আমার বুকের মধ্যে কেমন গুরগুর করছিল। কথাটা আমি পরিমলকে বলেছিলাম, পরিমল হেসেছিল, বলেছিল, তুই সত্যি একটা রাম ক্যালানে।
পরিমলের মুখ একটু ওইরকম, ওই ধরনের কথা বলতে ভালবাসে আর ওর কাছে থেকেই কিনা কে জানে, খুকু–ওর প্রেমিকা, সে যে কী না বলতে পারে, তা একমাত্র ভগবাঈশ্ব-দুত্তোরি, তা একমাত্র খুকু নিজেই জানে। যাই হোক, পরিমল আমাকে নানারকম কাঁচা কাঁচা কথা বলেছিল, তারপরে হঠাৎ যেন পাঁজরায় ছুরি বিধিয়ে আমাকে চিত করে ফেলার মতো একটা কথা বলেছিল, যে কথা শোনবার পরে আমি আর নড়তে-চড়তে পারিনি। ও আমাকে বলেছিল, তা হলে চল, যে নার্সিংহোমে লিপির পেট খসানো (উহ্, ভাষাটা ইংরেজিতে বলল না কেন) হয়েছে, সেখানে তোকে নিয়ে যাচ্ছি। আমার কাছে ও সব মজাকি পাবি না। ওখানকার নার্সের সঙ্গে আমার খুব ভাব আছে, তার মুখ থেকে শুনে আসবি। মুখের কথায় যদি বিশ্বাস না করিস, নার্সিংহোমের খাতা দেখিয়ে দেব। যাতে কোন রুগি কী জন্য এসেছিল, সব লেখা থাকে। অবিশ্যি ডাক্তারকে ফাঁকি দিয়ে সে সব করতে হবে, ওটা হল ওদের বিজনেস সিক্রেট, নার্সকে কিছু মালকড়ি দিলেই
আমি আর শুনতে পারছিলাম না। কারণ আমার মাথা ঘুরছিল, গা বমি বমি করছিল, পরিমলের কাছ থেকে তাড়াতাড়ি বাড়ি চলে গিয়েছিলাম। গিয়েই সোজা বাথরুমে। মুখে ততক্ষণে বমি উঠে এসেছে, যদি বা সেগুলো কোনও অপাচ্য খাবার না, টক টক তেতো তেতো জল মতো, আর ফেনা ফেনা ভাব। অনেকখানি বেসিনের মধ্যে উগরে ফেলেছিলাম, আর মুখ না ধুয়েই হাঁটু মুড়ে বসে, কেঁদে ফেলেছিলাম। আমার সেই চেহারাটা চোখের সামনে ভেসে উঠলে নিজেরই মনে হয় পিছন থেকে গিয়ে গাদাম করে একটা শুট মারি, তবে, এটাও সত্যি, আমার অসম্ভব কান্না পেয়ে গিয়েছিল। পরে আমি পরিমলকে বলেছিলাম, আচ্ছা, ও তো কিছু উজ করতে পারত, মানে আজকাল তো অনেক কিছু বেরিয়েছে।
কথাটা শুনে পরিমল আমার দিকে হাঁ করে তাকিয়েছিল। হাঁ করে তাকাবার কী ছিল। আমি বলতে চেয়েছিলাম, নার্সিংহোমে গিয়ে লোকজনের মাঝখানে ও সব কাটা-ছেঁড়ার কষ্ট থেকে, লিপি তো অন্য কোনও মেথড উজ করলেই পারত। আজকাল তো অনেক কিছুই বেরিয়েছে। পরিমল সেইরকম অবাক–শুধু অবাক না, যেন একটা সন্দেহও ওর চোখে ছিল, যাকে বলে সন্দিগ্ধ বিস্ময়ে আমার দিকে তাকিয়ে জিজ্ঞেস করেছিল, তুই কি লিপির বিষয়ে এ কথা বলছিস?
বলেছিলাম, হ্যাঁ আর কার বিষয়ে বলব।পরিমলের এত অবাক হওয়ার কী ছিল বুঝতে পারছিলাম না। ও যেন থমকে গিয়ে জিজ্ঞেস করেছিল, মানে? বলেছিলাম, মানে, আমি বলছি, লিপি যখন কিছু করেই ছিল, আগে থেকে সাবধান হলেই পারত, আজকাল তো অনেক কিছু বেরিয়েছে। তথাপি পরিমল আমার দিকে তেমনি করে তাকিয়ে ছিল, এমনভাবে আমার চোখের দিকে দেখছিল যেন আমার ভিতরের রক্ত হাড় পাঁজরা লিভার-টিভার সুদ্ধ সব দেখে নিচ্ছিল, বলেছিল, তুই কি শালা আমার সঙ্গে ইয়ার্কি করছিস না কি। নাকি সত্যি তুই ইয়ে ক্যালানে গাড়ল রাম ভগুড়ে।
আমি অবাক হয়ে বলেছিলাম, রাম ভগুড়ে? কথাটা তার আগে কোনওদিন শুনিনি। পরিমল বলেছিল, তা ছাড়া তোকে আর কী বলব। তা না হলে তুই শালা একটা মস্ত ঘুঘু ছাড়া কিছু নোস। লিপির পেট খসানোর (ইংরেজিতে বলছিল না কেন) ব্যাপারটা তুই এরকমভাবে বলতে পারছিস।
কী যন্ত্রণা, এর থেকে আর ভালভাবে কী বলা যায়, আমার মাথায় সত্যি আসছিল না। আমার কষ্টটা আমি পরিমলকে বোঝাতে পারছিলাম না, কোনওদিন পারিওনি, বলতে পারিনি, কথাটা মনে হলে, সেই সময়ে আমার রাত্রে ঘুম হচ্ছিল না, কথাটা ভাবলেই কেমন করে উঠত, বেশি ভাবলে বমি আসত, কিন্তু যদি লিপি, আর সবাই যা করে–যা হয়তো ওর মাও করত, সেরকম কিছু করলে তো আর ওরকম হত না, কোনও কিছু জানাজানি হত না। পরিমল আমার দিকে ভুরু কুঁচকে, চোখ ছোট ছোট করে তাকিয়ে জিজ্ঞেস করেছিল, তোর জানতে ইচ্ছা করে না লিপি কার সঙ্গে কারবার করে পেট বাঁধিয়েছে (ইংরেজিতে)?
আমি যেন জানতাম না, ওরকম একটা জিজ্ঞাসা আমার মধ্যে ছিল। ঠিক যেন অন্ধকার গর্তে সাপের মতো জিজ্ঞাসাটা ঝিম মেরে পড়েছিল, পরিমলের কথাটা শুনেই হঠাৎ জেগে উঠেছিল, কিন্তু সত্যি বলতে কী, সে-সাপটার কোনও অন্ধ রাগ বা বিষ ছিল না, যা ছিল, আমার মনে হয়, সেটা একটা কোমর ভাঙা ব্যথার মতো কিছু। কেন না, ব্যাপারটা যখন ঘটেছেই, লিপি যখন কনসিভ করেই ছিল, তখন কার সঙ্গে করেছে, সেটা জেনে আর কী লাভ হত। খুব হয়তো একটা অবাক নাম শুনতে হত, হয়তো আমার বাবার নামটাই শুনতাম–অবিশ্যি সেটা কথার কথা ভেবেছিলাম মাত্র, বাবার সম্পর্কে আমি সেরকম ভাবতেই পারি না বা লিপির সেই ভোদকা মুখো বাবার কথাও ভাবতে পারি না। নামটা জেনে এমনি আর কী লাভ হত, খুব অবাক হওয়া ছাড়া, কিংবা রাগ বা দুঃখ, হয়তো পরিমল নিজেই লিপিকে–সেটা ভাবতেও আমার পক্ষে কষ্ট হয়, বিশ্বাসও হয় না, আর তা হলেও আমার কিছু করার ছিল না, কেবল কষ্টটা বাড়ত। পৃথিবীর যার সঙ্গে প্রেম করেই–প্রেম ছাড়া আর কী বলব, একজন অবিবাহিতা মেয়ের কনসেপশন হলে, সেটাকে তো প্রেমই বলতে হবে, পরিমল হলে হয়তো বলত, যার সঙ্গে শুয়েই কথাটা আমার ভাবতে ভাল লাগে না, পৃথিবীর যার সঙ্গে প্রেম করেই লিপি কনসিভ করত আমার কাছে ব্যাপারটা একই, একইরকমের কষ্ট হত, একইভাবে মাথা ঘুরত, বমি বমি লাগত, ঘুম আসত না, আর–আর কী বলে, চোখে জল আসত এবং মনে হত, কেন আমার দ্বারা হল না। আহ্, সত্যি আমি যদি লিপিকে কনসিভ করাতে পারতাম–মানে লিপি যদি আমার সঙ্গে, প্রেম তো ছিলই, যে কাজটা যেটাকে ইয়ে বলে, লাভ-লাভ মেকিং যে কাজটা ও বিয়ের আগে আমার সঙ্গে করতে চায়নি, কেন না করতে নেই অথচ করেছিল। সেই কষ্টের মধ্যেও, মিথ্যা বলব না, একটা রাগ কেমন যেন আমার দাঁতে দাঁতে চেপে বসেছিল এবং আমি আবার ভেবেছিলাম, এক বার ঘরে তুলতে পারলে হয়, ছাড়া পাখি যত দিন যেখান থেকে পারছে দানা খেয়ে নিক, এক বার খাঁচায় তুলি, তারপরে– তবে সত্যি আমি কী-ই বা করতে পারতাম। মেয়েদের সঙ্গে এ সব বিষয় নিয়ে লড়ে কে কবে জিতেছে। এটা তো আর লড়াই না, দাবি আদায় করে নেবে বা দখল করে নেবে, বেশি চালাকি করবে, অন্য কারোর কাছ থেকে পেট করে নিয়ে আসবে, বাচ্চাটি প্রসব করে দিয়ে বলবে, তোমার সন্তানের কী সুন্দর চেহারা।
আমি নীরেন্দ্রচন্দ্র সোনা মুখ করে, চাঁদ মুখখানিতে হামজে হামজে চুমো খাব–অসম্ভব, ভাবা যায়, না না, এ সব নিয়ে লড়াই চলে না, ত্যাগ করা চলে। কিন্তু কাকে ত্যাগ। লিপিকে? সেটাও অসম্ভব। পরিমলের জিজ্ঞাসাটা শুনে আমার বুকের মধ্যে তীরের মতো বিধে গিয়েছিল, পরিমল হয়তো তা বুঝতে পারেনি। সংবাদটা জানবার পরে আমি অনেক ভেবেছিলাম, মনে মনে অনেক কিছু করেছিলাম, লিপিকে দাঁতে নখে আক্রমণ করেছিলাম, টুকরো টুকরো করে ছিঁড়েছিলাম, শক্ত পায়ে পাছায় লাথি মেরেছিলাম, কিন্তু আসলে আমি নিজেকেই ঘায়েল করেছিলাম, নিজেকেই, কারণ তারপরেও আমি লিপিকেই চেয়েছিলাম। আমি জানি না, তার মধ্যে আমার কোনও প্রতিশোধের যাকে বলে আকাঙ্ক্ষা, তাই ছিল কিনা বা সারা জীবন লিপির হাড় মাস কালি করব। কারণ, সেই ঘটনার পরে লিপির ওপর যেন নতুন করে আমার টান বেড়ে গিয়েছিল, মনে হয়েছিল, তবু–তথাপি, লিপি, আমি লিপিকেই চাই। আমি জানি না, এ ব্যাপারটাকে পণ্ডিতে আবার পারভারশন বলবে কি না, কিন্তু লিপি আমার কাছে, জীবনের সেই সব স্বপ্নের মতো, জগৎ সংসার সম্পর্কে যে সব স্বপ্ন আমি দেখি, যে সব বিশ্বাস আমার আছে। আমি পরিমলকে বলেছিলাম, কে লিপির সঙ্গে কী করেছে, তা আমার জানতে ইচ্ছে করে না।
পরিমল আমার দিকে অনেকক্ষণ চুপ করে তাকিয়েছিল, অনেকক্ষণ, তারপরে বলেছিল, শালা হয় তুই হাঁদা, না হয় বদমাইশ, আর তা না হয় তো, তুই শালা সত্যি প্রেমিক।
তা জানি না, পরিমল যা খুশি তা-ই বলতে পারে। কিন্তু আমার জানতে ইচ্ছা করেনি, বরং আমার খারাপ বা ভয় লাগছিল, পরিমল হয়তো আমাকে তা বলে দেবে। পরিমল কেন আমাকে খবরটা দিয়েছিল, কী ভেবে, আমি জানি না। আমি যেরকম খ–খচ্চর, মানে ছুঁচোর মতো পাজি, খুকুর ব্যাগের জন্ম নিয়ন্ত্রণের জিনিসটার কথা ওকে বলে দিয়েছিলাম, মনে মনে পরিষ্কার উদ্দেশ্য ছিল, যেন পরিমল রেগে যায়, সন্দেহ করে, খুকুকে ছেড়ে দেয়। পরিমল কি আমাকে সেইভাবে সংবাদটা দিতে চেয়েছিল। না, পরিমলকে আমি আমার মতো ছুঁচো ভাবতে পারি না, ও হয়তো আমার ভালর জন্যই, বিশেষ করে আমরা একই পার্টির লোক, আমার উপকারের জন্যই কথাটা বলেছিল, আমি যেন একটা খারাপ মেয়ের ব্যাপারে সাবধান হয়ে যাই। আমি ওকে বলেছিলাম, তা বলতে পারিস।
পরিমল তৎক্ষণাৎ জিজ্ঞেস করেছিল, কী বলতে পারি?
আমি বলেছিলাম, যা বললি।
পরিমল রেগে উঠে বলেছিল, আমি তো শালা অনেক কথা বলেছি। হাঁদা বদমাইশ প্রেমিক। নিজেকে তুই কোনটা মনে করিস।
আমি পরিমলের দিকে অবাক হয়ে তাকিয়ে বলেছিলাম, তুই আমার ওপর রাগ করছিস?
পরিমল তেমনি ভাবেই বলেছিল, হ্যাঁ শালা, তোর ওপর আমার রাগ হচ্ছে। তুই শালা খচ্চরের বাদশা। তোকে আমি মোটেই বিশ্বাস করি না। তা হলে আর পরিমল আমাকে কিছু জিজ্ঞেস করছিল কেন, আমাকে যখন ও বিশ্বাসই করতে পারছিল না, তখন আর আমাকে জিজ্ঞেস করে লাভ কী, যদি বা হাঁদা বদমাইশ প্রেমিক কোনওটাই না বলে, খচ্চরের বাদশা তো বলেছিল। তার মানে কী, খচ্চরের বাদশা। বোধ হয় বলতে চেয়েছিল, টপ, মানে টপ খচ্চর। তা হলে আর কী, হাঁদা বদমাইশ প্রেমিক, কোনওটাই না, একেবারে খচ্চরের বাদশা। তারপরে আমি পরিমলকে অনেক কিছু বোঝাতে চেয়েছিলাম, মানে রিয়্যাল কনসেপশন অব ম্যারেজ। গণতন্ত্র এবং সমাজতন্ত্রের পরিপ্রেক্ষিতে, একজন বামপন্থী বিপ্লব প্রয়াসী-থার্ড ক্লাস বাংলার লোক এর থেকে আর ভাল বাংলা কী বলতে পারে, যা কনসেপশন অব ম্যারেজ হতে পারে, আমি তা-ই ওকে বোঝাতে চেয়েছিলাম, মার্কস এবং লেনিনের উদ্ধৃতি দিয়েছিলাম, ক্লারা জেটকিনের কথা বলেছিলাম, হয়তো তারপরে আনটি ডুরিং থেকেও কিছু বলতাম, তার আগেই পরিমল আমাকে এমন খেঁকিয়ে উঠেছিল, আমি মনে মনে খুব কষ্ট পেয়েছিলাম। ও আমাকে খেঁকিয়ে উঠেছিল দ্যাখ নীরে, প্যাঁদানি খেয়ে মরবি, তুমি শালা খুব বড় আঁতলেকচুয়াল হয়েছ। লিপি পেট খসিয়েছে, (ইংরেজিতে বললেই পারত) তার সঙ্গে পলেটিকসের কী আছে। ভড়কিবাজি হচ্ছে?
আশ্চর্য, এটাকে আবার পলেটিকস বলে নাকি, আর আমি ওর সঙ্গে কখনও ভড়কিবাজি করতে পারি। আমি আরও কিছু বলতে চেয়েছিলাম, পরিমল আমাকে ধমক দিয়ে থামিয়ে দিয়েছিল, হয়তো বেশি কিছু বললে মারতই, কিন্তু আবার খুব অবাক লাগে, কেউ কিছু শুনতে চায় না, পড়াশোনাও করতে চায় না। খবরের কাগজ আর পার্টি বুলেটিন পড়েই সবাই মনে করে, সবকিছু বুঝে ফেলেছে। তাও সবাই পড়ে বলে আমার মনে হয় না এবং কেন কী করছে, কিছুই জানে না, যেন একটা কী বলে ওটাকে, একটা সম্মোহনের ঘোরে চলেছে। এ চলাটা কত দূর–মানুষ কতক্ষণ সম্মোহিত থাকতে পারে–মানে যাকে বলে ঘোরে। ভেঙে গেলেই তো খোয়ারির পালা শুরু।
যাই হোক, এ সব কথা এখন আমার ভেবে লাভ নেই। প্রায় বছর দুয়েক আগে লিপির এই সংবাদটা আমাকে পরিমল দিয়েছিল। আমি অবিশ্যি লিপিকে কোনওদিনই সে কথা বলিনি। আর সবথেকে খারাপ কথা যেটা, সেটা হল, পরিমল আমাকে তার নাম না বলে ছাড়েনি, লিপি যার সঙ্গে প্রেম–হ্যাঁ প্রেম করেই ব্যাপারটা ঘটিয়েছিল। সে হল, লিপির মায়েরই সেই সে। কথাটা যেন আমি এখনও বিশ্বাস করতে পারি না, কেন না, সেটা কী করে সম্ভব, ওর মায়ের প্রেমিকের একটি লোক-দেখানো অলংকারের মতো সুন্দর যুবক প্রেমিক, তার সঙ্গে কী করে লিপির সেরকম ঘটতে পারে। তারপরেও কয়েকশো দিন লিপির কাছে গিয়েছি কিন্তু কোনওদিন জিজ্ঞেস করিনি। তবে সংবাদটা শোনবার পরে, প্রথম প্রথম কয়েক দিন আমি লিপির মুখের দিকে চেয়ে চেয়ে কেমন যেন অন্যমনস্ক হয়ে যেতাম, কথা বলতে পারতাম না। লিপির ভুরু কুঁকড়ে যেত–মানে লতিয়ে উঠত, আমার চোখের দিকে চেয়ে জিজ্ঞেস করত, ওরকম হাঁ করে কী দেখছ।
আমি চমকে উঠতাম, আর আমার নিজেরই তখন সেই আঁতলেকচুয়াল বক্তৃতাগুলো মনে হত, যেগুলো পরিমলকে আমি বলেছিলাম। দেখেছিলাম, ও সব কথার সঙ্গে, মন আর–আর কী–এই বুকের কথা বলছি আর কী, ঠিক মেলানো যায় না যেন। যুক্তি আর বুদ্ধি দিয়ে, যাকে বলে, মন কেমন করা, একটা কষ্ট, একটা কেমন যেন করে ওঠাটাকে দমিয়ে রাখা যায় না। আবেগ-টাবেগগুলো খুব খারাপ ব্যাপার, বি-বি-বিজ্ঞানসম্মত আর যুক্তিসম্মত চিন্তা ও সবের কোনও ধারে না, তথাপি লিপির দিকে চেয়ে আমি যেন কেমন অন্যমনস্ক হয়ে যেতাম আর লিপির কথা শুনলেই চমকে ওর দিকে তাকিয়ে বলতাম, কই, কিছু না তো।
লিপি তবু আমার মুখের দিকে চেয়ে থাকত, আমার চোখের দিকে, আর আমার কেমন যেন ভয় করত ও আমার মনের কথাটা বুঝি টের পেয়ে যাবে, কারণ ও আবার আমার চোখের দিকে তাকালে, আমার ভিতরের ভাবটা অনেক সময়েই বুঝে ফেলত। কিন্তু সেই বুঝে ফেলার ব্যাপারটা ছিল আমার দুষ্টামি। আমার চোখের দিকে চেয়ে সেই দুষ্টামিটা ও ধরে ফেলতে পারত। কিন্তু তখন আমার চোখে দুষ্টামি থাকত না, আর তা-ই লিপি আমার চোখের দিকে চেয়ে নিজেই কেমন যেন চিন্তিত হয়ে পড়ত, জিজ্ঞেস করত, তোমার কী হয়েছে বলে তো। তুমি আমার দিকে ওরকম হাঁদার মতো তাকিয়ে থাকলে আমার বিচ্ছিরি লাগে।
হাঁদা। ওরে আমার হাঁদা, হাঁদাটাকে ঘা মেরে তুই কাঁদা। চমৎকার! ঠাকুর, মার্জনা করবেন এ ধরনের একটা চুরির জন্য, তবে আধমরারা উঠে দাঁড়িয়েছে না গর্ত থেকে সব উঠে এসেছে, তা আপনিই এখন ভাল দেখছেন। ঘা মারবার অস্ত্রটা কার হাতে যে আপনি কল্পনা করেছিলেন, আমার বিভ্রান্ত আর অস্থির চোখে এই মুহূর্তে ঠিক চোখেই পড়ছে না।
আমি হাঁদার মতোই, তাড়াতাড়ি লিপির দিকে হাত বাড়িয়ে দিতাম–অবিশ্যি কাছে পিঠে কেউ না থাকলে বলতাম, সত্যি, কিছু না হলে কী বলব। তোমাকে দেখতে যেন কেমন বেশি ভাল লাগছে, মানে, তোমাকে আগের থেকে যেন সুন্দর দেখাচ্ছে। কথাটা আমি মিথ্যা বলতাম না। দু বছর আগে, সেই ঘটনার পরে, লিপিকে দেখতে যেন আরও সুন্দর হয়েছিল, যেন একটা ছবিকে চার পাশ থেকে ঘষেমেজে, যা কিছু বাড়তি রেখা বা রং সব তুলে দেওয়া হয়েছিল, তার সর্বাঙ্গে যা কিছু চড়া রঙের প্রলেপ ছিল সব তুলি বুলিয়ে হালকা করে দেওয়া হয়েছিল, যে কারণে ওকে অনেক অনেককী কথাটা, ওকে স্নিগ্ধ আর মার্জিত আর শান্ত আর একটা ক্লান্তি মেশানো চেহারা, অথচ রোজই যেন একটা নতুন আভা ওর ভিতর থেকে ফুটে উঠছিল। সেই সময়ে আর একটা ব্যাপার ঘটেছিল, আমার কাছে ও অনেক বেশি উদার হয়েছিল মানে আমার প্রেমের-হ্যাঁ প্রেমেরই বলতেই হবে, প্রেম না থাকলে আদর করা যায় কেমন করে, আমার আদরকে যেন ও নিজেই দু হাত বাড়িয়ে নিত, দু হাত বাড়িয়ে দিত, কেন আমি তা জানি না। তখন ও অনায়াসে পায়রার ঠোঁট দিয়ে খুঁটে দেওয়ার মতো, আমারই গালে চুমু খেত, ঠোঁটে ঠোঁট দিয়ে অনেকক্ষণ থাকত আর আমার ইচ্ছার আগেই, বুকের জামা খুলে, যেমন ছেলেকে টেনে নেয়, তেমনি করে টেনে নিত। আমার তখন মনে মনে একটা জিজ্ঞাসা জেগে উঠত, আমি মুখ আড়াল করে, ওকে লুকিয়ে লুকিয়ে ওর খোলা শরীরটা দেখতাম, কিন্তু কোনও তফাতই বুঝতে পারতাম না। আমার যে সেই রকমই সব ধারণা ছিল, মেয়েদের বাচ্চা হলে বা পুরুষের সঙ্গে মেলামেশা করলে, তাদের শরীরের পরিবর্তন হয়, আমি তার কিছুই লিপির শরীরে দেখতে পাইনি। সেই সময়ে লিপি আমার কাছে এত বেশি নরম হয়ে পড়েছিল, এক একদিন আমার বুকের মধ্যে থেকে ওর নিশ্বাস গভীর আর ঘন হয়ে উঠত চোখ একটু যেন লাল দেখাত, আর আমার দিকে এমনভাবে তাকাত যেন কী একটা কথা বলতে চাইছে, বলতে পারছে না। আমিই জিজ্ঞাসা করতাম, কী, লিপ কিছু বলছ। লিপি বলত, এখন না, পরে, যখন আমরা এখান থেকে পালিয়ে যাব।
কথাটা শুনে সেই মুহূর্তে আমি কেমন একটু ভ্যাবাচ্যাকা খেয়ে যেতাম, কেন না, শরীরে মনে যা-ই হোক, আমাদের সেটাই তো স্থির হয়েছিল, তথাপি কেন লিপি ওরকম বলছিল, আমি হঠাৎ বুঝতে পারতাম না। অবিশ্যি এখন–এখন আমি বুঝতে পারি, লিপি কী বলতে চেয়েছিল, বলতে চাইত মানে লিপিরই তখন-ইয়ে মানে–থানা। থানার কমপাউন্ডে জিপটা ঢুকছে।
তা ঢুকুক, আমার এ বিষয়ে কিছু করার নেই এখন আর। কিন্তু যে কারণে আমি কথাগুলো চিন্তা করছিলাম, তা হল, না– নাবালিকা বিষয়ে মানে লিপি নাবালিকা কি না। না, লিপি নাবালিকা না, কেন না, এখন আমার পরিষ্কার মনে পড়ছে, আমি একেবারে টাটকা গন্ধ পাচ্ছি, ওর নিশ্বাসে সাবালিকার গন্ধ ছিল, ওর শরীরেও।
নেমে এসো।
ইনস্পেক্টর বলল। আমি জিপ থেকে পিছন দিয়ে নেমে–কিন্তু লিপির বাবা মা, মানে যারা ওকে জন্ম দিয়েছে, তারা বলছে, বলছে মানে, পুলিশের কাছে অভিযোগ করেছে, লিপি নাবালিকা, আমি নাবালিকা ফুসলেছি (জঘন্য), হরণ করেছি। কিন্তু তা তো হতে পারে না। পরিমল আমাকে অবিশ্যি ঠাট্টা করে বলত, তোর মাগির খবর কী।
এ ধরনের কথা নিয়ে আগে পরিমলের সঙ্গে রাগারাগি হয়ে যেত, কারণ লিপিকে ও ওরকম ভাষায়–অ–মানে অভিহিত করে, তা আমি একেবারেই পছন্দ করতাম না, মনে করতাম, আমার, প্রেমিকাকে আমার বন্ধু যাই হোক একটা রেসপেক্ট করে কথা বলবে, যে কারণে আমি রেগে বলেছিলাম, আমি যদি তোর খুকুকে এরকম করে বলি, তা হলে কি তোর ভাল লাগবে?
পরিমল হেসে বলত, বল না, আমি তাতে কিছুই মনে করব না। খুকু কি খুকি নাকি, ও-ও তো একটা মাগিই।
কুৎসিত, আমি মনে মনে বলেছিলাম এবং খুকুর নামটা শুনেই রাগটা আরও বেড়ে যেত, বলতাম, তোর খুকু যা খুশি তাই হতে পারে। লিপি–মানে, লিপি অনেক ছেলেমানুষ, ওকে ও সব বলা চলে না।
পরিমল হাসি আর ঠাট্টার সুরটা ছাড়ত না, বলত, হ্যাঁ, কেবল ওর মায়ের থেকেও বড়।
এ আবার কেমন কথা, মায়ের থেকেও বড়। মেয়ে আবার মায়ের থেকে বড় হয় কেমন করে। কিন্তু পরিমলকে আমার আর ও সব জিজ্ঞেস করতে ইচ্ছা হত না।
এখন কথাটা আমার এই জন্য আরও বিশেষ করে মনে হল যে, লিপি নাবালিকা না। লিপি গত আট মাস আগে বাইশ বছরে পড়েছে। তা ছাড়া, আমি ওর শরীরের ব্যাপার যা জানি, দেখা এবং শোঁকায়, লিপি কখনও নাবালিকা হতে পারে না। অবিশ্যি নার্সিং হোমে যাওয়াটা কিছু না, লিপির থেকে অনেক ছোট ডজন ডজন মেয়ে তা যাচ্ছে। সেই জন্যই লিপির মায়ের মুখ আমার মনে পড়ছে, সেই ভয়ংকর মুখ, অথচ ফোম ব্রা আঁটা সবসময়ে সেজে থাকা মহিলাটি!না, ওকে আমি মহিলা বলতে চাইনা, একটা মেয়েমানুষ–মেয়েমানুষটি বরাবরই বলে এসেছে, তার মেয়েটি এখনও ছেলেমানুষ। সেই ছেলেমানুষ বলবার পিছনে না হয় একটা মতলব ছিল, ছেলেমেয়েরা যত ছেলেমানুষ থাকবে, মা নিজেও তেমনি খুকিটি থাকতে পারবে, তাই ছেলেমেয়েদের আর বয়স হতে দিতে চায় না, কিন্তু এত বড় মিথ্যা কথাটা কী করে বলল। আমি এও জানি, পুলিশের কাছে এই পয়েন্টব্ল্যাংক মিথ্যা কথাটা, সেই মেয়েমানুষটিই বলেছে। সেই মেয়েমানুষটির অসাধ্য কাজ কিছুই নেই, এ কথা আমার বরাবরই মনে হয়েছে, এবং হুমদো মুখো, চাপ চাপ মাংসলো ব্যাটাছেলেটি আসলে কিছুই না, মেয়েমানুষটি যা শেখাবে, তা-ই বলবেন, তা-ই করবেন। মেয়েমানুষটি আমাকে শাস্তি দেবার জন্য মিথ্যা কথা বলেছে, স্বামীকে দিয়েও তাই বলিয়েছে। এখন আমার স্পষ্টই মনে পড়ছে, বছর পাঁচেক আগে এক বছরের জন্য লিপি ইস্কুল ফাইনাল পাস করে কলেজে পড়তে গিয়েছিল। মোটের ওপর এ বিষয়ে কোনও সন্দেহ নেই, নাবালিকা হরণ, অ্যাবডাকশন বা সেডিউস যে অপরাধে অপরাধী করা হোক, সে অপরাধ আমি করিনি, তারপরেও যদি শাস্তি পেতে হয়, বুঝতে হবে, বিনা অপরাধেই সে শান্তি আমাকে পেতে হবে। এ বিষয়ে আমি আর ভাবতে চাই না, এখন একমাত্র চিন্তা, আবার আমার বুকের মধ্যে কী রকম করতে আরম্ভ করছে, লিপি কোথায়। কিন্তু তার আগে কয়েক দিন ধরে লিপির সঙ্গে আমার যে সব কথাবার্তা হয়েছে, সেগুলো আমি ঠিক মতো মনে করতে চাই। বুঝতে চাই, ব্যাপারটা কী ঘটতে পারে যে কারণে বাড়ি গিয়েছিলাম, একটু চুপচাপ বসে–
এদিকে এসো।
ইনস্পেক্টরের কথা শুনে ঘুরে দাঁড়াবার আগেই আমি শ্লোগান শুনতে পেলাম–রাজনৈতিক শ্লোগান, সেই সঙ্গে পুলিশের জুলুমবাজি, চলবে না চলবে না, জোর করে আটক করা, চলবে না চলবে না শুনে আমি আবার থানার উঠোনের দরজার দিকে তাকাতে গেলাম। ইনস্পেক্টর তখন আবার আমাকে বলল, এদিকে এদিকে।
ভেবেছিলাম, জোর করে আটকে রাখার প্রতিবাদে বা কারোকে থানা থেকে নিয়ে যাবার জন্য বোধ হয় থানা ঘেরাও করতে এসেছে, কিন্তু বাইরে কারোকেই দেখতে পেলাম না। চিৎকারের শব্দটা যেন কোনও ঘরের মধ্য থেকে আসছে। থানাকে বেশ ব্যস্ত মনে হচ্ছে। কয়েকটা গাড়ি দাঁড়িয়ে আছে, জিপ আর ভ্যান। আমাকে একটা ঘরের মধ্যে নিয়ে গেল, যেটাকে খানিকটা অফিস ঘর বলেই মনে হচ্ছে, টেবিল চেয়ার এবং কাঠের আলমারি দেখে। দুজন য়ুনিফর্ম পরা লোক ধ্যাবড়া ধ্যাবড়া লম্বা খাতায় কী যেন লিখে চলেছে। বাঁ দিকের একটা দরজা দিয়ে দু-তিনজন সেপাইকে আসতে যেতে দেখা যাচ্ছে। ঘরে ঢোকার মুখেই রাইফেল হাতে নিয়ে একজন সেপাইকে দাঁড়িয়ে থাকতে দেখেছি। বাঁ দিকের দরজার কাছেও দেখলাম, একজন রাইফেলধারী সেপাই। সকলের মুখই বেশ শক্ত, এবং মনে হয়, বাইরে থেকে তেমন বোঝা না গেলেও সবাই ভিতরে ভিতরে বেশ উত্তেজিত। এ ঘরটার মধ্যে ঢুকে শ্লোগান যেন আরও জোরে শোনা গেল, মনে হল পাশের ঘরেই যেন সবাই রয়েছে। হঠাৎ চমকে উঠে আমি শুনলাম, শ্লোগানের মধ্যেই, শিস্ শোনা গেল। সেই রকম কান ফাটানো। ইনস্পেক্টর যেন আমার কথা ভুলেই গেল, সে ছুটে বাঁ দিকে দরজার কাছে এগিয়ে গেল, আবার হঠাৎ থেমে আমার দিকে ফিরে ডাকল, এদিকে এসো।
জীবনে এই প্রথম থানায় এলাম, থানার মধ্যে, চিরদিন বাইরের থেকেই দেখেছি। আজ প্রথম দিন থানার মধ্যে এলাম, একেবারে সোজা কাস্টডিতে যাবার জন্য, তাও নারীহরণনা, নারীহরণ হলে তো তবু একটা কথা ছিল, নাবালিকা হরণের দায়ে। ইনস্পেক্টরের সঙ্গে গেলাম। দরজার বাইরে, একটা সরু লম্বা এবং ঢাকা বারান্দা সেখানে দেখলাম, অনেকে বসে বা দাঁড়িয়ে আছে, আর তারাই শ্লোগান দিচ্ছে। বারান্দাটার কোনও দিকই খোলা না, এক দিকে দেওয়াল আর এক দিকে পর পর ঘর। বারান্দার একটা জায়গা জুড়ে একটা দলই রয়েছে, খানিকটা জায়গা জুড়ে তারাই শ্লোগান দিচ্ছে এবং আরও খানিকটা এগিয়ে যেতেই লোহার গরাদ বন্ধ একটা ঘর, তার ভিতরে টিমটিমে লালচে আলোয় কেবল কতকগুলো জোড়া জোড়া চোখ আর ঝকঝকে দাঁত জ্বলজ্বল করছে, সন্ধেবেলায় যেমন সেই রকে দেখেছিলাম। ওদের চোখ আর দাঁতগুলো সব আমার দিকেই যেন এবং যারা বাইরে শ্লোগান দিচ্ছিল, তারাও আমার দিকে তাকিয়েছিল, এক মুহূর্তের জন্য আমি যেন প্রায় ভুলেই গেলাম, কোথায় এসেছি, কোনও অন্ধকার গভীর জঙ্গলে কিনা, যেখানে নেকড়ে আর চিতারা চারদিকে জড়ো হয়ে আছে। গরাদ বন্ধ ঘরটা থেকে একটা দুর্গন্ধ আসছে, বদ নিশ্বাস, ঘাম আর প্রস্রাবের গন্ধের সঙ্গে হালকা ফিনাইল, ব্লিচিং পাউডার মেশানো এবং তৎক্ষণাৎ আমার মাথায় বিধে গেল, এটা কাস্টডি–থানার কাস্টডি মানে হাজত, আমাকে এখানে থাকতে হবে। কিন্তু আমার মনে হচ্ছে একটু বোধ হয় বসবার জায়গাও খালি নেই, কী করে ওখানে থাকব। এই মুহূর্তেই, শ্লোগান ছাপিয়ে কার গলায় যেন গর্জনের মতো চিৎকার শোনা গেল, যেন কাদের কে হুকুম করছে। গর্জনের মধ্য থেকে যেটুকু কথা আমি বুঝতে পারলাম বা শুনতে পেলাম, কে যেন আমাকে ধাক্কা দিয়ে ছুটে গেল, আমি দেওয়ালে ঘা খেলাম। তারপরেই হঠাৎ শ্লোগান বন্ধ হয়ে গেল, দেখলাম কয়েকজন সেপাই হাতে লাঠি নিয়ে শ্লোগান দেওয়া দলটার সামনে দাঁড়িয়ে, তাদের মাঝখানে একজন মুনিম-পরা লম্বা-চওড়া লোক দাঁড়িয়ে, তার কালো মুখটা রাগে শক্ত, চোখ দুটো ধকধক করে জ্বলছে। যারা শ্লোগান দিচ্ছিল, তাদের মুখগুলোও শক্ত, চোখ জ্বলজ্বলে, তারা সেই লোকটার দিকে তাকিয়ে রয়েছে, এবং লোকটা চিবিয়ে চিবিয়ে আর যেন দম টেনে টেনে বলল, দিস ইজ নট ইয়োর পার্টি অফিস অর কলেজ অ্যান্ড য়ুনিভার্সিটিজ অর এনি কাইন্ড অব ডেন, দিস ইজ অফিস, পুলিশ স্টেশন। এখানে আমাদের কাজ করতে হয়। শ্লোগান দিতে হয়, তার জন্য অন্য জায়গা আছে। দিস ইজ থার্ড টাইম, থার্ড ওয়ার্নিং, ইউ উইল কিপ কোয়ায়েট অ্যান্ড লেট আস ওয়ার্ক, আদারওয়াইজ
কথাটা লোকটা, লম্বা-চওড়া য়ুনিম-পরা ঠ্যাং ফাঁক করে দাঁড়ানো লোকটা, শেষ করল না, এবং এই আমি প্রথম টের পেলাম, ইনস্পেক্টর আমার হাতটা জোরে চেপে ধরে আছে, যে ইনস্পেক্টর আমাকে বাড়ি থেকে ধরে নিয়ে এসেছে। কথাটা থামিয়ে, লম্বা-চওড়া লোকটা হয়তো আরও কিছু বলতে যাচ্ছিল, ঠিক সে সময়েই আবার শিস বেজে উঠল, আর সেটা লোহার গরাদ দেওয়া বন্ধ ঘরটা থেকেই। লম্বা-চওড়া লোকটা তৎক্ষণাৎ লাফ দিয়ে বন্ধ গরাদের সামনে দাঁড়াল, চিৎকার করল, চাবি।
পাশেই একজন আধবুড়ো সেপাই দাঁড়িয়েছিল, সে সঙ্গে সঙ্গে গরাদের আংটায় লাগানো তালা খুলে দিল, আর সেই লোকটা লোহার গরাদের দরজা দু হাতে জোরে ঠেলে দিয়ে ভিতরে এক পা বাড়িয়ে অনেকটা চাপা গর্জনের স্বরে বলল, কে?
কোনও সাড়া-শব্দ নেই। এতটা চুপচাপ, মানে যাকে বলে স্তব্ধতা, আমি যেন ঠিক সহ্য করতে পারছিলাম না। গোলমাল চিৎকারের থেকে এটা যেন আরও ভয়ের, ভয়ংকর, আমার শিরদাঁড়ার কাছে একটু একটু কেঁপে যাচ্ছে। ঘরের ছায়া, ছায়া মূর্তিগুলো সবাই য়ুনিফর্মপরা লোকটার দিকে তাকিয়ে এবং এখন মনে হচ্ছে, কেউ কেউ যেন দেওয়ালে ঢলে পড়ে ঘুমিয়ে রয়েছে বা কালো কম্বল পাতা মেঝেতেই আধশোয়া হয়ে রয়েছে। হঠাৎ য়ুনিফর্মপরা লোকটা নিচু হয়ে ছোঁ মেরে একজনকে তুলে নিল, আর আমার মনে হল, আমি লোকটার দাঁত কড়মড়ানি শুনতে পেলাম। দেখলাম, একজনের চুলের মুঠি ধরে সে তুলেছে, আর লম্বা শক্ত হাত দিয়ে–সেই যে কী বলে, বিরাশি সিক্কা ওজনের একটি থাপ্পড় কষিয়ে দিল। আমিও সঙ্গে সঙ্গে গালটা ফিরিয়ে নিতে গিয়ে দেওয়ালে মুখ ঠুকে ফেললাম, বাবার থাপ্পড়টা বোধ হয় ভুলতে পারিনি এবং শুনতে পেলাম, লোকটা বলছে, এটা মাগিবাড়ি না জুয়ার আড্ডা, আঁ? না বাইরের রাজত্ব।
যাকে মারা হল এবং বলা হল, তার পোশাক-চেহারার মধ্যে একটা বৈশিষ্ট্য আছে, যেটা রাস্তায় দেখা যায়, চুলের ভঙ্গি প্যান্ট জামা, কিন্তু ছেলেটাকে ভদ্রলোকের ছেলে বলেই মনে হচ্ছে। সে বলল, আমি না স্যার।
কে?
আমি দেখিনি, মাইরি বলছি স্যার।
ইউনিফর্মপরা লোকটা আবার মারতে লাগল, যাকে বলে শেয়ালকে সিংহের মতো, আর দম চাপা চাপা অস্পষ্ট গর্জনের মধ্যে শোনা গেল, তা আমি…একজনকে…পেতেই গুণ্ডামি এখানে…চোর লোচ্চা…।
তারপরে বোধ হয় মুনিফর্মপরা লোকটা হাঁপিয়ে উঠল, আর ছেলেটাকে ছুঁড়ে ফেলে দিল বাকিদের ঘাড়ের ওপর। কিন্তু কেউ একটা কথা বলল না। ছেলেটা নিশ্চয়ই তার কোনও বন্ধুকে বাঁচাবার জন্য স্বীকার করতে পারল না, এভাবে মার খেল, সবাই তা দেখল, অথচ কেউ কবুল করতে পারল না, এটা আমি যেন ঠিক মেনে নিতে পারলাম না। এটা ঠিকই, দল বেঁধে কোনও কাজ করতে গেলে একজনের দোষে আর একজনকে শাস্তি পেতে হয়, কিন্তু শিস দেওয়া কাজটা নিশ্চয়ই দল বেঁধে কাজ করার মতো সেরকম কোনও মহৎ কিছু না। এই চিন্তার মধ্যেই, আমার অন্য কথাটাই আবার বিশেষভাবে মনে এসে গেল, এসে গিয়েছিলই, হঠাৎ এ সব তুলকালাম ব্যাপার দেখে থতিয়ে গিয়েছিলাম। কাস্টডি মানে হাজত–আমাকে কি এই হাজতে থাকতে হবে। আমি ভাবতেই পারছি না, তাই আমার হাত ধরে রাখা ইনস্পেক্টরকে বললাম, আমি একটা কথা বলতে চাই।
ইনস্পেক্টর আমার দিকে তাকাল, কিন্তু কিছু জিজ্ঞেস করল না। আমি বুঝিয়ে বলবার মতো করে বললাম, দেখুন, আমার পক্ষে, মানে–আমি এখানে থাকতে পারব না।
ইনস্পেক্টর আমার হাত ধরেছিল। হাতটা ছেড়ে দিয়ে এবার ঘাড়ে ধরল, আর ঠেলে দিয়ে বলল, চল।
আমি যা বললাম, এটা তার কোনও জবাব হতে পারে না, কিন্তু লোকটার মধ্যে যেন একটা কী রকম পরিবর্তন এসে গিয়েছে মনে হচ্ছে। সেটা কি এই বাড়িটার জন্য মানে, এ বাড়িটার মধ্যে ঢোকবার জন্য নাকি, চোখের সামনে যা ঘটল, সেই সব দেখে আমি কিছুই বুঝতে পারছি না। লোকটা রীতিমতো ঘাড়ে ধরে খানিকটা ঠেলে আমাকে একটা ঘরের মধ্যে ঢুকিয়ে দিয়ে বলল, চুপ করে দাঁড়াও।
কতক্ষণ ধরেই তো দাঁড়িয়ে আছি, কিন্তু এখন আমার সঙ্গে এরকম আচরণের কারণ কী। আমি তো আর নতুন করে কোনও অপরাধ করিনি। কোনও অপরাধ-ই আমি করিনি, একমাত্র পৃথিবীতে জন্মানো ছাড়া। হ্যাঁ, এ কথাটাই এখন আমার মনে হচ্ছে, আমার এই অস্তিত্বটাকে নিয়ে কী করা উচিত, এই মুহূর্তে আমি কিছুই বুঝতে পারছি না, আমাকে নিয়ে কী করা হবে, কী ঘটতে যাচ্ছে, কিছুই জানি না। এরকম ক্ষেত্রে আমি আমার এই অস্তিত্বটাকে তো আর ফাঁকি দিতে পারছি না। এই অস্তিত্বটা, মানে আমি–আমিই নিশ্চিত, আমার বাকি সবই দেখছি অনিশ্চিত, বিভ্রান্তিকর একটা অস্থিরতার মধ্যে যাকে বলে দিগবিদিক ঠিক নেই।
আমার বসতে ইচ্ছা করছে, দাঁড়িয়ে থাকতে সত্যি কষ্ট হচ্ছে, কিন্তু বসবার হুকুম নেই, লোকটা ইনস্পেক্টর তো আমাকে তাই বলল, চুপ করে দাঁড়াও। চুপ করে থাকব না তো কী, এখানে আর আমি কার সঙ্গে কথা বলব। আমাকে যদি বাইরের বন্ধ বারান্দা আর গরাদ বন্ধ ঘরের ছেলেগুলোর সঙ্গে কথা বলতে দিত তোনা না, সেটাও বোধ হয় খুব সুবিধার হত না, কারণ চেনা শোনা কেউ থাকলে বা চিনতে পারলে ওরা হয়তো নেকড়ের মতোই আমাকে ঘিরে ধরত। তার দরকার নেই, চুপচাপই ভাল, চুপচাপ করে স্থিরভাবে লিপির সমস্ত ব্যাপারটা আমায় ভেবে দেখতে হবে। কিন্তু তার আগে আমি একটু বসতে চাই। আজ সকাল থেকে কতটুকু সময়, কবার আমি বসেছি, হিসেব করলে দেখা যাবে, ঘুম থেকে উঠে বাথরুমে মানে পায়খানায় প্রায় দশ মিনিট, বেলা নটায় খেতে বসার জন্য মিনিট ছয়েক, পরিমলদের বাড়িতে মিনিট আটেক, সেখান থেকে অফিসে গিয়ে ছুটি নিয়ে আসতে প্রায় আধ ঘণ্টা তারপরে আর বসা হয়নি। অফিস থেকে বাসে করে দাঁড়িয়েই এসেছিলাম, তারপরে তো পৌনে একটা থেকে সেই যে দাঁড়িয়েছিলাম তারপরে আর এক সেকেন্ডের জন্যও বসা হয়নি।
এ ঘরটা তো বেশ ভালই, টেবিল চেয়ারগুলো ভাল, ঘরটাও পরিষ্কার পরিচ্ছন্ন, এবং এমন নয় যে, সব চেয়ারগুলোতে লোক বসে আছে, বরং সব চেয়ারগুলোই খালি। ইনস্পেক্টর দরজার দিকে বাইরে তাকিয়ে দেখছে। আমার বসতে ইচ্ছা করছে, একটু জল খেতে ইচ্ছা করছে, আর এক বার ল্যাভেটরিতে যেতে ইচ্ছা করছে। আমি বসবার কথাটা বলবার জন্য ইনস্পেক্টরের দিকে ফিরতে গেলাম সে সময়েই লম্বা-চওড়া য়ুনিফর্মপরা লোকটা ঢুকল। ঢুকে টেবিলের কাছাকাছি যেতে গিয়ে আমার দিকে চোখ পড়ল। ইনস্পেক্টরের দিকে লাল চোখে তাকিয়ে জিজ্ঞেস করল, এ কে?
ইনস্পেক্টর এগিয়ে এল, বলল, এ স্যার সেই নীরেন চাকলাদার
আমি তাড়াতাড়ি শুধরে দিলাম, হালদার।
স্যার–মানে লম্বা-চওড়া লোকটি আমার দিকে হাত তুলে অধৈর্যভাবে বলে উঠল, আচ্ছা, সেটা পরে দেখা যাবে, ঘটনাটা শুনি।
ইনস্পেক্টর বলল, সেই মিসেস অ্যান্ড মিস্টার ঘোষাল এসে কমপ্লেন করে গেছেন, ডায়রিও করেছেন, তাদের মেয়ে হিপিকে (বলুক গিয়ে বুন্ধু!) নিয়ে এ-ই পালিয়েছে।
আমার বলতে ইচ্ছা করল, পালাইনি মোটেই, কিন্তু স্যার-এর দিকে তাকিয়ে সে কথা আমার বলতে ইচ্ছা করল না। স্যার আমার আপাদমস্তক দেখল, বলল, হি লুকস ইনটেলিজেন্ট অ্যান্ড সোবার।
আমি লোকটার কথায় কৃতজ্ঞতা বোধ করলাম। যাই হোক, তবু একজন আমাকে এইটুকুও বলেছে। আমার একটু হাসা উচিত কিনা, বুঝতে পারলাম না। না হাসাটাই বোধ হয় ভাল, লোকটা যেভাবে গর্জন করছিল আর মারছিল, এদের মেজাজ ঠিক বোঝা যায় না।
ইনস্পেক্টরের গোঁফ ছড়াল, মানে হাসি, চোখের কোণ দিয়ে আমাকে এক বার দেখল, তারপরে স্যারের কাছাকাছি হতে হতে বলল, সেটা ঠিক কথাই স্যার, হি ইজ টু ইনটেলিজেন্ট অ্যান্ড সোবার, সব দিক থেকেই। আমি নানানভাবে জিজ্ঞেস করেও একটি সত্যি কথা এর কাছ থেকে আদায় করতে পারিনি।
স্যার একবার আমার দিকে তাকাল, যেন দেখে নিল, মেপে নিল, আমার কাছ থেকে সে কথা আদায় করতে পারবে কি না। আমার দিকে চোখ রেখেই জিজ্ঞেস করল, একে পেলেন কোথায়?
দ্যাটজ লাক স্যার।ইনস্পেক্টর বলল, যে কোনও কারণেই হোক এ এক বার বাড়িতে ঢুকেছিল, বোধ হয় কোনও জিনিসপত্র ফেলে গেছল, নিয়ে যাবার জন্য এসেছিল। সে সময়েই আমার কাছে খবর এসে যায়। আমিও সঙ্গে সঙ্গে ছুটে যাই।
গুড। স্যার ঘাড় নাড়তে নাড়তে বলল, এর তো আবার একটা পলিটিকাল পার্টির সঙ্গে অ্যাফিলিয়েশন আছে।
ইনস্পেক্টর বলল, সে তত আপনি জানেন স্যার।
সেদিক থেকে কোনওরকম
একেবারেই না।
হুম!
স্যার আমার দিকে তাকাল এবং কয়েক সেকেন্ড তাকিয়েই রইল। ইনস্পেক্টরকে এখন আমার সত্যি বলদের মতো মনে হচ্ছে। তার থেকেও খারাপ, খানার পাঁকে খুশিতে গা ভোবানো শুয়োরের মতো যেমন খুশি গুঙিয়েই যাচ্ছে। তবে আমার আর বলার কিছু নেই, এই আপন খুশিমতো গোঙানো আমার পক্ষে থামানো সম্ভব না। সে আবার বলল, আমি সবরকম চেষ্টাই করেছি স্যার, মিসেস অ্যান্ড মিস্টার ঘোষাল যা যা বলেছিলেন, সবই, মেয়েটিকে ফিরে পেলে আর কোনও গোলমালই ঘটবে না, কিন্তু!
বলতে চাইছে না? স্যার আমার দিকে তাকাল। কালো মুখ আর রক্তবর্ণ চক্ষু সবই যেন একটা অন্যরকম ভাব ধারণ করছে, এ সব ভাবভঙ্গি আমার মোটেই ভাল লাগছে না, যেন বিশেষ একটা কিছু করবার আগের মুহূর্তে স্যার-এর চোয়াল নড়ছে, মানে দাঁতে দাঁত পিষছে। লোকটা কি নিখিল বা বাবা হয়ে উঠতে যাচ্ছে নাকি। আমি আর এখন কিছুই অসম্ভব মনে করছি না। ইনস্পেক্টর আবার বলল, আবার এ কথাও বলছে, সেরকম বুঝলে নাকি মেয়েকে ডাক্তার দিয়ে দেখিয়ে নিত, সত্যি নাবালিকা কি না। এর বাবা নিজেই একে মারধোর করেছে। মোটের ওপর বেশ বোঝা যাচ্ছে…।
স্যার আমার দিকে তেমনি তাকিয়ে আছে। ইনস্পেক্টর কথা শেষ করল না। স্যার একটা গোঙাননা মতো শব্দ করল, কিন্তু মেয়েটা সত্যি আন্ডার এজেড কি না, এ বিষয়ে শিওর হওয়া গেছে?
আমি যাকে বলে, একেবারে থ হয়ে গেলাম। স্যার যে এরকম একটা কথা বলবে, আমি ভাবতেই পারিনি। আমি সত্যি কিছুই বুঝতে পারছি না, আমার ভাবনা মতো একটা লোক বা একটা ঘটনাও মিলছে না।
ইনস্পেক্টর বলল, স্যার, মেয়ের বাবা মা নিজেরা এসে বলছেন—
এনি এভিডেন্স? স্যার জিজ্ঞেস করলেন।
চমৎকার, চমৎকার! এ ছাড়া আমার আর কিছু মনে আসছে না। বোধ হয় সারাদিনের মধ্যে এই প্রথম, বুদ্ধিমানের মতো, যাকে বলে যুক্তিপূর্ণ কথা শুনলাম। কেবল বলদ বা শুয়োরের মতো যেমন খুশি ডাকা বা গোঙানো না। ইনস্পেক্টর বলে উঠল, দে মাস্ট প্রডিউস দি এভিডেন্স, ইটজ দেয়ার রেসপনসিবিলিটি।
গাড়ল গাধা বলদ শুয়োর শুয়োরের বাচ্চা–এ ছাড়া এ লোকটাকে আমার আর কিছু বলতে ইচ্ছা করছে না, যদি বা সত্যি খারাপ গালাগাল দিতে আমি মোটেই অভ্যস্ত না, কিন্তু কী বলতে চায় লোকটা, বাবা মা হলে কি তারা ছেলেমেয়ের জন্মের সময়টাও বদলে দিতে পারে। লিপির মা কি ইনস্পেক্টরকে–যাক গিয়ে, আমি এখন ও সব কথা ভাবতে চাই না, মনে হচ্ছে, অবস্থার উন্নতি হতে যাচ্ছে। স্যার আমার দিকে তাকাল, শব্দ করল, হুম। তা মিটিয়ে নিলেই তো হয়।
বলতে বলতে ইনস্পেক্টরের দিকে চোখ ফেরাল। কথাটা আমাকেই বলল কি না, ঠিক যেন বুঝতে পারলাম না, তাই এক বার ইনস্পেক্টরের দিকে তাকালাম, আবার স্যারের দিকে। দেখলাম স্যার আমার দিকেই চেয়ে। বলল, য়ু আর এ লারনেড ম্যান অ্যান্ড এ পলেটিকাল বিইং–আই মিন এ লেফটিস্ট, আপনার (অসম্ভব অসম্ভব, অপূর্ব! অবস্থার উন্নতি নিশ্চয়ই হতে যাচ্ছে!) একটা রেপুটেশন আছে, ব্যাপারটা মিটিয়ে নিলেই তো ভাল হয়। আমাদের অবস্থা তো দেখছেনই, এ সব কেস নিয়ে কাজ করবার সময় আমাদের নেই।
আমি কথা বলবার জন্য প্রায় অস্থির হয়ে উঠলাম, একমাত্র এই লোকটির সঙ্গেই কথা বলা যায়, তাই তার কথা শেষ হবার আগেই আমি বলে উঠলাম, কিন্তু স্যার (স্যার! বলতে পারলাম। এটা আবার কোনওরকম অধঃপতন নয় তো, আপনি বিশ্বাস করুন, মিটিয়ে নেবার মতো কিছু ঘটেনি।
স্যার-এর লাল চোখ দুটোর দৃষ্টি যেন আরও তীক্ষ্ণ হল, ভুরু কোঁচকাল, বলল, তার মানে?
বলে ইনস্পেক্টরের দিকে তাকাল। আমার আগেই ইনস্পেক্টর বলে উঠল, ও কথা স্যার আমি আগেই বলেছি, আমি তো মিটিয়ে নেবার কথাই বলছিলাম।
স্যার আবার আমার দিকে তাকাল, লাল চোখের ভাবটা ঠিক বুঝতে পারছি না। বলল, বেশ তো, মেয়েটিকে নিয়ে আসুন, ইফ সি ইজ নট আন্ডার এজেড, আমিই আপনার পক্ষে থাকব। দেন য়ু মে গো এনিহোয়ার য়ু লাইক উইথ দ্য গার্ল।
অবস্থার উন্নতি হতে হতে কোথায় যেন একটা বাধা আসছে। আমি বললাম, কিন্তু দেখুন, আমি কিছুতেই এটা বিশ্বাস করাতে পারছি না, আমি মেয়েটিকে নিয়ে কোথাও যাইনি।
ইনস্পেক্টর বলে উঠল, কিন্তু মেয়েটির নিজের হাতের লেখা চিঠিটা আপনি দেখেছেন স্যার।
আমি তাড়াতাড়ি কথা বলতে গেলাম, তার আগেই স্যার গর্জন করে উঠল, শাট আপ। লজ্জিত হওয়া উচিত, যারা দেশে বিপ্লব করতে যাচ্ছে, তারা একটা সামান্য সত্যি কথা বলতে পারে না।
কিন্তু
আই উইল সিমপলি চেঞ্জ য়ুর ফেস টু এ কান্ট অব য়ুর দ্যাট দ্যাট—
হিপি স্যার। ইনস্পেক্টর তাড়াতাড়ি বলে উঠল, আর আমার মনে হল, আমার কানে বব-বজ্রপাত হয়েছে। অবস্থার এখন যাকে বলে, চরম অবনতিই ঘটতে যাচ্ছে। ইনস্পেক্টরটা তো লিপিকে হিপি বলেই যাচ্ছে, ওটা এখন সংশোধনের উর্ধ্বে চলে গিয়েছে, কিন্তু স্যার যা বলল, মানে, আমি যা শুনছি, লোকটা আমার মুখটা একটা স্ত্রী জননেতোও লিপির, ওহ, অসম্ভব, আমার হঠাৎ সেই দাঁড়কাকের কথা মনে হল, দিগা যা বলেছিল, দাঁড়কাকে খাবলে খাবে। এখন কি সেই রকম কিছু ঘটতে যাচ্ছে নাকি। মিলছে না, কিছু মিলছেনা, এক মিনিট আগে পরে বিরাট ফারাক। দেখলাম, স্যার আমার দিকে এগিয়ে আসছে আর সেই মুহূর্তেই টেলিফোন বেজে উঠল, স্যার ঘুরে গেল, রিসিভার কানে তুলল, থানার নাম বলল, তারপরে অফিসার ইনচার্জ, হ্যাঁ। কোন নিউজ পেপার বললেন…ও..নজন..না, এখনও সেটা ডিটেকটেড হয়নি…এগারো…আনসোশ্যাল এলিমেন্টস-হ্যাঁ, আর একটা খবর লিখে নিতে পারেন, (আমার দিকে এক বার তাকাল) নীরেন..নীরেন হালদার, একটি লেফট পার্টির লোক, নাবালিকা হরণের দায়ে…হা হা হা…ইয়েস অ্যারেস্টেড-ও কে!…
স্যার রিসিভারটা রাখল, আমার বুকের মধ্যে ভয়ংকর ধকধক করছে, তার মানে খবরের কাগজে ছাপা হবে, আমি–আমি কী করব, লোকটার ঘাড়ের ওপরে পড়ে, ঘাড়ে কামড়ে ধরব, না কী করব। আমি বলে উঠলাম, আপনি, মানে দেখুন, খবরের কাগজে এরকম একটা…
স্যার আবার রিসিভার তুলে ডায়াল করল, কালো মুখে হাসি, দাঁতগুলো সত্যি সাদা আর ধারালো, যদি বা দাঁড়কাকের দাঁত আছে বলে শুনিনি বা দেখিনি, শুনতে পেলাম, হ্যাঁ…কে মিস্টার চক্রবর্তী নাকি। আমার তো হাউস ফুল…সে আর শুনে কী করবেন…হ্যাঁ হাঁ…আচ্ছা, অন্তত একটাকে পাঠাচ্ছি, দিন দুয়েক…আচ্ছা, ঠিক আছে।
স্যার রিসিভার নামিয়ে রাখল, ইনস্পেক্টরকে কিছু বলবার জন্য তার দিকে তাকাতে গিয়ে দরজার দিকে তাকাল। দরজায় একজন এস আই বলল, স্যার, এম এল এ বাজপেয়ী।
তার কথা শেষ হবার আগেই একজন ঢুকে এল, চিনতে পারলাম, এম এল এ বাজপেয়ী, একজন বামপন্থী দলের নেতা বলে নিজেদের বামপন্থী, কিন্তু কেন বলে, তা জানি না। অনেকেই অনেক কিছু বলে, কেন বলে, সবসময়ে তার যুক্তি আর ব্যাখ্যা দেওয়া চলে না। আদর্শ কৌশল বা কর্মসূচি যাই হোক, আমরা যখন বলছি আমরা বামপন্থী, তখন নিশ্চয়ই আমরা বামপন্থী অনেকটা এইরকম। কারোর জীবন যাপন, কাজকর্মের ধারা যাই হোক, সে যদি বলে আমি অমুকবাদী, তমুকবাদী, এবং তারপরে যদি সে, যাকে বলে চ্যালেঞ্জের সুরে ডেকে বলে, তাতে কার বাপের কী তা হলে কারোর বাপেরই কিছু না বলে বাকি লোকেরা চুপ করে থাকবে কিংবা বলতে পারে, চালিয়ে যাও ওস্তাদ, শেষ রাত্রে যাদের দেখবার, তারা দেখবে। স্যার বাজপেয়ীকে দেখে বলল, আসুন স্যার, বসুন।
বাজপেয়ী বসতে বসতে বলল, না এসে কী উপায় বলুন, আমাদের পার্টির নির্দোষ ছেলেগুলোকে
স্যার বলে উঠল, ওটি বলবেন না স্যার, অন স্পট অ্যান্ড অ্যাকশন অ্যারেস্ট করা হয়েছে।
বাজপেয়ী ঘন ঘন মাথা নাড়তে লাগল, অর্থাৎ এ সব কথা মানতে পারছে না, এবং স্যার-এর কথা শেষ হলেই বলল, কিন্তু অপোজিট পার্টির এক জনকেও আপনি অ্যারেস্ট করেননি।
স্যার-এর প্রতিবাদ, কে বলল করিনি। দুজনকে করেছি।
বাজপেয়ী উত্তেজিত, বলল, দু জন, আর আমাদের সাত জন, এটা কী…।
স্যার আমার দিকে তাকাল বলেই বাজপেয়ীর কথা আমি আর শুনতে পেলাম না–মানে কান দেওয়া গেল না। আমার দিকে চোখ ফিরিয়ে ইনস্পেক্টরের দিকে চেয়ে ঘাড় নেড়ে বলল, একে নিয়ে যান।
এই সময়ে বাজপেয়ী আমার দিকে ফিরে তাকাল এবং ইনস্পেক্টরও হাত আমার দিকে নেড়ে বলল, এসো
আমি ভাবছিলাম, অবস্থার উন্নতি হতে যাচ্ছে, আর যে লোকটাকে নিয়ে তা ভেবেছিলাম, সেই লোকটা যে ওরকম একটা ভয়াবহ খারাপ কথা বলতে পারেনা, ভাবা যায় না। আমি ইনস্পেক্টরের সঙ্গে আবার একই পথে বেরিয়ে গেলাম এবং এবার গরাদ বন্ধ ঘর থেকে না, বাইরে যারা শ্লোগান দিচ্ছিল, তাদের মধ্য থেকেই কে যেন একটা শব্দ করল, প্যাঁক দেবার মতো। এদেরই ছাড়িয়ে নিয়ে যাবার জন্য বাজপেয়ী এসেছে। আমি ইনস্পেক্টরের ঠিক পিছনে পিছনেই একেবারে বাইরে চলে এলাম, যেখানে গাড়িগুলো দাঁড়িয়েছিল। এখানে সেখানে কিছু লোকজনও ভিড় করে আছে, নিশ্চয়ই বাজপেয়ীর সঙ্গে এসেছে। আমি ইনস্পেক্টরকে জিজ্ঞেস করলাম, আচ্ছা আমি এখন কী করব।
ইনস্পেক্টর জিপের কাছে দাঁড়িয়ে আমার গায়ে একটু ঠেলে দিয়ে বলল, গাড়িতে উঠতে হবে।
কিছুই বলতে পারছি না। দেখলাম, আগের কনেস্টবল দুজনই এগিয়ে এল, এবং এবার আমাকে পিছন দিক দিয়ে জিপের খোলের মধ্যে ঢুকতে হল। ইনস্পেক্টর বা ড্রাইভার, সামনে এখনও কেউ এসে বসেনি। আমি কনেস্টবলদের জিজ্ঞেস করলাম, আমরা কোথায় যাচ্ছি?
একজনের জবাব শোনা গেল, মালুম নহি।
মিনিট খানেক পরেই ইনস্পেক্টর আর ড্রাইভার এসে উঠল, আর এঞ্জিনটা গোঁ গোঁ করে উঠতেই কয়েকজন জিপের পিছনে ছুটে এসে খোলের মধ্যে উঁকি দিয়ে দেখল, একজনের গলা শোনা গেল, না না।
না-ই বা কী, হ্যাঁ-ই বা কী, কিছুই বুঝতে পারছি না। কোথায় যাচ্ছি, নিশ্চয়ই কোথাও যাচ্ছি, সেটা কেউ বলছে না, আর ইনস্পেক্টরটাকে একটা মোটা ভাজা গলদা চিংড়ির মতো চেহারা এখন আমার যেন সেইরকমই মনে হচ্ছে, এ লোকটাকে আমার আর কিছু জিজ্ঞেস করার প্রবৃত্তি হচ্ছে না। এখন আর আমার ভালভাবে কোনও কথাই ভাবতে ইচ্ছা করছে না, কিন্তু যেখানেই নিয়ে যাক, আমি লিপির কথা ভাবতে চাই, একটু স্থির হয়ে ভাবতে চাই, কয়েকদিন ধরে ওর সঙ্গে আমার যা কথাবার্তা হয়েছে, তার মধ্যে এমন কিছু ছিল কি না, যার থেকে আজকের এই ডিজাসটারের কোনও সন্ধান পাওয়া যায়। এখনও কী ঘটবে আমি কিছুই জানি না, লিপির কী ঘটেছে, তাও জানি না। পরিমল কি এখনও বাড়ি ফেরেনি, ফিরে কি সমস্ত ব্যাপারটা শোনেনি। তা হলে তো এতক্ষণে ওর থানায় চলে আসা উচিত ছিল। ও তো অন্তত সমস্ত ব্যাপারটা জানে। ও সবাইকেই আসল ব্যাপারটা বলতে বা বোঝাতে পারবে, পার্টিও, মানে প্রিয়তোষদা বুঝতে পারবে, রাজনীতির বিষয়ে আমি যা-ই বলি, তার জন্য আমার ওপর তার যত রাগই থাক, অন্তত এ ব্যাপারে যে আমি সত্যি কিছু করিনি, সেটা জানতে পারবে। কিন্তু পরিমল তো আমার মাথাটা আরও খারাপ করে দিচ্ছে। ও যদি অন্য কোনও জরুরি কাজেই গিয়ে থাকবে, তবে সেটাও আমাকে জানাতে পারত। ও তো জানত, আমি কোথায় ওর আর লিপির জন্য অপেক্ষা করছি। সেই জায়গাটার কথা মনে করলে এখন যেন আমার বুকের মধ্যে আরও বেশি গুরগুর করে উঠছে, আমি প্রায়–যাকে বলে, কুসংস্কারাচ্ছন্ন হয়ে পড়ছি, মনে হচ্ছে, সেই জায়গাটাই যেন একটা অশুভ অমঙ্গলের জায়গা, একমাত্র উঁচু ছাদে সেই পায়রাগুলো ছাড়া কিছুই ভাল দেখিনি। গোরুটাই বা ওভাবে আমার গায়ের কাছে এসে প্রস্রাব করে দিয়েছিল কেন, সে সময়েই কি খারাপ ঘটনা কিছু ঘটেছিল।

রাত, বাতি, দোকান, ট্রাম বাস ট্যাক্সি প্রাইভেট গাড়ি রিকশা লোকজন, সকলেই বাইরে, আমি একটা জিপের খোলের মধ্যে চলেছি, পুলিশের জিপে। ভিতরটা অন্ধকার, তেমন বাতাসও লাগছে না। পিছন থেকে মাঝে মাঝে অন্য গাড়ি বাতি জ্বেলে সিগনাল দিচ্ছে, তাকাতে গিয়ে চোখ ধাঁধিয়ে যাচ্ছে। যারা সিগনালের আলো দিচ্ছে, তারা নিশ্চয় আমাকে চিনতে পারছে না। এখন আর আমি যেন রাস্তা-ঘাটগুলো ঠিক চিনে উঠতে পারছি না, এবং জিপটা যেন কয়েকটা আচমকা মোড় ঘুরে একটা প্রকাণ্ড বিল্ডিং-এর চত্বরে ঢুকে পড়ল। একেবারে একটা বড় দরজার সামনে গিয়ে, জিপটা জোরে ব্রেক করল, থামল। ইনস্পেক্টর নেমে, সিটটা নামিয়ে দিয়ে আমাকে বলল, এসো।
লোকটা আর আমাকে কিছুতেই আপনি বলতে পারল না। নেমে, বাড়িটার দিকে তাকিয়ে কিছুই যেন বুঝতে পারলাম না। আশেপাশে অনেকগুলো জিপ, ওয়্যারলেস ভ্যান আর এমনি ভ্যান-মানে পুলিশ ভ্যান দাঁড়িয়ে আছে। বাড়িটাকে যেন চেনা চেনা লাগছে, অথচ চিনতে পারছি না। ইনস্পেক্টর আমার কোমরের কাছে খোঁচা দিয়ে বলল, চলো।
ইনস্পেক্টরের সঙ্গে দরজা দিয়ে ঢুকলাম। একটা ঘর, তার পাশে আর একটা ঘর। চেয়ার টেবিল ফাইলপত্র ইত্যাদি দেখে এটাকে অফিসের মতোই মনে হচ্ছে, এবং কলকাতা পুলিশের পোশাক পরে অনেকে বসে আছে, কাজ করছে, টেলিফোন করছে, কথাবার্তা বলছে। বোঝা যাচ্ছে, রাত্রেও অফিসের কাজকর্ম চলছে। ঘরের পরে ঘর পার হয়ে একটা বারান্দা দিয়ে আর একটা ঘরে ইনস্পেক্টর আমাকে নিয়ে গেল। সে-ঘরটায় ভিড় মন্দ না। কয়েকটা লোককে দেখলাম, তাদের কোমরে দড়ি বাঁধা, এবং একটা দড়ি দিয়েই তাদের সবাইকে বেঁধেছে বলে মনে হচ্ছে যেন একসঙ্গে কয়েকটা গোরুকে বেঁধেছে, যাতে তারা ছুটতে না পারে, কারণ দড়ি বাঁধা অবস্থায় একসঙ্গে সবাই ছোটা যায় না। আমার চেহারাটা কেমন দেখাচ্ছে কে জানে, এদের দেখে আমার চোখে ভেসে উঠছে, মধ্য এশিয়ার কোনও হাটে দড়ি দিয়ে বেঁধে যেন ক্রীতদাসদের বিক্রি করতে নিয়ে এসেছে। এরা ছাড়াও লোক ছিল। সার্জেন্ট বা ইনস্পেক্টর যাই হোক, আমি চিনি না, দুজন চেয়ারে বসে ছিল। কয়েকজন কনস্টেবল রয়েছে। ইনস্পেক্টর আমাকে ঠেলে নিয়ে টেবিলের কাছে গেল। চেয়ারে বসা একজন আমার দিকে তাকিয়ে দেখল, ইনস্পেক্টরের দিকে চেয়ে বলল, আসামিকে নিয়ে এসেছেন?
ইনস্পেক্টর বলল, হ্যাঁ স্যার।
চেয়ার বসা লোকটা আমার দিকে তাকিয়ে এক বার দেখল, তারপরে আমার হাতের দিকে তাকাল, বলল, ঘড়িটা খুলে দাও। পকেটে যা যা আছে, মায় রুমাল পর্যন্ত সব এখানে দিয়ে দাও।
আমি অবাক হয়ে ইনস্পেক্টরের দিয়ে তাকালাম, জিজ্ঞেস করলাম, কেন?
ইনস্পেক্টর আমাকে ধমক দিয়ে বলে উঠল, যা বলছে, তাই করো না।
চেয়ারে বসা লোকটা একটা খাতায় কী লিখতে লিখতে বলে উঠল, মিশির, আসামির মালপত্রগুলো সব লিস্ট করে নাও তো।
বলেই যে-খাতাটায় লিখছিল, সেটা ইনস্পেক্টরের দিকে বাড়িয়ে দিয়ে বলল, সই করে দিয়ে যান তো ভাই। কবে কোর্টে প্রডিউস করবেন?
ইনস্পেক্টর সই করতে করতে বলল, কাল বোধ হয় হয়ে উঠবে না, পরশু। আমি তবে যাই?
চেয়ারে বসা লোকটি এক বার এদিক ওদিক তাকাল, তার মধ্যেই বলল, হ্যাঁ যান। তারপরে একদিকে তাকিয়ে বলল, পাণ্ডে, এই আসামিকে একটু দেখো তো ভাই। সব কিছু সার্চ করে বের করে নাও।
ইনস্পেক্টর চলে গেল, আর কোমরে বেল্ট বাঁধা কলকাতা পুলিশের একজন সেপাই আমার কাছে এগিয়ে এল। সমস্ত ব্যাপারটাই আমার কাছে এত নতুন আর বিভ্রান্তিকর আর অনিশ্চিত আর একটা
-জানা ভয়ের, কিছুই বুঝতে পারছি না। এখানে এসেই প্রথম শুনতে পেলাম, আমি আসামি। আমার বোধ হয় এখন আর নামধামের কোনও প্রয়োজন নেই, আমি একটা আসামি এটাই আমার পরিচয়, এবং সত্যি কথা বলতে কী, লোকাল থানার ইনস্পেক্টর চলে যাবার পরে, এই প্রথম আমার মনে হল, ও লোকটা আমাকে যা-ই বলুক, তবু ওর কাছে আমার যা তোক একটা পরিচয় ছিল। আমাকে সে যে ধরনের অপরাধীই মনে করুক, তথাপি সে আমাদের বাড়িতে গিয়েছিল, পরিবারকে দেখেছে, আমার বিষয়ে অন্যান্য ব্যাপারও কিছু কিছু জানে, যেমন আমি রাজনীতি করি বা আমি একজন লেখাপড়া জানা ভদ্রঘরের–যাই হোক, ভদ্রঘরের কথাটা আর আমার ভাবতে ইচ্ছে করে না, কিন্তু এখানে আমি অনেক আসামির মধ্যে একটা আসামি মাত্র। পাণ্ডে বলে যাকে ডাকা হল, কী করে তার এত বড় একটা ভুড়ি হয় বা চোখ লাল থাকে, বুঝতে পারি না! সে আমার কাছে এল যেন নাচতে নাচতে, আর এসেই তার থ্যাবড়া বড় বড় দুটো থাবা আমার প্যান্টের দু পকেটে ঢুকিয়ে দিল। এটা কী ধরনের অসভ্যতা, আমি নিজেই তো পকেট থেকে সব বের করে দিতে পারতাম। আমি বললাম, দিচ্ছি!
তাতে পাণ্ডে বলে লোকটার কিছুই এল গেল না, সে খুব অসভ্যের মতো তিন বার আমার প্যান্টের পকেটে হাত দিল, এমনকী ভিতরে হাত রেখে বাইকটা ধরেও টানাটানি করল, আর এই মুহূর্তেই তলপেটে চাপ এবং মূত্রত্যাগের ইচ্ছা হল কিন্তু সে কথা এখানে কারোকে বলা যাবে বলে মনে হচ্ছে। না। পাণ্ডে আমার পকেট থেকে রুমাল আর সিগারেটের প্যাকেট দেশলাই বের করে হাত দিয়ে পার্সটা বের করল, খুলে দেখল, তারপর টেবিলের ওপর ফেলে দিল, আর মিশির বলে লোকটা পার্স খুলে টাকা গুনল, দুশো তিন টাকা। এত টাকা আমার কাছে থাকবার কথা না, কিন্তু আজ লিপিকে নিয়ে যাই হোক, সে কথা আর এখন ভেবে লাভ নেই। মিশির টেবিলের ওপর সব উপুড় করে ফেলল, খুচরো পয়সাগুলো গুনল, ছিয়াশি পয়সা, দুটো কাগজের টুকরো, আর–আর–ওহ আমি এখন আর ওটার দিকে তাকাতে চাই না, একটা স্ট্যাম্প সাইজ ফটো, লিপির লিপির–লিপি হাসছে, আর এ ফটোটা তুলেছিল পরিমল তার জাপানি ক্যামেরায় যখন লিপি নীচের ঠোঁটটা দাঁত দিয়ে কামড়ে ধরে হাসছিল, লিপির–লিপির ফটো। কিন্তু তাতে কারওই কিছু যায় আসে না, মিশির কেবল সব লিখে নিচ্ছে, পেনসিলের বড় বড় ইংরেজি অক্ষরে। যাই হোক, হাজারবার লিখুক, লিখে আবার আমাকে ফেরত দিলেই হল। পাণ্ডে আমার বুক পকেট থেকে কলমটা নিয়ে নিল, বেল্টের বাঁধন থেকে সান গ্লাস নিল, তারপরে বলল, ঘড়িটো খুলো।
আমি পাণ্ডেকে জিজ্ঞেস করলাম, এগুলো লিখে নেওয়া হচ্ছে কেন?
পাণ্ডে সে কথার কোনও জবাব না দিয়ে আমার দুটো হাত টেনে নিল। ডান হাতের আঙুলে আংটিটা দেখিয়ে বলল, ইসকো খুলল।
না, এ আংটি আমি খুলতে পারব না, লিখে নিতে হয়, এমনি দেখেই লিখে নেওয়া যায়। তিন মাস আগে আংটিটা আমি তৈরি করেছিলাম, লিপিকে হ্যাঁ লিপিকে দেব বলে, যাকে বলে আমাদের এনগেজমেন্ট রিং, কিন্তু ওর পক্ষে আংটিটা পরে থাকা সম্ভব ছিল না, ধরা পড়ে যাবে বলে। আমি আংটিটা ওকে পরিয়ে দিয়ে বলেছিলাম, হাতে না রাখ, কোথাও রেখে দাও, এটা আমি তোমার জন্যই করিয়েছি। লিপি যেন ভয়ে ত্রস্ত হয়ে উঠেছিল, বলেছিল, না না, কোথাও রাখবার জায়গা নেই আমার, মা ঠিক বের করে ফেলবে। তোমার কাছে রেখে দাও। যখন চলে যাব, তখন এটা সবসময়ের জন্য পরে থাকব।আংটিটা লিপির খুব পছন্দ হয়েছিল, সরু একটা সোনার রিঙের ওপরে একটি পোখরাজ পাথর বসানো। পাথরটার দামই বেশি, সোনা আর মেকিং চার্জটা সেই তুলনায় কিছুই না। আমি জানতাম, এরকম আংটি লিপির পছন্দ, আর লিপি আংটিটা পরে, অনেক বার ঘুরিয়ে ফিরিয়ে দেখেছিল, ওর চোখে যেন পাথরের ঝিলিক খেলছিল, ও একেবারে চোখের সামনে নিয়ে পাথরটা দেখেছিল, যেন নাকে খুঁকেছিল, ঠোঁটে, ওর সেই একটু ফোলা ফোলা লাল ঠোঁটে চুঁইয়েছিল, যা দেখে আমার বুকের মধ্যে যেন থরথর করে উঠেছিল, আমি ওর ঠোঁটের কাছে আমার ঠোঁট এগিয়ে নিয়ে গিয়েছিলাম। লিপি আংটিটা আমার ঠোঁটে চুঁইয়ে দিয়েছিল, কিন্তু তখন পাথরের স্পর্শ আমার ভাল লাগছিল না, ওর ঠোঁটের স্পর্শের জন্যই লালায়িত হয়েছিলাম, আর লিপি ওর ঠোঁট দুটো কুঁকড়ে ছুঁচোলো করে আমার ঠোঁটে যেন আঘাত করার জন্যই জোরে চুঁইয়ে দিয়েছিল আর একটা শব্দ করেছিল, কিন্তু আমার, যাকে বলে তৃষ্ণা, সেটা আরও বেড়ে উঠেছিল, আমি ওর গলা জড়িয়ে ধরে, ওর দুটো ঠোঁটই আমার মুখের মধ্যে নিয়ে অনেকক্ষণ চুমো খেয়েছিলাম, আর মাঝে মাঝে ওর গরম জিহ্বার স্পর্শ লেগে আমার গায়ের মধ্যে শিরশির করে উঠেছিল। ছেড়ে দেবার পরে লিপি বলেছিল, এরকম করে খেয়ো না, মা ঠোঁট দেখলে ধরে ফেলবে। মা মা আর মা, মাকে যেন লিপি যমের মতো ভয় পায়। অবিশ্যি পাবারই কথা, কিন্তু আমি বুঝতে পারছিলাম, ওর ঠোঁটের রংটা তখন আমার চোখে। মাতাল যাকে বলে আর কী, মদ খেলে মানুষের চোখ যেমন লাল হয়ে ওঠে তেমনি। লিপি আমার দিকে চেয়ে হেসে উঠেছিল, আর ভুরু নাচিয়ে নাচিয়ে বলেছিল, কী কী? কী চাই। খোকনের খিদে লেগেছে? বলেই খিলখিল করে হেসে উঠেছিল, এবং তাতে আমার আরও বেশি ভাল লেগেছিল ওকে, যে কারণে, আবার ওকে জড়িয়ে ধরতে যাচ্ছিলাম। ও মুখে ভয়ের আর সাবধান করার ভাব ফুটিয়ে তুলেছিল, মা এসে পড়বে, ওরকম করো না। বলে আংটিটা আমার হাতে পরিয়ে দিয়েছিল, বলেছিল, আমিও পরলাম, এখন তোমাকে পরিয়ে দিচ্ছি, পরে আবার…।
কী হল, আংটিটা দিতে বলা হল যে।
আমি চমকে উঠলাম, দেখলাম, চেয়ারে বসা সেই লোকটি, ইনস্পেক্টরই হবে বোধ হয়, আমার দিকে বিরক্ত চোখে তাকিয়ে আছে। আমি বললাম, দেখুন–মানে, এই আংটিটা আমি খুলতে চাই না।
লোকটা একেবারে খ্যাঁক করে উঠল, ও সব পিরিত অন্য জায়গায় গিয়ে মারবে, এখানে না। রুল দিয়ে পিটিয়ে খোলাব। খোলো তাড়াতাড়ি।
কোনও মানে হয় এভাবে বলবার। আমি অবিশ্যি আংটিটার আসল ব্যাপার এদের বলতে চাই না, কিন্তু খুলতেই হবে কেন, জানি না। তবে যেভাবে বলছে, না খুললে হয়তো সত্যি রুল দিয়ে পেটাতে আরম্ভ করবে। সেরকম কোনও ঘটনার মধ্যে আমি যেতে চাই না। অত্যন্ত অনিচ্ছা আর দুঃখের সঙ্গে আংটিটা আমি খুলে দিলাম, আর মিশির আংটিটা নিয়ে নেড়ে-চেড়ে বলল, সোনার?
হ্যাঁ। বললাম, যেন দেখে চেনা যায় না, সোনা না পেতল।
মিশির আবার জিজ্ঞেস করল, পাথর না কাচ?
উল্লুক। পুলিশের কাজ করে, পাথর আর কাচও চেনে না। আমি বললাম, পোখরাজ পাথর!
মিশিরের যেন তাতেও সন্দেহ গেল না, পেনসিল দিয়ে খস খস করে কী লিখল। জিজ্ঞেস করল, পাণ্ডে, আসামির কাছে আর কিছু নেই তো?
পাণ্ডে আমার দিকে ফিরে বলল, অওর কুছ হ্যায়? হ্যায় তো দে দো।
আর কিছু আছে বলে তো মনে করতে পারছি না, একমাত্র জামা প্যান্ট, আর শরীরটা ছাড়া। সে কথা বলবার অবসর না দিয়েই পাণ্ডে আবার আমার গায়ে পকেটে হাত দিয়ে দেখল। মিশির খাতাটা এগিয়ে দিয়ে বলল, সই করে দাও।
মিশির লোকটা বেশ ভাল বাংলা বলতে পারে, যদি বা দেখে মনে হচ্ছে, অন্য কোনও প্রদেশেরই লোক হবে। আমি জিজ্ঞেস করলাম, কেন?
মিশির আমার দিকে তাকাল, যেন আমি একটা জানোয়ার, এইরকমভাবে দেখছে। বলল, সই করবে না তো কি সব এমনি ফেলে রেখে যাবে।
ফেলে রেখে যাব কেন। এগুলো নিয়ে যাব না আমি?
মিশির এক বার চেয়ারে বসা লোকটার দিকে তাকাল। চেয়ারে বসা লোকটা, অন্যদের সঙ্গে কথা বলতে বলতে এবং কিছু লিখতে ব্যস্ত থাকলেও, এদিকেও লক্ষ ছিল। আমার দিকে চেয়ে বলে উঠল, গাড়ল কোথাকার। ওগুলো তোমার নিয়ে যাবার জন্য না। তুমি এখন হাজতে গিয়ে ঢুকবে। যা যা লেখা আছে, দেখেটেখে সই করে দাও।
হাজতে যেতে হলে যে সব রেখে যেতে হয়, জানা ছিল না। সেটা বুঝিয়ে বলে দিলেই হত, তার জন্য গাড়ল বলবার দরকার ছিল না। কিন্তু এখানে দেখছি, সবাই এক সুরে স্বরে কথা বলছে, সবাইকে একই ভাষায় গালাগাল দেওয়া হচ্ছে, কারোকেই বিশেষ কোনও চোখে দেখা বা সম্বোধনের ব্যাপার নেই। লোকগুলো, মানে সেপাই বা কনেস্টবল, ইনস্পেক্টর বা সার্জেন্ট, যাই হোক, সকলেই কাজ করে যাচ্ছে। নিরাসক্ত মুখ, তাতে কোনও ভাবটাবের ব্যাপার নেই, কেবল মাঝে মাঝে হঠাৎ রেগে ওঠা ছাড়া। আমি পেনসিলটা হাতে নিয়ে লেখাগুলো পড়লাম, আমার জিনিসপত্রের হিসাবগুলো ঠিকই ছিল। আমি যখন সই করছি, তখন মিশির আমারই ঘাম মোছা রুমালের মধ্যে সব জিনিসগুলো রেখে একটা ছোট পুঁটলি করে ফেলল, আর আমার সইয়ের দিকে তাকিয়ে বলল, আজকের তারিখটা দিতে হবে।
আমি তারিখটা বসাতে গিয়ে তারিখ মনে করতে পারছিলাম না, পাণ্ডেই সেটা আমাকে বলে দিল, এবং চেয়ারে বসা লোকটি পাণ্ডের দিকে চেয়ে বলল, যাও।
পাণ্ডে আমার হাত ধরে টান, বলল, চলো।
পাণ্ডে বেশ জোরেই আমার হাত ধরল, আমি তার সঙ্গে সঙ্গে চললাম। আমি তা হলে এখন হাজতে যাচ্ছি। পাণ্ডে আমাকে একটা চওড়া ঢাকা বারান্দা দিয়ে নিয়ে চলল, আর তার ভারী বুটের শব্দ গম গম করে বাজতে লাগল। এরকম জায়গায় আমার হাত ধরে রাখার কারণ কী, এরা কি ভেবেছে আমি পালিয়ে যাব। সেটা আমি ভাবতেই পারছি না। এখানকার হাজত-মানে গরাদবন্ধ ঘর আবার কেমন হবে কে জানে। এখন আমি বুঝতে পারছি, আগের থানার স্যার টেলিফোনে বলেছিল, আমার এখানে ফুল হাউস, তার মানে, ওখানে আমাকে রাখবার জায়গা ছিল না, তাই এখানে পাঠিয়েছে। আমি পাণ্ডেকে জিজ্ঞেস করলাম, আমার জিনিসপত্রগুলো কখন ফেরত পাব?
পাণ্ডে বাংলা বোঝে, জবাব দিল, যব খালাস হোগা।
আমি জানি না, কবে কী ভাবে আমি ছাড়া পেতে পারি। আমাকে বোধ হয় পরশু কোর্টে হাজির করা হবে, এদের কথা থেকে মনে হয়েছে, কোর্টে হাজির করলেই বোধ হয় ব্যাপারটা জানা যাবে, আমি লিপিকে নিয়ে যাইনি বা নাবালিকা হরণ করিনি। লিপিই হয়তো তখন এসে যাবে, কিংবা এতক্ষণে হয়তো লিপি বাড়ি ফিরে এসেছে, আর আমি হাজতে, ভাবা যায় না। পাণ্ডে ডান দিকে ঘুরে, চওড়া সিঁড়ি দিয়ে আমাকে নিয়ে ওপরে উঠতে লাগল। এখানে আবার দোতলায় হাজত। আমি যেন একটা মোটা মেয়েলি গলা শুনতে পাচ্ছি, যেন কেউ বক বক করে যাচ্ছে, কিংবা খানিকটা গজর গজর করার মতো, কথাগুলো যদিও শুনতে পাচ্ছি না। ওপর দিকে চেয়ে দেখলাম, সিঁড়ির ঠিক ওপরেই বড় গোঁফওয়ালা ঢ্যাঙা হাফ প্যান্ট পরা একজন পুলিশ দাঁড়িয়ে আছে। এখানে সবাই পুলিশ, আর কার কী পোস্ট বা পরিচয় আমি কিছুই জানি না বা বুঝি না। ওপরের লোকটা কোমরে হাত দিয়ে দাঁড়িয়ে আমাদের দেখছিল। পাণ্ডে বলল, খুল হো।
সিঁড়ির ওপরে লোকটা তাতে নড়ল না। আমরা ওপরে উঠলাম, সে এক বার আমার দিকে তাকাল, আর তখনই আমি কয়েকটা গলার স্বর শুনে, ডান দিকে তাকিয়ে দেখলাম, একটা ঘর, অন্ধকার, ভিতরে কারা যেন ছায়ার মতো নড়াচড়া করছে। আমরা যেখানে দাঁড়ালাম, সেটা একটা চওড়া বারান্দা। বারান্দার পাশেই লোহার গরাদ দেওয়া ঘর, কিন্তু আগের ঘরটা থেকে অনেক বড়, এবং ভিতরে কোনও আলো নেই। বারান্দার আলোটা অনেক নীচে নামানো, ওরই আলো ঘরের মধ্যে গিয়ে পড়েছে। ভিতরে কত লোক আছে কিছুই বুঝতে পারছি না। মানুষ আর তাদের ছায়াগুলো সব এমন একাকার হয়ে আছে। যে, কিছুই ঠিক বোঝা যাচ্ছে না। আমাকে কি এরা একলা একটা ঘরে থাকতে দিতে পারত না। আমি তো পালাবার লোক না, বা আমাকে যে কারণে ধরে আনা হয়েছে, তাতে পালানো চলে না। লোকটা, মানে যাকে আমার হাজতের পাহারা বা সেন্ট্রি বলে মনে হচ্ছে, সে লোহার গরাদের আংটায় চাবির গোছা দিয়ে শব্দ করে তালা খুলতে লাগল। সেই মোটা মেয়েলি গলায় বকবক এখন আরও স্পষ্ট শুনতে পাচ্ছি, আর কথাগুলো যে এত খারাপ খারাপ কথা, তখন বুঝতে পারিনি…অ্যাঁ, তুই মাগি কোন শোরের বাচ্ছার সঙ্গে মারাতে গেলি, অ্যাঁ, বল এক বার তোর বাকসো প্যাঁটরা কার ইয়ের (উচ্চারণের অযোগ্য) মধ্যে ঢুকিয়ে রেখে নাং করাতে গেলি, আর এখন আমার পোঁদে…যাক গিয়ে, এ সব শুনতে চাই না, কিন্তু ব্যাপারটা কী, এ সব কোথায় শোনা যাচ্ছে। মনে হচ্ছে, কাছেই যেন কোথায় কেউ বলছে, আর দেওয়ালে ধাক্কা লেগে কথাগুলো এদিকে ভেসে আসছে। তালাটা যখন ভোলা হয়ে গেল, তখনই আমি একটা চড়া গলায় ধমকের শব্দ শুনতে পেলাম, এবং সেই মেয়েলি মোটা গলাটা এক বার থেমেই, হঠাৎ আবার শোনা গেল, তা হবে না, আমায় মুখ থাবড়ি দিয়ে তোমরা রাখতে পারবে না, সেই ছেনালকে… থাক গিয়ে, এ সব না শোনাই উচিত। আমি পাণ্ডের দিকে ফিরে বললাম, আচ্ছা, আমাকে আলাদা কোনও একটা ঘরে দেওয়া যায় না, মানে সেটা
আমার কথা শেষ হবার আগেই পাণ্ডে আমাকে ভিতরে ঠেলে দিল, শুনতে পেলাম, খালি বকবকাতা এবং তারপরেই লোহার গরাদ ঝনঝন শব্দে বন্ধ হয়ে গেল। আমি হাজতের মধ্যে, কোনওদিন যা ভাবতে পারিনি। ঘরের কোন দিকে পা বাড়াব, সেটা ঠিক করবার আগে, আমি চারদিকে তাকালাম। কত লোক, আমি এখনও ঠিক বুঝতে পারছি না, কেবল এক জায়গায়, দেখলাম, কয়েকজন একসঙ্গে ঝুঁকে আছে, আর বারান্দার আলোয়, মেঝের ওপরে একটা অস্পষ্ট ঘর কাটা দেখতে পেলাম। ঘর মানে, যাকে বলে বাঘবন্দি খেলার ঘর কাটা, সেইরকম এবং আলো আসবার পথ ছেড়ে দিয়ে, কয়েকজন সেই ঘর কাটা ছক ঘিরে বসেছে। বসেছে এমন ভাবে, কার কোনটা হাত পা, কিছুই বোঝা যাচ্ছে না, এমনকী কোন ঘাড়ের ওপর কোন মাথা, তাও না। একটু আগেই, বাইরে থেকে এ ঘরটাকে দেখে, চিড়িয়াখানার খাঁচার কথা যেন আমার মনে পড়ছিল, অথচ, এর ভিতরেই বাঘবন্দি খেলা হচ্ছে, যদি বা, ভিতরে এসে এখন আর আমার ঠিক চিড়িয়াখানার খাঁচার মতো মনে হচ্ছে না, ওটা বোধ হয় বাইরে থেকে দেখলেই মনে হয়। যারা খেলছে তারা কেউ আমার দিকে ফিরে তাকাল না। মনে হচ্ছে, যারা এই ঘরের মধ্যে আছে, তারা সবাই দেওয়াল ঘেঁষে রয়েছে, কেন না, দেওয়ালের কাছে ফাঁক প্রায় নেই। মনে হচ্ছে, কেউ কেউ শুয়ে আছে, এবং আমি ঢোকার পরে, দু-একজন উঠে বসে আমার দিকে তাকাল। যারা বসে ছিল তারাও কেউ কেউ আমার দিকে তাকাল, আর আবছা আবছা অন্ধকারে, তাদের যেন ঠিক মানুষের মতো মনে হচ্ছিল না, আবার আমার সেই রকের ছেলেদের কথা মনে পড়ে গেল। নিশ্চয়ই এর পাশে আর কোনও ঘর নেই, এদের সঙ্গেই আমাকে থাকতে হবে, একেই হাজত বলে, যদি বা এরা আমাকে কেউ চেনে না, আমার বিষয়ে কিছু জানে না, কিন্তু ঘরের অন্য দিকে ওটা কী, যেন পাল্লা নেই অথচ একটা দরজার মতো। একজন যেন সেখানে দাঁড়িয়ে আছে। খুব তীব্র না হলেও, ঘরের মধ্যে প্রস্রাবের আর ময়লার গন্ধ আছে। কে যেন কোথা থেকে বলে উঠল, কে রে, খোকন নাকি।
আমাকে বলল কি না, বুঝতে পারলাম না। আমার নাম খোকন না, জবাব দেবারও কিছু নেই। আর একটা গলা শোনা গেল, নয়া চিড়িয়া মনে হচ্ছে। শালা মুরগির মতো করছে।
এ সব কি আমাকে বলছে। মনে হয় না, আমাকে শুধু শুধু ও সব বলতে যাবে কেন। এখন আমার চোখে আর একটু স্পষ্ট হল। দেখলাম, আরও দু জায়গায় দুটো দল ঠিক যেন দলা পাকিয়ে রয়েছে। তারা নিজেদের মধ্যে কী সব বিষয় নিয়ে কথা বলছে। ঘরটা মোটেই চুপচাপ নেই, যেন একটা ছোটখাটো হলের মধ্যে বিভিন্ন দলে সব ভাগাভাগি করে নিজেদের মধ্যে কথাবার্তা বলছে। একলা একলা শুয়ে বা বসে থাকা লোক খুবই কম। মাটিতে বসে যাত্রা বা থিয়েটার দেখতে গেলে যেমন নিচু হয়ে এপাশ ওপাশ করে আমি সেভাবেই ঢুকলাম। আমি এখন বসতে চাই। এখন নিশ্চয় আমাকে কেউ বসতে বাধা দেবে না, এবং সারাদিনে, কয়েক খেপে দেড় ঘণ্টা বসবার পরে এই প্রথম আমি বসতে পাব। এ ঘরে যারা আছে, তারা কী ধরনের অপরাধী ঠিক বুঝতে পারছি না। এমনও হতে পারে, আমার মতো অপরাধ না করেই কারোকে হাজতে আসতে হয়েছে। সেরকম কোনও লোক থাকলে তার কাছাকাছিই আমি থাকতে চাই, মানে যাকে বলে সমব্যথী, সেইরকম কারোকে পেলে একটু কথা বলা যেতে পারে। এরা যে রাজনৈতিক কোনও কারণে এই হাজতে এসেছে, তা আমার মনে হচ্ছে না, যদি বা সঠিক কিছুই বলতে পারি না। ভিতরের দিকে যেতে এবার কেউ কেউ আমার দিকে ফিরে তাকাল, মানে দেখল মাত্র। হঠাৎ আমার পিছনে কোমরের নীচে কে যেন একটা চড় মারল, আমি পিছন ফিরে তাকালাম। কেউ আমার দিকে দেখছে না। কে মারতে পারে, আমার চেনাশোনা কেউ আছে নাকি এখানে, আমার সঙ্গে যাকে বলে ইয়ার্কি করছে। কিন্তু সবাই নিজেদের নিয়ে ব্যস্ত, কেবল আমার কাছ থেকে বেশ একটু দূরে একটা গ্রুপ, আমার দিকে প্রায় সবাই তাকিয়ে দেখছে। তাদের হাতের নাগালের মধ্যে আমি নেই, আর তাদের মুখ দেখে মনে হচ্ছে, আঠারো কুড়ির বেশি কারোই বয়স না, এবং এখানে যেন তারা খানিকটা বেমানান। মনে হয় কলেজের ছাত্রটা হবে। তা হোক, কিন্তু আমার পা-পা-পাছায় এরকম চাঁটি মারল কে। আমার সেই অশুভ আর অমঙ্গল বোধটা যেন আবার জেগে উঠল, একটা ভয়ের ভাব। সবাই মিলে আমাকে এরকম মারতে আরম্ভ করবে না তো!
কিন্তু না, ঘরটার ভিতর দিকে যতই ঢুকছি, দুর্গন্ধটা যেন ততই বাড়ছে, বিশেষ করে কোথা দিয়ে যেন মাঝে মাঝে বাতাস আসছে, ততই দুর্গন্ধটা বেশি পাওয়া যাচ্ছে। আমি আর একটু এগিয়ে সোজা হয়ে দাঁড়ালাম, একটা জায়গা দেখতে হবে। দেওয়ালের দিকটাতেই আমার লক্ষ্য, কিন্তু এখন আমি বুঝতে পারছি কেন সবাই দেওয়ালের দিকটা আগে দখল করতে চেয়েছে। সকলেই হেলান দিতে চায়, হেলান দিয়ে বসতে চায়, যেটা আমিও এখন চাইছি। বারান্দার আলো যে পর্যন্ত পড়েছে, সেই আলোর সীমানার মধ্যেই আমি থাকতে চাইছিলাম। আলোর সীমানা সবই দখল হয়ে গিয়েছে। এবার আমার কাছেই বসে থাকা একজন বলে উঠল, দাদা কি নকশু?
তাকিয়ে দেখলাম, লোকটা আমার দিকেই চেয়ে রয়েছে, আর তার দাঁতগুলো যেন কেমন ঝকঝক করছে, চোখগুলো চকচক করছে। লোকটার কি ল্যাজ আছে, কেনো, ঝকঝকে দাঁতের ফাঁক দিয়ে প্রায়ই তার জিভটা বেরিয়ে পড়ছে। কিন্তু নকশু মানে কী। আমি জিজ্ঞেস করলাম, আমাকে বলছেন?
লোকটা জিভ দেখিয়ে বলল, হ্যাঁ। নকশু হন তো ওদিকটায় চলে যান।
বলে যেদিকে আঙুল দেখাল, সেদিকটাতেই সেই আঠারো কুড়ি বছরের ছেলেগুলো বসে ছিল। ছেলেগুলো আমার দিকে তাকিয়ে ছিল। আমি কিছুই বুঝতে পারলাম না, জিজ্ঞেস করলাম, নকশু মানে, নকশু মানে কী?
গলার টাকরায় ফ্যাক করে শব্দ করল লোকটা, এক ধরনের হাসি, কেনো, এই শব্দের সঙ্গে, কেউ কেউ যাকে বলে হাসি, সেইভাবেই হেসে উঠল, আর শোনা গেল, পগারে মাল মাইরি।
কথাগুলো বাংলা বলেই মনে হচ্ছে, তবে আমার কাছে প্রায় হিব্রুর মতো লাগছে, একটা কথারও মানে বুঝতে পারছি না। নকশু পগারে মাল এ সবের মানে কী। কিছুটা আলো আর অনেকটা আবছা অন্ধকারে, সকলের দিকেই তাকাতে লাগলাম। ভয়ের ভাবটা বাড়ছে। পরিমল আমাকে বলেছিল, আমি একটু কাওয়ার্ড আছি। বিশেষ বিশেষ জায়গায়, একলা থাকলে আমি ভীরু হয়ে উঠি, যদি বা, ভিতরে ভিতরে একটা জোর পাবারও চেষ্টা করতে থাকি, যেটাকে জলে ডুবে যাবার সময় জোরে ঠেলে ওঠার চেষ্টার মতো বলা যায়, যেমন করে হোক, একটু নিশ্বাস। এখানে আমার নিজেকে একলা মনে হচ্ছে, জানি না, বাকি লোকগুলো সব এককাট্টা কিনা। এই সময়ে একজনের গলা শোনা গেল, নকশু মানে নকশাল।
নকশু মানে নকশাল। এ কি বিমলকে বিমু বলে আদর করে ডাকার মতো নাকি, বুঝতে পারছি না। ইতিমধ্যে বন্ধুদের কল্যাণে অনেক রকম কথাই শুনেছি, নকশু কথাটা শোেনা হয়নি। এটা আদর না ঠাট্টা না বিদ্রূপ, কিছুই বুঝতে পারলাম না, তা হলে তো এরকম অনেক হতে পারে, সিমু, সিপু, অরু, ফরু, বলু, বংকু, মেলাই। কিন্তু যাই হোক, আমি নকশাল নই।
আমি সেই ছেলেগুলোর দিকে ফিরে তাকালাম, ওরা এখনও আমার দিকে চেয়ে আছে, আর নিজেদের মধ্যে কী যেন বলাবলি করছে, দু-একজন হাসছে। আমি অন্য একটা বামপন্থী দলের সঙ্গে আছি, যদি বা এখন আমি হাজতের রাজনৈতিক ভাগাভাগির মধ্যে যেতে চাই না, কারণ, আমি কোনও রাজনৈতিক কারণে এখানে আসিনি। অন্য একটা অপরাধের নাম করে আমাকে এখানে আনা হয়েছে, যে-অপরাধ আমি করিনি, এবং সে কথাটা এখানে আমি আর বলতে চাই না। আমার একলা থাকাই ভাল। কারোকে কিছু না বলে, আমি আবার একটা যাকে বলে ঠেস দিয়ে বসবার জায়গা দেখতে লাগলাম। আলো ছেড়ে আবছা অন্ধকারের দিকেই আমাকে যেতে হচ্ছে। অন্ধকারটা আমি চাইনি, জায়গা নেই, তাই সেদিকেই এগোতে হচ্ছে।
কেস কী?
আমাকে জিজ্ঞেস করছে নাকি। সে কথা তো আমি বলতে পারব না, কারণ, আমি জানি, বললেও কেউ বিশ্বাস করবে না যে, সে অপরাধ আমি করিনি। অবিশ্যি এ কথা আমি বলি না, বাবা মা, অর্থাৎ যারা জন্ম দিয়েছে, তারাই সন্তানকে সবথেকে বেশি চেনে, যদি বা তাদের দাবিটা সেই রকমেরই, যেমন, তোর পেটে আমি জন্মাইনি, আমার পেটেই তুই জন্মেছিস ধরনের কথা মায়েরা বলে থাকে, বা বাবারাও জন্ম দেবার জন্য খুব বুক ফুলিয়ে কথা বলে, কিন্তু এটা একটা জঘন্য মিথ্যা কথা, যারা জন্ম দিয়েছে, জন্মিতকে তারাই বেশি চেনে। একটা বিশেষ সময় পর্যন্ত তারা চিনতে পারে, তারপরে তাদের মধ্যে অপরিচয়টাই বাড়তে থাকে, কেনো, জন্মিত তখন নিজের মন আর চরিত্র নিয়ে, আর একটা শেপ মানে যাকে বলে রূপ, তাই পেতে থাকে। তাই ভাবছি, এরা, মানে এই হাজতের এরা আমাকে চিনতে বা বিশ্বাস করতে পারবে না, কারণ আমার বাবা মা-ই আমাকে বিশ্বাস করেনি, এরকম কথা বলতে চাই না। তবে, আমি কিছুই বলতে চাই না, কারণ আমি জানি, এমন একটা অপরাধে আমাকে ধরা হয়েছে, আর সব মানুষের মন এমনিই, কতগুলো ধরাবাঁধা ছকের মধ্যে ঘোরাফেরা করে, এবং বিশেষ করে শাসন ব্যবস্থা যখন আমার বিরুদ্ধে পরোয়ানা হাজির করেছে, তখন আমাকে এরাও বিশ্বাস করবে না। আমি জবাব না দিয়ে একটা আবছা অন্ধকার দেওয়ালের দিকে এগোতে লাগলাম।
ছিনতাই?
চুরি?
পিকপকেট?
মস্তানি?
কটা গলায় জিজ্ঞাসাগুলো শোনা যাচ্ছিল, বুঝতে পারছিলাম না। একটা হতে পারে, একের বেশিও বা, তবে এ ঘরের অধিকাংশ লোকই নিজেদের মধ্যে কথাবার্তায় ব্যস্ত, বা চুপচাপ ঘুমোতে চাইছে বা বসে আছে। ভয়ের ভাবটা আমি কাটিয়ে উঠতে চাইছি। কয়েকজন এ সব কথা বলছে বাকিদের কাছে। আমি কিছুই না, কেউ না, কোনও কারণ না, যেমন নীচের অফিসে সবাই যে যার কাজ করছে। নিরাসক্ত, কোনও বিষয়েই, কারোর প্রতিই বিশেষ করে কোনও কৌতূহল নেই, সব, সবাই সমান, সবাই এক। আমি দেওয়ালের কাছে এগিয়ে গেলাম।
মাগিবাজি?
মাল খুব ঘাঁতিয়াল।
আমি দেওয়ালের কাছে গিয়ে নিচু হয়ে দেখলাম। একটুখানি ফাঁক আছে, একজন বেশ ভালভাবেই বসতে পারে। আমি যতটা ঠাসাঠাসি ভাবছিলাম, ততটা না। একটা লোক, তা পঞ্চাশের ওপর বয়স হবে, একটা গেঞ্জি গায়ে, লুঙ্গি পরনে, দেওয়ালে হেলান দিয়ে বসে আছে। পা দুটো ছড়িয়ে দিয়েছে সামনে। কালোমোটা মতো লোকটাকে দেখে আমি প্রায় চমকেই উঠেছিলাম। দুপুরবেলা আমি যখন রাস্তায় দাঁড়িয়ে ছিলাম, সেখানকার চায়ের দোকানওয়ালার মতো লোকটার চেহারা। লোকটা আমার দিকে তাকালও সেইভাবে, এবং আমি পরিষ্কার দেখতে পেলাম, চোখাচোখি হতে, সে হাসল। হাসলই তো, নাকি, কেন না, আমি তার দাঁত দেখতে পেলাম, নাকের পাশটা কোঁচকাতেও দেখলাম। তবু আমি হাসতে পারলাম না। লোকটার পরে ফাঁকা জায়গাটা ছেড়ে দুজন শুয়ে আছে দেখলাম। শুয়ে থাকলেও, তারা যেন নড়াচড়া করছিল, মনে হচ্ছিল, জাপটাজাপটি করে শুয়ে থাকলেও তারা হাত পা ছুড়ছে। তা হোক, এবার আমি বসব, এবং সেই ভেবে বসতে যেতেই, যারা শুয়েছিল, তারা যেন কেমন মারামারি করছে বলে মনে হল। আমি অবাক হয়ে কালো মোটা লোকটার দিকে তাকালাম। লোকটা আবার সেইরকম দাঁত দেখাল, তার মানে কী, হাসছে? আবার আমি মোয়া মূর্তি দুটোর দিকে তাকালাম, ওরা যেন একজন একজনকে চেপে ধরে কুস্তি খেলছে, আর একটা চাপা গোঙানো স্বর আমার কানে এল, সশালা হারামি…তারপর যা বলল, সেগুলো খুবই খারাপ কথা। কালোমোটা লোকটা আমার হাঁটুর কাছে খোঁচা মেরে বলল, বসো না।
আমি চমকে উঠেছিলাম হাঁটুর কাছে খোঁচা খেয়ে। লোকটার দিকে ফিরে তাকালাম, একটু যেন ভরসাও পেলাম। লোকটা বাঙালি না বোধ হয়, কথার সুরটা যেন কেমন। যে-দুজন জাপটাজাপটি কুস্তির মতো করছে, তাদের অন্য পাশেও ছায়ার মতো মূর্তি দেখা যাচ্ছে, বসে আর শুয়ে আছে। আমি আস্তে আস্তে বসলাম, সত্যি, কোমরের কাছটা টনটন করে উঠল, ব্যথা আর আরাম, একসঙ্গেই। হাঁটুটা একটু মুড়তে গিয়ে মনে হল, বাঁকানো যাবে না। হাত দিয়ে, আস্তে আস্তে বাঁকিয়ে নিলাম, কয়েকবার মট মট করে শব্দ হল, আর আমার ডান পাশে আবার সেই গোঙনো স্বরে খারাপ গালাগাল শোনা গেল, সেই সঙ্গে যেন দম আটকে কেউ হাসল, কিন্তু হাসতে গিয়ে দমটা চাপবার জন্য, এরকম খ্যাস খ্যাস শব্দ হল। আমি ডান পাশে আবছায়ায় ভাল করে দেখতে চাইলাম, সেই সময়েই, আমার কুচকির কাছাকাছি, ঠ্যাঙের ওপর বেশ একটু জোরেই থাবার চাপ পড়ল। ফিরে তাকিয়ে দেখলাম, কালো গেঞ্জি গায়ে লোকটি, দাঁতগুলো দেখা যাচ্ছে, হাসিই বোধ হয় এটা, কেন না, তারপরেই সে আমার ঠ্যাঙের ওপর মাংসে আরও জোরে চাপ দিয়ে, অনেকটা খামচে ধরার মতো করে যেন কিছু ইশারায় বোঝাতে চাইল, বলল, সসসালারা সসয়তানি করছে, তুমি আপন মনে বসো না।
তার কথা শেষ হবার আগে, তার পাশের লোকটা, নাকি আর কেউ হেসে উঠল, আর আমার পাশের লোকটা, আমার উরুতের ওপরে একই ভাবে চাপ দিয়ে দিয়ে, মাঝে মাঝে একটু চাপড় মারতে লাগল, যেন আমাকে সে সান্ত্বনা দিতে চাইছে, বা ওই জাতীয় কিছু, যদি বা ব্যাপারটা আমার মোটই ভাল লাগছে না। সে এরকম করে যাবে কেন। আর ওরা কী শয়তানি করে যাচ্ছে, তাও আমি জানি না, বা এতে হাসির কী আছে, তাও জানি না। লোকটা এমন একটা ভাব করছে যেন সে আমার খুবই ঘনিষ্ঠ, তা না হলে কেউ কোলের ওপর হাত দিয়ে ওরকম করতে পারে না। অথচ অস্বস্তির কথাটা বলতেও পারছি না, একটা ভাল লোককে সামান্য কোনও কারণে দুঃখ দেওয়া উচিত না, কিন্তু আমি প্রায় চমকে উঠলাম, নোকটার হাত অন্যদিকে যাচ্ছে। এ আবার কী রকম ব্যাপার, এটা একটা থানার হাজত, দরজায় পুলিশ পাহারা, আশেপাশে এতগুলো লোক, তার মধ্যে এরকম ব্যাপার কেউ করতে পারে নাকি। আমি কি দু বছরের শিশু যে, আমার দু উরুতের মাঝখানে সে হাত দিচ্ছে, এবং এটা বোধ হয় কাউকেই বলে দিতে হয় না, হাতের ভাবভঙ্গি এমনই, অর্থাৎ যাকে বলে মুদ্রা, সেটা একভাবে বুঝিয়ে দেয়, ব্যাপারটা মোটেই ভাল না। আর এটা এক ধরনের কী বলব, নিষ্ঠুরতা ছাড়া আর কিছু না, আমি একটা লোক সারাদিন বাদে একটু দেওয়ালে হেলান দিয়ে বসবার সুযোগ পেয়েছি, সেই সময়ে এ ধরনের একটা ব্যাপার। আমি লোকটার দিকে ফিরলাম, দাঁত দেখা যাচ্ছে, বোধ হয় হাসি-ই, কিন্তু আবছা অন্ধকারে এ হাসিটা এক ধরনের নেকড়ের হাসির মতোই মনে হল। আমি লোকটার হাতটা কনুই দিয়ে ঠেলে দিলাম, বললাম, হাতটা সরান।
লোকটা হাত সরিয়ে নিল এমনভাবে যেন তার কোনওরকম খেয়ালই ছিল না, বা একটা ভুল হয়ে গিয়েছে। তা অবিশ্যি হতে পারে, কিন্তু এরকম ভুল না হওয়াই উচিত, বিশেষ করে সেটা যখন একটা লোকের বিশেষ জায়গা নিয়ে ভুল করা। ইতিমধ্যে আমার ডান পাশের হুডযুদ্ধ থেমেছে, একজন উঠে বসেছে, আর একজন শুয়েই আছে উপুড় হয়ে। যে উঠে বসছে, তার বয়স খুব বেশি মনে হল না, পনেরো-ষোলো বছর হতে পারে। মনে হল, সে তার প্যান্টটা কোমরের দিকে টেনে তুলছে আর গোঙানো স্বরে সেই সব ভাষায় গালাগাল দিয়েই যাচ্ছে। আমি ছেলেটার দিকে এক বার ফিরে তাকালাম। সে আমার দিকে ফিরে তাকাল না। আশেপাশের আরও দু-তিন জন ওর দিকে চেয়ে দেখল। আমার বাঁ দিকে যেন আবার সেই খেয়াল নেই ভুল করার ব্যাপারটা ঘটতে যাচ্ছে, কারণ আমার উরুতে হাতের চাপ লাগছে। আমি এবার বিরক্ত হয়ে লোকটার দিকে তাকালাম, সেই দাঁত, এবং পরমুহূর্তেই চোখে পড়ল, লোকটা তার অন্য হাত দিয়ে নিজের দুই উরুতের মাঝখানে, শিশুদের মতো খেলা করছে। লোকটার কি খেয়াল নেই ভুল করে এরকম করছে জানি না, কিন্তু আমি কি সত্যি ব্যাপারটা দেখছি–মানে দেখতে পেলাম। সেই দাঁত ঠিক আছে, এখন আর হাসি বলে মনে করতে পারছি না, এবং সে যেন ভুরু তুলে তুলে আমাকে একটা কিছু ইশারা করছে, অবাক হচ্ছি, তার আশেপাশে কেউ যদি ব্যাপারটা দেখে, তা হলে সে কী করবে। আবার একটা অস্থির বিভ্রান্তি আর অনিশ্চিত অবস্থা আমার মধ্যে জেগে উঠল, হাজত মানেই চুপচাপ স্থির হয়ে বসে ভাববার জায়গা না। ভেবেছিলাম, লিপির সঙ্গে কয়েকদিন ধরে আমার যে সব কথাবার্তা হয়েছে, তার একটা
নীরেন হালদার।
আমার নাম, আমার নাম। আমার নাম ধরে কে যেন ডেকে উঠল, আমি চমকে উঠলাম, গরাদের দিকে তাকিয়ে দেখলাম, পাহারাদারের চেহারাটা একটা মূর্তির মতো দেখাচ্ছে। আবার ডাক শোনা গেল, নীরেন হালদার কোন আছে ইধর আও।
মুক্তি। মুক্তি নাকি। লিপির খবর পাওয়া গিয়েছে? পরিমল ফিরে এসে কিছু জানিয়েছে? অথবা অন্য কোনওরকম দুঃসংবাদ–অর্থাৎ লিপির কোনও দুঃসংবাদ। আমি তাড়াতাড়ি উঠে দাঁড়ালাম, এবং তার মধ্যেই আর একবার ডাক শুনতে পেলাম, নীরেন হালদার।
আমি বলে উঠলাম, এই যে, যাচ্ছি।
আমার মনে হল, আরও কেউ যেন বারান্দায় দাঁড়িয়ে আছে, কারণ একটা বেশ বড় ছায়া পড়েছে। বারান্দার মেঝেয়। পরিমল এল নাকি, নাকি আর কেউ, পার্টির প্রিয়তোষদানা, মনে হয় না। তার বা তাদের আমার ওপরে অন্য কারণে, নিতান্তই পার্টিগত, আর সে রাগ কোনও কারণেই কাটবে কি না সন্দেহ। আমার বাবা আসবেন, এটা তো ভাবাই যায় না। আমি সবাইকে ডিঙিয়ে বাঁচিয়ে লোহার বন্ধ গরাদের কাছে গেলাম। পাহারাদারের পিছনে, একটু দূরে, সেই পাণ্ডে দাঁড়িয়ে আছে, যে আমাকে কিছুক্ষণ আগেই নিয়ে এসেছিল। পাহারাদার পাণ্ডের দিকে ফিরে তাকাল, পাণ্ডে কাছে এসে ঘাড় নাড়িয়ে বলল, হাঁ।
ঝনঝন শব্দে তালাটা খোলা হল, পাহারাদার আমাকে বলল, বাহার আও।
আমি বাইরে গিয়ে দাঁড়ালাম। ছাড়া পেলাম তা হলে, কিন্তু কেন বা কেমন করে, এইটুকু সময়ের মধ্যে কী ঘটে যেতে পারে। যাই হোক, রাত্রিটা যে এই নরকে–ভাবনাটা শেষ করতে পারলাম না, পাণ্ডে এসে আমার পাশে দাঁড়িয়ে বলল, যাও, খানা খা লেও।
খানা–মানে খাবার। পাণ্ডে যেদিকে হাত দেখাল, দেখলাম সেদিকেই বারান্দারই এক পাশে একটি লোক দাঁড়িয়ে রয়েছে। সামনের টেবিলে কলাপাতা আর মাটির ভাঁড় দেওয়া রয়েছে, নেমন্তন্নর বাড়িতে যেমন থাকে, অতিথিদের খাবার জন্য। তা হলে মুক্তি না, খাবার জন্য ডেকেছে। প্রথমটা খুব হতাশ হলেও, খাওয়ার কথাটা যেন হঠাৎ আমার মস্তিষ্কে গিয়ে, যাকে বলে গদাম করে একটা লাথি কষাল, খিদে খিদে খিদে–ভীষণ খিদে পেয়েছে। আমি টেবিলের দিকে এগিয়ে গেলাম। যে-লোকটা খেতে দিতে এসেছে, বাঙালি না অবাঙালি বুঝতে পারলাম না। একি থানারই লোক, না অন্য কোথাও থেকে খাবার আনিয়ে দেয়, কিছুই জানি না। লোকটা আমার দিকে একবার তাকিয়ে দেখল মাত্র, তার বেশি কিছু না। দেখেই কলাপাতা ঢাকা দেওয়া পাত্র খুলে, আমার সামনে পাতা কলাপাতায় ভাত ঢেলে দিল। আমি মাটির ভাঁড়ের জল দিয়ে হাতটা ধুতে গেলাম, পাণ্ডে অন্যদিকের দেওয়ালে লাগানো একটা কল দেখিয়ে দিল। যতই ধুই, হাতের তেলতেলে ভাবটা কিছুতেই গেল না, সাবানও নেই, আর খচ্চরেরা তা ছাড়া আর কী-ই বা বলা যায়, পকেটের রুমালটা পর্যন্ত নিয়ে নিয়েছে। হাজতে থাকবার সময় কিছুই রাখা যাবে না। তা হলে আর জামা কাপড়গুলো গায়ে রাখতে দেওয়াই বা কেন, হাজতে ঢোকবার আগে খুলে নিলেই পারে।
আমি বেশ বুঝতে পারছি, আমার মাথার মধ্যে যেন কেমন দপ দপ করছে, আমি এখন যার তার মা বোনকে নিয়েও গালাগাল দিয়ে উঠতে পারি। কিছুই বলা যায় না। আমি যখন কলাপাতায় ঠাণ্ডা ভাতগুলোতে হাত দিলাম, তখন আমার গলার কাছে কিছু একটা যেন আটকে গিয়েছে মনে হল, সেটাকে জোর করে গিলতে গিয়ে বুকের কাছেও লাগছে, আশ্চর্য, কান্না পাচ্ছে নাকি, মনে হচ্ছে, চোখ দুটো ভিজে যাবে। জঘন্য, এমন ভিজে জ্যাবজ্যাবে ভাত আমার একেবারেই ভাল লাগে না। কিন্তু আমাকে একলা খেতে দিল কেন, বাকি কয়েদিরা কি খাবে না, ভেবে আমি পাণ্ডের দিকে চেয়ে জিজ্ঞেস করলাম, ওরা খাবে না?
জবাবে পাণ্ডে তার গোঁফ-সুদ্ধ ঠোঁটটা বাঁকিয়ে বলল, আরে তু খা, দুসরে কি ইনতেজার ন কর।
অর্থাৎ পরের চিন্তা আমার না করাই উচিত। কিন্তু পাণ্ডে কি আমাকেই তুই বলছে নাকি। অবিশ্যি বললেও আমার কিছু বলবার নেই, কারণ ও তো আমাকে চেনেই না, হয়তো শুধু জানে আমি একটা বাচ্চা মেয়েকে ভাগাতে গিয়ে ধরা পড়েছি। যাক গিয়ে খানিকটা ডাল দিয়ে ভাত মেখে মুখে তুলে দিলাম, স্বাদের কথা ভাবার কোনও মানে হয় না। সকাল নটায় বাড়িতে খেয়েছিলাম, কিন্তু মনে মনে এত উত্তেজিত ছিলাম, ভাত গিলতেই পারছিলাম না। এখন কয়েক গরাস, কিছু না ভেবেই কেবল মুখে দিলাম, আর গিলোম। কী দিয়ে খেলাম না খেলাম, কিছুই বুঝতে পারছি না, তরকারি, ডাল, মাছ না মাংস, বুঝতে পারলাম না। যাকে বলে সাটাসাট সেইভাবে খেয়ে নিয়ে উঠে পড়লাম। যে লোকটা খেতে দিতে এসেছিল, সে বলল, আরও তো ভাত তরকারি রয়েছে।
আমি বললাম, আর খাব না।
পাণ্ডে আমাকে খাবার টেবিলের সামনে থেকে হাতের ইশারায় ডাকল। তার পাশে পাহারাদারও দাঁড়িয়েছিল। আমি তাদের সামনে গিয়ে দাঁড়ালাম। পাণ্ডে জিজ্ঞেস করল, সিগ্রেট পিয়েগা?
কে তুমি বান্ধব ওহে শ্রীমধুসূদন–প্রায় এরকম একটা ভাব আমার মনে এসে গেল। শেষ সিগারেট খেয়েছিলাম, বোধ হয়, সেই রাস্তার ধারে, চা খাবার পরে, তারপরে আর মনেই ছিল না। মনে হয়, আমার মতো অবস্থায় কেউ পড়লে, আর এরকম একটা অবস্থা কয়েকদিন চললে, সিগারেট খাওয়ার কথা সে একদম ভুলেই যাবে, তাকে আর চেষ্টা করে সিগারেট ছাড়তে হবে না। পাণ্ডের কথা শুনে আমার নিজেকেই যেন বোকা মনে হল, যাকে বলে, করুণ অথচ ব্যস্ত, সেইভাবে বললাম, আমার কাছে সিগারেট নেই।
পাণ্ডে পাহারাওয়ালার সঙ্গে চোখাচোখি করে হাসল, তারপরে পকেট থেকে এক প্যাকেট সিগারেট বের করল। একটা সিগারেট বের করে দেশলাই সহ, আমাকে দিল, আমি কী বলব, গ্রেটফুল, কৃতজ্ঞ সত্যি, কিন্তু সেটা মুখে না বলেই, গরাদের দরজার দিকে পা বাড়ালাম। পাণ্ডে খপ করে আমার শার্টের কলার পিছন থেকে টেনে ধরে হ্যাঁচকা মারল, প্রথমে খুব একটা খারাপ হিন্দি খিস্তি করে বলল, …শালা, ইধার পিয়ো, তু উধার কহাঁ যাতা?
আমি অবাক হয়ে বললাম, ভেতরে যাব না?
আরে শালা চুতিয়া কাঁহিকা, হাজত কা অন্দর মে বিড়ি সিগ্রেট পিনা মনা হ্যায়, নহি জানতা?
পাণ্ডে দাঁতে দাঁত পিষে কথাগুলো বলল, যেন সে আমাকে দু ঘা কষিয়ে দেবে, এবং তারপরেই পাহারাওয়ালাকে আমার সম্বন্ধে আর একটা খারাপ খিস্তি করল। আমি এখন আর এ সব গালাগাল নিয়ে মাথা ঘামাতে চাই না, কারণ এ সব নিয়ে এখন আমার মাথা ঘামাবার সময় নেই, লাভও নেই। সে যে আমাকে, একটা কয়েদিকে এভাবে সিগারেট খাওয়াচ্ছে, এটাই তো অনেকখানি। পুলিশ হলেও এদের মধ্যে মায়া মমতা আছে, না হয় একটু গালাগাল দিলই, গায়ে না মাখলেই হল। আমি বললাম, আমি, মানে জানতাম না কিনা, তা-ই।
পাণ্ডে আর পাহারাওয়ালা হাসল, আর আমি সিগারেট ধরিয়েই টান দিলাম। পাণ্ডে আমার হাত থেকে দেশলাইটা নিয়ে নিল। সিগারেটে টান দিতে পেরে আমি খুব আরাম বোধ করলাম। এমনকী, আমার যেন একটু ঘুমের ভাব আসছে, সে রকম জায়গা পেলে, ঘুমিয়ে পড়তেও পারতাম, কিন্তু সেই দৃশ্যটা আমার মনে পড়ে গেল, আমার বাঁ পাশের লোকটার, লুঙ্গি সরিয়ে সেই শিশুর মতো খেলা, অথচ সে শিশু না। পাণ্ডে তার গোঁফে কয়েক বার আঙুল বুলিয়ে আমার সিগারেট খাওয়া দেখল, তারপরে বলল, হাজত ছোড়কে যানে কা টাইম মেয়াদ রহেগা তো?
এ কথা কখনও ভুলতে পারি, পাণ্ডে এভাবে নিজে যেচে আমাকে সিগারেট খাওয়াল। এরকম একটা কথা সহজে ভুলতে পারে না কেউ। আমি বললাম, নিশ্চয় মনে থাকবে।
পাণ্ডে বলল, হাঁ, য়্যাদ রাখো। যানেকো টাইম মে কমসে কম দশঠো রুপয়া দেগা, হাঁ? তুমকো বেগ মে বহুত রুপয়া হ্যায়।
সিগারেটের ধোঁয়াটা হঠাৎ গলা আর বুকের সংযোগের কাছে আটকে গিয়ে, যাকে বলে, একটি আক্ষেপের সৃষ্টি হল, এবং খানিকক্ষণ ধরে কাশিটা চলল। একটু সামলে নিয়ে আমি আবার সিগারেটে টান দিলাম। পাণ্ডে জিজ্ঞেস করল, অওর একঠো পিয়েগা?
আমি মাথা নেড়ে জানালাম, আর পিয়েগা নহি এবং একঠো দশ রুপয়া কো নোট…থাক, আমার মনটাই বোধ হয় ছোট। এমন অসময়ে যে একটা সিগারেট খাওয়াতে পারে, সে না-হয় দশটা টাকা নেবেই। পাণ্ডের কথায় আগে কিছু বুঝতে পারিনি, এবং অনেক কিছুই আমি বুঝতে পারি না, তা না হলে, আমার আগেই মনে হওয়া উচিত ছিল, পাণ্ডে এখানে একটা ছোেট ছোঁকরি ভাগানেওয়ালাকে কেন সিগারেট খাওয়াতে যাবে। এখন আমার অস্পষ্টভাবে মনে পড়ছে, হাজত, পুলিশ জেল সেন্ট্রি ইত্যাদি বিষয়ে কখনও কখনও বন্ধুদের মুখে শুনেছি, এবং তাতেই আমার মনে হল, পাণ্ডেকে যখন আমি দশটা টাকা দেব, তখন সেটা শুধু পাণ্ডের একলার না, আরও কয়েক জনের মধ্যে ভাগাভাগি হবে, অন্তত এ পাহারাওয়ালাকে তো ভাগ দিতেই হবে। কিন্তু আমি জানি না কত দিন আমাকে হাজতে থাকতে হবে। শুনেছি পরশু দিন বোধ হয় আমাকে কোর্টে হাজির করাবে। তখন আমাকে কী করতে হবে, কিছুই জানি না। কোন কোর্টে নিয়ে যাবে, তা-ও জানি না। কোর্টে নিয়ে গিয়ে, হয়তো আরও তদন্ত সাপেক্ষে, আমাকে আবার হাজতে পাঠাবে, কিন্তু কিন্তু ইয়েস, হ্যাঁ, মনে পড়েছে। আমাকে জামিন দেওয়া হবে কি না, সেটাই আগের বিচার। আমি জানি না, আমাকে কে জামিন দিয়ে ছাড়িয়ে নিয়ে যেতে পারে। বাবা পারেন, কিন্তু নেবেন না। একমাত্র পরিমল, জামিন দিতে হলে যে পরিমাণ টাকা সম্পত্তি থাকা দরকার, তা ওর আছে, আরও অনেকেরই আছে, কেউ আসবে কি না, কে জানে। পরিমলকে হয়তো পার্টি–মানে প্রিয়তোষ দা-ই আমাকে জামিন দিতে বারণ করবে, কিন্তু পরিমল তো আসল ব্যাপারটা জানে। আমি তো সমস্ত ব্যাপারটার মাথামুণ্ডু কিছুই এখনও ভেবে স্থির করতে পারলাম না। পরিমল কোথায়? ও কি এখনও বাড়ি ফিরে আসেনি। লিপিই বা–আমি হলুম গে সাত ভাতারি বেশ্যা, হ্যাঁ বলছি তো আমি রাঁড়, তা বলে আমাকে চোর বলা… বিশ্রী, সেই মোটা মেয়েলি গলাটা আবার শোনা যাচ্ছে, এবং একটা জোর ধমক শোনা গেল, তারপরে চুপ, কিন্তু লিপিই বা কোথায় গেল। আবার অশুভ অমঙ্গল চিন্তাটা শিরদাঁড়ার কাছে এসে পাকে পাকে জড়াতে লাগল। তার মানে একটি নাবালিকাকে হরণ করে, তাকে আমি তাকে আমি গুম করে রেখেছি, অতএব আমার মুক্তি নেই। সিগারেটে শেষ টান দিয়ে ফেলে দিতেই পাহারাওয়ালা বলল, চল।
.
হ্যাঁ, বেশ খানিকটা সময় বাইরে কাটানো গেল, কিন্তু ভিতরে, সেই আগের জায়গায় কোনওরকমেই ফিরে যাওয়া চলবে না। একটা আধবুড়ো কালো মোটা লোক লুঙ্গি খুলে শিশুর মতো খেলবে এবং চোখ নাচিয়ে নাচিয়ে আমাকে সেই খেলা দেখাবে, আর ডান দিকে কী ধরনের জাপটাজাপটি কেন গালাগাল, এবং তারপরে কোমরের ওপর টেনে টেনে প্যান্ট-পরা কাণ্ডকারখানা চলবে, ওখানে কিছুতেই সারা রাত থাকা চলে না। পাহারাওয়ালা আমাকে ঢুকিয়ে দিয়ে, আবার গরাদের দরজায় তালা বন্ধ করে দিল। সেই দুর্গন্ধ, মলমূত্র, ঘাম ইত্যাদির সঙ্গে, ভিতরে যেন আমি বিড়ির গন্ধও পেলাম। হতে পারে, সিগারেট খেয়েছি বলে গন্ধটা আমার নাকেই রয়েছে। তবে গন্ধটা একেবারে তাজা বিড়ির গন্ধ, এমন না যে কিছু জানি না বলে বিড়ির গন্ধটাও জানা নেই। তার মানে, তা হলে হাজতের মধ্যেও বিড়ি খাচ্ছে কেউ, কোনও ভয় ডর নেই। আমি যেখানে বসেছিলাম, সেদিকটায় এক বার তাকালাম, আর সেই দাঁতের ঝিলিক যেন দেখতে পেলাম, সেই কালো মোটা লুঙ্গি আর গেঞ্জি পরা লোকটা যেন আমার দিকেই চেয়ে রয়েছে।
আমি ডান দিকে তাকালাম, দু-তিন জন শুয়ে আছে, তারপরেই সেই আঠারো-কুড়ি বছরের ছেলে কটি বসে আছে। মাঝখানের ফাঁকে একজন লোক বসতে পারে। সেই ফাঁকের দিকেই পা বাড়ালাম, ছেলেগুলো আমার দিকে ফিরে তাকাল। ওদের চোখে যেন সন্দেহের ছায়া, আর কে একজন আমার হাঁটুর নীচে একটা জোরে চাপড় দিয়ে বলে উঠল, কোন সসালা রে, আমার গায়ে পা দিচ্ছে।
অথচ আমি মোটেই পা দিইনি। বললাম, আমি তো আপনার গায়ে পা দিইনি।
লোকটা আচমকা চেঁচিয়ে উঠে বলল, আমি কি মিথ্যে কথা বলেছি, গায়ে পা না লাগলে
বাইরের পাহারাওয়ালা ধমক দিয়ে উঠল, এ্যাইয়োপ, চোপ রহো।
দেখিয়ে না সিপাইজি, সালা আমাকে গায়ে লাথ মারছে, আবার বলছে মারিনি।
এরকমভাবে যখন বলছে, তা হলে বোধ হয় সত্যি মেরেছি, কিন্তু নিজের কাছে দিব্বি গাললে যদি কথাটা সত্যি হয়, তা হলে বলতে পারি, আমি একেবারেই টের পাইনি। তাও আবার লাথ, জ্ঞানত কারোকে মেরেছি বলে মনে করতেই পারি না, বরং খেয়েছি। আমি কিছু বলবার আগেই, পাণ্ডে সামনে এসে বলল, ঠিক হ্যায়, আভি চুপ যা বেটা, নহি তো নতিজা খারাপ হোগা।
আমি আবার পা বাড়াবার আগে লোকটার দিকে তাকালাম, সেও আমার দিকে তাকিয়ে ছিল, এবং তার চোখ, সেই দুপুরে দিগা থেকে যা শুরু হয়েছে, সেইরকমই, নেকড়ের মতো জ্বলজ্বল করছে। ঠোঁট নেড়ে, বকবক করে যাচ্ছে, দু-একটা যা কানে আসছে, তাতেই বুঝতে পারছি, খুব খারাপ খারাপ গালাগাল দিচ্ছে। আসলে লোকটা লোকটা ঠিক না, একটা ছেলেই বলতে গেলে, একটা সরু আর লম্বা ইংরেজি এক্স অক্ষরের মতো পড়ে ছিল, আমার জন্য এখন ওকে ইংরেজি ওয়াই শব্দের মতো হতে হবে। পাশাপাশি অক্ষর, এক্স ওয়াই। হাত দুটো নামিয়ে নিলেই ওয়াই, আর তাই করতে হল তাকে, আমি বসে পড়লাম। আঁট প্যান্টের জন্য এভাবে বসা খুব অসুবিধা। সকালবেলা চান করে যখন জামা প্যান্ট পরেছিলাম, তখন তো জানতাম না, আমাকে হাজতবাস করতে হবে, আর হাজতবাস করতে হলে, বাবার মতো ঢোলা প্যান্ট পরে আসতে হবে, তাও জানতাম না। বসলাম, কিন্তু দেওয়ালটা ঠিক পাচ্ছি না, একজনের ঠ্যাঙ এগিয়ে রয়েছে। ইচ্ছে করলেই ঠ্যাঙটা সরাতে পারে, কারণ যার ঠ্যাঙ, সে বসেই রয়েছে। প্রথম দেখার সময়, এ ঘরের মানুষ আর তাদের ছায়া মিলিয়ে যত লোক ভেবেছিলাম তা না, তার চেয়ে অনেক কম। আমি পাছা ঘষটে ঘষটে, ঠ্যাঙের কাছে গেলাম, একটু ছোঁয়ালাম, যদি ঠ্যাঙটা সরিয়ে নেয়। কারণ আশেপাশে আরও অনেক জায়গা, ইচ্ছা করলে ঠ্যাঙ সরাতে পারে। না সরালেও, ঠ্যাঙটা বাঁচিয়ে পিঠটা দেওয়ালে ছোঁয়াবার চেষ্টা করলাম। এখন এটাকে লড়াই বলা যায়, কোনওরকমে একটু পা ছড়িয়ে হেলান দিয়ে বসে অথবা শুতে পারা। আমি কে, কী রকম পরিবেশে থাকি, এখন এখানে আর সে কথা ভেবে কোনও লাভ নেই। অবিশ্যি কোনও পরিবেশেই নিজেকে আমি ভুলে যাই না, আর ভুলি না বলেই, আমার মন এবং শরীর সবসময়েই কাজ করতে থাকে, এখনও করছে। যাক পিঠটা ছোঁয়ানো গিয়েছে, তবে বড় অসুবিধা। কোমরটা অনেকটা দূরে থাকায় পিঠটাকে ঠিক মতো রাখা যাচ্ছে না, তাই একটু আশায় আশায় বলতে গেলে প্রায় ভিখিরির মতোই, ঠ্যাঙে আস্তে করে হাত ছুঁইয়ে ডাকলাম, দাদা, ও দাদা।
কী দ্যাদ্যা? প্রশ্নের ধরনেই যেন কেমন গোলমাল লাগছে, দাদা না বললেই বোধ হয় ভাল হত। তবু বললাম, ঠ্যাঙটা একটু সরাবেন দাদা?
ন্যা দ্যাদা।
এর থেকে পরিষ্কার কোনও কথা হয় না। এর পরেও ঘ্যানর ঘ্যানর করে, (পাঁচ-ছটি ছেলেমেয়ে নিয়ে বাবু মরে যাচ্ছি বাবু, দুটো পয়সা দিন বাবু–ভিখিরি) যদি বলি, দেখুন দাদা সেই সকাল থেকে দাদা একটু বসতে পাইনি, দাদা যদি দাদা…তা হলে ঠ্যাঙসুদ্ধ ঘাড়ের ওপরে তুলে দেবে হয়তো। সত্যি বলতে কী, আজ সকাল থেকে এ সময় পর্যন্ত, এই হাজতের বাইরের বারান্দায়, ভাত তরকারিগুলো খেয়ে, বেঞ্চের ওপর বসে সিগারেট খাওয়ার সময়টুকু, আমার সবথেকে সুখের হয়েছিল। পাণ্ডের টাকার কথাটা এর মধ্যে আছে, তথাপি যাকে বলে, প্রায় পাঁচ থেকে ছ মিনিট, একটা নিখাদ শান্তির সময়। আমি কে, কী অপরাধ করেছি, এ সব কোনও কিছু নিয়ে তাদের মাথা ব্যথা নেই। এখানে যে কারণে সবাই আসে, আমিও সেইরকম কোনও কারণেই এসেছি, এতে ভাববার কী থাকতে পারে, তবে টাকার বিনিময়ে এইটুকু শান্তি সে দিতে পারে, এবং সম্ভবত জীবনে এই ধরনের কিছু মুহূর্তেই মানুষের মনে একটা আশা জাগিয়ে রাখে। একটা গোটা দিনের হিসাবে, এই কয়েকটি মিনিট, এবং সারা জীবনের হিসাবে, এই মিনিটগুলোর যোগফল, বেঁচে থাকবার পক্ষে কম না। শারীরিক ভাবে এবং মানসিক চিন্তা ভাবনার জগতে, নিয়ন্ত্রণের মধ্যে থেকেও, এই মুহূর্তগুলোকেই স্বাধীন বলা যেতে পারে। হাজতের মধ্যে এরকম একটা খারাপ–অর্থাৎ দুঃসময়ে আমার এইরকমই মনে হচ্ছে। আমি আমার রাজনৈতিক ভাবনার সঙ্গে এ চিন্তাটাকে বেখাপ্পা মনে করতে পারছি না। আমার বিশ্বাস এবং স্বপ্নগুলো সার্থক হলে, বলা যায়, মানুষ বহু যুগ ধরে যে শৃঙ্খলের মধ্যে বাঁধা পড়ে আছে, সেই শৃঙ্খলের বাঁধন অনেক শিথিল হয়ে পড়বে, স্বাধীনতার স্বাদ পাবার মুহূর্তগুলো অনেক বেশি পরিমাণে বাড়বে। যদি বা, সম্পূর্ণ নিয়ন্ত্রণের বাইরে বা পুরোপুরি স্বাধীনতার কথা আমি ভাবতেই পারি না, পৃথিবীতে কোনও যুগেই তার অস্তিত্ব ছিল না, থাকবে না। অথচ আমি যে সব স্বপ্ন দেখে থাকি, ভবিষ্যৎ পৃথিবীর সেখানে হয়তো এই স্বাধীনতার প্রশ্নটা আর থাকবেই না, এবং–হ্যাঁ, যা ভেবেছি তাই, আমাকে এখন ল্যাট্রিনে যেতে হবে। বেলা বারোটার পরে, এক বার মাত্র রাস্তার ধারে দেওয়ালে, যা আমি এমনিতে কখনও করি না, প্রস্রাব করেছিলাম, তারপরে অনেকবারই শরীরের ভিতরে, বিশেষ তলপেটে সেটা জানান দিয়েছে, যাওয়া হয়ে ওঠেনি। খানিকটা পিছন দিকে গিয়ে, ডান দিকে গরাদহীন দরজার মতো একটা ফাঁক যেখানে রয়েছে, সেটাই ল্যাট্রিন বলে মনে হচ্ছে। কয়েকজনকে কয়েক বারই ওদিকে যেতে দেখেছি, আর দুর্গন্ধটা ওদিক থেকেই আসছে। জানি না, ওখান থেকে ফিরে আর এ জায়গাটা পাব কিনা, কিন্তু। তার জন্য এখন আর বসে থাকবার উপায় নেই।
আমি উঠে দাঁড়ালাম। আঠারো কুড়ির ছেলেদের সঙ্গে আমার চোখাচোখি হল। ওরা তিন জন এখনও ঘুমোয়নি, বাকিরা নিজেদের সঙ্গে গায়ে পায়ে ঘাড়ে মাথায় মিলিয়ে শুয়ে পড়েছে। আমি বললাম, একটু বাথরুম থেকে আসছি, জায়গাটা একটু দেখবেন।
কেউ কোনও জবাব দিল না, কেবল একটি গোঙানো স্বর শোনা গেল, শালা বাদরুম মারাচ্ছে।
প্রথমে কথাটার মানে বুঝতে পারিনি, ভিতরে গিয়ে বুঝতে পারলাম। প্রস্রাব পায়খানা করার জায়গাটা এমনভাবে তৈরি, ভিতরে ঢুকে বাঁ দিকে একটা মোড় নিয়ে, জায়গাটাকে আড়াল করে দিয়েছে, যদি বা তাতে, কেউ এসে পড়লে, মুখোমুখি হবার কোনও অসুবিধা নেই।
ফিরে এসে দেখলাম, জায়গাটা এক ভাবেই আছে, ঠ্যাঙ সরেনি। আমি বসতে বসতে নিজেকেই বললাম, নাউ, নীরেন, অ্যাটেনশন। লিপির সঙ্গে কয়েকদিন ধরে যে সব কথাবার্তা হয়েছে, সেগুলো ভেবে দেখো। কারণ, আজ সমস্ত দিনে যা ঘটেছে, লিপির অন্তর্ধানের কথাই ভাবছি, কিছু দিন আগে থেকে মোট ব্যাপারগুলো ভাবলে একটা কোনও হদিস (ভয় পাচ্ছি আবার, লিপি কোথায় গেল, কী বিপদে পড়ল কে জানে) পাওয়া যেতে পারে। গতকাল আমার সঙ্গে লিপির সারা দিন দেখা সাক্ষাৎ হয়নি, আর সেটা আগের ব্যবস্থা অনুযায়ী, অর্থাৎ আমরা চলে যাবার আগের দিন কেউ কারোর সঙ্গে দেখা করব না, যাবার দিন দুজনে একসঙ্গে মিলে, একেবারে সোজা চলে যাব মধ্যমগ্রাম। সেই হিসাবে, দেখা সাক্ষাৎ কথাবার্তা পরশু থেকেই ধরতে হবে। গত পরশু, তরশু এবং তরশুরও আগের দিন, এই তিন দিনের মোট কথাবার্তাগুলো মনে করতে পারলেই, টু ট্রেইল অ্যান্ড টু ট্রেসহ নিজেকেই আমার আতা ক্যালানে বলতে ইচ্ছা করছে, আবার ইংরেজি কেন, এ কি কোনও গোয়েন্দা গল্প ফাঁদা হচ্ছে, ভগলুরাম কোথাকার! ভগলুরামের মানে জানি না, আমাকে কেউ কেউ এই বলেও খিস্তি দিয়েছে। যাই হোক, আজকের সকাল থেকে ঠিক চার দিন আগে:
.
সময় সন্ধ্যা ছটা বেজে পঁয়ত্রিশ। স্থান কালীঘাট ভবানীপুর অঞ্চল। একটি তৃতীয় শ্রেণীর রেস্তোরাঁ। রসুন পেঁয়াজের ঝাঁঝালো গন্ধ। পরদা-ময়লা, অনেকের হাত মোছা পরদা ঢাকা কেবিন, ন্যাতা দিয়ে মোছা ভেজা ভেজা কাঠের টেবিল। আমি আর লিপি বসে, মাথার ওপরে এরোপ্লেনের থেকেও জোর শব্দে একটা ফ্যান ঘুরছে, লিপির কপালে শ্যাম্পু করা চুল ঝাঁপিয়ে ঝাঁপিয়ে পড়ছে, এমনকী আমার চুলগুলোও। কল্পনা করা যেতে পারে, আমরা যেন উড়ে চলেছি।
লিপি: কী বিচ্ছিরি, স্টাফি।
আমি: তুমিই তো এখানে আসতে চাইলে।
লিপি: তা নইলে আবার কোথায় কার চোখে পড়ে যাব, মার কাছে (মাকেই ওর ভয় বেশি) রিপোর্ট চলে যাবে, আমরা সেই চুমো খাওয়া চালিয়েই যাচ্ছি। (নিচু স্বরে হাসি, কাজল মাখা চোখে আমার দিকে চাওয়া)
আমি: তা হলে এখানেই একটু কষ্ট করে বসো, আর তো দু-তিনদিন। তারপরে আর তোমার মায়ের কাছে কোনও রিপোর্টই যাবে না।
লিপি: (হঠাৎ যেন ভয়ে ব্ৰস্ত) সত্যি, ভুলেই যাই খালি। পালাবার কথা মনে হলেই বুকের মধ্যে ক্লিপ ঢিপ করতে থাকে।
আমি: (লিপির বুকে হাত চেপে, ওহ এখন চিন্তা করা যায় না) কই দেখি।
লিপি: ফাজিল। তোমার বুক ঢিপ ঢিপ করে না?
আমি: আমার কেন করবে লিপ, আমি তো তোমাকে, এই পৃথিবীকে সাক্ষী রেখে, বুক ফুলিয়ে
লিপি: বাতেলা, বাতেলা, বাতেলা দিয়ো না তো।
আমি: বাকাতাল্লা না, সত্যি বলছি। তোমাকে তো রাজি করাতে পারছি না, এভাবে পালিয়ে যেতে, বলতে গেলে, আমার লজ্জাই করছে।
লিপি।: (টেবিলের ওপরে চোখ) তা হলে যেয়ো না।
আমি: (লিপির হাত টেনে ধরে) রাগ করছ? আমার কথাটা বোধ হয় তুমি বুঝতে পারছ না লিপ। আমি বলছি, এটা আমার একার লজ্জা না, তোমারও লজ্জা। লোকে বলবে তুমি নীরেনের সঙ্গে বাড়ি থেকে পালিয়ে গেছ।
লিপি: বলুক গে, আমি লোকের কথায় কাঁচকলা দেখাই। তুমি বেশি লেখাপড়া শিখেছ, পার্টি কর, লোকের কথা তুমি ভাব, আমি ভাবি না।
আমি: (লিপির কথা ভাবা এবং বিবেচনার কথা মনে রেখে) যাক গে, এখন এ সব আলোচনা করে। লাভ কী। আমরা যে ভাবে যাব ঠিক করেছি, সে ভাবেই যাব।
লিপি: (চুপচাপ, টেবিলে রং করা বড় ধারালো নখ দিয়ে দাগ কাটা)
আমি: লিপ। (লিপির চিবুক ধরে আমার দিকে ফেরানো, ফুলো ফুলো সুন্দর ঠোঁট, রং লাগানো, আমার তৃষ্ণাবোধ, মুখ এগিয়ে নিয়ে ঠোঁটে আলতো করে ঠোঁট ছোঁয়াই।)।
লিপি: হুঁ, খালি এই সব। পালাবার আগে বলা, আর পালাবার পরে বলা একই কথা।
আমি: (বলার কিছু নেই। গোলাপি জামার আভা লিপির বুকে, আবার ঠোঁট এগিয়ে নিয়ে যাই, বয়ের প্রবেশ, তিন-চারটে প্লেট সাজিয়ে দেয়। চপ কাটলেট না মাথামুণ্ডু কিছুই জানি না। সাজিয়ে দিয়ে চলে যায়।)
লিপি: (হাসি, তবু চোখ পাকিয়ে) দেখে ফেলত যদি?
আমি: লজ্জা পেতাম।
লিপি: (নিচু গলায় খিলখিল হাসি) এমন কথা বলো, শুনলেই মনে হয়, তুমি একটি খ চয়-চয়—
আমি: (চুমো খাবার পরে) খাবারগুলো খাও। ব্যাপারটা সব মনে আছে তো?
লিপ: (হাতের ছোট রুমাল দিয়ে ঠোঁট চেপে মুছে) এত খেতে পারব না। মনে আছে। কোথায় যেন বলেছিলে?
আমি: মধ্যমগ্রাম, এক বন্ধুর বাড়িতে।
লিপি: (হেসে) মধ্যমগ্রাম। আর জায়গা পেলে না।
আমি: কয়েক দিন পরেই তো আমরা কলকাতায় ফিরে আসব।
লিপি: (উত্তেজিত) উহ, একটা হুলুস্থুল পড়ে যাবে।
আমি: তা যাবে। (চুমোর তৃষ্ণা নিয়ে তাকাই)
লিপি: তবে আমি কিন্তু কলকাতাতেই থাকব। বেশ বড় বাড়ি, গাড়ি, আর তুমি এমন বাজে, টুইস্ট নাচতে পার না। আজকাল সব ছেলেরাই পারে।
আমি: (জবাব নেই, তথাপি) হ্যাঁ, ঠাকুর ভাসানের সময় দেখেছি সবাই টুইস্ট করে।
লিপি: (চোখ পাকিয়ে) আমি মোটেই সেই টুইস্টের কথা বলিনি।
আমি: (হেসে) ভাসানওয়ালারা তা-ই ভাবে কিনা! (কিন্তু বড় বাড়ি আর গাড়ি মানে!)
লিপি: তবে তোমার যদি অনেক টাকা বাড়ি গাড়ি থাকত, তা হলে মা বোধ হয় এমনিতেই বিয়ে দিতে দিত।
আমি: (মনে মনে এস্টাব্লিশমেন্ট)
লিপি: (একটু যেন গভীর রাগ রাগ ভাব) তবে, মায়ের তাঁবে আমি আর থাকতে চাই না। মাকে আমি একবার দেখে নিতে চাই।
আমি: (বিস্ময়, খুশি, যদি বা লিপির হঠাৎ এরকম কথার মানে বোঝা গেল না। লিপির ঘাড়ে হাত, হাত দিয়ে একটু ঘষা, মুখটা কাছে টেনে আনা, উরতে হাত…চুমো)
.
পরশুর আগের দিন। সময় প্রায় সাতটা, স্থান গঙ্গার ধার, দুজনে পাশাপাশি বেঞ্চে। আলো জ্বলছে, গাছের ছায়া আমাদের গায়ে। কয়েকটা নৌকা কাছে পিঠেই নোঙর করে আছে। বাঁ দিকে বড় একটা জাপানি জাহাজ। একটা মাঝির গান এইটুকু কানে এল, দিদি অ দিদি গো, আসতে যদি চান/আমার লায়েতে পা দেন/কুমির বলিয়া দিদি গো ডর না করেন।
লিপি: গানটা শুনছ?
আমি: হ্যাঁ, মনে হচ্ছে ফোক সং।
লিপি: তোমাদের কাছে মাঝির গান হলেই তা ফোক সং, না?
আমি: হ্যাঁ, মানে, এদের মধ্যেই প্রাচীন লোকগীতিটিতিগুলো
লিপি: (আমার কোলের ওপরে থাপড় মেরে) হয়েছে থাক, একটু গেঁয়ো সুরে আর গেঁয়ো কথায় গাইলে বা কইলেই তোমাদের কাছে সব ফোক আর্ট। সব বাতেলা আর বুজরুকি।
আমি: (মনে মনে, একেবারে মিথ্যা না, ভণ্ডামিটা এখন চরম উৎকর্ষ লাভ করেছে। বিশেষ করে কলকাতায়, তবে লিপির মুখ থেকে শুনতেই যা একটু খারাপ লাগছে। ও আবার এ সব ভাবতে বা বলতে যাচ্ছে কেন।) গানটা তোমার খারাপ লাগছে?
লিপি: মোটেই না, বেশ লাগছে। মাঝিকেও স্পষ্ট দেখতে পাচ্ছি, অনেকক্ষণ ধরেই আমাদের দিকে তাকিয়ে দেখছে, তারপরে গান ধরেছে। আমার তো ওর নৌকায় ভাসতে ইচ্ছা করছে।
আমি: (লিপির কথায় প্রতিক্রিয়া, খেয়াল হল, মাঝিটা বোধ হয় ইচ্ছা করেই ওরকম গান ধরেছে) সত্যিই তোমার যেতে ইচ্ছা করছে নাকি?
লিপি: (হেসে) তা যেভাবে দিদিকে ডাকছে। তা বলে তুমি যাবে না, আমি একলা যাব ওর সঙ্গে।
আমি: (বাঁ হাত দিয়ে কোমর জড়িয়ে ধরে) ইস, যেতেই দেব না।
লিপি: (আমার দিকে তাকায়, অন্ধকারেও আমি ওর ও আমার চোখ দেখাদেখি করতে পারছে) বদমাইশি হচ্ছে। তোমাকে আমি খুব চিনি।
আমি: যাই হোক আসল কথাটা ভাবা যাক। আর মাত্তর এক দিন আমাদের হাতে আছে।
লিপি: হ্যাঁ। আচ্ছা, না পালালে কী হয়।
আমি: (বুকে ধকধক) তার মানে?
লিপি: পালালে কী হবে।
আমি: কী না হবে। তুমি আর আমি বিয়ে করব, আমরা
লিপি: সংসার করব। কিন্তু ও তো একটা বস্তাপচা ব্যাপার। আমরা বেশ নিজের নিজের মনে রইলাম। যার যা ভাল লাগবে তা-ই করব।
আমি: কল্পনাবিলাস।
লিপি: আমার বেশ ভাবতে ভাল লাগে। আহ ওরকম করো না, বুকে লাগছে। ওকি, আবার ওখানে হাত কেন।
আমি: ভাল লাগছে, কিন্তু তোমার এই ভাল লাগা ভাবনাটা কোনও কাজের কথা না। পৃথিবীতে সবাইকেই একটা জাগতিক আর–আর কী বলে, একটা লৌকিক নিয়ন্ত্রণের–উহ লাগছে, উরতে এত জোরে চিমটি কেটো না।
লিপি: তবে তুমি ওখান থেকে হাত সরাও। তোমার এ সব পণ্ডিতি কথা আমার ভাল লাগছে না।
আমি: (মনে মনে, লিপির কাছে আমি পণ্ডিতি করতে চাই না, তবে ও আর একটু গম্ভীর হলে, আর বড় হলে, ওকে আমি অনেক কিছু বলতে পারব) আচ্ছা।
একটু চুপচাপ।
লিপি: (হঠাৎ) না, পালাতে আমাকে হবেই। মা বড় বাড়াবাড়ি শুরু করেছে।
আমি: (মনে মনে জানি, মাকে নিয়েই ওর চিন্তা।)
লিপি: কিন্তু মনে রেখো, আমি তুমি আর পরিমলদা ছাড়া কাক পক্ষীও জানবে না।
আমি: (নিজেকে খুব খুশি আর সুখী বোধ করছি।) নিশ্চয়ই না।

গত পরশু। সময় রাত্রি আটটা বাজতে পাঁচ। স্থান চৌরঙ্গি এলাকা। লিপির সঙ্গে অ্যাপয়েন্টমেন্ট ছিল, পৌনে সাতটা থেকে সাতটার মধ্যে বাস স্টপে আসবে। আজকের সন্ধেটাই আমাদের চলে যাবার আগে শেষ দেখা। আমি পায়চারি আর ছটফট করে মরছিলাম। আমার সামনে দিয়ে একটা মেয়েও বোধ হয় চলে যেতে পারেনি, প্রত্যেকের মুখের দিকে দেখেছি। লিপি এল হন্তদন্ত ভাবে, আটটা বাজতে পাঁচে। কয়েক পা হেঁটেই একটা রেস্তোরাঁ, দ্বিতীয় শ্রেণীর দেশীয় বলা যায়। পরদা ঢাকা কেবিনে লিপির চোখ চক চক করছে, একটা কীসের হালকা গন্ধ লিপির নিশ্বাসে। একেবারে অচেনা না, মদ। লিপির পক্ষেও এটা প্রথম না। লিপির মা ড্রিংক করে, এটা ওর আরও তিন ভাই বোন ছাড়া, বাবাও জানেন এবং ভোদকামুখো লোকটিও ড্রিংক করেন–মানে ওর বাবা। ভাই বোনদের মধ্যে একমাত্র লিপি-ই, যত দূর জানি, ওর মায়ের ইচ্ছা অনুসারে। এ সম্বন্ধে আমি রিজিড–অর্থাৎ করাল গ্রাসে পতিত হওয়া বা একটা ভয়ংকর কিছু মনে করি না, মদ সম্পর্কে এক একজনের যেমন থাকে, প্রায় একটা ধর্মীয় গোঁড়ামির মতো, সরাব হারাম হ্যায়। মদ খেয়ে কোনও আনন্দ ঠিক আমার হয় না। খেতে ভালবাসি না, কিন্তু খাইনি কখনও, আর খেলে খানিকটা ভূতগ্রস্ত বলে মনে হয় নিজেকে। তবে লিপি না খেলেই আমি খুশি হই।
লিপি: কী, ওরকম করে কী দেখছ?
আমি: না, মানে—
লিপি: (ব্যাগটা টেবিলের ওপর রেখে) দ্যাখ না, খুকুদিটা ছাড়ল না।
আমি: খুকুদি?
লিপি: পরিমলদার ফিয়াসি।
আমি: (চমকে, ভয় পেয়ে) খুকু জানে নাকি আমাদের চলে যাবার কথা?
লিপি: (রুমাল দিয়ে চেপে চেপে ঘাম মোছে) মাথা খারাপ, ও তো একটা গেজেট। তা নয়, বাড়ি থেকে বেরিয়েই খুকুদির সঙ্গে দেখা, কিছুতেই ছাড়ল না, পেছনে পেছনে এল। ওরে সঙ্গে আরও দুটো মেয়ে ছিল। ওরা সবাই ঠিক করল, এয়ারকনডিশনড তুষারে গিয়ে দোতলায় বসে লাইম উইথ জিন খাবে। খুকুদি আবার বলল, চুক চুক করে। খুকুদির কাছে আমি ধরা পড়তে চাই না, তাই খানিকক্ষণ বসে, একটু খেয়ে চলে এলাম। খুকুদি বেশ আছে।
আমি: (বিমর্ষ। পরিমলের কথা ভেবে দুঃখিত। পরিমল কী করে এরকম মেয়ের সঙ্গে প্রেম করে, ঘোরে, আমি কিছুই বুঝি না। লিপিও খুকুকে বেশ পছন্দ করে) আমি তো তা জানি না, আমার ভীষণ ভয় উদ্বেগ হচ্ছিল। তুমি আরও দেরি করলে আমার বমি হয়ে যেত।
লিপি: (আমার গালে চিমটি কেটে) খোকন। (আমার ঠোঁটে ঠোঁট দিয়ে চুমো খেল, যেটা প্রায় ঘটে না–অর্থাৎ লিপি আগে খায় না, আমি খেলে খায়।) হয়েছে? ভয় আর উদ্বেগ কেটেছে? আমার মুখের মধ্যে বমি করে দেবে না তো। (আবার চুমো খেল, জিভে জিভ ঠেকে যাবার সময়ে, আমার জিভে একটা কী চলে এল।) হয়েছে তো?
আমি: (কুচিটা চিবোতে চিবোতে মুখে আঙুল দিয়ে বের করে নিয়ে এলাম, একটা ছোট ভোঁতা মাছের কাঁটার মতো চিকেনের হাড়।)
লিপি: কী ওটা?
আমি: তোমার মুখ থেকে এল।
লিপি: (আমার আঙুল থেকে নিজেই ফেলে দিল) নিঘিন্নে কোথাকার। জান, যতই সময় এগিয়ে আসছে, আমি ততই একসাইটেড হয়ে উঠছি।
আমি: আমিও।
লিপি: তোমার আবার কী, তোমার তো কারোকে ভয় নেই। তোমার মা বাবা-(হঠাৎ চোখে রাগ ফুটল) তোমার বোন খুকুর মুখে আমি ইয়ে করে দিই। কালকের মেয়ে ও, হাফ ডজন ছেলের সঙ্গে পাল্লা দিয়ে চলেছে বলে নিজেকে কী ভেবেছে। আমাকে যেখানে সেখানে যা তা বলে বেড়াচ্ছে। তোমার মায়ের আর ওর মুখ আমি একদিন ভেঙে দেব।
আমি: (মনে মনে, কী খারাপ কথা, খুকুর মুখে লিপি ইয়ে করবে, মায়ের মুখ ভেঙে দেবে, এর কোনও জবাব আমি দিতে চাই না, ঝগড়া লেগে যাবে, প্ল্যান ভেস্তে যাবে। মা আর খুকুর মুখে লিপির বিষয়ে আমিও অনেক খারাপ খারাপ কথা শুনেছি, কিন্তু তখন তাঁদের যেমন ভাল লাগে না, লিপিকেও তেমনি না। এখন এই রেগে ওঠা লিপির মুখ, একেবারে আলাদা, যেন চেনা-ই যায় না। এরকম দেখলেই আমার মনে হয়, মানুষের অনেকগুলো মুখ, পরতে পরতে ঢাকা, এক এক সময় এক একটা ফুটে ওঠে।)।
লিপি: কী হল, কথা বলছ না যে?
আমি: কী বলব বলল, এ সময়ে এ সব বিষয় নিয়ে কথা বলবার সময় আছে কী?
লিপি: কিন্তু সত্যি আমার রাগ হয়ে যায়, এমন সব কথা বলে আমার নামে, বিশেষ করে তোমার ওই বোনটা। এর মধ্যেই তো পোঁদ পেকে বরানগর চলে গেছে, (আজ পর্যন্ত এ কথাটার মানে জানতে পারলাম না, পাকেই বা কী করে, আর বরাহনগরেই কেন বিশেষ করে যায়) একটি পাকা ছেনাল হবে তোমার বোনটি, আগেই বলে দিচ্ছি।
আমি: (মনে মনে, এটা কি ননদ সম্পর্কে ভ্রাতৃবধূর ভ-ভ-ভ-ভবিষ্যৎবাণী, বুঝতে পারছি না, তবে এটা বুঝতে পারছি, লিপি যতটা কম খেয়ে এসেছে বলছে, ততটা কম না, ও বেশ উত্তেজিত, কথা বলার ঝোঁক, চোখ বেশ লাল। এ লিপি আমার খুব বেশি চেনা না, এক-আধবারের দেখা। ওর উচিত না, আমার মা বোন সম্পর্কে এরকম বলা, ওর ভাষাগুলোও ভদ্রোচিত না। আমি যদি ওর মা সম্পর্কে এরকম বলি, তা হলে আর রক্ষে থাকবে না, অথচ ওর–)
লিপি: চুপ করে রইলে যে?
আমি: কী বলব বলল। আর মাত্র একটা দিন আমাদের হাতে। আর সে একটা দিন–মানে, আগামীকাল আমরা কেউ কারোর সঙ্গে দেখা করছিনা, একেবারে পরশু দুপুরে আমরা চলে যাব। এখন মা আর বোনের বিষয় নিয়ে কথা বলবার মতো মনের
লিপি: হ্যাঁ হ্যাঁ, সত্যি, আমি সে কথাই তো বলছিলাম, জান, আমি ভীষণ একসাইটেড ফিল করছি। পরশু দিন বেলা একটা, ঠিক জায়গাতে থেকো কিন্তু।
আমি: ঠিক জায়গাতেই থাকব। ট্রাম রাস্তার ওপারে, ইস্টার্ন নার্সি হোমের উলটো দিকে।
লিপি: হ্যাঁ। আর পরিমলদাকে সব বলে দিয়েছ তো।
আমি: দিয়েছি। কাল ও তোমাদের বাড়ি যাবে, দুজনে আর একটু কথাবার্তা বলে নিয়ো।
লিপি: (হাসি, চোখে ঝিলিক) তারপরে তুমি হয়তো দেখলে, লিপি আর এল না।
আমি: (বুক ধকধক) কেন?
লিপি: (হেসে আমার ঘাড়ে মুখ, আমি ওর মুখ দেখতে পাচ্ছি না) যদি মরে যাই?
আমি: তার মানে?
লিপি: (আমার ঘাড়ে মুখ চেপে, আমার শরীরে শরীর ছুঁইয়ে শরীর!) বাহ, আমি আজ রাত্রে বা কাল সকালে মরে যেতে পারি না?
আমি: (লিপির মুখটা আমার দিকে টেনে তুলি, ওকে এখন দারুণ সুন্দর লাগছে না, তুমি কিছুতেই মরতে পার না।
লিপি: (হাসতে হাসতে) তা হলে ধর, মা হয়তো সব জেনে ফেলল, তারপরে আমাকে কোথাও গুম করে রাখল।
আমি: (লিপির মুখের দিকে চেয়ে থাকি। লিপি খিলখিল করে হেসে ওঠে, অসম্ভব সুন্দর লাগছে ওকে। বগলের কাছ থেকে ঘামের ভেজা ছাপটা বুকের পাশ দিয়ে দিয়ে এগিয়ে এসেছে।) কী করে জানবে তোমার মা?
লিপি: তা কি বলা যায়। কোনওরকমে হয়তো জেনে ফেলল, জান তো দেয়ালেরও কান আছে। আর মা যদি জানতে পারে…(লিপির মুখ শক্ত হয়ে ওঠে, সুন্দর মুখটা অন্যরকম দেখায়) আর আমাকে যদি আটকাতে চায়, তা হলে সাংঘাতিক কাণ্ড হবে। মাকে আমি ঘেন্না করি, ভীষণ ঘেন্না করি, ওকে আমার ছিঁড়ে খেয়ে ফেলতে ইচ্ছা করে। আজ না হোক, একদিন ওর সঙ্গে (মায়ের) লাগবেই আমার…
আমিঃ লিপি, এ সব কথা থাক, আর একটা দিন
লিপি: (হঠাৎ ফুঁপিয়ে কেঁদে উঠে আমার বুকে মুখ চেপে ধরল) না, তুমি জান না, মা আমার জীবনটা নষ্ট করে দিচ্ছে। মা আমাকে একটা বেশ্যা তৈরি করতে চায়। আমি যা করি, ওর (মায়ের) তাঁবে থাকব, কেন। ওর কথায় আমি সব করব কেন।
আমি: (একটা অস্পষ্ট ভয় অথচ মনে মনে খুশি, ওর মাকে গালাগাল দেবার জন্য। ওর মুখটা তুলে, গালে ঠোঁটে চুমো খাই, গলায় নাকে চোখের পাতায় খাই, চোখের জল চেটে খেয়ে ফেলি।) আর তো তোমাকে মায়ের তাঁবে থাকতে হবে না। কালকের দিনটা, তারপরেই তো আমরা চলে যাব, লিপ, লিপ। (লিপি আমাকে জোরে চেপে ধরে, দুজনের ঠোঁট জিভ মিলমিশ করে থাকে।)
.
লিপির সঙ্গে সেই আমার শেষ দেখা, আর শেষ কথা, এবং সে সব কথা থেকে কী মনে হয়। ইস্টার্ন নার্সিং হোমের উলটো দিকে আমি অপেক্ষা করব, এটা স্পষ্ট বলা ছিল, যদি বা, ইস্টার্ন নার্সিং হোমের ঠিক উলটো দিকেই দাঁড়িয়েও, নার্সিং হোমের দিকে আমার মোটেই লক্ষ ছিল না, কিন্তু তাতে লিপি বা পরিমলের ভুল হবার কোনও কারণ নেই। এখন ভাববার বিষয় হল, লিপির কয়েকটা কথা, ধর লিপি এল না বা হঠাৎ মরে যেতে পারি বা হয়তো গুম করে রাখল বা মাকে ঘেন্না করি অথবা মা আমাকে একটা বেশ্যা তৈরি করতে চায়। তারপরেই কান্না। এর থেকে কী মনে হতে পারে, অর্থাৎ কী একটা সিদ্ধান্তে আসা যেতে পারে। মা ওকে গুম করে ফেলতে পারে, মা ওকে বেশ্যা তৈরি করতে চায় (ভাবা যায় না), সমস্ত ব্যাপারটাকে এই কথার মধ্যে কেন্দ্রীভূত করলে এবং সেই সঙ্গেই লিপির কেঁদে ওঠা, অর্থাৎ ভয় আর অসহায়তা, সব মিলিয়ে একটা–একটা যাকে বলে, একটা ভয়াবহ সম্ভাবনাই কি জেগে উঠছে না। না না, আমার বুকের মধ্যে এখন এরকম করলে হবে না, শিরদাঁড়াটাকে দম আটকে অনড় রাখা দরকার। এ রকম ভয়ানক কিছু ঘটেছে কি না ভাববার আগে এ কথা মনে রাখা উচিত, গতকাল লিপি সারা দিন বাড়িতেই ছিল, এমনকী সন্ধেবেলাও বাড়ি থেকে বেরোয়নি। পরিমলের মুখ থেকেই শুনেছি, এবং গতকাল সন্ধেয় পরিমলের সঙ্গে লিপির কথাও হয়ে গিয়েছে, কী ভাবে কখন ওরা বেরিয়ে আসবে। তা হলে, যা ঘটবার, তা আজ সকালের দিকেই ঘটে গিয়েছে। কিন্তু পরিমল? পরিমল কোথায় গেল? একটা কোনও খবর আমাকে দেওয়া উচিত ছিল। এখন আমি বেশ যুক্তি দিয়েই বুঝতে পারছি না না না, কোনও যুক্তিই খাটছে না, কারণ, লিপি আমার সঙ্গে বাড়ি ছেড়ে চলে যাচ্ছে বলে চিঠি লিখে রেখে গিয়েছে। তা হলে কী দাঁড়াতে পারে ব্যাপারটা।
না, কোনও কিছুই. স্থির করা যাচ্ছে না। সেই একই বিভ্রান্তি, অনিশ্চয়তা, অস্থিরতা। একটা ঠ্যাঙ আমার কোলের ওপর এসে পড়ল। কিন্তু পিছনে, কোমরের কাছ থেকে ঠ্যাঙটা সরে গিয়েছে। আর দেরি না, আমি তাড়াতাড়ি চিত হয়ে শুয়ে পড়লাম। কয়েক বার থানার ঘণ্টা বেজেছে। কবার কতগুলো ঘন্টা বাজিয়েছে, খেয়াল করিনি। তা হলে এখন একটাই ভাবনা, কাল বা পরশু-পরশুই বোধ হয় আমাকে কোর্টে নিয়ে যাবে, জামিন পাবার কোনও আশা নেই, কিন্তু আমি কোর্টে দাঁড়িয়ে নিশ্চয় এ কথা বলতে পারি, কমরেড–থুড়ি, য়ুর অনার, আপনি আমাকে যে কোনও শাস্তি দিতে চান দিন, তার আগে লিপিকে উদ্ধারের জন্য পুলিশকে অর্ডার দিন, আপনি বিশ্বাস করুন, আমি লিপিকে নিয়ে নাটুকে, একদম নাটুকে ব্যাপার, এ সব কথা হয়তো আমাকে বলতেই দেবে না। তবে, যেমন করে থোক, বিচারককে আমার সব কথা জানানো দরকার। ইনস্পেক্টর যে আমাকে অ্যারেস্ট করে নিয়ে এসেছে, সে বা তারা তো পাঁকে পড়া শুয়োরের মতো ঘোঁৎ ঘোঁৎ করবেই, তাদের ওপর কোনও ভরসা নেই, অতএব…ঘুম আসছে, আশ্চর্য, চেষ্টা করেও ঘুমটাকে আটকে রাখা যাচ্ছে না, অতএব পুলিশের ওপর ভরসা না করে…ঘুম আসছে, আশ্চর্য কেন, আমি তো ঘুমোতে চাইনি, তথাপি…এখন ধৃতির মুখটা কেন আবার ভেসে উঠছে, কী রকম করে বলছিল, ধৃতিময়ী মুখার্জি, সাংঘাতিক…আশ্চর্য, ঘুম আসছে, এবং এখনও আমার কোলের ওপর একটা ঠ্যাঙ।
.
ঘুম ভাঙল, উৎকট দুর্গন্ধ। আমি ছাড়া সবাই জেগে গিয়েছে, ল্যাট্রিনের ফাঁকটার কাছে কয়েকজন ভিড় করে আছে। চমকে উঠে ভাববার কিছু নেই, আমি জানি, কোথায় আছি। আমি উঠে গরাদের দরজার দিকে তাকাতেই একজন নতুন পাহারাদারকে দেখতে পেলাম, আর সে আমাকে আঙুল নাড়িয়ে ডেকে বলল, নাস্তা কর লো।
নাস্তা, মানে সকালবেলার জলখাবার। আমি উঠে দরজার কাছে গেলাম। পাহারা দরজা খুলে দিল। বাইরে গিয়ে দুর্গন্ধের হাত থেকে বাঁচলাম। দেওয়ালের কাছে, কলের জলে মুখ ধুয়ে, কানে মাথায়ও একটু জল ছিটিয়ে নিলাম। কাল রাত্রে যে লোকটা খেতে দিতে এসেছিল, সেই দাঁড়িয়ে আছে টেবিলের কাছে। বড় মোটা বাদামি রঙের এক ধরনের দেশি বিস্কুট আর ভাঁড়ে করে চা। জালের ঘেরা থেকে দিনের আলো দেখা যাচ্ছে, রোদ এবং উঁচু বাড়ি দেখতে পাচ্ছি, এমনকী বাস ট্রামের শব্দও শুনতে পাচ্ছি। চা খেতে খেতেই দেখলাম, কয়েকজন কনস্টেবল এল, নাম ধরে লোক ডেকে কোমরে দড়ি বেঁধে নিয়ে চলে গেল। ঘরটা ফাঁকা হচ্ছে। যে লোকটা খেতে দেবার জন্য দাঁড়িয়ে ছিল, নোংরা জামা গায়ে ময়লা ধুতি পরা, সে জিজ্ঞেস করল, আমি আরও চা নেব কি না। ভাঁড়টা বাড়িয়ে দিলাম। চেহারা আর পোশাক দেখে মানুষের বিচার হয় না, আমি লোকটার কাছে কৃতজ্ঞ হয়ে উঠলাম। বুটের শব্দে চোখ তুলে দেখলাম, সিঁড়ির পাশের ফালি বারান্দার ওপর দিয়ে পাণ্ডে আসছে। এই সময়ে আবার কয়েকজন কনেস্টবল এল, কাগজ দেখে, নাম ধরে ধরে ডেকে, কয়েদিদের বাইরে নিয়ে এল, কিন্তু কোমরে দড়ি বাঁধল না, দুজন দুজনকে এক-একজন দু হাতে ধরে নিয়ে চলে গেল। আমার মনে হল, এখন হাজতের চেহারাটা যেন বদলে গিয়েছে। আজকের সকালের এই সব মানুষেরা যেন গতকাল রাত্রের মানুষেরা নয়। রাত্রি, অন্ধকার, আবছায়া আলো, এ সব অনেক কিছুর চেহারাই বদলে দিতে পারে। এখন দিনের আলোয় সমস্ত চেহারাটাই বদলে গিয়েছে, কেবল দুর্গন্ধের তীব্রতা ছাড়া। পাণ্ডে আমার সামনে এসে একটা সিগারেট আর দেশলাই বাড়িয়ে দিল। যুগ যুগ জিও। চায়ের পরেই সিগারেট, আর, সেইরকম কয়েকটা মুহূর্ত আসছে বোধ হয়।
সিগারেট ধরিয়ে, কয়েক টান দিতে না দিতেই, একজন ইনস্পেক্টর-মনে হল ইনস্পেক্টরই, সিঁড়ি দিয়ে উঠে এল। আমাদের দিকে না এসে, সোজা পাহারাওয়ালার কাছে গিয়ে যেন কী বলল। পাহারাওয়ালা গরাদের দরজার মধ্যে উঁকি দিয়ে চেঁচিয়ে ডেকে উঠল, নারাইন হালদার কোন আছে।
নারাইন হালদার। নীরেন না? পাণ্ডে আমার দিকে ফিরে তাড়াতাড়ি বলল, সিগ্রেট ফেক দো।
আমি তাড়াতাড়ি সিগারেট ফেলে দিলাম। পাণ্ডে বলে উঠল, তুমকো মাংতা। তুমকো নাম নারাইন হালদার হ্যায় না?
আমি বললাম, নীরেন হালদার।
পাণ্ডে ঘাড় দুলিয়ে বলল, ওহি একই হ্যায়। স্যার, ও ইধর হ্যায়।
ইনস্পেক্টরের দিকে তাকিয়ে বলল, এবং ইনস্পেক্টরও আমার দিকে তাকিয়ে এগিয়ে এল, জিজ্ঞেস করল, নীরেন হালদার?
আমি ঘাড় নেড়ে সায় দিলাম। আবার কোনও একটা বিপদ ঘনিয়ে আসছে বোধ হয়, তা না হলে, সিগারেটে সবে টান দিতেই, লোকটা হঠাৎ এল কেন। লোকটা আমার আপাদমস্তক দেখল, বেশ একটা রুক্ষ অসন্তুষ্ট দৃষ্টিতে। বলল, লোকেশ্বর চক্রবর্তী এসেছে, ওকালতনামা সই করাতে। নীচের অফিসে এক বার যেতে হবে।
কিছুই বুঝতে পারলাম না, লোকটা কী বলছে। ওকালতনামা মানে, যতদূর জানি, পাওয়ার অব অ্যাটর্নি, কিন্তু আমার সঙ্গে তার কী সম্পর্ক। লোকেশ্বর-হঠাৎ আমার মস্তিষ্ক আর চিন্তার মধ্য দিয়ে যেন বিদ্যুৎ হেনে গেল। লোকেশ্বর চক্রবর্তী মানে, সেই লোকেশ্বর চক্রবর্তী, এম এ বি এল উকিল, যাকে আমরা তোকদা বলি–মানে, বলতাম। সে তো একটা অত্যন্ত বাজে লোক, অ্যান্টিপার্টি, অথচ বিশ বছর আগে নাকি বামপন্থী রাজনীতি করত। এখন কোনও পার্টিই করে না, কিন্তু গালাগাল দেয় সবাইকে। ক্রিমিনাল ল্যইয়ার হিসেবে বেশ নামডাক আছে, তবে যাকে বলে সেই মদে আর মেয়েমানুষে ডুবে থাকা, তা-ই নাকি আজকাল থাকে। দুর্মুখ লোক, অনেক পড়াশোনাও নাকি আছে, আমি নিজে তার কিছুই জানি না, কেন না, লোকদার সঙ্গে আমার কোনওদিন তেমনভাবে কোনও কথা হয়নি। আমাদের অঞ্চলে সবাই লোকদা বলে, আমিও বলি, কয়েক বার পার্টির চাঁদাটাদাও চাইতে গিয়েছি, চাঁদা দিয়েছে, তবে অনেক কথা শুনিয়ে। লোকটাকে কেউ ঘাঁটাতে চায় না, শুধু তার কথার জন্যই, কিন্তু সেই লোক, মানে লোকেশ্বর চক্রবর্তী, লোকদা, আমার কাছে কেন এসেছে!
ইনস্পেক্টর সিঁড়ির কাছে চলে গিয়ে, পিছন ফিরে, ভুরু কুঁচকে রাগ রাগ ভাবে আমার দিকে ফিরে বলল, কী হল, নীচের অফিসে আসতে বললাম যে?
পাণ্ডে সঙ্গে সঙ্গে আমার ঘাড়ে একটা ধাক্কা দিয়ে বলল, যাও না।
যাবার জন্য আমি উঠে দাঁড়ালাম, কিন্তু ব্যাপারটা মাথায় কিছুই আসছে না, আবার একটা অস্থিরতা, অজানা অনিশ্চয়তার ভয় আমার মধ্যে জাগছে, অথচ আমাকে লোকেশ্বর চক্রবর্তী পাওয়ার অব অ্যাটর্নি সই করাতে এসেছে। ইনস্পেক্টর তো তা-ই বলল। ব্যাপারটা কিছুই বুঝতে পারছি না, নতুন কোনও বিপদ ঘটতে যাচ্ছে কি না, কে জানে। আমি ইনস্পেক্টরের পিছনে পিছনে কাঠের সিঁড়ি দিয়ে নেমে গেলাম। গতকালের সেই ঢাকা বারান্দা দিয়ে গিয়ে, আমাকে অন্য একটা ঘর নিয়ে গেল, দেখলাম, হ্যাঁ ঠিক, লোকেশ্বর চক্রবর্তীই তার সেই ছ ফুট লম্বা শরীরটা নিয়ে একটা চেয়ারে বসে আছে। সেই বড় বড় ড্যাবা লাল চোখ, চোখা নাক, আর তামার পাত্র অনেক দিন উনুনে পুড়লে যেরকম রং হয় সেই রকম রং। সেকেলে ধরনের বড় বড় চুলগুলোও কেন তামাটে, আমি বুঝতে পারি না, যে-চুলগুলো ঘাড়ে এবং কপালে ছড়িয়ে পড়ে আছে, হয়তো মাথার ওপরে পাখার বাতাসেই। সাদা শার্টের শক্ত কলারে টাইয়ের নট বাঁধা, তার ওপরে কালো কোট। সামনের টেবিলে বড় একটা ব্যাগ। আমি ঘরে ঢুকতেই, একটা চোখ বুজে, কী যেন ইশারা করতে চাইল, যে ধরনের ইশারাকে মোটেই ভাল বলা চলে না, অনেকটা কী বলে, ভদ্রলোকেরা যাকে ভালগার বলে, সেইরকম, তারপরেই লোকেশ্বর উকিল তার স্বভাবসিদ্ধ গমগমে বাজখাঁই গলায় বলে উঠল, এই যে নীরেন, কী যে করো তোমরা, (আবার এক চোখ বুজে ইশারা) এসো, এদিকে এসো, এই কাগজটায় এখানে সই করে দাও। কাম হিয়ার।
আমি বুঝতে পারলাম, লোকদা আমাকে একটা কিছু ইশারা করতে চাইছে, যা পুলিশকে জানানোর ইচ্ছা নেই। আমি টেবিলের দিকে এগিয়ে গেলাম। তার মধ্যেই আবার লোকদা বলে উঠল, বাড়িতে বলে এলেই তো সব হয়ে গেল না, একটা চিঠিতে সব কথা জানিয়ে রেখে আসা উচিত ছিল। তারপরে আবার খবর পাঠিয়েছ, কী যেন সেই মেয়েটার নাম, ধীরা, ধীরা মুখার্জিকে দিয়ে। কিন্তু আইন তো ও সব শুনবে না। যাই হোক, আমি আজই তোমার বেল মুভ করছি, তুমি সইটা করে দাও।
ইনস্পেক্টর নোকটা ঘরের অন্য এক পাশে চলে গেল। আমি তোকদার একটা কথাও বুঝতে পারছি না। আমি আবার ওর বাড়ি গেলাম কখন, কাকেই বা কী বলে এসেছি, এবং ধীরাধীরাই বা কে। আমি বললাম, ধীরা মানে?
আরে ওই তোমাদের বাড়ির নীচের তলায় যারা ভাড়া থাকে। পেন-এর ঢাকনা খুলতে খুলতে লোকদা বলল। ধীরা, মানে ধৃতি। ধৃতি গিয়ে লোকেশ্বর চক্রবর্তীকে খবর দিয়েছে আমার বেল মুভ করার জন্য। সমস্ত ব্যাপারটাই আমার কাছে অবিশ্বাস্য আর অদ্ভুত মনে হচ্ছে। কোনও ভাবনার সঙ্গেই কোনওটা মিলছে না। লোকদার নিচু গোঙানো স্বর শুনতে পেলাম, মেয়েটা সত্যি তোমার সঙ্গে যায়নি তো?
আমি প্রায় বাজে করুণ সুরের মতো গলায় বলে উঠলাম, বিশ্বাস করুন, আমি
আমার কথা শেষ হবার আগেই তোকদার গলাটা গমগম করে বেজে উঠল, যা বলছি তা-ই করো আগে, এখানে নাম সই করে তারিখ বসিয়ে দাও। তারপর হাজতে গিয়ে গ্যাঁট হয়ে বসে থাকো। তোমার কোনও কিছু কনফেস করার নেই, ডিনাই করারও নেই। কেউ কিছু জিজ্ঞেস করলে পরিষ্কার বলে দেবে, যা বলবার তা তোমার ল্যইয়ার বলবে, বুঝেছ?
তা এখন খানিকটা বুঝতে পারছি, কিন্তু মূলে সমস্ত ব্যাপারটাই আমার কাছে বিভ্রান্তিকর বলে মনে হচ্ছে। লোকেশ্বর চক্রবর্তী এখন আর পলেটিকাল ম্যান না, কিন্তু আমাদের পার্টির বিরুদ্ধে খিস্তি করে, অর্থাৎ এখন আমি যে-পার্টিতে আছি। অবিশ্যি সব পার্টিকেই লোকদা খিস্তি করে। লোকদা আমার বেল মুভ করলে সেটা কোনও পার্টি বিরোধী কাজ হবে কি না, কিছুই বুঝতে পারছি না। এটা আবার কোনও রকমের পার্টির ফাঁক নয় তো? কারোকে দিয়ে লোকদাকে ম্যানেজ করে পাঠায়নি তো, পরে যাতে বলতে পারে, একটা অ্যান্টি-পার্টি এলিমেন্ট, মাতাল চরিত্রহীন, তা সে যত বড় ক্রিমিনাল ল্যইয়ার-ই হোক, তাকে দিয়ে কেস করানো মানেই, পার্টির শত্রুর সঙ্গে হাত মেলানো। অথচ আমি তো কিছুই বুঝতে পারছি না, ধৃতি–মানে ধৃতি কী করে লোকদার কাছে গেল, আমার বেল মুভ করবার জন্য পাঠাল। না, ধৃতি একলাই বোধ হয় আমার মাথাটা খারাপ করে দিতে পারে। ইতিমধ্যে লোকদা আপন মনে বলে চলেছে, হয়রানি কি কম। আমি তো ভেবেছি, তোমাকে লোকাল থানায় রেখেছে। সেখানে গিয়ে দেখি, তুমি নেই। সকলেই তো বেঁড়ে ওস্তাদ, কেউ মুখ খুলবে না। আরে আমি হলাম লোকেশ্বর চক্কোত্তি, তোমরা বলবে না, তোমাদের বাবা বলবে। তারপরে অফিসার ইনচার্জ এসে আমাকে বলল, জায়গার অভাবে তোমাকে লালবাজারে পাঠানো হয়েছে।
তারপরেই আবার লোকদার গলা নেমে গেল, যেন প্রায় চুপি চুপি বলল, লিপি কতখানি নাবালিকা, তা আমি কোর্টে দেখিয়ে ছাড়ব। আমি ওর বার্থ সার্টিফিকেটের জন্য লোক লাগিয়ে দিয়েছি।
আমি জিজ্ঞেস করলাম, আপনি কি জানেন, লিপি কোথায়?
লোকদা তার বড় বড় লাল চোখ জ্বলন্ত করে আমার দিকে তাকাল, বলল, এটুকু জেনে রাখ, সে যেখানেই থাক, খুব ভাল আছে। তুমি আগে সই করে দাও। আর হ্যাঁ, আজ যদি বেল পেয়ে যাও, তা হলে আফটার লাঞ্চ, মানে ওবেলা, তা না হলে কাল। কোথাও তোমাকে একটি কথাও বলতে হবে না। তুমি খালি বলবে আমি নির্দোষ বুঝেছ?
তা বুঝতে পারছি, কিন্তু সমস্ত ব্যাপারটার জট ছাড়ানো মুশকিল। লোকদা হঠাৎ আমার উপকার করার জন্য এগিয়ে এল কেন, এবং তাও এত তাড়াতাড়ি। মাত্র তো একটা রাত গিয়েছে। ধৃতি। হ্যাঁ, ধৃতির কথা লোকদা বলেছে। ধৃতির সঙ্গে লোকদার কী সম্পর্ক, ওর কথাতেই এত বড় একটা ডাকসাইটে ক্রিমিনাল ল্যইয়ার আমার হয়ে লড়তে এগিয়ে এল কী করে? টাকা পয়সার ব্যাপারও তো আছে, সে সব কে দেবে?
কী হল, কোথায় সই করতে হবে, বুঝতে পারছ না? এখানে, এই এখানে।
না, এখন আর এভাবে কলম হাতে নিয়ে দাঁড়িয়ে ভাববার সময় নেই আমার। আমার মন বলছে, ঘটনা যা-ই ঘটুক আমার বেল পাওয়া দরকার, আমাকে হাজতের বাইরে যেতে হবে। পরিমলের সঙ্গে দেখা করতে হবে। লিপিকে-লিপি কোথায় কী অবস্থায় আছে এখন কে জানে–ওকে খুঁজে বের করতে হবে। অফিসে তিন দিনের ছুটি নেওয়া আছে। আমি নাম সই করে তারিখ বসিয়ে দিলাম।
লোকদা বলে উঠল, গুড, গুড বয়। বাট মোস্ট আনফরচুনেট য়ু আর! তা না হলে এ সব ভোগান্তি পোয়াতে হত না।
আমি জিজ্ঞেস করলাম, পরিমলের সঙ্গে আপনার দেখা হয়েছে?
লোকদা ঘাড় নেড়ে গমগম করে বলল, আই ডোন্ট নো য়ুর পরিমল, ইভন য়ুর ফাদার, অ্যান্ড আই থিংক য়ুর ফাদার ইজ এ মোস্ট ক্যালাস ম্যান। আই নো ওনলি য়ু, অ্যান্ড আই উইল সি দ্যাট সুরূপা ঘোষাল। সে এখনও কতটা কচি খুকির মা আছে, সেটা আমি দেখব। ও কে বয়, বায় বায়।
লোকেশ্বর চক্রবর্তী চলে গেল আর একটি কথাও না বলে, আর আমার মনে পড়ে গেল, সুরূপা হল লিপির মায়ের নাম, এবং কোনও এক সময়ে যেন শুনেছিলাম, সুরূপা ঘোষালের সঙ্গে এই লোকেশ্বর চক্রবর্তীর নাকি–ওই লোকে যা সব বলে, তা-ই ছিল। ইনস্পেক্টর আমার সামনে এসে দাঁড়াল এবং দাঁড়াবার ভঙ্গি আর মুখের ভাব দেখেই বুঝতে পারলাম, আমাকে কাস্টডিতে গিয়ে ঢুকতে হবে। কোনও কথা না বলেই আমি ঘর থেকে বেরিয়ে সিঁড়ির দিকে এগিয়ে গেলাম। ওপরের বারান্দায় আসতেই, গরাদের দরজা খুলে আমাকে ভিতরে ঢুকিয়ে দিল। আমার মনে হল একটা খালি বাসায় এসে ঢুকলাম। মাত্র তিন জন লোক, প্রায় তিন কোণে বসে আছে। এদের একজনকেও গতকাল রাত্রে দেখেছি বলে মনে করতে পারি না, অথচ ছিল নিশ্চয়ই। একজন খালি গায়ে, জামাটা মাথায় নিয়ে ঘুমোচ্ছে বলেই মনে হচ্ছে। তাকে একজন সাধারণ শ্রমিকের মতো দেখাচ্ছে। বাকি দুজনকে শহরের বস্তি অঞ্চলের মানুষদের মতো দেখাচ্ছে। কেউ কারোর সঙ্গে কথা বলছে না। আর একটা ব্যাপার, ঘরের মধ্যে দুর্গন্ধটা এখন অনেক কম। সিগারেটটা খেতে পারিনি। তা না হলেও এখন এ সময়টা আমার খারাপ লাগছে না। বারান্দার জাল দিয়ে এক টুকরো নীল আকাশ আমি দেখতে পাচ্ছি, আর শুনতে পাচ্ছি পায়রার বকম বকম ডাক। কোথা থেকে ডাকছে, বুঝতে পারছি না।
গতকাল দুপুরে চিলেকোঠার ছাদে পায়রাগুলোর কথা মনে পড়ছে–হ্যাঁ, তা হলে লিপির কথাটা আর এক বারনা, লিপি না, ধৃতির কথা ভেবে দেখা দরকার।
ধৃতির ব্যাপারটা আমি কিছুই বুঝতে পারছি না। ঝরনা–পরিমলের বোন বলেছিল, লিপি মোটেই নাবালিকা না। ধৃতি শুধু তা-ই বলেনি, আমাকে নার্ভাস হতেও বারণ করেছিল এবং সেটা আমার বাবা মা এবং ইনস্পেক্টরের সামনেই। ওকে আমি এখনও নাবালিকা বলেই জানি, অথচ ওর কথাবার্তা, ব্যবহার একটা সাবালিকাকেও হার মানায়। আমি ওর কিছুই বুঝতে পারছি না। হয় ভীষণ বদ–মানে খারাপ মেয়ে, আর না হয় মাথার গোলমাল আছে। অথবা দুটোই। আমি এরকম সেয়ানা বদমাইশ পাগল দেখেছি। যা খুশি তা-ই করছে, অথচ তলে তলে সব জ্ঞান আছে। কিন্তু ধৃতির কি তা আছে, মনে তো হয় না। ওকে আমার এক ধরনের পাগল বলেই মনে হয়। নিজেই জানে না, কী বলছে আর কী করছে। ও যে সেই আমার একটা ধারণা একেবারে চূর্ণবিচূর্ণ করে দিয়েছিল, যাকে বলে নওল কিশোরীর পবিত্রতার ধারণা, সে সব কথা এখন আমার মনে পড়ছে। অবিশ্যি, এ ব্যাপারে আমার সাধুতা যে একেবারে খাঁটি, তা আমি বলতে চাই না, কেন না কয়েক বছর আগে, ওর সেই পবিত্র কিশোরী রূপ দেখে, যাকে বলে মুগ্ধ, আমি তাই হতাম। এখন ধৃতির গায়ে একটু বেশি মাংস লেগেছে, কয়েক বছর আগে ও বেশ ছিপছিপে ছিল। ডাগর চোখে যখন তাকিয়ে একটু লজ্জা-লজ্জাভাবে হাসত, আমার মনে হত, ওর পায়ের থেকে মাথা পর্যন্ত একটা পবিত্রতা যেন ঘিরে রয়েছে। ধৃতি জানত না, ওর সেই রূপ দেখে আমি একটা কবিতাও লিখেছিলাম, যদি বা, সেটা কোথাও ছাপা হয়নি, কারণ পরে আমার মনে হয়েছিল, ধৃতির রূপ বর্ণনা করতে গিয়ে আমি কিশোরী রাধার বর্ণনা দিয়ে ফেলেছি। যেটা সহজেই সম্পাদকেরা ধরে ফেলতে পারত।
ধৃতি আমার কাছে পড়া দেখে নিতে আসত। আমিও মাঝে মাঝে নীচের তলায় ওদের ঘরে যেতাম, ওকে পড়া বলে দেবার জন্যই। অবিশ্যি তখন আমার মাথায় লিপি আছে, তথাপি, ধৃতিকে ভালই লাগত। তবে ধূতি পোশাক-টোশাকের ব্যাপারে বরাবরই একটু অদ্ভুত ধরনের। এমন অদ্ভুত ঢলঢলে জামা গায়ে দিত, আমি–আমি–মানে স্পষ্টই ওর কিশোরী বুক দেখতে পেতাম। তখন ব্রেসিয়ার ব্যবহার করত না, এখনও করে কি না আমার সন্দেহ আছে। ও তো আমার গায়ের কাছ ঘেঁষেই বসত, যখন তখন ছোঁয়াছুঁয়ি হত। আমার ভিতরে কেমন যেন টলটলিয়ে উঠত, হয়তো আমায় চোখমুখের ভাবই বদলে যেত, কিন্তু ধৃতির কিছুই হত না। ও যেন খুবই স্বাভাবিক আর নির্বিকার থাকত। তখন আমার মনেই পাপবোধ জেগে উঠত, আর লিপির মুখ মনে পড়ে যেত, চেষ্টা করতাম ধৃতির কাছাকাছি না যাবার। ধূতিই আসত। এই রকম চলতে চলতে একদিন কী হল, আমি–আমি ধৃতির পবিত্র গালে একটি চুমো খেয়ে ফেললাম। ধৃতি কিছুই বলল না, চোখ নামিয়ে হাসল, আর তাতে আমার আরও ভাল লাগল, সেই ভোলটেজের মতো, অন্যান্য দিকে যতই নিভে আসে, আর একদিকে ততই বাড়তে থাকে। আমি ওর স্বাভাবিক লাল ঠোঁটে চুমো খেয়ে ফেললাম। ধৃতি আমার দিকে এক বার তাকিয়ে, যেন লজ্জিত চোখ নামিয়ে হাসল, আর আমার কী রকম নিশ্বাস বন্ধ হয়ে আসছিল, ভিতরে যেন একটা যুদ্ধ চলছিল, ভয় উত্তেজনা আর অন্যায়বোধ, সব একসঙ্গে ঠেলাঠেলি শুরু করে দিয়েছিল। আমি জিজ্ঞেস করলাম, রাগ করলে?
ধৃতি প্রথমে মাথা নাড়িয়ে হাসল, তারপরে বলল, আমি ভেবেছিলাম, আরও অনেক দিন আগেই খাবেন।
মস্তিষ্কের মধ্যে বোমা ফাটার মতো কথাটা শুনেছিলাম আমি। ওরকমভাবে বলল কী করে কথাটা! আমার মুখ দিয়ে বেরিয়ে গিয়েছিল, কেন?
ধৃতি সেই পবিত্র ডাগর চোখে তাকিয়ে লজ্জা-লজ্জাভাবে হেসেই বলেছিল, বা রে, এর আগে আপনার আর এক দিনও আমাকে চুমো খেতে ইচ্ছা করেনি?
অসম্ভব, এরকম সোজা কথার মানে কী, বা কেউ বলে নাকি! ধৃতিই আবার বলেছিল, ছেলেরা তো এইরকমই।
আবার চমকে উঠলাম, বুকের মধ্যে কেমন করে উঠল। কোনও পবিত্র কিশোরী এরকম কথা বলে নাকি! একমাত্র কৃষ্ণে সমর্পিত প্রাণ রাধাই কৃষ্ণকে এরকম বলতে পারে, পুরুষেরা এ রকমই হয়। হে কপট হরি, পুরুষ মাত্রই এবপ্রকার, কিশোরীর চন্দ্রবদনে চুম্বনাভিলাষী হয়। কিন্তু ধৃতি তো রাধা না, রাধার একটা স্বামীও ছিল। ধৃতি একটি পবিত্র কিশোরী, ছেলেরা কী রকম হয়, সে কথা ও জানবে কেমন করে। আমি অবাক হয়ে জিজ্ঞেস করেছিলাম, ছেলেরা কী রকম হয়, তুমি জানলে কী করে?
ধৃতি মুখে হাত চেপে হেসে ফেলেছিল, প্রায় সব ছেলেরাই তো আমাকে চুমো খেতে চায়। অনেক বড় বড় লোকেরাও।
আমি তো প্রায় যাকে বলে থ হয়ে গিয়েছিলাম। আসলে আমি ভেবেছিলাম, ধৃতি ভাববে, আমার চুমো খাওয়াটা একটা নির্দোষ ব্যাপার। তার মধ্যে খারাপ কিছু নেই, কিন্তু ওরে বাবা, এ মেয়ে তো আমার মাথায় গাধার টুপি পরিয়ে দিতে পারে। তাড়াতাড়ি বলে উঠেছিলাম, চায়, কিন্তু কেউ খায়নি তো?
নওল কিশোরীটি ঘাড় বাঁকিয়ে, চোখের তারা কাঁপিয়ে বলেছিল, সে কথা আপনাকে বলব কেন। খেতেও পারে। আপনি কি আমাকে ভালবাসেন যে আপনাকে বলব।
ধৃতির কথাগুলো ঠিক মাকুর মতো আমার মাথায় এদিকে-ওদিকে ধাক্কা মারছিল, কোনও জবাবই দিতে পারছিলাম না। ধৃতি আবার বলে উঠেছিল আমি কিন্তু আপনাকে ভালবাসি।
আমি চমকে উঠে বলেছিলাম, ভালবাস? তারপরেও আমার জিজ্ঞেস করা উচিত ছিল, কেন, এবং ভালবাসার তুমি কী বোঝ। কিন্তু ও যা মেয়ে, আমাকে যদি পালটা জিজ্ঞেস করত, ভালবাসা বলতে আমি কী বুঝি, তা হলে কোনও জবাব দিতে পারতাম না। সব জিনিস কি মানুষ ব্যাখ্যা করতে পারে। অনেক ব্যাপার যেমন আছে, মৃত্যুর মত একটা ব্যাপার, চাই বা না চাই, সে তার অমোঘ নিয়মে একদিন আসবেই, কিংবা জীবনকে বারে বারে পরিপূর্ণ (পরিপূর্ণতা কী?) করে চাই, কারণ এ জীবন ফুরিয়ে যাবে, এরকম দুটো অমোঘ কারণের মতোই, ভালবাসা কিনা আমি জানি না, কিংবা অস্তিত্বকে বাঁচিয়ে রাখার যে তীব্র ইচ্ছা এবং অর্জনের লড়াই, ভালবাসা ব্যাপারটা তার মধ্যেই কোথাও হয়তো আছে। তার চেয়ে বলা ভাল নীরেনের লিপিকে চাওয়াটাই ভালবাসা। তাতেও ঠিক বলা হল না। রবীন্দ্রনাথ ঈশ্বরকে ভালবাসতেন, এটা পরিষ্কার। আমার ঈশ্বর নেই। ঈশ্বরই রবীন্দ্রনাথের কাছে জীবন-মৃত্যু এবং সকল কিছুর নিয়ন্তা, তাঁকে ঠাকুর ভালবাসতেন এটা তো একটা বিশ্বাস এবং এ ভালবাসা তুলনাহীন। আমি আমার স্বপ্নগুলোকে ভালবাসি। সেই স্বপ্নগুলো সবই জীবন বিষয়ক এবং রাজনৈতিক আদর্শগত বিশ্বাসের বিষয়। কিন্তু এ সব অন্য দিকে চলে যাচ্ছে, যাকে বলে নারী পুরুষের ভালবাসা-প্রেম–যাকে প্রেম বলে, তার বিষয়ে
যাক, এ সব চিন্তা এখন থাক, আমার মধ্যে যে একটি অন্ধকারাচ্ছন্ন লোক আছে–অন্ধকারাচ্ছন্ন না বলে, একটি অখণ্ড বজ্জাত বলতেই বা দোষ কী, সে ঠিক করে ফেলল, ধৃতির সঙ্গে খেলা চালিয়ে যাওয়া যাক, অর্থাৎ যেভাবে চলছে, চলুক। যেন তখনও আমার পবিত্র নওল কিশোরী ভাবনাটা গুঁড়িয়ে যায়নি। অবিশ্যি তারপরে, কিছু দিনের মধ্যেই তা গেল, এবং সেটা এক দুপুরের ব্যাপার, ওর বাবা মা ভাইয়েরা কেউ ছিল না। শীতের দুপুরে আমি গেলাম ওদের নীচের তলায়। গিয়ে দেখলাম, ধূতি খাটের ওপরে লেপ গায়ে দিয়ে শুয়ে আছে, ওর মুখ আর ঘাড়ের কাছে রুক্ষু চুল ছড়ানো। আমি গিয়ে খাটে বসলাম, ধৃতিই আমাকে লেপের মধ্যে যেতে বলল। যাবার পরে একটা অন্যায় বোধ আর উত্তেজনা আমার মধ্যে ধাক্কাধাক্কি শুরু করল। আমি ওর সমস্ত শরীরটাকেই ছুঁতে পারছি, কিন্তু আমার খুব দুরবস্থা বলে মনে হল, ধৃতি বলল, আপনি কি হাঁদা নাকি?
আমি জিজ্ঞেস করলাম, তোমার ভয় করে না?
ও বলল, আপনাকে আমার ভয় করে না। আপনার জন্য আমি সব করতে পারি, সব রকম বিপদ মাথায় নিতে পারি।
ধৃতির কথাবার্তা শুনেই আমার অবস্থা আরও খারাপ হয়ে উঠল, আমি লেপ ছেড়ে উঠে বসে বললাম, তোমার এত পাকা পাকা কথা আমার ভাল লাগে না।
ধৃতি আমার চোখের দিকে চেয়ে বলল, এতে আবার পাকা পাকা কথার কী আছে। আমার বয়স ষোলোসতেরো হয়ে গেল। আমি জানি, আপনি কী চান।
অবাক হয়ে জিজ্ঞেস করলাম, কী চাই।
মেয়েটা অনায়াসে বলল, গল্পের বই না হয় তো সিনেমার নায়িকাদের মতো কথা বলব।
আমি প্রায় রেগেই বললাম, মোটই না। তুমি ছেলেমানুষ আছ, ছেলেমানুষই থাকবে।
ধৃতি ঠোঁট বাঁকিয়ে হেসে বলল, আর আপনি যা করতে বলবেন, তাই করব। আসলে আপনিই ছেলেমানুষ।
তখন আমি রেগে উঠেছি, আমার পবিত্র কিশোরী ভাবনাটা, চোখের সামনে একটা সুন্দর ফুলদানি ভেঙে পড়ার মতো চৌচির হয়ে গেল। বললাম, আমি ছেলেমানুষ!
ধৃতি বলল, তা ছাড়া আবার কী। চলে যাচ্ছেন?
হ্যাঁ।
আপনি আমাকে একটুও ভালবাসেন না। কেঁঝে বললাম, তুমি ভালবাসার কী বোঝ?
আপনারা ভাবেন, আমার বয়সি একটা মেয়ে কিছু বোঝে না। আপনাদের থেকে অনেক বেশি বোঝে। আপনাকে আমি ভালবাসি বলেই লজ্জা পাই না, ভয় পাই না।
ইচ্ছা করছিল ঠাস করে একটা থাপ্পড় মারি, তা না করে চলে এলাম। ধৃতি আবার বলল, লিপিদের বাড়ি যাবেন এখন, না?
কোনও জবাব না দিয়ে চলে এলাম। লিপির নাম করতে সাহস পেল মেয়েটা। সংসারে বোধ হয় কারোকেই ওর ভয় নেই, মানামানি নেই। তারপর থেকে আমি কথা না বললেও, ও ঠিক বলত, জবাব দিতাম না। এখনও ওর কথাগুলো মনে হলে আমি বিভ্রান্ত হয়ে পড়ি। এখন তো আরও। লোকেশ্বর চক্রবর্তীকে পাঠিয়েছে ধৃতি-ই, এখন বেশ বুঝতে পারছি। এখন বোধ হয় উনিশ কুড়ি বছর বয়স হল, কিন্তু এত সব বুঝল কেমন করে।
.
হাজতে আর একটা অকথ্য, ঘুম-ছাড়া, অস্থির আর বিভ্রান্তিকর রাত্রি কাটানোর পরে, সকাল সাড়ে দশটার সময়ে আমাকে নিতে এল সেই ইনস্পেক্টর, যে আমাকে বাড়ি থেকে অ্যারেস্ট করে নিয়ে এসেছিল। কিন্তু কোর্টে গিয়ে, প্রায় দু ঘণ্টা আমাকে পুলিশের গাড়িতে বসে থাকতে হল। তবে আজ ইনস্পেক্টরের ব্যবহার গতকালের মতো খারাপ না যেন। এমনকী এক বার হেসে আমাকে জিজ্ঞেসও করেছিল, লোকেশ্বর চক্রবর্তীকে খবর দেওয়াই ছিল আগে? বেশ আঁটঘাট বেঁধেই নেমেছিলে।
উল্লুক গাড়ল বুন্ধু, এবং পরিমলের কথানুযায়ী রাম ভগুড়ে, যদি বা মানে জানি না, এ ছাড়া লোকটাকে আর কিছুই বলা যায় না। আমি লোকটার কথার কোনও জবাবই দিইনি। পাণ্ডেও এসেছে, যদি আমার বেল হয়ে যায়, তখন আমি টাকা আর জিনিসপত্র ফেরত পাব, আর পাণ্ডের পাওয়ানা মেটাব।
আমাকে যখন এজলাসে নিয়ে যাওয়া হল, তখন সেখানে ভিড় কিছু কম না। শুনতে পেলাম একজন আমার নাম করে যা তা অভিযোগ করে যাচ্ছে। লোকেশ্বর চক্রবর্তী দাঁড়িয়ে শুনছে, আর ম্যাজিস্ট্রেট যেন অন্যমনস্ক ভাবে এজলাসের সামনের দেওয়ালের দিকে চেয়ে রয়েছেন। আমাকে ঠেলে দেওয়া হল একটা লোহার জালে ঢাকা খাঁচার মধ্যে, দুজন সেপাই সামনে পাহারা। বোধ হয় এটাকেই আসামির কাঠগড়া বলা হয়। সেখান থেকেই আমি দেখলাম, লিপির মা আর বাবা পাশাপাশি দুটো চেয়ারে বসে আছে। লিপির মা এত সেজে এসেছে কেন বুঝতে পারছি না, ঠোঁটে রং, চোখে কাজল, মুখে মোটা প্রলেপ, ঘাড়টা একটু তুলে ছোট রঙিন পাখা দিয়ে হাওয়া খাচ্ছে আর ভোদকামুখো স্বামীটি পাশে বসে দরদর করে ঘামছে। কিন্তু সুরূপা ঘোষাল এত সেজে এসেছে কেন? লিপিকে যদি আমিই কোথাও গুম করে রেখে থাকি, যা কখনওই সম্ভব না, বা অন্য কোনও রকমের বিপদও ঘটে থাকতে পারে, কোনও অবস্থাতেই লিপির মায়ের এত সাজগোজ মানায় না। আমি দেখতে পাচ্ছি, লিপির মা তার খাণ্ডার লালচে চোখের কোণ দিয়ে আমাকে মাঝে মাঝে দেখছে, চোয়াল দুটো শক্ত হয়ে উঠছে, তার মানে দাঁতে দাঁত চিবোচ্ছে। লিপির বাবা হাঁ করে সেই লোকটাকে দেখছে, যে স্ট্যান্ডে দাঁড়িয়ে আমার নামে যা খুশি তা-ই বলছে, নাবালিকা হরণ, তাকে লুকিয়ে রাখা এবং শিক্ষা আর রাজনীতি আসলে আমার একটা ছদ্মবেশ। শুনতে শুনতে অনেকেই আমার দিকে তাকিয়ে দেখছে, ম্যাজিস্ট্রেটও দু-একবার তাকালেন। লোকেশ্বর চক্রবর্তী এক বার শুধু দেখে নিয়েছিল, আমি ঠিক এসেছি কিনা।
আমার বিরুদ্ধে যে-লোকটা বানিয়ে বানিয়ে নানারকম খারাপ কথা ভাল ভাষায় বলে যাচ্ছিল, তার মূল উদ্দেশ্য, আমাকে যেন জামিন না দেওয়া হয়, কেন না, আমার মতো অপরাধী জামিন পেলেই আবার কোনও অপরাধ করব। কিন্তু লোকেশ্বর চক্রবর্তী আরও উঁদে, তার চেহারার মতোই গমগমে গলায় ইংরেজিতে শুরু করতে গিয়ে, পৃথিবীর ইতিহাসের কথা তুলে ফেলল, এবং মিথ্যা দিয়ে আজ পর্যন্ত দিনকে রাত বা রাতকে দিন করা যায়নি, মামলা চলাকালীন বিচারক মহাশয়কে সে নানানভাবেই প্রমাণ করে দেবে, নীরেন হালদারের বিরুদ্ধে সমস্ত ব্যাপারটাই একটা সাজানো ঘটনা, এর মধ্যে সত্যের বিন্দুবিসর্গ নেই, এবং রাতারাতি কোনও কিছুই বদলে যেতে পারে না, নীরেন হালদারও না, আজ এই মুহূর্ত পর্যন্ত। একটি মিথ্যা ঘটনার মধ্যে তাকে জড়ানো ছাড়া, তার প্রতিবেশী, শহরবাসী, বিদ্যালয় কলেজ এবং বিশ্ববিদ্যালয়, কোথাও তার বিরুদ্ধে কোনও অভিযোগ ছিল না..ইত্যাদি ইত্যাদি। ইতিমধ্যে ম্যাজিস্ট্রেটের হাতে একটি চিরকুট পাঠানো হয়েছিল আর সেটা লিখেছিল সেই সরু গোঁফ ইনস্পেক্টর, যে আমাকে অ্যারেস্ট করে নিয়ে এসেছিল, আমি লক্ষ করেছি। লিপির মায়ের হাতের পাখা খুব ঘন ঘন চলছে, তথাপি ঘামছে, মুখের ভাব অত্যন্ত অস্বস্তিকর আর উদ্বিগ্ন, অথচ লিপির বাবা যেন একটি ছেলেমানুষের মতো হাঁ করে সকলের মুখের দিকে দেখছে। ম্যাজিস্ট্রেট লোকেশ্বরকে বললেন, লিপি ঘোষাল নিজের হাতে চিঠি লিখে রেখে গিয়েছে যে, আসামির সঙ্গে সে গৃহত্যাগ করছে। জবাবে লোকদার বক্তব্য এই রকম, তার মক্কেলের বিরুদ্ধে অনেকেই অনেক কিছু লিখে রেখে গৃহত্যাগ করতে পারে, তার দায়িত্ব তার মক্কেল নিতে পারে না। সে একজন জেনুইন লোক, শান্তিপ্রিয় নাগরিক, তাকে জামিন দিয়ে, কেস ফাইট করার সুযোগ নিশ্চয়ই বিচারক মহাশয় দেবেন।…তারপরেই দু-এক মিনিটের নীরবতা। ম্যাজিস্ট্রেট কয়েকটা কাগজপত্র ঘেঁটে দেখলেন, এবং শেষ পর্যন্ত আমার জামিন মঞ্জুর করে লাঞ্চের অবকাশ ঘোষণা করে, আসন ছেড়ে চলে গেলেন। লোকদা আমার দিকে ফিরে বললেন, এদিকে এসো।
এখন আমি লোকদার কাছে খানিকটা মন্ত্রমুগ্ধবৎ এগিয়ে গেলাম, আমাকে সেপাইরা কিছু বলল না। সেই ইনস্পেক্টরও আমার দিকে এগিয়ে এল, রুমালের পুঁটলি আর খাতা এগিয়ে দিল, বলল, নিজের জিনিসপত্র দেখে নিয়ে, অল রিসিভড বলে সই করে দিতে হবে।
আবার সেই আপনি বা তুমি না, অ্যাও হয়ে ও-ও হয়, এমনিভাবের কথা, গাধা রাসকেল কোথাকার। লোকদা আবার বলল, টাকাপয়সা সব গুনে দেখে নাও, একটা আংটিও রয়েছে দেখছি, আঁ? এনগেজমেন্ট রিং নাকি?
আমি অবাক হয়ে লোকদার দিকে তাকালাম। ইনস্পেক্টর এবং আরও কয়েকজন উকিল হাসল। আমি পিছন ফিরে দেখলাম, লিপির বাবা মায়ের চেয়ার খালি। আমি সব দেখেশুনে ফিরে পেয়ে সই করে দিলাম। পার্স থেকে একটা দশ টাকার নোট আলাদা করে পকেটে রাখলাম। লোকদা গমগম করে ডাকল, এসো, বাইরে এসো। তার আগে এটা সই করে দাও।
আর একটা কাগজে সই করলাম, লোকদা সেটা পেশকার না কী বলে, তার হাতে এগিয়ে দিল, আর আমার পিঠে হাত দিয়ে ঠেলে বাইরের দিকে নিয়ে চলল। এজলাসের বাইরে এসে দেখলাম, পাণ্ডে দাঁড়িয়ে আছে। তার হাতে দশ টাকার নোটটা গুঁজে দিলাম, সে হাতটা কপালে ঠেকাল, দেখে আমি ভীষণ অবাক হলাম, এবং টাকাটা দিতে পেরে, কেমন যেন একটা স্বস্তি আর শান্তি বোধ করলাম। বাইরে এসে লোকদা বলল, নাউ গো হোম, বা যেখানে তোমার খুশি। তবে দাড়িটাড়িগুলো কামিয়ে জামাকাপড় বদলাও। আর এই নাও কার্ড, কার্ডে যে ঠিকানা লেখা আছে, সেখানে এসে আমার সঙ্গে সন্ধে সাতটায় দেখা করবে, পজেটিভলি।
এর আর বলাবলির কী আছে, আমাকে যেতেই হবে, কিন্তু আমার মাথায় এখন অন্য কথা। আমি জিজ্ঞেস করলাম, আচ্ছা, বলতে পারেন, কাগজে আমার কথা কিছু লিখেছে নাকি।
লোকদা তার আরক্ত বড় চোখ দিয়ে আমাকে যেন খোঁচা দিল, কী আবার লিখবে?
মানে– এই, আমার এইসব কথা।
লোকদা যেন অনেকটা অসুরের মতো হাত ঝাপটা দিয়ে বললেন, আমি দেখিনি, আর খবরের কাগজ এ সব নিয়ে আজকাল চিন্তা করবার সময় পায় না। তোমাদের পার্টির কাগজে যদি কিছু লিখেটিখে থাকে, বলতে পারি না।
না না, পার্টির কাগজে ও সব কথা বেরোয় না। বুর্জোয়া খবরের কাগজগুলোতেই ।
আমার মনে হল, কানের কাছে একটা বাজ ফাটল, আসলে তোকদার ধমক, চুপ করো হে ছোকরা, মোরগার গলায় এখন আওয়াজ দিচ্ছে। যাও যাও, যা বললাম তাই করো গে, সন্ধে সাতটায় এসে দেখা করবে। আর হ্যাঁ শোনো
পাশে ধুতি আর শার্ট পরা একজনকে দেখিয়ে বলল, এর হাতে দশটা টাকা দিয়ে যাও, কাগজপত্র স্ট্যাম্পের খরচ খরচা। তারপরে এখন কাটো দিকিনি।
আমার মনটা আবার খারাপ হয়ে উঠেছে। লোকেশ্বর চক্রবর্তীর কথাবার্তা যেন কী রকম বদলে যাচ্ছে। মোরগার গলায় আওয়াজ দিচ্ছে মানে কী। লোকদা যেন উকিল না, একটা মিল মালিক। আমি পার্স থেকে দশটা টাকা বের করে সেই লোকটার হাতে দিলাম। তবু আমি লোকাকে আর একটা কথা না জিজ্ঞেস করে পারলাম না, আচ্ছা, মানে বলছিলাম কী, লোকদা, লিপির খবর কি আপনি কিছু জানেন?
লোকদা মুখটা কী বলব, যাকে বলে ভেটকে দেওয়া, তাই দিল, বলল, বোকাচ্চিও।
আমার কানটা যেন জ্বলে উঠল। কী বলল লোকদা, একটা যেন খারাপ গালাগাল, তাও এত বড় একটা উকিল, কোর্টে দাঁড়িয়ে। আমাকে তাকিয়ে থাকতে দেখে, আবার বলল, ওহে ক্যালানে, তোমাকে আমি একজন লেখকের নাম করে বললাম, বোকাচ্চিও, ওতে যা বোঝার বুঝে নাও। তোমার লিপি কোথায় গেছে তা আমার জানে।
আবার কানটা জ্বলে উঠল। পুরুষাঙ্গকে খারাপ কথায় যা বলে, তা-ই বলল লোকদা। আমি আবার অস্থির আর অনিশ্চয়তা বোধ করছি, ভয় করছে। মনে হচ্ছে, আবার একটা-একটা, কী বলে সেই, গ্যাড়াকলে পড়লাম যেন। যে লোক আমাকে ওই রকম বক্তৃতা দিয়ে জামিনে ছাড়িয়ে নিয়ে আসতে পারে, সে লোক এরকম কথা বলে কী করে। অবিশ্যি আমি জানতাম, বিশ বছর আগে লোকদা রাজনীতি করত, এখন একেবারে যাচ্ছেতাই হয়ে গিয়েছে, আর কী আশ্চর্য, সেই লোকই আমার রক্ষক হয়ে এসেছে। অস্থিরতা, অনিশ্চয়তা এবং ভয়ের সঙ্গে একটা দুঃখও আমার হল, আমি কোনও কথা বললাম না। লোকদা আবার বলল, এখন যা বললাম তা-ই কর দিকিনি, আমার আর দাঁড়াবার সময় নেই।
লোকদা কালো কোট গায়ে একটা অসুরের মতো দুপদাপ করে একদিকে চলে গেল। চারপাশে তাকিয়ে দেখলাম, আমার চেনাশোনা সেখানে আর কেউ নেই। কেউ আমার দিকে দেখছে না, সবাই ব্যস্ত, তাড়াতাড়ি চলাফেরা করছে, কেউ কেউ দৌড়চ্ছে। তাদের মধ্যেই একটা মেয়েকে দেখে আমি থমকে গেলাম, লিপি! লিপি নাকি? সে আমার দিকে তাকাল, খুব তাড়াতাড়ি চলে গেল। না, লিপি না। আমি কি সেই রাধা হয়ে গিয়েছি নাকি। কৃষ্ণ মথুরাতে, আর রাধা যা দেখে, সবই কালো। কালো দেখলেই, ফিনিশ। আমারও, মেয়ে দেখলেই, লিপি। আমি কোর্ট থেকে বেরিয়ে একটা ট্যাক্সিতে উঠলাম, আর শেষ পর্যন্ত আমাদের বাড়ির রাস্তার নামটাই বললাম, কেন না, আমার জামাকাপড়গুলো সেখানেই আছে।
.
বাড়িতে, সিঁড়ি দিয়ে উঠে, দরজায় শব্দ করলাম। বিপিন, অর্থাৎ চাকর এসে দরজাটা খুলে একটু ফাঁক করল। আমাকে দেখেই চমকে উঠল। দরজাটা পুরোপুরি খুলবে কি না, ভাবছে। উল্লুক। আমি নিজেই দরজাটা ঠেলে ভিতরের বারান্দায় ঢুকলাম। মায়ের গলা শোনা গেল, কে রে বিপিন?
বিপিন যেন কেমন ভয়ে ভয়ে জবাব দিল, দাদাবাবু।
আমি আমার ঘরের দিকে গেলাম। বাইরে থেকে ছিটকিনি লাগানো ছিল। আমি ঘরে ঢুকে ভিতর থেকে বন্ধ করে দিলাম, আর সমস্ত জামাপ্যান্ট খুলে ফেললাম। আয়নার কাছে এক বার দাঁড়ালাম, পেট পর্যন্ত দেখা যাচ্ছে। গোটা মুখে দাড়ি, পরশু সকাল থেকে গজিয়েছে। চোখের কোলে কালি, চোখের কোণে পিচুটিও জমে শক্ত হয়ে গিয়েছে। রোগা কালো শরীরটাকে আয়নায় দেখে আমার নিজেরই করুণা হচ্ছে। কেমন একটা তেলতেলে ভাব, ঘষে দিলেই ময়লা বেরোবে। আমি কয়েক সেকেন্ড সবকিছু ভুলে নিজের মুখটার দিকে তাকিয়ে রইলাম। নিজেকে এই প্রথম আর একজনের মুখ হিসাবে দেখলাম, যেন অন্য কোনও একটা মুখ, এবং মাতৃমুখ, এ কথা আমার মনে হল, এবং সুখ–অর্থাৎ মাতৃমুখী পুত্র সুখী হয়। হঠাৎ আমার দাঁতে দাঁত বসে গেল। আর হাত তুলে, নিজের গালেই একটা থাপ্পড় বসিয়ে দিলাম, রাসকেল। ছিটকে সরে এলাম আয়নার কাছ থেকে, চোখ পাকিয়ে শরীরের নীচের দিকে তাকালাম, মনে হল, একটা শয়তান গুটিসুটি হয়ে, খুব নিরীহভাবে পড়ে আছে। লিপির কথা মনে পড়ে গেল, তাড়াতাড়ি চোখ তুললাম, আর হঠাৎ আমার মনে হল, আমি যেন কোথায় চলে যাচ্ছিলাম, হারিয়ে যাবার মতো। একটা বড় তোয়ালে টেনে নিয়ে পরলাম। পরিমল। তাড়াতাড়ি চান। করে এখনই এক বার পরিমলের কাছে যেতে হবে। এক বার অফিসেও যাওয়া দরকার। কিন্তু এটা কী, ভিতরটা যেন রাগে ফুঁসছে, ছেলেমানুষের মতো, কেঁঝে কেঁদে উঠলেই যেন ভাল হয়। আমি প্রায় ছুটেই বারান্দা দিয়ে বাথরুমের দিকে গেলাম, আর শুনতে পেলাম মায়ের গলা, হ্যাঁ, নিজের ঘরে গেছে। আমার সঙ্গে কোনও কথা হয়নি…অর্থাৎ টেলিফোনে স্ত্রী তার স্বামীকে সকল বিষয় অবগত করাচ্ছে। আমি বাথরুমে চলে গেলাম। হঠাৎ মনে পড়ল, দাড়ি কামাইনি। পরে হবে, আগে চান করি। বাথরুমেও দাড়ি কামাবার সব সরঞ্জাম আছে, মালিক স্বয়ং গৃহকর্তা।
বাথরুম থেকে বেরিয়ে ঘরে যাবার পথে দেখলাম, বিপিন বারান্দায় দাঁড়িয়ে আছে। মা হয়তো ঘরেই কিংবা কোথায় কে জানে। আমি আমার ঘরে গিয়ে, তোয়ালে পরা অবস্থাতেই দাড়ি কামিয়ে নিলাম। দু-এক মিনিটের মধ্যেই জামা প্যান্ট পরে বেরোবার মুখেই, দরজায় বিপিনকে দেখতে পেলাম। বিপিন আমার দিকে তাকিয়ে যেন কথা বলতে ভরসা পেল না, তারপরে হঠাৎ জিজ্ঞেস করল, ভাত খাবেন?
সময় নেই, বলে বেরিয়ে গেলাম। ধৃতি, ধৃতির কথা আমার মনে পড়ল সিঁড়ির নীচে এসে। কারোকেই দেখা গেল না। ধৃতি কাল সকালে বা পরশু রাত্রে লোকদাকে কী বলতে গিয়েছিল, সেইটা আমার শোনবার ইচ্ছা ছিল। বিপিনটা খাবার কথা জিজ্ঞেস করল, সময় নেই বললাম বটে, তবে সেই যাকে বলে, পেটে যেন ছুঁচো ডাকছে। আসলে এ বাড়িতে আমার খেতে কী রকম খারাপ লাগছে। আমি বেশ বুঝতে পারছি, এ বাড়ির সঙ্গে নিজেকে আমার সম্পূর্ণ বিচ্ছিন্ন বোধ হচ্ছে, বাবা বা মায়ের সঙ্গে নিজেকে আমি কখনওই তেমন একটা অবিচ্ছিন্ন বোধ করিনি, শেষের দিকে খুকুর সঙ্গেও। আজ এই মুহূর্তে মনে হচ্ছে, পরিবারটির সঙ্গে আমার কোনও যোগাযোগ নেই। আমি জানি মা হয়তো আড়াল থেকে আমাকে দেখছিল, কোনও দিকেই আমার তাকাতে ইচ্ছা করেনি। ধৃতিকে পেলে আমি ওর সঙ্গে কথা বলতাম। ধৃতি কি সাবালিকা হয়েছে। বোধ হয়, যখন ও ওর ষোলো বছর বয়স বলেছিল, তখন থেকে সময় কম যায়নি, অবিশ্যি তাতেও আমার কিছু করার নেই, আমি ওকে বেশ ভয়ই পাই।
আমাদের বাড়ির রাস্তা থেকে বেরিয়ে, ট্রাম রাস্তায় পড়েই, মোটর মেরামতি শেডটা পেরিয়ে গেলে, অন্যদিকের ফুটপাতে একটা সুপ্রিয়া না কী নামে যেন রেস্তোরাঁ আছে, আসলে হোটেল। আমি ঘড়িতে দেখলাম, প্রায় আড়াইটা। সুপ্রিয়া না, দেখলাম সুজাতা। সেখানে ঢুকে খেয়ে নিলাম। খাদ্যাখাদ্যের বিচারের সময় নেই, লিপির খবরটাই আগে দরকার। খেয়ে নিয়ে সোজা গেলাম পরিমলের বাড়িতে। ও বাড়িতেই ছিল, আমাকে দেখে ঠোঁটে আঙুল টিপল। এ আবার কী রকম ইয়ে মানে যাকে সবাই আজকাল নকশা বলে। ওর ভাবভঙ্গি সিনেমার নায়কের মতো। পায়জামার ওপরে পাঞ্জাবি চড়িয়ে বাইরে এল। আমি প্রথমেই জিজ্ঞেস করলাম, কী ব্যাপার, লিপি কোথায়?
পরিমল খুব অবাক হয়ে বলল, আমি কী করে জানব, তোর সঙ্গে যায়নি নাকি!
এর মানে কী, পরিমলও আমার মাথাটা খারাপ করে দিতে চায় নাকি। আমি কিছু বলবার আগেই, পরিমলের মুখের ভাব খুব দুশ্চিন্তাগ্রস্ত দেখাল, বলল, পরশু দিন দুপুরে ওদের বাড়িতে যেতে আমার একটু দেরি হয়েছিল। গিয়ে দেখলাম, লিপি বেরিয়ে গেছে। ভাবলাম, আমার দেরি দেখে বেরিয়ে গেছে, তা হলে তোর সঙ্গে গিয়ে মিট করেছে, তোরা নিজেদের জায়গায় চলে গেছিস। তারপরে আমি ভাবলাম, ক্লাইভ স্ট্রিটে একটা কাজ আছে, সেটা মিটিয়ে নিই গিয়ে। মেটাতে মেটাতে অনেক দেরি হল। বাবা এক বার গদিতে মানে আমাদের হেড অফিসে যেতে বলেছিল, সেখান থেকে ফিরতে ফিরতেই প্রায় রাত্রি এগারোটা, তারপরে পাড়ায় এসে… ।
আমি আর পরিমলের কথা শুনছিলাম না, কেন না, সমস্ত বিষয়টা আমার মাথার মধ্যে এখন কোনও কাজই করছে না। আমি দু হাত শূন্যে তুলে কেবল জিজ্ঞেস করলাম, লিপি তা হলে কোথায় গেল?
পরিমল বলল, আমারও তো সেটাই অবাক লাগছে। ইস্টার্ন নার্সিহোমের উলটো দিকে গিয়ে তোর সঙ্গে তা হলে দেখা করেনি?
এ কথার কোনও জবাব থাকতে পারে বলে আমার মনে হল না, কারণ পরিমলের কাছে আমার আর কিছু শোনার নেই। আমি যে জিজ্ঞেস করব, ও যখন দেখল, লিপি ওর আগে বেরিয়ে গিয়েছে, সেই সংবাদটা ও আমাকে দিল না কেন, সেটাও অর্থহীন। তার মানে, পরিমলের সঙ্গে পরশু দেখা হলে, আমাকে বাঁচাবার জন্য কোনও কথাই ও বলতে পারত না। পরিমল ওর আগের কথার জের টেনে তখন বলে চলেছে, সেটা আজ সকালে পার্টি অফিসেই জানলাম। মোটামুটি লোকাল লিডারশিপ তোকে পার্টি থেকে তাড়িয়ে দেওয়াই..।
আমি চলতে আরম্ভ করলাম। পরিমল জিজ্ঞেস করল, কোথায় যাচ্ছিস? শোন, লোকেশ্বর চক্রবর্তীর সঙ্গে বেশি জমাসনে, সেটা…
একটা খালি ট্যাকসি ডেকে থামালাম। উঠে বললাম, ডালহৌসি স্কোয়ার। তারপরে হঠাৎ মাথায় যেন বিদ্যুৎ খেলে গেল, লোকেশ্বর চক্রবর্তীর কথা পরিমল বলল কেন। আমাকে কে জামিন দিয়ে ছাড়িয়ে এনেছে, সেটা এর মধ্যেই ও জানলে কী করে। জানলেও, পার্টি থেকে তাড়াবার এটাই কোনও কারণ হতে পারে না। কারণটা আমি জানি, এবং এও বুঝতে পারছি, একটা ভীষণ অমঙ্গল আর অশুভ কিছু ঘটতে যাচ্ছে। কিন্তু এখন আর সে কথা ভেবে লাভ নেই। ডালহৌসিতে এসে আমি আগে অফিসে গেলাম, দেখলাম, আমার টেবিলের সামনের চেয়ারটা খালি। আমি অফিসে ঢুকতেই, অনেকে আমার দিকে ফিরে তাকাল। দু-একজন হিড়িকও দিল, ওটাকে হিড়িকই বলে, ওরকম ভাষায় আওয়াজ দেওয়া। অবিশ্যি আমি এখনও ছুটিতেই আছি, আমার আসবার বিশেষ উদ্দেশ্য, এ চাকরিটা আমি আর করতে চাই না। এই সিদ্ধান্তটা এই মুহূর্তেই আমি করলাম। দু-একজন কাছে এসে আমাকে জিজ্ঞেস করল লিপির কথা। সমস্ত অফিসটাই ব্যাপারটা জানে দেখছি। দু-একজন দুঃখ প্রকাশ করে বলল, নাবালিকা নিয়ে কাজটা ঠিক হয়নি, অবিশ্যি ওতে যাই হোক, বছর খানেকের বেশি জেল হবে । মনে হচ্ছে, পৃথিবীটা কাত হয়ে পড়েছে, সবাই একদিকে হুড়মুড় করে ঢলে পড়ছে, অর্থাৎ সকলেই এক রকম কথা বলছে। কথা যা, তা এক, এখানে দুই পাবে না।
ধর্মদাস আমার সামনে এল। সে একজন সাচ্চা কর্মী। ইউনিয়নের মধ্যে আমাদের পার্টির স্বার্থ দেখাটা তারই কাজ। সে আমাকে তার টেবিলে ডেকে নিয়ে গেল, আর গলা খাঁকারি দিয়ে শুরু করল, আপনার সঙ্গে আমার কয়েকটা কথা আছে।
বলুন।
আপনার সম্পর্কে একটা ঘটনা জানা গেছে–
নাবালিকা হরণ।
হ্যাঁ, একজন পার্টি কর্মী হিসাবে এটা খুবই দুর্নামের ব্যাপার।
কিন্তু ব্যাপারটা আদৌ ঘটেনি, এটা বোধ হয় আপনি
আমার কথা শুনুন, আপনার লোকাল পার্টিই জানিয়েছে, তারা সিদ্ধান্ত নিচ্ছে আপনাকে বিতাড়িত করার। আপনি কিছুকাল ধরেই পার্টির নামে কুৎসা প্রচার করছেন
ওটাকে কুৎসা বলে না, ক্রিটিসাইজ।
আপনার কাছ থেকে আমি কিছু শিখতে চাই না, আপনি এ কথা বলেছেন কি না, আমাদের পার্টির মধ্যে দক্ষিণপন্থী সংশোধনবাদ–
সুবিধাবাদ বলেছি, তাও দু-একজন বন্ধুর কাছে।
ওই হল, একই কথা, কিন্তু আমাদের পার্টি কোনওরকম সুবিধাবাদকেই প্রশ্রয় দেয় না।
আমি বললাম, প্রশ্রয়ের চেয়ে বেশি, সুবিধাবাদকে বেশ ভাল হাতেই–মানে, আমি দেখছি তাই, যাকে বলে আশ্রয় করে আছে।
ধর্মদাসের চোখগুলো লাল টকটকে হয়ে উঠল, জানি না, তার প্রেশার কী রকম। সে এত ক্রুদ্ধ হয়ে উঠেছে যে, হঠাৎ কোনও কথাই বেরোল না। আমিই বলে চললাম, নীতি বা আদর্শ বা এমনকী শ্লোগানগুলোও ঠিক আছে, কিন্তু গোটা যন্ত্রটা কাজ করছে অন্যভাবে, যেটাকে আমি সুবিধাবাদ বলতে চাইছি, যেটা আছে প্রতিটি স্তরেই, আর এ সবই হচ্ছে, সংশোধনবাদের খপ্পরে যাবার সদর রাস্তা।
ধর্মদাসের গলায় চাপা গর্জন শোনা গেল, এ সব আপনি ভেবে আর বিশ্বাস করে বলছেন?
পুরোপুরি এটা আমার পুরনো অভিজ্ঞতার ফল। মধ্যবিত্ত–মানে পাতি বুর্জোয়া চরিত্র আপনিও বোঝেন বলে আমি আশা করি….
আপনিও তা-ই।
একশো ভাগ, সর্বহারার কোনও দাবিই আমার নেই, এবং সর্বহারার পার্টির শামিয়ানার বাইরে হয়তো আছে, ভেতরে নেই।
ধর্মদাস এবার বেশ একটু জোরেই ধমক দিয়ে উঠল, বলল, থামুন, আপনার কাছ থেকে রাজনীতি শিখতে হলে আমার গঙ্গায় ডুবে মরা উচিত। যদি মনেই করেন, আপনিও মধ্যবিত্ত পাতি বুর্জোয়া–
নিশ্চয়ই।
আরে শুনুন আগে, তা হলে আপনার এই বিদ্রোহটা কীসের?
বিদ্রোহটা–অ্যাাঁ, বিদ্রোহটা।
ধর্মদাস সাদা ঝকঝকে দাঁতে হাসল, যেন সে খোঁয়াড়ের মধ্যে শুয়োরটাকে ঢোকাতে পেরেছে, কিন্তু আমি একটা শুয়োর না, খোঁয়াড়ে ঢোকারও কোনও প্রশ্ন নেই। বললাম, বিদ্রোহটা একজন মধ্যবিত্ত ইনডিভিজুয়ালের।
সেটা কী?
সেটা আপনি বুঝবেন না।
কী ব্যাপার, বুঝতে পারছি না, এ সব কথা কি আমিই বলছি। আমার যথেষ্ট সাহস বেড়ে গিয়েছে। দেখছি।
ধর্মদাস বলল তা হলে কোন লজ্জায় এখানে চাকরিটা করছেন।
এটা ঠিক বলেছেন, কোন লজ্জায় এ চাকরিটা আমি করছি। এটা সত্যি লজ্জার আর ঘেন্নারই বিষয়, প্রায় সাতচল্লিশ জনকে লেঙ্গি মেরে এ কাজটা আমি পেয়েছিলাম। তার মধ্যে, তিরিশ জনের ওপরে কোনও পার্টির লোক ছিল না, সাধারণ মানুষ, সমস্ত যোগ্যতা নিয়েই তারা এসেছিল, বাকিরা অন্যান্য পার্টির ছিল, কিন্তু আমাদের–মানে, যে-পার্টি আমাকে চাকরিটা দিয়েছে, তাদের জোরটাই বেশি ছিল, বিশেষ করে আপনার জোর। আপনি যথেষ্ট সংগ্রামী, আপনি আমার জন্য খুবই লড়েছেন, কাজটা আমাকে দিতে পেরেছিলেন। আমি না হলে, আপনার পার্টিরই কেউ পেত।
ধর্মদাস আবার গরগর করে উঠল, আমাকে এভাবে সংগ্রামী বলার মানে?
আপনি কি সংগ্রামী নন?
ধর্মদাস আমার চোখে তার লাল চোখ রেখে কয়েক সেকেন্ড তাকিয়ে রইল, তারপরে গরগরিয়ে বলল, বেশি চালাকি করবার চেষ্টা করবেন না। আমার একটা কথায় এই অফিসের সবাই আপনাকে ছিঁড়ে টুকরো টুকরো করে ফেলবে।
এটা একটা রোগের মতো, একজনকে সংগ্রামী বললেও সে রেগে যায়। আর এও আমি জানি, ধর্মদাস মিথ্যা কথা বলেনি, তার সহগামী সংগ্রামীরা আমাকে ছিঁড়ে টুকরো টুকরো করে ফেলতে পারে। আমি সেটা মোটেই চাই না, কেন না, মুহূর্তের মধ্যেই, এ মৃত্যুর চেহারাটা দাঁড়াবে দালালের মৃত্যু, শহিদ হওয়া যাবেনা। আমি বললাম, ঠিক আছে, আপনাকে তা হলে আমি সংগ্রামী বলতে চাইনা। আপনাকে রাগানোর কোনও উদ্দেশ্য আমার নেই। এ চাকরিটা আমি আজই ছেড়ে দিতে চাই। এটা আমার অনেক পাপের সঙ্গেই আর একটা পাপ।
ধর্মদাসের চোখে এক মুহূর্তের জন্য একটা অবাক কৌতূহলের ভাব দেখা গেল, টেবিলের ওপরে পেপার ওয়েট নিয়ে নাড়াচাড়া করল। আমি এপাশে ওপাশে তাকিয়ে দেখলাম, অনেকেই আমাদের তাকিয়ে দেখছে। ধর্মদাস জিজ্ঞেস করল, তা হলে আপনি অনেক পাপ করেছেন, নিজেই বলছেন। কিন্তু এই পাপ-পুণ্য বোধটা কি একটা প্রতিক্রিয়াশীল ধারণা নয়?
চিন্তা ভাবনাকে যান্ত্রিক করে তুললে এরকম কথাই বলতে হয়। আমি বললাম, না। এটা আমার বিশ্বাস। যেমন এই চাকরিটা নেওয়া আমার একটা পাপ।
আর ছেড়ে দিলেই পুণ্যি। ধর্মদাস যেন একটা অদ্ভুত পাগলের প্রলাপের জবাব দিল এবং সেইভাবে হাসল। আবার বলল, এ চাকরিটা ছেড়ে এখন কী করবেন? সি আই এর দালালি?
ধর্মদাসের ভুরু বাঁকা, আর তার সরু গোঁফজোড়া ঠিক সেই ইনস্পেক্টরের মতোই একদিকে ছড়ানো, যার মানে, হাসি। বললাম, কথাটা আপনার মতো আমিও জানি। ভারতবর্ষকে নিয়ে তিনটে দেশ খেলছে, সি আই এর টাকা গলতে গলতে কাদের পকেটের রন্ধ্রে যাচ্ছে, সেটা বুঝতে খুব অসুবিধা হয় না।
তিনটে দেশ মানে?
তিনটে দেশ, পৃথিবীর তিনটে দেশ ভারতবর্ষকে নিয়ে লড়ছে, পাঞ্জাটা কষছে বাংলার ওপরে বসে, এটা সবাই বোঝে।
সেই তিনটে দেশের নাম কী।
নামগুলো আমি বলতে চাই না।
আর সি আই এর বিষয় কী বলছিলেন?
টাকাগুলো গলতে গলতে, চুঁইয়ে, নানান রন্ধ্রে যাচ্ছে।
যথা?
আমি ধর্মদাসের দিকে তাকিয়ে দেখলাম, তার চোখ উত্তরোত্তর লাল হচ্ছে, গোঁফজোড়া ছোটবড় হচ্ছে।
বললাম, সকলেরই একটু ভেবে চিন্তে কথা বলা উচিত, কেবল কথার কথা বললেই হয় না।
ধর্মদাস একটু চুপ করে থেকে হঠাৎ জিজ্ঞেস করল, আপনাকে একটা কথা জিজ্ঞেস করি।
তার থেকে আপনি, মানে, কিছুই শিখতে পারবেন না।
তা জানি। আপনি আমাদের পার্টির সম্পর্কে কী বলতে চান?
জানি না, ধর্মদাস আমাকে কোনদিকে টেনে নিয়ে যেতে চাইছে। বললাম, শ্লোগান আদর্শ বা নীতি বা এমনকী তত্ত্ব যা-ই বলা হোক, কেন্দ্র এবং রাজ্যগুলোতে একটা শ্রেণীরই হাতে নেতৃত্ব, তারা হল নৈকষ্য কুলীন মধ্যবিত্ত, পাতি বুর্জোয়া বললে যদি রাগ না হয়। অন্তত রাজনীতির ক্ষেত্রে তা-ই। তার জন্যই সুবিধাবাদের স্রোত কলকলিয়ে ঢুকেছে। তবে এতে অবাক হবার কিছু নেই, এটা শ্রেণী চরিত্রেরই বৈশিষ্ট্য।
সেই জন্যই আপনি পার্টির নামে কুৎসা ছড়াচ্ছেন?
কুৎসা ছড়াইনি, বন্ধুদের বলেছি।
কিন্তু আপনি কুৎসা ছড়াচ্ছেন, সেটাই পার্টির ধারণা, সেইজন্য আপনাকে পার্টি থেকে তাড়ানো হচ্ছে।
শুনেছি। কিন্তু কতজনকে তাড়ানো যাবে?
মানে?
তার মানে, আমি তো একলা না, পার্টির মধ্যে আরও অনেকেই এই সুবিধাবাদের বিরুদ্ধে লড়তে প্রস্তুত।
আরও অনেকের কথা ছাড়ুন। আপনি তো এবার অন্য দলে নাম লেখাবেন।
লেখাব না। অনেকে মনে করে, পার্টি তাদের বাবার সম্পত্তি। বিশেষ করে বুড়ো ভদ্রলোক নেতারা আর তাদের কিছু সাঙ্গোপাঙ্গ তা-ই মনে করে। এদের ধারণা, ক্ষমতা দখলের লড়াইটা এ ভাবেই তারা চালিয়ে যাবে। কিন্তু এদের সুখের রাজত্ব থাকতে পারে না। যাদের পার্টি, তারা দখল করবেই। তখন এই বিপ্লবের চেহারাটা থাকবে না। কিন্তু আমি আপনার সঙ্গে এ সব বিষয়ে আর আলোচনা করতে চাই না। আমাকে কি কোনও রেজিগনেশন চিঠি লিখতে হবে?
ধর্মদাস বলল, কোনও দরকার নেই।
এটা অবিশ্যি আমি মনে মনে মেনে নিতে পারলাম না। আমাকে যেভাবেই হোক কর্তৃপক্ষকে জানিয়ে দিতে হবে অস্থায়ী কেরানি পদটি আমি ছেড়ে দিয়েছি। জানি না, এর পরে আমি কী করব। কিছু একটা আমাকে করতেই হবে। বাবার কথা আমি আর ভাবতে চাই না। আমার নিজের কথাই আমাকে ভাবতে হবে। হয়তো একটা ইস্কুলে যেমন-তেমন চাকরি পেয়ে যেতে পারি। আমি উঠে যাবার আগে ধর্মদাস আবার প্রশ্ন করল, অন্যান্য বামপন্থী পার্টিগুলোকে আপনি কী মনে করেন?
এ সব প্রশ্ন আমাকে ভিতরে ভিতরে রাগিয়ে তুলছে। লোকটা কেনই বা আমাকে এ সব জিজ্ঞেস করছে। বললাম, সকলের কথা বলতে পারি না, তবে কোনও হিজড়ে যদি নিজেকে পুরুষ অথবা মেয়ে বলে দাবি করে, কী বলবার আছে।
বেরিয়ে আসবার সময় মনে হল, অনেক সাদা ধারালো দাঁত ঝকঝক করছে। অনেক চোখ যেন জ্বলজ্বল করছে। বেরিয়ে এসে, বারান্দা পার হবার আগে, আমি কয়েকটা শ্লোগান শুনলাম। সবই দালালের বিরুদ্ধে। আমার মনে পড়ে গেল, এক বার আলকাতরা দিয়ে দেওয়ালে এইরকম লেখা দেখেছিলাম। আঁকাবাঁকা অপটু হাতের লেখা, মালি কেরদা লালিচ লবেনা। যে হাতে ওটা লেখা হয়েছিল, সে হাতটা বাঁধিয়ে রাখা দরকার, মালিকের দালালি চলবে না এটাই লেখা হয়েছিল, ঠিক মতো সাজানো যায়নি। ভাবনাটা শেষ হবার আগেই, শ্লোগান আমার কানের কাছে গর্জে উঠল, আর মাথায় আঘাত লেগে, বারান্দার সিঁড়ির নীচে পড়ে গেলাম। তারপরে কয়েক ঘা, বুকে পিঠে ঘাড়ে এবং মুখে। এরকম ক্ষেত্রে পালটা মারামারি করা যায় না, আত্মরক্ষার চেষ্টা ছাড়া, কিন্তু এরকম অবস্থায়, সাহায্যের জন্য চিৎকার করতে পারি না আমি, কেমন যেন লজ্জা করে। এরকম ঘটবে, কেন যেন আমার মনে হয়েছিল। উঠে দাঁড়িয়ে দেখলাম, বারান্দা ফাঁকা, কেবল ধর্মদাস, দাঁত ঝকঝকিয়ে, আমার দিকে চেয়ে দাঁড়িয়ে আছে। এ হাসিটা কোনও মাজন কোম্পানি ছবি তুলে বিজ্ঞাপন দিতে পারে। মুখ ফিরিয়ে দেখলাম, একজন সেপাই দাঁড়িয়ে রয়েছে, আমাকে দেখছে। আমার পা কাঁপছে, তা হলেও চলতে লাগলাম। জামা প্যান্ট আবার ময়লা হয়ে গেল। মুখটা–অর্থাৎ গাল কপাল এবং মাথা যেরকম ব্যথা করছে, একবার ডাক্তারখানায় যাওয়া দরকার।
.
মধ্য কলকাতার একটা বাড়ির উঠোনে এসে দাঁড়ালাম। লোকেশ্বর চক্রবর্তী এই ঠিকানাটাই দিয়েছে। গাড়ি ঘোরাবার মতো উঠোন, দু পাশে দুটো বড় বিল্ডিং। দারোয়ানকে জিজ্ঞেস করে, আমি একটা বিল্ডিং-এর দোতলায় উঠে দেখলাম, দরজায় লেখা আছে, এস চক্রবর্তী। তার বেশি কিছু না, পেশার কোনও পরিচয় লেখা নেই। বেল টিপলাম। দরজা খুলে গেল, লোকটাকে চাকর বলেই মনে হল। ভিতর থেকে গমগমে গলা শোনা গেল, কে?
চাকর দরজাটা খুলে দিল, আমি লোকদাকে একটা সোফায় বসে থাকতে দেখলাম। লোকদা হাত তুলে ডাকল, এসো, ভেতরে এসো।
ভিতরে গেলাম। বেশ সাজানো গোছানো ঘর। সোফা, ডিভান, পরদা, ফুলদানি, সুন্দরী যুবতী একজন মহিলা পাশের সোফায়। লোকদার স্ত্রী না, তাকে আমি চিনি। লোকদার টেবিলের সামনে হুইস্কির বোতল, গেলাসে ঢালা, সোডা মেশানো। মহিলা কি কোনও ক্লায়েন্ট? যাক, সে সব আমার ভেবে কোনও লাভ নেই। লোকদা আমার দিকে তাকিয়ে অবাক হয়ে বললেন, একী, তোমার মুখ ফোলা, তুলো গজের তাপপি, কোথাও অ্যাকসিডেন্ট হয়েছে নাকি। এসো এসো, বসো।
লোকদা পাশের সোফাটা দেখাল। আমি সেখানে বসে ঘটনাটা বললাম। লোকদা গমগম করে উঠলেন, দিস ইজ য়ুর পলেটিকস বয়, আমি অবিশ্যি প্লেখানভের মতো বলতে পারি, আমি যখন রাজনীতি করেছি, তোমরা তখন টেবিলের তলায় খেলা করছিলে। সব ঠাণ্ডা করে দেওয়া যায়, বুঝলে? ভাল করে লড়তে হবে।
আমি বললাম, হ্যাঁ, তা তো বটেই।
তুমি কী ভেবে বলছ আমি জানি না। সবখানেই জানবে, ডাণ্ডাই ঢাণ্ডা। এখন নতুন ঝাণ্ডার যুগ, সেই ঝাণ্ডাটি সারা দেশে তুলতে পারলেই কাজ হাসিল।
তার মানে?
তার মানে, নতুন যুগ, মুসুরির ডাল আর ভাত পেঁদিয়ে, বারো ঘণ্টা কাজ করবে।
বারো ঘণ্টা?
হ্যাঁ, হ্যাঁ, ফর দ্য গ্রেট কজ, ফর দ্য ফ্লাগ, তখন বারো ঘণ্টা কাজ করলেও মনে সান্ত্বনা থাকবে।
আপনি একদম রিঅ্যাকশনারি কথা বলছেন। সে চেষ্টা তো অনেক দিন চলল, কিন্তু কী হল?
এক দল হেরে গেল, আর এক দল নতুন ঝাণ্ডা নতুন যুগ নিয়ে আসবে।
এটা এক ধরনের নিকৃষ্ট প্রতিক্রিয়াশীল ধারণা, যাই বলুন লোকদা। মানুষকে কিছু না দিয়ে, ভাঁড়ামি করে–
আহা, ভাঁড়ামি কেন, কিছু দেওয়া হবে।
আমি চুপ করে রইলাম, জবাব দিতে ইচ্ছা করছে না। ভিতরে ভিতরে রাগ হচ্ছে। বললাম, এ সব আলোচনা থাক।
লোকদা বললেন, হ্যাঁ, বেশি হলে, আবার আমিই হয়তো তোমাকে প্যাঁদাব।
বলেই পাশের সুন্দরী মহিলার গলা জড়িয়ে ধরে, গালে একটি চুমকুড়ি দিয়ে বললেন, তোমার খারাপ লাগছে না তো?
আমার অস্থিরতা আর বিভ্রান্তি বাড়ছে। লোকদার কথাবার্তার ধরন-ধারণ এই রকমই, কিন্তু এই মহিলাকে আমার সামনেই–এর মানে কী। তারপরেই আমার দিকে ফিরে বললেন, তোমার সঙ্গে আমার ছ ঘন্টা আগে কোর্টে দেখা হয়েছিল, তার মধ্যে আমি কী কী করেছি, দেখাই।
বলে নিজেই উঠে, অ্যাটাচি নিয়ে এলেন রেডিওগ্রামের ওপর থেকে। ব্যাগ থেকে খুলে একটি কাগজ আমাকে দেখিয়ে বললেন, এটা কী?
আমি দেখে বললাম, সার্টিফিকেট অব বার্থের নকল।
কার?
অরিন্দম ঘোষালের কন্যা।
মানে লিপি। এ কাগজটা দেখ, এটা কী?
আর একটা কাগজ হাতে নিয়ে দেখলাম, বললাম, ইস্কুল সার্টিফিকেট, মানে লিপির–।
হ্যাঁ, তাতে কী দেখছ?
ভাল করে দেখে বললাম, ইস্কুলের বয়স বাইশ, জন্মের হিসাবে, তেইশ।
ও-কে। নাউ হিয়ার মি, সুরূপ ঘোষাল ইতিমধ্যেই আমাকে টেলিফোন করেছিল।
বলেই লোকদা হা হা করে হেসে উঠল, বলল, সুরূপা ঘোষাল আমাকে বড় জ্বালিয়েছে, আই উইল পুল ডাউন হার অন মাই ফিট, হা হা হা।
তার মানে, লোকদার লড়াইটা আসলে সুরূপা ঘোষালের সঙ্গে। কিন্তু লিপি, মানে আমার লিপির কী খবর।
জিজ্ঞেস করলাম, কিন্তু লিপির তো কোনও খোঁজ পাওয়া গেল না।
যাবে যাবে, সব যাবে। লোকদা কাগজগুলো অ্যাটাচিতে রাখতে রাখতে বলল, শুধু একটা কথা জেনে রাখ, আসলে সমস্ত ব্যাপারটাই হচ্ছে, এ ফাইট বিটুইন ডটার অ্যান্ড মাদার।
মানে?
মানে, সুদীপ্তর কথা শুনেছ?
চিনি, লিপির মায়ের–মানে?
হুম, লিপির মায়ের ছোকরা, কিন্তু আসলে লিপির প্রেমটা সুদীপ্তর সঙ্গেই। তা সে প্রেম-ফ্রেম যাই বলো গে, পালানোর প্ল্যানটাও সুদীপ্তর সঙ্গেই।
মানে?
মানে যা বোঝবার বুঝে নাও, মায়ের ছোকরাকে মেয়ে পাকড়েছে, সহজে কার্যোদ্ধার হয়নি, তাই এইভাবে চলে গেছে।
তা হলে আমি?
তুমি একটা, যাকে আমরা বাঙালরা বলি, শালা একটি ভোন্দাগাজি।
ভোন্দাগাজি?
লোকদার অন্য পাশের সোফায় বসা মহিলাটি খিলখিল করে হেসে উঠল, আর আমার মুখের দিকে তাকিয়ে সে বলল, আপনি যেভাবে লিপির কথা বললেন, তাতে মনে হল, ভাবে গদগদ তেলাকুচু।
কিছুরই মানে বুঝতে পারছি না। এই মহিলা আমার সঙ্গে এভাবে কথা বলছে কী করে। আমাকে ভাবে গদগদ তেলাকুচু বলছে, আর হাসছে। লিপি আমার প্রেমিকা, মানে, আমি ওর কিন্তু ব্যাপারটা কী, ওর মায়ের সেই সে, সুদীপ্ত যার নাম, সে তত লিপির মায়ের প্রেমিক বলেই জানি। তার মধ্যে ফাইট বিটুইন মাদার অ্যান্ড ডটার…। লোকদা আবার বলে উঠল, আর তোমার ওই বজ্জাত বন্ধুটি, রাসকেলটা আজকাল আবার পার্টি করতে ঢুকেছে, সময়টা অবিশ্যি ঠিকই বেছে নিয়েছে, এ সময়ে কোনও পার্টির মধ্যে থাকাই ভাল, আমি ওই পরিমলের কথা বলছি, ও সবই জানত।
আমি বললাম, এটা আমি বিশ্বাস করতে পারি না।
আরে তুমি একটা ভোন্দাগাজি, অনেক কিছুতেই তোমার বিশ্বাস, আবার অনেক কিছুতেই বিশ্বাস নেই। লোকদা গেলাসে চুমুক দিয়ে বলল, বিশ্বাসের পরিণতি তো দেখছি তোমার সর্বাঙ্গেই ছাপা রয়েছে। গোটা মুখে তাপপি। আমি তোমাকে সব প্রমাণ করে দেব। লিপি অবশ্যি ঠিকই করেছে। সুদীপ্তর মতো একটা শক্ত আশ্রয় ওর দরকার ছিল, তা না হলে সুরূপা ওকে বেশ্যাবৃত্তির দিকে ঠেলে দিত, দিচ্ছিলও তা-ই। হ্যাঁ, আর শোনো, সুরূপা মামলা তুলে নেবার চেষ্টা করবে, কিন্তু খবরদার, ছোলটাকে আমি এক বার দেখতে চাই…।
আমি লোকদার সব কথা শুনতে পাচ্ছি না। লিপিদের বাড়ি, ওর মা, সকলের কথাই আমার মনে পড়ছে। লিপির অনেক কথাও মনে পড়ছে। তা হলে, এত দিন ধরে লিপির সঙ্গে আমার, মানে, লিপি আমার সঙ্গে কী করছিল। লোকদা এখন এমন একটা চরিত্র, আমি তাকেই জিজ্ঞেস করে ফেললাম, তা হলে, লিপিমানে, লিপি আমাকে কে?
লিপি তোমার-একটা খারাপ খিস্তি করল লোকদা, উচ্চারণের অযোগ্য। আবার বলে উঠল, সব প্রেম মারাচ্ছে, প্রেম।
আমার বুকের কাছে নিশ্বাস আটকে আসছে যেন। আমি অনেকটা অসহায়ের মতোই আবার জিজ্ঞেস করলাম, লিপি কোথায় আপনি জানেন?
এখনও ঠিক জানি না, কয়েক দিনের মধ্যেই জানতে পারব। কিন্তু তাতে তোমার কোনও লাভ হবে না। শি হ্যাজ অল রাইট টু গো এনিহোয়ার। অবিশ্যি লিপি কারোর কাছেই থাকবার মেয়ে না, লিপি ইজ লিপি।
আমার লিপ, লিপলিপালিপ লিপ, তার সম্পর্কে এ সব যা শুনছি, মানে, আমি কিছুই মেলাতে পারি না। কষ্ট একটা হচ্ছে, তা সে যাই হোক, লিপি তা হলে কোনও বিপদে পড়েনি। কিন্তু আমি বিশ্বাস করতে পারি না, লিপি আমাকে ভালবাসে না। আমি জানি না, এ সব কথা কতখানি সত্যি বা মিথ্যা, আমি জানি না, লিপির দেখা জীবনে কখনও আর পাব কি না। কিন্তু সেই সব দুপুর, নির্জন ঘুমন্ত দুপুর, সন্ধেবেলার ছাদ, আরও অনেক জায়গা, অনেক রকমের, সে সব কি সবই কখনও মিথ্যা হতে পারে? বিশ্বাস করতে পারি না। আমি সমস্ত কিছুই হয়তো একটা বিভ্রান্তির মধ্যে, একটা অনিশ্চিত অস্থিরতার মধ্যে দেখছি। কিন্তু এ সবই কখনও মিথ্যা হতে পারে না। তবে একটা কথা, যদি লিপি সুদীপ্তর সঙ্গেই গিয়ে থাকে বা কারোর সঙ্গেই জীবনে থাকতে না চায়, তা হলে, মামলাটা চালিয়ে লাভ কী। আমি সেই কথাই লোকদাকে বললাম, তা হলে আর মামলাটা চালিয়ে লাভ কী। লিপিকেই যদি না পাওয়া গেল, বা ও যদি
লোকদা একটা বাঘের মতো গর্জে উঠল, খবরদার, যা বলেছ বলেছ, আর ও কথা উচ্চারণ কোরো না। যুহ্যাভ নাথিং টু ফাইট, ইট ইজ ফাইট বিটুইন মি অ্যান্ড সুরূপা। সুরূপাকে আমি কুরূপা করে ছেড়ে দেব।
আমি বললাম, কিন্তু আমার বিশ্বাস!
হ্যাঙ য়ুর বিশ্বাস। তোমার লিপি-টিপির সঙ্গে প্রেমের খেলা খেলতে যাওয়া উচিত ছিল না। তুমি তো আমার মেয়েটার সঙ্গে প্রেম করতে পারতে।
মানে?
সুন্দরী মহিলাটি হেসে উঠল। লোকদা বলল, না না, হাসির কথা না। লোকদা হঠাৎ অনেকটা মদ খেয়ে ফেলল, আবার বলল, বড় ভাল মেয়ে। সুন্দরী শিক্ষিতা গৃহকর্মনিপুণা…।কথাটা শেষ না করেই লোকদা গেলাসে মদ ঢালল। কিন্তু আমার আর এখানে বসে থাকবার দরকার নেই। আমি বুঝতে পারছি, আমার নিজের পথেই আমাকে চলতে হবে। লোকদা মামলাটা নিয়ে যা খুশি তাই করুক, সেটা হচ্ছে, সুরূপা ঘোষালের সঙ্গে লোকেশ্বর চক্রবর্তীর লড়াই। আমি কেউ না। আমি উঠলাম। লোকদা চিৎকার করে উঠল, কোথায় যাচ্ছ?
বললাম, কোথাও। আমাকে আমার জীবনের আর চাকরির জন্য ভাবতে হবে, একটা আশ্রয়ও।
আমার কথা শেষ হবার আগেই তোকদা চেঁচিয়ে বলল, আরে একটু মাল খাও, কোথায় যাবে। সুরূপা ঘোষালকে আমি।
লোকদা কাশতে লাগল। আমি দরজার দিকে এগিয়ে গেলাম। আর সেই মুহূর্তেই কলিং বেল বাজল। চাকর আসবার আগে আমিই দরজাটা খুলে দিলাম। ধৃতি। ধৃতি এখানে! আমি ওর ঢোকবার জন্য সরে দাঁড়ালাম। ধৃতি ঢুকে হাত তুলে ঘড়ি দেখল। ওর গায়ে আজও চাইনিজ মেয়েদের পায়জামা আর জামা, চুলগুলো খোলা। বলল, আমি তো আপনার জন্যই এলাম। লোকেশ্বরবাবু বলেছিলেন, আপনি এখানে সাতটায় আসবেন।
আমি জিজ্ঞেস করলাম, কী দরকার?
ধৃতি বলল, মামলাটার ব্যাপারে আলোচনার জন্য।
বললাম, আমি ও সবের মধ্যে নেই। লোকদা কাশছেন, আমি যাচ্ছি।
আমি বেরিয়ে গেলাম। ধৃতি পিছন থেকে ডেকে উঠল, এই নীরেনদা, শুনুন।
আমি রাস্তায় এসে দাঁড়ালাম। জুন মাসের আকাশ, বেশ মেঘ করেছে, বাতাস দিচ্ছে, ধুলো উড়ছে। পিছনে আবার ধৃতির ডাক শুনতে পেলাম। ধৃতির এটা উচিত না, ও আমার কাছে কী চায় বুঝি না। ও হয়তো আমাকে আরও অস্থির আর বিভ্রান্ত করে তুলবে। আমি চৌরঙ্গির ওপর দিয়ে হাঁটতে লাগলাম। এটাকে বোধ হয় আঁধি বলে, এই ধুলোর ঝড়কে, কিন্তু এটা কোনও কাজের ঝড় না। পিছনে স্যান্ডেলের স্লাপ স্লাপ শব্দ। কিন্তু এখন আমার সেই অশুভ আর অমঙ্গল বোধের ভয়টা আর করছে না। এই সময়টাকে আমার স্বাধীন বলে মনে হচ্ছে। কতক্ষণের জন্য জানি না, আপাতত, এই মুহূর্ত।

