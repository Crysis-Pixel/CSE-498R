শুভার দীর্ঘশ্বাস পড়ে। ভাবে, কে তার এমন নাম রেখেছিল। শুভা। ছি ছি! যে মেয়ে এমন একটা প্রকাণ্ড অশুভা, অশুভ যার চারপাশে মৌরসিপাট্টা করে গেড়ে বসে আছে, তার শুভা নামটাই একটা ঠাট্টা।
দীর্ঘশ্বাস ফেলে, গরাদহীন জানালাটার ধারে, ঠাণ্ডা দেওয়ালে গাল পেতে, ও বাইরের দিকে চেয়ে থাকে। ঘরের মধ্যে অন্ধকার। জানালা দরজা প্রায় সবই বন্ধ। শুধু এই জানালাটাই শুভা খুলে দিয়েছে। এটা পুবের জানালা, ঠাণ্ডা বাতাস আসে না। সব বন্ধ করে কেমন যেন নিশ্বাস বন্ধ হয়ে আসে। খাট, বিছানা, ওয়ারড্রব আলমারি, ড্রেসিংটেবল, পাশের আর একটা ঘরের সোফাসেট, বইয়ের আলমারি, সেক্রেটারিয়েট টেবল, সবই যেন ওকে গিলতে আসে। আলো জ্বালাতে আরও খারাপ লাগে। তখন। যেন নিজের অসহায় অবস্থাটা আরও বেশি করে চোখে পড়তে থাকে। রাত্রি হলেই, যে উদ্বেগ থার্মোমিটারের পারার মতো ডিগ্রিতে ডিগ্রিতে বাড়তে থাকে, আলো জ্বাললে যেন সেই অসহায় উদ্বিগ্নতা আরও তীব্র হয়ে উঠতে থাকে।
অথচ ঘর অন্ধকার করে দিয়েও থাকতে পারে না। মনে হয়, একটা ভয়ংকর অন্ধকার হাঁ যেন গিলতে আসছে। তখন জানালা খুলে দিয়ে, বাইরের দিকে চেয়ে থাকলে, তবু যেন একটু স্বস্তি বোধ হয়। তবু যেন মনের অন্ধকার থেকে একটু বেরিয়ে আসা যায়। তবু যেন এ ঘরের পরিবেশ থেকে, নিজেকে একটু অন্য কোথাও নিয়ে যাওয়া যায়।
কিন্তু এও যেন এক যক্ষপুরীর দেশ। এই দোতলা ঘরের চারপাশে, আটতলা দশতলা ছতলা চারতলা বিশাল ইমারতগুলো যেন বুকের ওপর দাঁড়িয়ে আছে। এই দোতলা বাড়িটার, পুবের এই জানালার নীচে, অনেকখানি জমি নিয়ে কেমন করে এত বড় একটা গ্যারেজ বজায় রাখা গিয়েছে, শুভা বুঝতে পারে না। নীচের দিকে তাকালেই মস্ত বড় ঢেউ-খেলানো অ্যাসবেসটরের চালটা যেন ওর চোখের সামনে, রৌদ্র-ছায়ার নানা রঙে, পুকুরের মতো টলটল করে। এ বাড়ি আর গ্যারেজের মাঝখানে, ডান দিক ঘেঁষে একটা জামগাছও রয়েছে। সেখানে পাখিদের জটলা হয়। গ্যারেজের চালে, ভোরবেলাতেই কাকেরা ভিড় করে। এ বছরের মরশুমে, জামগাছে, জাম হতেও দেখেছে শুভ। কেউ-ই প্রায় খায় না। অ্যাসবেসটরের সাদা চালে, পাকা জাম পড়ে পড়ে জাম রঙের ছোপ লেগে যায়। কোনও কোনও দিন হয়তো দেখা গিয়েছে, গ্যারেজের কোনও ছোকরা ক্লিনার বা মেরামতি মিস্তিরি বা ড্রাইভার চালে উঠে জাম পাড়ছে। তাও, গ্যারেজের দরোয়ানকে লুকিয়ে চুরিয়ে। তার চোখে পড়লেই চিৎকার করে গাল দেয়।
এখানে আর কারাই বা জাম খাবে। চারপাশে যারা আছে, তারা বোধ হয় কেউ জাম খায় না। তারা হয়তো স্ট্রবেরি বা পিচ বা আঙুর খেতেই ভালবাসে। জামের স্বাদ জানে না। অধিকাংশই তো অ্যাংলো-ইন্ডিয়ান, পার্শি, বড়লোক মুসলমান, ভারতবর্ষের বিভিন্ন প্রান্তের ধনী অবাঙালি এবং বাঙালিরা এই সব আকাশ-ছোঁয়া বাড়িগুলোতে থাকে। দু-তিন ফুটের একটা পরিত্যক্ত জমির ফালিতে, কোথায় একটা জামগাছ আছে, এখানকার অধিবাসীদের চোখেও পড়ে না বোধ হয়। পাশেই নিউ মার্কেট। সেখানে মরশুমের সময় ধুয়ে মুছে রঙিন ডালিতে জাম রাখা হয়, তাই হয়তো চোখে পড়ে। ইচ্ছে হলে কেনে।
জানালা দিয়ে, আশেপাশে, কত রকমের পরিবার, দম্পতি, মেয়ে পুরুষ শিশুদের যে দেখতে পায় শুভা। মনে হয়, শুধু ভারতবর্ষ না, গোটা পৃথিবীর সব রকমের মানুষ এখানে আছে। রুশ, আমেরিকান, ইংরেজ, ফরাসি, সব রকম। এ পাড়াটাই তো সেই রকম। তবে, একটা কথা খালি মনে হয়, জামা কাপড় শাড়ি ফ্রক যা কিছুরই তফাত থাক, যাদের যেমনই খাবার হোক, তবু যেন সব মিলিয়ে, এরা সব এক রকম। এদের দেখলেই মনে হয়, এরা এক আলাদা জগতের মানুষ। এরা পাশাপাশি থাকে, কথাবার্তা তেমন বলে না, পাশাপাশি মেলামেশা নেই, তবু এরা যেন একই গোষ্ঠীর ভিন্ন ভিন্ন পরিবার।
কেবল একটা বাড়িকেই, আগে আগে খুব রহস্যময় মনে হত। পশ্চিমের জানালা খুললে, চারতলা প্রকাণ্ড বাড়িটার পিছন দিক দেখা যায়। শুভা শুনেছিল, ওটা একটা হোটেল। এখন জানতে পেরেছে, ওটা হোটেলের নামে চলে বটে, আসলে লুকিয়ে মেয়েদের দেহের ব্যবসা বাড়ি। বে-আইনি ব্যবসা, শহরের এমন জায়গায়, এত বড় বাড়িতে, দিনে রাত্রে চলে, অথচ পুলিশ নাকি কিছুই জানে না। ভাবলে, শুভার মতো মেয়েরও, ঠোঁট বেঁকে যায়। সত্যিই তো, অপরাধীরা লুকিয়ে পাপ করে। পুলিশ কেমন করেই বা জানবে। এই সব অপরাধীরা তো দিনের বেলা মিছিল করে অপরাধ করে না। পুলিশ এদের ওপর ঝাঁপিয়ে পড়ে কেমন করে!
প্রথম প্রথম শুভা দেখত, বাড়িটার যে কোনও জানালাই যখন খোলে, সব জানালাতেই আলাদা আলাদা মেয়ের মুখ। আবার, কয়েক দিন যাকে দেখা গেল এক জানালায়, কয়েক দিন পরে, আবার অন্য মেয়ের মুখ সেখানে। হয়তো, শ্যামাঙ্গিনীর জায়গায়, এক গৌরাঙ্গী ফুক-ফুক করে সিগারেট খাচ্ছে। আর শ্যামাঙ্গিনীকে দেখা গেল, অন্য জানালায়, গেলাসে করে কী যেন চুমুক দিচ্ছে। প্রথমে অবাক কৌতূহল, তারপরে চমক। দুপুরে সন্ধ্যায় রাত্রে, আলাদা আলাদা পুরুষের চেহারা হঠাৎ দেখা যেত। জানালাগুলো অধিকাংশ সময় তো বন্ধই থাকে। হঠাৎ হঠাৎ খুলে যায়, আর হঠাৎ হঠাৎই ওরকম দেখা যায়। তারপর আরও কিছু চোখে পড়তে আরম্ভ করেছিল। মেয়ে পুরুষের নানান আচরণ। শরীরের নগ্নতা, আচরণের নগ্নতা চোখে পড়েছিল।
প্রথম দিনটা ভয়ে বিস্ময়ে চমকে উঠেছিল, যখন দেখেছিল, উলঙ্গ মেয়ে পুরুষ, রাস্তার কুকুরের মতো খেলা করছে। মুহূর্তের জন্যেই। মুহূর্তের জন্যেই হয়তো তাদের খেলার আবেশে, জানালা খোলা ছিল। তারপরেই বন্ধ হয়ে গিয়েছিল।
তারপরেও যেটুকু বুঝতে অসুবিধে ছিল, সেটুকুও বুঝিয়ে দিয়েছিল একদিন এক মত্ত শক্ত হাত। শুভার ঘাড় চেপে ধরে, পশ্চিমের জানালাটার কাছে নিয়ে গিয়েছিল। জানালাটা খুলে, চারতলা বাড়িটার দিকে দেখিয়ে বলেছিল, বেশি তেড়িবেড়ি করলে, ওই বাড়িটায় ঢুকিয়ে দিয়ে আসব। সতীর যত সতীত্বপনা, বিলকুল ওখানে মিলে যাবে। সতীর বিচার যারা করে, কাজিরা সব ওই বাড়িতে আছে। ছেনালি!
তারপরে আর কিছু বোঝবার ছিল না। কিন্তু তারপরে, পশ্চিমের জানালা খুলে প্রকাণ্ড চারতলা বাড়িটা যত বার চোখে পড়েছে, শুভার বুকের মধ্যে কেমন করে উঠেছে। সেই কেমন করাটা কেবল ভয় না। কল্পনায় যেন ও বাড়ির খোপে খোপে মেয়েদের সে দেখতে পায়। কল্পনায় নিজেকেও যেন সেখানে দেখতে পায়। আর তৎক্ষণাৎ মুখে হাত চাপা দিয়ে, শক্ত হয়ে ওঠে। চোখের দৃষ্টি ঝাপসা হয়ে আসে।
শুভা পশ্চিমের জানালাটা খুলতে এখন ভুলেই গিয়েছে। তা ছাড়া, এই শীতের সময় তো খোলবার কোনও দরকারও নেই।
শীতের রাত্রি। চারিপাশেই নিঝুম। মাঝে মাঝে গ্যারেজে এসে গাড়ি ঢুকছে। তাও শব্দ শোনা যাচ্ছে। চারপাশের আকাশ-ছোঁয়া বাড়িগুলোর শত শত জানালা। যেন শত শত আলো ঝলসানো চোখ। বাতি জ্বালানো ব্যালকনিগুলো যেন ভিন্ন ভিন্ন ছাঁদের শূন্যে দোলানো দোলনা। কোনও কোনও বিল্ডিংয়ের এলিভেটর-এর ওঠানামা কাঁচের শার্সি দিয়ে দেখা যাচ্ছে।
কিন্তু নিঝুমতা যতই ঘনিয়ে আসে, জানালাগুলো ততই অন্ধকারে ডুবে যেতে থাকে, ব্যালকনির দোলনাগুলো হারিয়ে যেতে থাকে। ঘরে ঘরে বাতি নিভতে থাকে, তাই সবই অন্ধকারে ডুবে যেতে থাকে। যেন যক্ষপুরীর ঘরে ঘরে ঘুম নেমে এসে, বাতি নিভিয়ে দিতে থাকে। বন্ধ কাঁচের ঝিকিমিকিও চোখে পড়ে না। কেবল সিঁড়ি বা বারান্দার দু-একটা আলো জ্বলতে থাকে। বিশাল ইমারতগুলোকে এখন মনে হয়, ঋজু বাঁকা বা বৃত্তের নানা আকারে, অতিকায় জীবগুলো চুপচাপ দাঁড়িয়ে আছে।
চারপাশের আলো যত নিভে যায়, আকাশের তারাগুলো যেন ততই জেগে ওঠে। নক্ষত্রেরা যেন অনেক নীচে নেমে আসে, উঁচু বাড়িগুলোর ছাদের কাছাকাছি। শহরের আলো যতক্ষণ জ্বলে, ততক্ষণ নক্ষত্র কাছে আসে না। চারপাশে যতই নিঝুমতা নেমে আসে, গ্যারেজে গাড়ি আসার শব্দও ততই কমে আসে। আর শুভার বুকের মধ্যেও উদ্বেগ থরথরানি বাড়তে থাকে।
বাইরের অন্ধকার যত বাড়ে, শব্দ যত কমে, ততই যেন এক ভয়ংকর পায়ের শব্দ দূর থেকে ওর কানে এসে বাজতে থাকে। বুকের মধ্যে বিধতে থাকে, একটা উৎকণ্ঠা ভয় আর যন্ত্রণা পাক দিয়ে দিয়ে উঠতে থাকে। জানালার ধারে দেওয়ালের গায়ে, আরও চেপে ধরে নিজেকে। যেন আড়াল করতে চায়। শরীরটা রক্তশূন্য মনে হতে থাকে। নিশ্বাস ঘন হয়ে আসে, যেন হাঁফ লাগে।…
হঠাৎ আটতলা বাড়িটার, কয়েকটা জানালায় আলো ফুটে উঠতে থাকে। দু-একটা গলার উঁচু স্বর শোনা যায়। হয়তো কিছু একটা ঘটেছে। কেন না, গলার স্বর ক্রমেই বাড়তে থাকে। শুভা অবাক হয়ে চেয়ে থাকে। প্রথমেই ওর মনে অশুভ চিন্তা জাগে। কেউ কি মারা গেল। না কি, বিশেষ কোনও দুর্ঘটনা ঘটেছে। আলোগুলো জ্বলে ওঠা আর গলার স্বরের ডাকাডাকিগুলো শুনলে, একটা অশুভ ঘটনার মতোই মনে হয়।
ভাবতে ভাবতেই, শুভা চমকে আটতলা বাড়িটার ছাদের দিকে তাকাল। ও কি সত্যিই দেখতে পাচ্ছে, আলসেহীন ছাদের ওপর দিয়ে, একটা মানুষের মূর্তি এক দিক থেকে, আর এক দিকে ছুটে যাচ্ছে। তা হলে কি চোর নাকি! লোকটা ওখানে উঠল কী করে। কে লোকটা। বাড়িরই লোক, নাকি বাইরের লোক। বাইরের অচেনা লোক দরোয়ানের চোখ ফাঁকি দিয়ে ঢুকবে কেমন করে। ঢুকলেও, সিঁড়ি বেয়ে, দরজা খুলে, ছাদে উঠবে কোন সাহসে!
ইতিমধ্যে চারপাশের গোলমাল আরও বেড়ে উঠতে থাকে। জানালায় জানালায় নানা মুখের উঁকিঝুঁকি। এ জানালা থেকে, ও জানালায় নানান জিজ্ঞাসাবাদ, কোন দিকে গেল? পালিয়েছে? নীচে নেমে যায়নি তো! ছাদে গেছে বোধ হয়…
নানান জনের নানান কথা। নানা দিকে ছুটোছুটি। দশতলা ছ তলাগুলোতেও আলো জ্বলে উঠতে আরম্ভ করেছে। চারদিক থেকে শত শত চোখের মতো জানালাগুলোতে আলো জ্বলে উঠছে। আলো ছড়িয়ে পড়ছে।
অন্ধকার ঘর থেকে, শুভাই একমাত্র পলাতককে দেখতে পাচ্ছে। মুর্তির ভাব-ভঙ্গিই বলে দিচ্ছে, সে-ই পলাতক। তার পিছনেই লোক ছুটছে। কিন্তু কোন সাহসে লোকটা ছাদে উঠেছে। এইবারই তো সবাই ওকে ধরে ফেলবে।
কিন্তু শুভার বুকের কাছে নিশ্বাস আটকে গেল। দুই চোখে ওর আতঙ্ক। আটতলা বাড়িটার দুটো অংশ, দুটো ব্লক। মাঝখানে দশ বারো ফুটের মতো ফাঁক। দুই অংশেরই ছাদে, বড় বড় জলের ট্যাঙ্ক। একটা দুই ইঞ্চি ডায়ামেটারের পাইপ, এক ছাদের ট্যাঙ্ক থেকে আর এক ছাদের ট্যাঙ্কে জোড়া লাগানো। শুভা দেখল, লোকটা সেই পাইপ ধরে ঝুলে পড়েছে। প্রাণে বাঁচবার চেয়ে, ধরা পড়ার ভয় কি এত বেশি? লোকটা তো পড়ল বলে! শুভা স্পষ্ট দেখতে পাচ্ছে, মসৃণ পাইপটা, লোকটার ভারে ভোঙা হয়ে পড়ছে, বেশ জোরে জোরে দুলছে। কিন্তু লোকটা থামছে না।
ইতিমধ্যে কয়েকটা টর্চের আলো লোকটার গায়ে পড়ল। ফ্ল্যাট বাড়িগুলোর নীচে, ওপরে, জানালায় জানালায় চিৎকার শোনা গেল, ওই যে, পাইপ বেয়ে যাচ্ছে। অন্য ব্লকে চলে যাচ্ছে।
কয়েকটা টর্চের আলো, লোকটাকে যেন সঙ্গিনের মতো বিধে আছে। সেই আলোতেই শুভা দেখতে পেল, কয়েকটা ঢিল এবং জুতো নীচের থেকে কারা ছুড়ছে। তার মধ্যে একটা মাত্র ঢিলই লোকটার প্যান্ট-পরা হাঁটুর কাছে স্পর্শ করল।
কিন্তু লোকটা না থেমে, একটু একটু করে এগিয়েই চলেছে। পাইপের মাঝামাঝি যখন এসেছে, তখন পাইপটাকে প্রায় ধনুকের মতো বাঁকা দেখাল। আর লোকটা হঠাৎ যেন থেমে গেল। শুভা নিশ্বাস বন্ধ করে, দাঁতে দাঁত টিপে রইল। নিশ্চয়ই লোকটা আর ঝুলে থাকতে পারছে না। হাত নিশ্চয়ই ঘেমে ভিজে উঠেছে। শরীরের ভার আর ধরে রাখতে পারছে না। পড়বার পর, ওকে আর কারুর মারবার দরকার হবে না। আটতলা উঁচু থেকে পড়ে, এমনিতেই শেষ হয়ে যাবে।
পড়ে যাবার দৃশ্যটা সহ্য হবে না বলে, শুভা জানালার পাশ থেকে সরে আসতে গেল। আর লোকটা তখনই, বন্ধ মেশিন চালু হয়ে যাওয়ার মতো, আবার চলতে আরম্ভ করল। শুভা যেন বিশ্বাস করতে পারছে না। সত্যি লোকটার এত জোর! না কি মরার ভয়েতেই, এরকম শক্তি পাচ্ছে। কোথায় চুরি করতে এসেছিল লোকটা! এমনকী চুরি করতে এসেছিল, যে জন্যে এমন ভয়াবহ বিপদে পড়তেও ভয় পায়নি।
ইতিমধ্যে, যে ব্লকের দিকে লোকটা চলেছে, সেই ব্লকের ফ্ল্যাটগুলোর জানালায় জানালায় আলো জ্বলে উঠতে আরম্ভ করেছে। পালাবার কোনও উপায়ই নেই। লোকটা কি তা বুঝতে পারছে না। যদি বুঝতে পেরে থাকে, তবে এমন ভয়ংকর ভাবে জীবন-সংশয় করে, পাইপ বেয়ে পালাতে গেল কেন।
লোকটার জন্যে, শুভার উদ্বেগের কোনও কারণই থাকতে পারে না। একটা চোরের জন্য, কারুর কোনও উদ্বেগ হয় না। কিন্তু, নিজে সে একলা একলা ব্যাপারটা দেখছে। লোকটাও একলা একলা এভাবে পালাবার চেষ্টা করছে। সেই জন্যেই বোধ হয়, এরকম একটা উদ্বেগে ওর বুকের মধ্যে ধক ধক করছে। সকলের সঙ্গে থেকে, হইচই করলে এরকম হয়তো মনে হত না। তা ছাড়া, লোকটা এমন একটা দূরত্বে, ভয়াবহ অবস্থার মধ্যে রয়েছে, তাতে চোরের ভয়টাও ঠিক হচ্ছে না। বরং লোকটা হয় মরবে, না হয় ধরা পড়বেই, এ কথা ভেবে কেমন যেন বেচারি বেচারিই মনে হচ্ছে। সব চোরের যা হয়, এরও তাই হবে।
এ ধরনের চোরেরা যে কেমন হয়, শুভা জানে না। চোরেদের সম্পর্কে তার একটা সাধারণ ভীতি আছে। যেটা, অধিকাংশ মেয়েদেরই বা মানুষদেরই থাকে। এখন যে ভয়টা ঠিক লাগছে না।
কিন্তু আশ্চর্য, লোকটা যে সত্যি অন্য ব্লকের ছাদে গিয়ে পৌঁছল! ইতিমধ্যে, যে ব্লকের ছাদ থেকে লোকটা পাইপে ঝুলে পড়েছিল, সেই ছাদে কয়েকজন লোক এসে পড়েছে। তাদের এক জনের হাতে টর্চ। টর্চের আলো পড়ল লোকটার গায়ে। লোকটা অন্য ব্লকের ছাদে পৌঁছেই, জলের ট্যাঙ্কের পাশ দিয়ে কোথায় যে মিলিয়ে গেল, শুভা দেখতে পেল
যেখানেই যাক, এবার লোকটা ধরা পড়বেই। নিশ্চয় অমন উঁচু ছাদ থেকে ঝাঁপিয়ে পড়তে পারবে না। আর সিঁড়ি দিয়ে, এতক্ষণে, অবধারিত ভাবে, লোকজন ছাদে উঠে আসছে। অথচ পাশের ছাদ থেকে যারা টর্চের আলো ফেলছে, তারা যেন কেমন দিশেহারা। টর্চের আলো যেন বিভ্রান্তের মতো, চারদিকে হাতড়ে ফিরছে। কে একজন চিৎকার করে উঠল, শিগগির পাশের ছাদে উঠে পড়ো। কোথায় যেন লুকিয়ে পড়েছে। চোর ব্যাটাকে আর দেখা যাচ্ছে না।
সেই চিৎকার শেষ হবার আগেই, পাশের ব্লকের ছাদেও কয়েক জনের মূর্তি ভেসে উঠল। তাদের কাছেও দুটো টর্চ লাইট। তারা ছুটোছুটি করে, চারপাশে আলো ফেলে দেখছে। জলের ট্যাঙ্কের আশেপাশে, তলায়, সব জায়গায় তন্ন তন্ন করে খুঁজছে। কিন্তু পাচ্ছে না।
অন্য ছাদ থেকে একজন জিজ্ঞেস করল, পাওয়া যাচ্ছে না?
পাশের ছাদ থেকে জবাব গেল, না, কোথাও দেখা যাচ্ছে না।
ভাল করে দেখো, নিশ্চয়ই কোথাও লুকিয়ে আছে। ভূত তো না, এভাবে হাওয়া হয়ে যেতে পারে না।
অন্ধকার একলা ঘরে, গরাদহীন জানালার পাশে দাঁড়িয়ে শুভাও অবাক হয়ে গেল। আশ্চর্য, কোথায় পালাতে পারে লোকটা! বোধ হয়, এক বা দেড় মিনিট সময় পেয়েছে লোকটা। এইটুকু সময়ের মধ্যে, পাইপ বেয়ে ছাদে নেমেই, কোথায় অদৃশ্য হতে পারে!
একজনের গলা শোনা গেল, পাইপ বেয়ে ঠিক এ ছাদেই এসেছিল তো?
অন্য ছাদ থেকে জবাব এল, নিশ্চয়ই। সবাই দেখেছে ওকে পাইপ বেয়ে যেতে। ওই হুদা ম্যানসনটার দিকে দেখেছ?
দেখেছি।
নরম্যান কোর্টের দিকে?
তাও দেখেছি।
তবে ওই বাজপেয়ী বিল্ডিংয়ের দিকে দেখো।
ওদিকে তো আগেই দেখেছি।
হঠাৎ সবাই যেন কী রকম চুপচাপ হয়ে যায়। অন্যান্য মেয়ে-পুরুষদের গলা শোনা যায় জানালায় জানালায়, ব্যালকনি, বারান্দায়। কয়েক বার পুলিশের হুইশলও বেজে উঠেছে। নীচের রাস্তায় হয়তো  পুলিশের গাড়িও এতক্ষণে এসে গিয়েছে।
শুভা অবাক হয়ে ভাবে, কোথায় যেতে পারে লোকটা! সে তো নিজের চোখে দেখেছে লোকটাকে পাইপ বেয়ে নামতে।
আরও খানিকক্ষণ ধরে খোঁজাখুঁজি চলল। কিন্তু দুরের এই অন্ধকার ঘরের কোণ থেকেই, শুভা বুঝতে পারল, তার সন্ধানীদের মধ্যে হতাশা নেমে এসেছে। তাদের উৎসাহে ভাঁটা এসে পড়েছে। চোরকে তারা কোথাও খুঁজে পাচ্ছে না। আস্তে আস্তে, দরজা জানালা বন্ধ হবার শব্দ পাওয়া যেতে লাগল। একটা করে ফ্ল্যাটের আলো নিভে যেতে লাগল। বোঝা গেল, চোরের আশা সবাই আস্তে আস্তে ত্যাগ করছে। যে যার নিজের ঘরে গিয়ে ঢুকছে। একমাত্র, ফ্ল্যাটবাড়িগুলোর দরোয়ান আর পুলিশের সেপাইরাই বোধ হয়, নীচে, রাস্তায়, বাগানে, উঠোনে, সিঁড়িতে ঘুরে ঘুরে বেড়াচ্ছে।
আরও প্রায় পনেরো মিনিট কেটে যাবার পর, আবার আগের মতোই নিঃশব্দ হয়ে আসতে লাগল সব। ফ্ল্যাটগুলো অধিকাংশই অন্ধকার হয়ে এল। এমনকী, শুভার কানে ঝিঁঝির ডাক পৌঁছল।
শুভার এখন আর সেই উদ্বেগটা নেই। মনে মনে খানিকটা ভয়ই পেল। কী সাংঘাতিক লোক! এমন চোরকে কে ভয় না পায়! কোথায় পালিয়ে গেল লোকটা! ও কি জাদু জানে?
হঠাৎ কোথায় একটা, কীসের শব্দ হল। শুভার বুকটা ধক করে উঠল। সে আবার তার নিজের চিন্তায় ফিরে এল। যে শব্দের জন্যে সে প্রতি রাত্রের নিশীথে, রুদ্ধশ্বাস ভয়ে ও যন্ত্রণায় অপেক্ষা করে থাকে, হয়তো সেই শমন এল। এখনই, প্রচণ্ড জোরে, দরজায় আঘাত পড়বে। সেই সঙ্গেই ক্রুদ্ধ নিষ্ঠুর মত্ত গলা তার মন ও শ্রবণকে রক্তাক্ত করে, সেই ভাষায় চিৎকার করে উঠবে। শুভা, অন্ধকারেই, পাশের ঘরের অন্ধকারে তাকাল। দুই ঘরের মাঝখানের দরজার পরদাটা সে সরিয়েই রেখেছে। দরজায় শব্দ হলেই যাতে খুলে দেবার জন্যে আলো জ্বালিয়ে ছুটে যেতে পারে।
কিন্তু কয়েক মুহূর্তের মধ্যেও দরজায় কোনও আঘাত বাজল না। অথচ, আবার সামান্য একটা শব্দ পেতেই শুভা চমকে জানালার দিকে তাকাল। তাকিয়েই, তার বুকের কাছে নিশ্বাস আটকে এল। গায়ের মধ্যে কাঁটা দিয়ে উঠল। সে দেখল, জানালার কাছে, নীচের দিক থেকে আস্তে আস্তে একটা মানুষের মাথা যেন উঠে আসছে।
শুভা জানালার ধারে ছিল। চকিতে দেয়ালের আড়ালে সরে গেল। কিন্তু ততক্ষণে ওর বুকের রক্ত হিম হয়ে গিয়েছে। কে লোকটা! কে হতে পারে? চোর! সেই চোরটা নাকি! কী সাংঘাতিক ব্যাপার। জানালায় তো গরাদ নেই, গ্রিল নেই। এ পাড়ার এই এক আপদ, জানালায় গরাদ গ্রিল কিছুই থাকে না, কেবল কাঁচের পাল্লা ছাড়া। মোটা পরদা সবসময়ের জন্যেই ঢাকা থাকে। রাত্রের এই অন্ধকার নিরালায়, শুভা পরদাটা সরিয়ে দেয় রোজ। দিয়ে, অন্ধকারে দাঁড়িয়ে, চারপাশের দৃশ্য দেখে। আজও যেমন দেখছিল।
কিন্তু এমন ভয়ংকর অভাবিত ঘটনা সে কল্পনাও করতে পারেনি। দেওয়ালের আড়ালে সরে গেলেও, আবছায়াতে ও পরিষ্কার বুঝতে পারে, একটা মানুষ জানালায় উঠে এসেছে। চারদিক নিঝুম স্তব্ধ। বাইরে চোরের পিছনে ছোটা মানুষদের গোলমালও আর নেই। শুভা চিৎকার করে ডাকলে যে কেউ শুনতে পাবে, তাও মনে হয় না। ওর কেবলই মনে হতে লাগল, এ কি সেই চোরটাই নাকি! একটু আগেই যাকে আটতলা বাড়ির ছাদে দেখা গিয়েছিল, ভোজবাজির মতো অদৃশ্য হয়ে গিয়েছিল। সে-ই কি এখন এ ঘরে চুরি করতে ঢুকছে।
জানালার কাছে হঠাৎ জোনাকির মতো একটা ক্ষীণ আলো চকিতে জ্বলল, চকিতে নিভল। পর পর কয়েক বারই জ্বলল, নিভল। একটা বিন্দুর মতো আলোর ইশারা, ঘরের মধ্যে যতটা সম্ভব, আশেপাশে ঘুরে গেল। শুভা সরতে সরতে, দেয়ালের শেষে, একটা আলমারির পাশ ঘেঁষে দাঁড়াল। ও নিশ্বাস বন্ধ করে রাখতে চাইছে, পারছে না। এতক্ষণ ভয়েই নিশ্বাস বন্ধ হয়ে আসছিল। এখন ভয়েই যেন, ঘন ঘন নিশ্বাস, স-শব্দে বেরিয়ে আসতে চাইছে। চোরের কাছে, চুরি করে, নিজেকে লুকিয়ে রাখাটাই এখন ওর কাছে সব থেকে নিরাপদ উপায় বলে মনে হচ্ছে।
জানালাটা একটু উঁচুতে, প্রায় শুভার বুকের কাছাকাছি। একটুও শব্দ না করে, জানালা থেকে একটি মূর্তি নেমে এল ঘরে। শুভার মনে হল, লোকটার পরনে একটা প্যান্ট, গায়ে কালো রঙের একটা জামা। সেটা শার্ট বা পুরো হাতা সোয়েটার, বোঝা যায় না। মূর্তি ঘরে নামতেই তার হাতে বিন্দুর মতো একটা আলো জ্বলে উঠল। অনেকটা যেন সিগারেটের আগুনের মতোই, একটু হয়তো বড়। সেই আলোটা ঘরের চারপাশে এক বার ঘুরে গেল। আলমারির পাশে, প্রায় শুভার গা ছুঁয়ে গেল। তারপরে, আলোটা পাশের ঘরে যাবার দরজায়, এক মুহূর্ত স্থির হয়ে রইল। পরমুহূর্তেই মূর্তি সেই দরজার দিকে গেল।
শুভা একটু সরে এসে দেখতে চাইল, নোকটা কী করে। এখন শুভা মনে মনে নিশ্চিত হয়েছে, এ সেই পলাতক চোরই। কীভাবে লোকটা আটতলার ছাদ থেকে নেমে আসতে পেরেছে, ও কল্পনা করতেও পারে না, তবে ওদিক দিয়ে নিশ্চয় পালাবার উপায় ছিল না। লোকজন এবং পুলিশ রাস্তার ওপরে ঘোরাঘুরি করছে। সেই জন্যেই, এদিকে চলে এসেছে। কোনওরকমে গ্যারেজের চালে এসে, এ বাড়ির পিছনের সরু গলিতে নেমে, স্যানিটারি পাইপ বেয়ে ওপরে চলে এসেছে। সম্ভবত, এই খোলা জানালাটা লোকটার নজরে পড়েছিল। সরু গলি দিয়ে বেরুতে গেলেও ধরা পড়ে যাবার ভয়। তাই ঘরের ভিতরে কোথাও আশ্রয় নিয়ে, বোধ হয় সময় কাটাবার মতলব।
কিন্তু তা-ই কী? চোরের মতলব চুরি করা ছাড়া আর কী থাকতে পারে। কোনও এক ফ্ল্যাটের অন্ধকার ঘরে আশ্রয় নিয়ে, সময় কাটাবার সাহস কোনও চোরের থাকতে পারে না। আর পাশের ঘরেই, এদিককার দেওয়াল ঘেঁষে, এ ঘরের যে মালিক তার আয়রন লকার রয়েছে। সেই আয়রন লকারের ওপর শুভার বিন্দুমাত্র মায়া-মমতা নেই। বরং ঘৃণাই আছে। কিন্তু লকারে যে প্রচুর টাকা থাকে, তা ও জানে। যদি শুভার সামনেই লোকটা লকার খুলে টাকা নিয়ে যায়, তবে সর্বনাশ। তা হলে শুভার নিস্তার নেই। ভয়ংকর শাস্তি এবং অপমান ওর ওপর নেমে আসবে।
শুভা আরও একটু সরে এসে দেখতে চাইল নোকটা কোন দিকে যায়, কী করে। দেখল লোকটার অস্পষ্ট মূর্তি ঘরের মাঝখানে দাঁড়িয়ে রয়েছে। ক্ষীণ আলোর বিন্দু চারদিকে ঘুরে বেড়াচ্ছে। ঠিক জোনাকির মতো বারে বারে নেভে, বারে বারে জ্বলে। লোকটা এবং আলোটা লকারের দিকে গেলেই, শুভা আলো জ্বালিয়ে চিৎকার করে উঠবে। তাতে যা হয়, তাই হবে। লোকটা যদি তাকে গলা টিপে ধরে মেরেও ফেলে, তাও ভাল। সেটাও একটা মুক্তি। তবু সামনা-সামনি চুপচাপ এ চুরি সে দেখতে পারবে না। কারণ সে পরিণতি বেঁচে থাকার চেয়েও নিদারুণ।
কিন্তু শুভা দেখল, আলোর বিন্দুটা, বাইরের বন্ধ দরজার ওপর স্থির হয়ে রয়েছে। মূর্তি ক্রমেই সেই দরজার দিকে এগিয়ে যাচ্ছে। এগিয়ে গিয়ে আলোর বিন্দুটা পড়ল দরজার মাথার ছিটকিনির ওপর। সেই আলোর বিন্দুতেই, শুভা দেখতে পেল, লোকটা ছিটকিনিতে হাত দিয়েছে। দরজা খোলার উদ্যোগ করছে। তা হলে, এদিক দিয়ে পালাবারই মতলব।
ঠিক এই মুহূর্তেই, বাইরে থেকে, দরজায় আঘাত পড়ল। আলোর বিন্দু নিভে গেল। চকিতের মধ্যেই, মূর্তি ঘরের মধ্যেই কোথায় যেন অদৃশ্য হয়ে গেল।
ওদিকে বাইরে থেকে, দরজায় আঘাত, ক্রমাগত প্রচণ্ড হয়ে উঠল। এক মুহূর্তও থামবার নাম নেই। সেই সঙ্গেই, মত্ত ক্রুদ্ধ গলা শোনা গেল, কী হল কী। এ যে বাবা মালের খোয়ারির থেকেও বেশি দেখছি। নাকি বিষ টি গিলে মরে পড়ে আছে। দরজা খোলা হবে, না কি?
শুভা তবু যেন স্থির করতে পারছে না, ও কী করবে। ও কি আলো জ্বালবে। না কি, অন্ধকারের মধ্যেই গিয়ে দরজাটা খুলে দেবে। কারণ, আলো জ্বলে উঠলে, চোরকে যদি এই মত্ত মাতঙ্গ দেখতে পায়, তা হলেও চোরের পরিচয় বিশ্বাস করবে না। জঘন্য নোংরা কোনও অপবাদ দিয়ে, অন্য কিছু বলবে।
দরজায় সমানে করাঘাতের পর, পদাঘাত। নেহাত ওপরে আর কোনও ফ্ল্যাট বা বাসিন্দা নেই। তা হলে, এতক্ষণ বাইরের বারান্দায় লোকের ভিড় জমে যেত। তারই সঙ্গে, চিৎকার শোনা গেল, এই হারামজাদি, দরজা খুলবি, না ভেঙে ফেলব? তা হলে জানবি, তোকেও আমি ভাঙব, আস্ত রাখব না।
শুভা আর স্থির থাকতে পারে না। সে ঘরের আলো জ্বেলে দেয়। পাশের ঘরে গিয়ে, দরজার পাশ থেকেই, সুইচ টিপে আলো জ্বালায়। কিন্তু কাউকেই দেখতে পায়না। তবুও বাইরের দরজার বাঁ পাশে, পুরনো সেকালের একটা খাটো কিন্তু বিরাট, টানা দেরাজের আলমারিটার দিকে চকিতে এক বার ওর চোখ যায়। সহসা যেন, দুটো তীক্ষ্ণ চোখের সঙ্গে ওর দৃষ্টি মিলে যায়। তার সঙ্গে আরও একটা কিছু। একটা সরু সূচিবিদ্ধ তীক্ষ্ণ চকচকে কিছু।
কিন্তু দ্বিতীয়বার আর সেদিকে ফিরে তাকাল না শুভা। ও গিয়ে তাড়াতাড়ি দরজাটা খুলে দিল। দিতেই ঝড়ের বেগে, একটি মূর্তি ঢুকল। লোকটার বয়স চল্লিশ থেকে পঞ্চাশ, যে-কোনও একটা অঙ্কের হতে পারে। তার বেশি কম নয়। পাতলা চুল উশকো খুশকো। গলা বন্ধ কোটের বোতামই শুধু খোলা নয়, ভিতরের সিল্ক পাঞ্জাবির, পাথর বসানো সোনার বোতামগুলোও খোলা। ফুল কোঁচানো ধুতি, চটকানো। কোঁচা মাটিতে লুটোচ্ছে। লোকটির কলেবর দৈর্ঘ্যের চেয়ে প্রস্থেই বেশি। রং ফরসা। ঠোঁটের কষ বেয়ে, রক্তের মতো পানের পিক লেগে আছে। চোখ দুটো যেন আগুনে তাতানো লাল ছুরির মতো।
শুভা দরজাটা খুলে দিয়েই সরে আসছিল। তার আগেই ফরসা আংটি পরা মোটা থাবা ওর ঘাড়ের কাছে আঁচলটা ধরে হ্যাঁচকা টান মারল। শুভা পড়তে পড়তে কোনওরকমে সামলে নিল। লোকটি আর এক হাতে দরজাটা বন্ধ করতে করতেই, কুৎসিত ভঙ্গিতে বলে উঠল, এত তাড়া কীসের, অ্যাঁ? দরজা খুলতে কোনও তাড়া নেই, অথচ পালাবার তাড়া। কেন, ভেতরে কোন নাগরকে বসিয়ে রাখা হয়েছে?
শুভা আঁচলে টান দিয়ে বলল, ছাড়ো, বাজে কথা বকো না।
বাজে কথা? আমার খালি বাজে কথা, উম?
বলেই, আঁচল টেনে, একটা ঝটকা দিল। তাতে, শুভার গোটা গা থেকেই প্রায় আঁচল সরে গেল। লাল জামার ওপরে, বুকের কাছে, ও হাত চাপা দিল। লোকটি আবার বলে উঠল, তা এতক্ষণ হচ্ছিল কী? দরজা খুলতে এত দেরি কীসের? কেউ জুটেছে টুটেছে বুঝি? পিরিতের নাগরকে পার করতে সময় লাগছিল?
একদিকে এই আক্রমণ আর অপমান। আর একই সঙ্গে, শুভার মস্তিষ্কের সীমা জুড়ে বেঁটে ঢাউস আলমারিটার পাশে, লুকিয়ে থাকা লোকটা বিধে আছে। কিন্তু লোকটার কথা এখন ও বলতে পারছে না। অথচ লোকটা এই ঘটনা দেখছে, ওর এই লাঞ্ছনা আর অপমান, সেটাও ভুলতে পারছে না। তবু বলল, তুমি তো দিন রাত্তির ও সবই দেখছ। আমার ঘুম পেয়েছিল, তাই আমি ঘুমিয়ে পড়েছিলাম। তুমি কাপড় ছাড়ো।
এ্যাততো ঘুম।
হ্যাঁ, তোমার জন্যে সারা রাত জেগে বসে থাকতে পারি না আমি। কাপড় ছাড়ো।
শুভার গলায় ঝাঁজ। কাপড় ধরে টান দিল। কিন্তু ছাড়িয়ে নিতে পারল না।
আহা ছাড়ছি ছাড়ছি। জানি, তুই হচ্ছিস খাঁটি সতী। কাপড় ধরলেও তোর সতীত্ব নষ্ট হয়ে যায়। তা, এ সব করে আর কত দিন চলবে? আমার কাছে এক ঘরে থেকে, এখনও কি লোককে বোঝাতে পারবি, তোর গোটা অঙ্গটি একেবারে পবিত্তির আছে?
বলতে বলতে সে আবার শুভাকে নিজের দিকে জোরে টানল। শুভাও নিজের কাপড় টেনে ধরে রাখল। যদিও তাতে আরও যেন এলোমেলো হয়ে উঠল। ওর শিথিল করে বাঁধা খোঁপা ঘাড়ের পাশে ভেঙে পড়ল। জোর করে কাপড় টানতে গিয়ে, ওর শ্যাম উদ্ধত স্বাস্থ্য যেন বুকের জামার কাছে অলজ্জ বে-আবরু হয়ে উঠতে চাইল। গোলের মধ্যেই ঈষৎ লম্বা ভাবের সমস্ত মুখখানি এই শীতেও যেন ঘেমে উঠল। কোনও প্রসাধনের ছাপ নেই মুখে। কপালে একটা টিপও নেই। সিঁদুর-হীন সিঁথি জ্বলজ্বল করছে। কানে গলায় হাতে, কোথাও সামান্য একটি অলংকার পর্যন্ত নেই।
থাকার মধ্যে আছে একটি সাধারণ স্বাস্থ্যের দীপ্তি। চোখ-মুখেও এমন কিছু বৈশিষ্ট্য নেই। তবু ওর চোখের দৃষ্টিতে যেন, চোখ দুটিতে একটি বিশেষ ভঙ্গি ফুটে উঠেছে। করুণ অথচ কঠিন। বাংলাদেশের আর দশটা সাধারণ মেয়ের মুখের মতোই মুখ। তবু, চরিত্র ও মানসিকতার একটা বিশেষ ছাপ পড়ে, কোথায় যেন একটা অসামান্যতা আয়ত্ত করেছে। ওকে হঠাৎ দেখলে, একটি স্বাস্থ্যবতী, সুন্দরী এবং গভীর প্রকৃতির মেয়ে বলে মনে হয়। যদিও, তার মধ্যে কোথাও শহর নগরের ঝলক নেই। একটু বরং দূরান্তের গ্রামীণ ভাবই লক্ষিত হয়। তবে ওর চোখ দুটি বেশ আয়ত এবং কালো। বয়স অনুমান করতে অসুবিধা হলেও সম্ভবত চব্বিশ-পঁচিশের কম নয়।
এবার হঠাৎ শুভার চোখ দুটি জ্বলে উঠল। বলল, লোককে বোঝাবার আমার কিছু নেই। আমি সতী কি অসতী, সে পরীক্ষা আমি কারুর কাছে দিতে চাই না। কিন্তু তুমি আমার কাপড় ধরলেও আমার ঘেন্না হয়। ছাড়ো বলছি।
বটটে! আমি কাপড় ধরলেও ঘেন্না হয়?
বলেই, আচমকা কাপড়টা ছেড়ে দিয়ে, বাঁ হাতের পিঠ দিয়ে শুভার গালে একটা থাপ্পড় মারে। শুভা ছিটকে খানিকটা সরে যায়। অপরিসীম ঘৃণায় আর রাগে, ওর দুই চোখ ধক ধক করে। কাপড় ঠিক করে, বুকের ওপর দিয়ে টেনে দিতে দিতে বলে, এই না হলে পুরুষ। একটা মেয়ে দুরবস্থায় পড়ে তোমার কাছে রয়েছে, তাও নিজের ইচ্ছেয় নয়। তোমার নিজের বউ নয়, মেয়েও নয়। তার গায়ে হাত না তুললে আর পুরুষ কীসের?
চোপ!
কীসের চোপ। তোমার জ্বালা তো, কেন তোমার কথা শুনছি না, তোমার ঘর করছি না। কিন্তু তোমার ঘর করতে তো আমি আসিনি, আমাকে
তোকে তোর পিরিতের লোক ঠাকুর ঘর থেকে বের করে নিয়ে এসেছে। তারপরে, বন্ধুর হেফাজতে রেখে, সে-ই যে শালা কেটেছে, আর তার টিকির দেখা নেই। এর মানে কী, আমি জানি না ভেবেছিস? ও সব ছেনালি সতীগিরি অন্য জায়গায় দেখাস।
হাতের বুড়ো আঙুল দেখিয়ে, একবার টলে উঠে আবার বলল, তোর সেই তারকদাদাটি আর কোনওদিনই আসবে না, জেনে রাখিস।
শুভা বলে উঠল, আর সেই সুযোগটাই তুমি নিতে চাইছ।
ক্ষিপ্তের মতো লোকটা আরও দু পা এগিয়ে গেল, গর্জে উঠল, সুযোগ কীসের, আঁ? কীসের সুযোগ?
খবরদার, তুমি আমার গায়ে হাত তুলতে এসো না আর!
একেবারে দেয়াল ঘেঁষে, এমনভাবে দাঁড়াল শুভা, যেন সমস্ত শক্তি সংহত করে, প্রত্যাঘাতের জন্যে মরিয়া হয়ে উঠেছে। লোকটি থমকে দাঁড়াল। হিংস্র কিন্তু ভীরু দাঁতাল শুয়োরের মতো শুভার দিকে তাকাল। গলার স্বর নামিয়ে বলল, আমার ঘরে আমাকেই চোখ রাঙানো হচ্ছে?
শুভাও যেন দাঁতে দাঁত চেপে বলল, একে চোখ রাঙানো বলে না। কিন্তু পড়ে পড়ে তোমার মার খেতে পারব না আমি। দরকার হয় রাত পোহালেই আমি তোমার এখান থেকে চলে যাব।
লোকটা শব্দ না করে, ফুলে ফুলে হাসতে লাগল। আর ঠিক সেই মুহূর্তেই, চকিতে এক বার শুভার চোখে পড়ল, আলমারিটার পাশে। সেই চোখ, আর সেই সরু সূচিবিদ্ধ তীক্ষ্ণ চকচকে জিনিসটা! মনে হল, কপালের কাছে রুক্ষু চুলের গোছা এসে পড়েছে। চকিতে একবার চোখাচোখি হল মাত্র। চোখ দুটো শুভার দিকেই তাকিয়ে ছিল। কিন্তু, মুখটা যে কেমন, কী রং, কিছুই বুঝতে পারল না ও।
অন্য দিন অনেক লাঞ্ছনাতেও, এতটা কঠিন হয়ে ওঠে না শুভা। আজ, এই পলাতক চোরের সামনে যেন ওর আত্মসম্মানবোধ সহসা খাপ-খোলা অস্ত্রের মতো ঝলসে উঠল। অন্য দিন তৃতীয় কোনও ব্যক্তির অস্তিত্ব থাকে না। তা-ই যতটা সম্ভব আত্মরক্ষাটাই ওর কাছে বড় হয়ে ওঠে। আজ, আর একজন, সে যে-ই হোক, চোর, ডাকাত, গুণ্ডা, যা-ই হোক, কিন্তু একটা মানুষ। আর একটা মানুষের সামনে, এই অপমান আর লাঞ্ছনায় কেবল আত্মরক্ষা করতে যেন ওর লজ্জা করছে। এতটা হীনতা যেন মেনে নিতে পারছে না।
এই লোকটা নিঃশব্দে ফুলে ফুলে হেসে উঠে বলল, কোথায় যাবি? বর্ধমানে, তোদের বাড়িতে নাকি?
শুভা সেই ভঙ্গিতেই বলল, সে যেখানেই যাই, তোমার আশ্রয় থেকে আর খারাপ কিছুই হবে না। বাড়িতে গেলেও না হয়, বাপ মা মেরে ফেলবে, তবু
মেরে ফেলবে না, তাতে তাদের হাতেই হাতকড়া পড়বে। মুখে লাথি মেরে তাড়িয়ে দেবে। দেয় দেবে। তাদের লাথি খেয়ে যদি আমাকে অন্য কোনও আঁস্তাকুড়েতেও যেতে হয়, তাও ভাল। তবু তোমার কাছে থাকতে চাই না।
কেন, তোর তারকার জন্যে অপেক্ষা করবি না? পিতিক্ষে যাকে বলে। অমন তোদের সস্বর্গীয় পিরিত, ভালবাসা। সে তোকে নিতে আসবে। তোকে নিয়ে সংসার পাতবে, সুখের সংসার।
তারকদার বিষয়ে তোমার সঙ্গে আমার কথা বলার কিছু নেই। তুমি তার ছেলেবেলার বন্ধু। তুমিই ভাল জান, সে কী করবে না করবে।
আমি? লোকটা হাসতে হাসতে প্রায় পড়েই যাচ্ছিল। পায়ে ভর করে, এমনিতেই দাঁড়িয়ে থাকতে
পারছিল না। টলটলায়মান অবস্থা। হাসির বেগে পড়ে যেতে গিয়ে, কোনওরকমে টাল সামলে নিয়ে বলল, প্রেম করলি তোরা। ঘর ছেড়ে পালিয়ে এলি তারকের সঙ্গে, সে তোর ভাবী সোয়ামি, আর আমি ওকে ভাল চিনব?
শুভা ঠোঁটে ঠোঁট টিপে চুপ করে রইল। লোকটির কথার মধ্যে যে নিষ্ঠুর সত্যি ছিল, কুৎসিত আর বীভৎস সত্যি ছিল, তা যেন ওর মুখের কথার ওপরে আঘাত করল। তথাপি, একটি তৃতীয় ব্যক্তির সামনে, এই অপমানকর কথাগুলো, ওর বুকের মধ্যে যেন একটা তীক্ষ্ণ জ্বালাও ধরিয়ে দিল। ভিতরটা পুড়তে লাগল। কোনও কথা বলতে পারল না।
লোকটি হঠাৎ তর্জনী তুলে, এক চোখ বুজে, হেসে, একটা নোংরা ভঙ্গি করল। জড়িয়ে জড়িয়ে বলল, আর আমার কথাই যদি মানিস, সে তো আমি বহুদিন আগেই বলে দিয়েছি সুন্দরী, তারকা নামে চিড়িয়াটি ফুড়ুৎ কেটেছে। সে আর কোনওদিন ফিরে আসবে না। এবার এই নরেশ নামক চিড়িয়াটিকে নিয়ে থাকো। দানাপানি খাওয়াও। তা নয়, তোর সতীত্ব
চুপ কর, নোংরা ইতর ছোটলোক!
শুভা আবার ফুঁসে উঠল। এবং চকিত মুহূর্তের জন্যে, ওর দৃষ্টি প্রকাণ্ড বেঁটে আলমারিটার কোণ ঘুরে এল। লোকটা তেমনি করেই শুভার দিকে স্থিরদৃষ্টিতে তাকিয়ে আছে। কিন্তু, শুভার মনে হল, সূচিবিদ্ধ সেই চকচকে জিনিসটা আর মুখের সামনে তোলা নেই। তাতে যেন লোকটার রোগা রোগা • মুখটা পুরোপুরিই দেখা গেল। মনে হল, লোকটার বয়স বেশি নয়। পঁচিশ-তিরিশের মধ্যেই হবে। একজোড়া সরু গোঁফ আছে যেন। মুখে ভয়ের ভাব তেমন নেই। বরং যেন, কেমন শক্ত রাগ রাগ ভাব।
এদিকে নরেশের মুখ ভয়ংকর হয়ে উঠল। চিবিয়ে চিবিয়ে বলল, আমার ঘরে দাঁড়িয়ে, আমার খেয়ে, এত বড় কথা! আজ লাশ ফেলে দেব।
বলেই, একটা দাঁতাল শুয়োরের মতো সে শুভার ওপরে ঝাঁপিয়ে পড়তে গেল। শুভা যেন এটা অনুমানই করেছিল। তাই, চকিতে সরে যেতেই দেওয়ালে নরেশের মাথা ঠুকে গেল। এবং সঙ্গে সঙ্গে, কোঁচার কাপড় বেধে, মেঝেতে আছাড় খেয়ে পড়ল। তৎক্ষণাৎ ওঠবার চেষ্টা করলেও, ভারী শরীর নিয়ে সম্ভব হল না। তবু সে আস্তে আস্তে উঠে দাঁড়াল। শুভা ততক্ষণে, ঘরের প্রায় মাঝখানে গিয়ে দাঁড়িয়েছে। নরেশ আর ও, দুজনেই দুজনের চোখের দিকে কয়েক মুহূর্ত চেয়ে থাকে। দুজনেরই চোখে, ঘৃণার জ্বলন্ত আগুন ঝরছে।
নরেশের চোখে তবু একটু বিস্ময়। সে আর এগিয়ে এল না। ওখান থেকেই বলল, হুম। এত সাহসের পেছনে কী আছে, আমাকে দেখতে হবে। সারাদিন বাড়ি থাকি না। বোধ হয় নতুন কোনও নাগর জুটেছে, দিনের বেলা আসা-যাওয়া চলছে। তাই খুব মেজাজ দেখিয়ে চলে যাবার হিড়িক দেওয়া হচ্ছে, আর গালাগাল ফুটছে।
শুভার চোখে আগুন থাকলেও, নরেশের দেওয়ালে আঘাত বা পতনটা বোধ হয় চায়নি। তবু কোথায় যেন একটা তৃপ্তিও বোধ করছে ও। সম্ভবত তৃতীয় মানুষটা আছে বলেই। তৃতীয় মানুষটা আছে বলেই, ওর মেয়ে মনের বিদ্বেষ এবং ঘৃণাটা এখন এমনভাবে ঝলকে উঠেছে। তৃপ্তিটাও বুঝি সেই কারণেই। ও বলল, তুমি যা খুশি তা-ই ভাবতে পারো, আমার কিছুই যায়-আসে না। তবে তুমি জেনে রেখো আমি এখনও বিশ্বাস করি, তারকদা ফিরে আসবে। সে তো তোমার মতো জোচ্চুরি করে টাকা রোজগার করে না। সে নিশ্চয় টাকা-পয়সার ধান্দায় ঘুরে বেড়াচ্ছে। সে ফিরে এলে, তখন তাকে এ সব বোলো।
কথাগুলো বলতে বলতে, শুভার বুকের মধ্যে যেন যন্ত্রণা করে উঠল। চোখের রাগ আর ঘৃণার মধ্যেও, একটু জলের আভাস ফুটে উঠল। ওর মনে হল, তৃতীয় লোকটিকে শোনাবার জন্যেই যেন, নিজের এই অসংশয় বিশ্বাস ঘোষণা করল। অথচ ওর ভিতরে এই বিশ্বাসের কোনও সাড়া পাচ্ছে না। বরং একটা কষ্ট বুকে বিধে গেল।
নরেশ বলে উঠল, বটে? সেই ফিরে আসাটা কবে, জানতে পারি কী?
আবার হুমড়ি খেয়ে পড়তে পড়তে টাল সামলাল সে। শুভা বলল, যত দিনেই আসুক, তোমাকে তা দেখতে হবে না।
নরেশ মাথা নাড়িয়ে, খানিকক্ষণ টলতে লাগল। তারপরে সোজা পাশের ঘরে চলে গেল। এ ঘরের আলো যতটুকু পড়েছিল, তাতে পাশের ঘরের খাটটা দেখা যায়। সেই খাটে গিয়ে নরেশ হুমড়ি খেয়ে পড়ল। কী যেন সে বিড়বিড় করছে। কোনও কথাই বোঝা যাচ্ছে না। কেবল হাত দুটো এগিয়ে দিয়ে, একটা মরা ব্যাঙের মতো উপুড় হয়ে পড়ল। শুভা জানে, আজ রাত্রের মতো এখানেই শেষ। নরেশ আর উঠবে না। নেশা আর ঘুমের ঘোরে তলিয়ে যাবে।
সহসা শুভার গায়ে যেন কাঁটা দিয়ে উঠল। ঘরের প্রায় মাঝখানে দাঁড়িয়ে আবার নতুন করে ওর মনে পড়ে গেল, আলমারির পাশে, সেই লোকটা রয়েছে। ঘাড় ফিরিয়ে দেখতে গিয়েও, ও আড়ষ্ট হয়ে রইল। নরেশের সঙ্গে ঝগড়ার সময়, তবু দু-একবার তাকাতে পেরেছিল। এখন আর কিছুতেই চোখ ফিরিয়ে দেখতে সাহস পেল না। এমনকী, ঘরের মাঝখানে এভাবে দাঁড়িয়ে থাকতেও যেন, গা শিরশির করে উঠছে। এবার কী করবে লোকটা? এই মুহূর্তেই বা কী করবে? নিশ্চয়ই শুভার অসহায় অবস্থাটা সে বুঝতে পেরেছে। জানে, এসময়ে মেয়েটিকে সাহায্য করবার কেউ নেই। যে ব্যক্তি আছে, সে মেয়েটির রক্ষক নয়। আলমারির পাশ থেকে লোকটা উঠে আসছে না তো!
ভাবতে ভাবতেই, শুভা পাশের ঘরের দরজার কাছে চলে যায়। হঠাৎ বলে উঠল, তোমার খাবার কি দেব?
কথাটা নিতান্ত ছলনা নয়। নরেশ বাড়ি এসে কোনওদিনই খায় না। তবু শুভা রোজই জিজ্ঞেস করে। রোজই এক জবাব পায়, কোনওদিন বা, তোর হাতে আমি খেতে চাই না।
আসলে, প্রতি রাত্রেই নরেশ ফিরে আসার পরে, যে পরিস্থিতি দাঁড়ায়, তারপরে আর খাওয়ার কথা কোনও পক্ষ থেকেই ভাবা যায় না। তবু রোজই জিজ্ঞেস করতে হয়।
আজ নরেশের কাছ থেকে কোনও জবাবই পাওয়া গেল না, কেবল নাক ডাকার শব্দ ছাড়া। সেই শব্দ যেন শুভকে আরও অসহায় করে তুলল। নরেশকে ঘুমন্ত ভেবে লোকটা হয়তো আরও সাহসী হয়ে উঠবে। আশ্চর্য, যেনরেশের সঙ্গে ও এভাবে ঝগড়া করল, তৃতীয় লোকটার উপস্থিতিতেই, এখন সেই নরেশ ঘুমিয়ে পড়াতে ভয় পাচ্ছে।
ঠিক এই মুহূর্তেই পিছনে একটা সামান্য শব্দ হল। শুভা চমকে পিছনে ফিরে তাকাল। দেখল লোকটা দরজা খুলে, ঘর থেকে বেরিয়ে যাবার উদ্যোগ করছে। আর এক বার শুভার সঙ্গে তার চোখাচোখি হল। লোকটা যেন বেরিয়ে যাবার আগে, ইচ্ছে করেই শব্দ করল, এবং শুভার দিকে ফিরে তাকাল।
লোকটার মুখের ওপর তখন আলো পড়েছে। রোগা রোগা, কিন্তু চোখা মুখ একটা ছেলে যেন। চোর ডাকাত বলে ঠিক মনে হল না। যেন ভদ্র ঘরেরই ছেলে। মাথার চুলগুলো উশকো খুশকো। গায়ে একটা কালো রঙের, কলারওয়ালা, ফুলহাতা পাতলা পুলওভার। ভিতরে কোনও জামা আছে কি না বোঝা যায় না। পরনে সেই রঙেরই একটা প্যান্ট। নাক চোখ মুখ সব মিলিয়ে একটা তীক্ষ্ণতা। কিন্তু হাতে যেটা চকচক করে ঝিলিক দিচ্ছিল, সেটা দেখা গেল না।
চকিতের মধ্যেই এই দেখাদেখি। শুভার চোখে ভয় ও উদ্বেগই ফুটে উঠল। লোকটার ঠোঁট দুটো যেন একবার নড়ল। কোনও শব্দ হল না। পরমুহূর্তেই নিঃশব্দে দরজাটা ভেজিয়ে দিয়ে অদৃশ্য হয়ে গেল।
শুভা তখনও স্থাণুর মতো দাঁড়িয়ে রইল। নিশ্চিন্ত ও নিশ্চিত হতে পারল না, লোকটা চলে গিয়েছে, নাকি দরজার বাইরে দাঁড়িয়ে আছে। দরজার দিকে অপলক চোখে তাকিয়ে, চুপ করে কিছুক্ষণ দাঁড়িয়ে রইল। যদি কোনও শব্দ পাওয়া যায় বা দরজা নড়ে ওঠে, তা হলে বুঝতে পারবে, লোকটা ওইখানে দাঁড়িয়ে আছে।
তারপর হঠাৎ শুভার মনে হল, এত ভয় পাবারই বা কী আছে। শুভার কীসের এত ভয়। লোকটা যদি তাকে আক্রমণ করে, তবে ও চিৎকার করবে। আর যদি ছুরিটা বিধিয়ে দেয়, তা হলে তো সব যন্ত্রণার শেষ। শুভার জীবনে, আর কোন ভয় অবশিষ্ট আছে? এবং এই মুহূর্তে, সহসাই ওর মনে হল, লোকটাকে ও এতক্ষণ লুকিয়ে থাকতে দিল কেন। ওর তো উচিত ছিল, নরেশ ঘরে ঢোকা মাত্র, লোকটার কথা বলে দেওয়া।
কিন্তু মত্ত নরেশের কি চোর ধরবার মতো শরীর বা মনের অবস্থা ছিল? হয়তো মনের অবস্থার পরিবর্তন হত। হয়তো, সহসা চোরের উপস্থিতিতে, নরেশ চমকে উঠত। এমন কী, একটু আগেই এই ইতর বিবাদের ঘটনাটা চোর ধরার উত্তেজনাতে আর ঘটতে পেত না।
ভাবতে ভাবতেই শুভার ঠোঁটের দুই কোণ বেঁকে উঠল। বৃথাই এ সব ভাবনা। তবু যদি নরেশকে চিনতে বাকি থাকত শুভার। লোকটা চোর ডাকাত, যা-ই হোক, নিরস্ত্র মাতাল নরেশকে ধাক্কা দিয়েই পালিয়ে যেত। মাঝখান থেকে, নরেশ সমস্ত ব্যাপারটাও অপব্যাখ্যা করত। সে অপব্যাখ্যার বচনও শুভা জানে। গোটা পাড়াটাকে জাগিয়ে নরেশ ঘোষণা করত, শুভারই কোনও প্রেমিক ঘরে এসে লুকিয়েছিল।
তা ছাড়া, আরও একটা ভয় ছিল শুভার। লোকটার হাতে যে জিনিসটা ও দেখেছিল, সে যদি নরেশকে আঘাত করত, সেটা হত, আর এক দুর্দৈব। লোকটা যদি মানে মানে পালিয়ে বিদায় হয়, এটাই চেয়েছিল।
শুভা দেখল, দরজাটা একটুও নড়ছে না। কোনও শব্দও নেই। ও ঘরের এক পাশে সরে গিয়ে, দেওয়াল ঘেঁষে ঘেঁষে, দরজার কাছে গেল। দরজা খুলে দেখবার সাহস হল না। কোনওরকমে, দ্রুত হাত বাড়িয়ে আগে ছিটকিনিটা বন্ধ করে দিল। উত্তেজনায় ঘন ঘন নিশ্বাস ফেলে, দরজায় কান পাতল, যদি কিছু শোনা যায়। কিছুই শোনা গেল না।
আস্তে আস্তে শুভা শান্ত হল। ওর নিশ্বাসপ্রশ্বাস স্বাভাবিক হল। ক্লান্তভাবে, দরজায় হেলান দিয়ে একটু দাঁড়িয়ে রইল। যেন, সমস্ত কিছু লণ্ডভণ্ড করে, এই মাত্র ঝড় থামল। ওর ভিতরের অবস্থাটা সেই রকমই। ভিতরের সবকিছু এলোমেলো, ছড়ানো ছিটানো। তার মাঝখানে, ঝড়ের সঙ্গে লড়াই করে, বিস্রস্ত এলোমেলা শুভা একলা দাঁড়িয়ে আছে। মনের ভিতরের চারদিকে বিশৃঙ্খলা। কোনও একটা ভাবনাও যেন, সারি সারি, পাশাপাশি সাজানো নেই।
এই বিশৃঙ্খলার ভিতর থেকে, প্রথমেই জেগে উঠল, পলাতক লোকটি। কে লোকটা। আটতলার ছাদ থেকে পালানো, সেই লোকটাই নাকি। তাই যদি হয়, এ ঘরে এল কেন। এলই বা কেমন করে। কেবল কি পালাতেই এসেছিল, নাকি চুরির মতলবও ছিল। কিন্তু চোরদের চেহারা কি ওরকম হয়। ওদের দেশের ছোট মফস্বল শহরে বা গাঁয়ে কখনও যে চোর দেখেনি, তা নয়। তার সঙ্গে, এ লোকটার কোনও মিল নেই। তাদের চেহারা ভাবভঙ্গি, সবই আলাদা।
কিন্তু এ লোকটাই যদি ছাদ থেকে পালানো লোকটা হয়, তবে এ-চোরও আলাদা জাতের। শুভার গায়ে যেন আবার কাঁটা দিয়ে উঠল। এই লোকটাই তা হলে পাইপ বেয়ে, এ ছাদ থেকে ও ছাদে যাচ্ছিল। সেই লোকটাই এতক্ষণ ঘরে ছিল।
পাশের ঘরের দরজা দিয়ে, পিছনের সেই জানালাটার দিকে ওর চোখ পড়ল। এখনও জানালাটা তেমনই ভোলা। না, এভাবে আর কোনওদিন জানালাটা খুলে রাখবে না শুভা।
এ কথা মনে হতেই, নতুন চমক দেখা দিল ওর চোখে। সেই সঙ্গে উদ্বেগ। কী সর্বনাশ, এখনও দুটো ঘরের মাঝখানের দরজা ও খুলে রেখেছে। একটা ভয় গিয়েছে। সেটা অপরিচিতের ভয়। কিন্তু পরিচিত ভয়ংকর ভয়টা তো এখনও, একই ছাদের তলায়, পাশের ঘরের খাটে, মরা ব্যাঙের মতো পড়ে আছে। জেগে উঠলে একটা অতিকায় সরীসৃপের থেকেও সে ভীষণ। বিশেষ, রাত্রে কোনও সময়ে ঘুম ভেঙে গেলে নিস্তার নেই।
শুভা তৎক্ষণাৎ এগিয়ে এসে, মাঝখানের দরজাটা টেনে, এদিক থেকে ছিটকিনি এঁটে দিল। দিয়ে, এই রাত্রির, আপাতত কয়েক ঘণ্টার মতো নিশ্চিন্ত হল। এ ঘরেও একটা খাট এবং বিছানা রয়েছে। সংলগ্ন বাথরুমও আছে। পাশের ঘরেও তাই। দরজা বন্ধ করে দিলে, কোনও অসুবিধা নেই। এই সব বাড়ির, এরকম ব্যবস্থায়, শুভা রোজ স্বস্তিতে এক বার করে কৃতজ্ঞতা স্বীকার করে। এ ব্যবস্থা না থাকলে, একটা রাত্রিও এবাড়িতে বাস করা যেত না।
নরেশ এ ঘরেই শোয়। এটা তারই ঘর। এই খাট বিছানাও তারই। এ ঘরেরই আর এক পাশে রয়েছে একটা ছোট সেক্রেটারিয়েট টেবিল। সেটাকে ঘিরে, গোটা কয়েক চেয়ার। এখানেই নরেশের কাজকর্ম হয়। লোকজন এলে বসে, কথাবার্তা বলে। কিন্তু মত্ত নরেশের কোনও কিছুরই ঠিক নেই। সে যে কোন দিন, কোন ঘরের বিছানায় হুমড়ি খেয়ে পড়বে, কিছুই বলা যায় না। তার তো নির্লজ্জ পরিষ্কার উক্তি শুভা শুনেছে, শোয়াশুয়ির কোনও ঠিক ঠিকানা নেই বাবা আমার। কখন কোনদিন কোথায় শুই, তার কিছু ঠিক আছে! এ ঘরেই বা আমার কটা রাত্রি আর কাটে। কীসের টানেই বা রাত্রে এ ঘরে ফিরে আসব। তার চেয়ে কোনও মেয়ের ঘরে গিয়ে কাটিয়ে আসব। তবে এখন তুমি একটা মেয়েছেলে রয়েছ, তাই আসি। তাও তো বাবা, নেউলের মতো ফ্যাঁস ফ্যাঁস করেই আছ। পাবার আশা লবডঙ্কা।…
যেদিন নরেশ পাশের ঘরে গিয়ে হুমড়ি খেয়ে পড়ে, সেদিন রাত্রে শুভা এঘরেই শোয়। কিন্তু নরেশের বিছানায় কোনওদিনই নয়। সে আলাদা একটা মাত্র মাদুর মেঝেয় পেতে শোয়। সে জন্যে মাদুরটা শুভা বড় ঢাউস আলমারিটার পিছনে লুকিয়ে রাখে, নরেশ যাতে টের না পায়। টের পেলে হয়তো কোনওদিন ছুঁড়ে ফেলে দেবে।
শুভা এগিয়ে গেল ঢাউস আলমারিটার কাছে। মাদুরটার জন্যে, কোণের দিকে হাত বাড়াবার আগেই আবার সেই লোকটির কথা ওর মনে পড়ে গেল। আলমারিটার গায়ে হাত রেখে ও ভাবল, কে হতে পারে লোকটা? সম্ভবত চোরই, তাতে সন্দেহ নেই। কিন্তু শুভার মনে একটা অদ্ভুত কৌতূহল জাগে। লোকটা কী ভেবে গেল। এইরকম মাতাল নরেশ, তার মুখের সেই সব নোংরা কথা, আর শুভকে দেখে, লোকটা কী ভেবেছে। মনে মনে বিদ্রূপ করে নিশ্চয় ভেবেছে, শুভা একটা দুশ্চরিত্রা জঘন্য মেয়ে। কথা থেকে নিশ্চয় বুঝতে পেরেছে, তারকদা নামে কোনও একজনের সঙ্গে প্রেম করে সে বাড়ি থেকে পালিয়েছে। আর তারকদা ওকে এখানে রেখে সরে পড়েছে। এখন ও একটা দুশ্চরিত্র লম্পট মাতালের আশ্রয়ে রয়েছে। এ লোকটাও নিশ্চয় নরেশের চোখেই শুভকে দেখেছে এবং ভেবেছে। একে পুরুষ, তায় চোর। এ ছাড়া আর কী-ই বা লোকটা ভাবতে পারে।
তবু শুভার মনে হয়, অন্য কিছুও লোকটা ভাবতে পারে। শুভকে দেখে, শুভার কথাবার্তা শুনে কি, খুব খারাপ মেয়ে বলে মনে হতে পারে।
একটা দীর্ঘশ্বাস ফেলে, পাশ ফিরে, নিচু হয়ে শুভা মাদুরের জন্য হাত বাড়ায়। হঠাৎ ওর চোখে পড়ে, নীচে যেন কী একটা পড়ে আছে। চিকচিক করছে। লোকটা তো ওখানে ঢুকেই বসে ছিল। বোধ হয় সেই ছুরিটা।
শুভা আরও নিচু হয়ে, সেটা কুড়িয়ে নিল। অবাক হয়ে দেখল, সেটা ছুরি নয়। একটা অদ্ভুত জিনিস। ছ ইঞ্চি একটা লোহার পাতের ওপর, দু ইঞ্চি ডায়ামেটারের গোল রিং। যেন অনেকটা আইগ্লাসের মতো। একটা লোহার পাতেই গোটাটা তৈরি। রিঙের মাঝখানটা ফাঁকা। কিন্তু, রিঙের গায়ে, তিন দিকে তিনটে, অদ্ভুত আকারের লম্বা লম্বা চাবির মতো রয়েছে। কোনওটাই আলাদা নয়, একই লোহার পাত থেকে কেটে তৈরি করেছে। কোনও জোড় নেই। তিনটেই তিন রকমের। একটা চ্যাপটা, বাকি দুটো গোল চাবির মতো।
শুভা অবাক হয়ে ভাবে, কী জিনিস এটা। কী হতে পারে? নরেশের কোনও জিনিস, না লোকটাই ফেলে গিয়েছে? বস্তুটি চোখের সামনে ঘুরিয়ে ফিরিয়ে দেখল ও। কিন্তু কিছুই বুঝতে পারল না। জিনিসটা শক্ত লোহার পাতের এবং একেবারে হালকা নয়। কে জানে কী হতে পারে। শুভার স্নায়ু সমূহ যেন শিথিল হয়ে আসতে থাকে। তার আর দাঁড়িয়ে থাকতে ইচ্ছে করে না।
হাতের জিনিসটা যা-ই হোক, আবার আলমারির পাশে ফেলে রেখে দিয়ে লাভ নেই। এই ঢাউস আলমারিটাতে কিছুই প্রায় থাকে না। টাকাগুলো সবই এমনি বন্ধ করা আছে। ওপরের টানা খুলে, লোহার জিনিসটা ও রেখে দিল। কোণ থেকে মাদুরটা বের করে নিয়ে এসে দেওয়ালের এক পাশে পাতল। তারপরে বাথরুমে গেল। শীত করছে না ওর। তার পরিবর্তে, চোখ মুখ কান ঘাড়ের পিঠ যেন জ্বালা করছে।
বেসিনের কল খুলে, চোখে মুখে জল দিল। আঁচলেই মুছল। ঘরের মধ্যে এসে, নরেশের খাটের কাছে, ছোট ড্রেসিং টেবিলের আয়নার সামনে দাঁড়াল। মুখ মুছতে মুছতে, নিজেরই চোখের দিকে তাকিয়ে, নিজের সঙ্গেই দৃষ্টিবিনিময় করল।–নিজের চোখের দিকে চেয়ে থাকতে থাকতে, এক সময়ে ওর দৃষ্টি ঝাপসা হয়ে এল।
চোখের কোণ বেয়ে, জলের ফোঁটা গড়িয়ে এল। দাঁত দিয়ে, ঠোঁট কামড়ে ধরে, মনে মনে বলে উঠল, কী হবে আমার? কী আছে আমার কপালে? তারকদা কি সত্যি আর কোনওদিন আসবে না?…
এই অবস্থাতেই, তাড়াতাড়ি সরে এসে, আলো নিভিয়ে দিয়ে, অন্ধকারে মাদুরের ওপর মুখ চেপে, উপুড় হয়ে শুয়ে পড়ল। কিন্তু সমস্ত কিছুর পরে, ওর ভিতরে, ঝড়ে ছত্রখান জীবনটার শোকে, কান্না বাধা মানল না। এখন শুধু ওর একলার কাঁদবার পালা।
তারপরে কখন এক সময় কান্না শেষ হয়। কিন্তু ঘুম আসে না। চোখের সামনে, পিছনের দিনগুলো ভেসে ওঠে। যে দিনগুলোর প্রতিটি উদয়াস্ত ছিল সুন্দর উজ্জ্বল, সুখে দুঃখে মেলানো একটু আশা, আরও দশটি সাধারণ মেয়ের মতোই। কিন্তু কী অপরাধে কে জানে, আজ রাত্রে সে এখানে শুয়ে আছে। সেখানে ওর জন্যে স্কুল সুখের সকল দরজা খোলা পড়ে রয়েছে। ও হাত বাড়িয়ে নিতে পারছে না। এমন জায়গায় বাধছে, যেখান থেকে হাত বাড়াতে গেলে, হাতটাই হয়তো বা শরীর থেকে বিচ্ছিন্ন হয়ে যাবে।
এর কি একমাত্র কারণ, একমাত্র অপরাধ, তারকদাকে শুভা ভালবেসেছিল।
.
কলকাতা থেকে, এমন বেশি কিছু দূরে নয়, কাছাকাছি জেলারই এক মফস্বল শহরের প্রান্তে, গ্রামের পাশ ঘেঁষে শুভাদের বাড়ি। মফস্বল শহরের যতটুকু সুবিধা, সেটুকুও পাওয়া যায়। গ্রামের সান্নিধ্যটুকুও আছে। ধানখেত, মাঠ, বন, সবই কাছাকাছি।
একদা নিশ্চয়ই শুদের বাড়ির অবস্থান গ্রামের মধ্যেই ছিল। যুদ্ধ আর দেশ-বিভাগের পর, সবখানেই যেমন শহর বিস্তৃত হয়েছে, এ শহরও তেমনি হয়েছে। বিস্তৃত হতে হতে, যা ছিল গ্রাম থেকে দূরে, তা এসে পড়েছে গ্রামের হাতায়।
আর দশটা সাধারণ হিন্দু মধ্যবিত্ত পরিবারের মতোই, শুভাদের বাড়ি। শুভার বাবা নিজে সেই বাড়ি তৈরি করেননি। ওর বাবার ঠাকুরদার আমলের বাড়ি। একতলা, পুরনো, বড় বড় কোঠাওয়ালা সেকালের বাড়ি। পুরনো বাড়ির ইটে শ্যাওলা ধরেছে। নোনা লাগতে শুরু করেছে, শুভার জন্মের আগে থেকেই। সেই পুরনো দেওয়ালেরই পাশ ঘেঁষে উঠেছে, মাটির দেওয়াল, খড়ের চালের ঘর। অথবা পাতলা ইটের দেওয়াল, মাথায় টালির চাল।
একলা শুভদেরই তো সব নয়। কাকা-জ্যাঠারা আছেন। সকলেরই বংশবৃদ্ধি ঘটেছে, অতএব ঘর দরজা বাড়াতে হয়েছে। একান্নবর্তী পরিবার নয়। সকলেই আলাদা, বিচ্ছিন্ন। একই বাড়িকে নানা ভাগে ভাগাভাগি করে, নতুন করে ঘর তুলে, যে যার নিজের সীমানা ঠিক করে বাড়িয়ে নিয়েছে।
কিন্তু ঠাকুরদার আমলটা আর কোনওদিনই ফিরে আসেনি। বাবা কাকা জ্যাঠাদের জন্য যতখানি ধান-জমি ঠাকুরদা রেখে গিয়েছিলেন, তাতে সমস্ত পরিবারগুলোর তিন মাসের বেশি খোরাকি জুটত না। অতএব সবাইকেই, জীবিকার জন্যে বাইরে পা বাড়াতে হয়েছিল। তবু পুরনো দিনের সেই লক্ষ্মীশ্রী আর ফেরেনি। কোনওরকমে জীবনযাপনের একটা ঠেকেজোড়া দেওয়া অবস্থায়, দিনগুলো চলেছে। আধা-গ্রামীণ, আধা-শহুরে, নিম্ন-মধ্যবিত্ত পরিবারগুলোর দিন যেমন কাটে, চেহারা যেমন হয়, সেইরকমই।
কাকা-জ্যাঠারা তবু বাইরে চাকরির ধান্দায় গিয়েছিলেন। শুভার বাবা, সেকালের একজন ম্যাট্রিকুলেট, চিরদিন গ্রামের ইস্কুলে মাস্টারি করেই কাটিয়েছেন। এখনও কাটাচ্ছেন। শুভদের পরিবারে যেটা সব থেকে বড় অসুবিধে, তা হল, ওর ভাইয়েরা সকলেই ছোট। বোনেরা সকলেই বড়। ষষ্ঠীর দয়াটা নেহাত কম নয়। শুভারা চার বোন তিন ভাই।
সেকালের একজন ইস্কুল মাস্টার, যার কোনও ডিগ্রি নেই, বি-টি পাস তো অনেক দূরের কথা, তাঁর পক্ষে এত বড় পরিবার চালিয়ে যাওয়া অসম্ভব। ওর বাবার আমলে, গ্রামে একটি ম্যাট্রিক পাস ছেলের তবু কিছু কদর ছিল। এখন কথায় কথায় বি-এ, এমএ পাস করা ছেলেদের ভিড়। এখন কলকাতার ছেলেরা পর্যন্ত গ্রামে যায় পড়াতে। শুভার বাবা এখন বাতিলের পর‍্যায়ে। নিতান্ত অনুগ্রহ করে ইস্কুলে রাখা হয়েছে। তবু মাস গেলে, যা হোক কিছু ঘরে আসে। সেই সঙ্গে আছে কিছু বাড়িতে ছাত্র পড়ানোর আয়। সকালে বিকালে চট আর মাদুর বিছিয়ে অনেক ছেলে পড়ে। ইস্কুলের থেকে সেই আয়টাই বেশি।
কিন্তু দিনকালের অবস্থায়, কিছুই না। সাত ভাই বোন, বাবা মা। এতগুলো মানুষের জীবনযাপন সহজ কথা নয়। অভাবটা প্রত্যহের। একটু বড় হয়ে ওঠার সঙ্গে সঙ্গে, শুভা এটা প্রতি দিন অনুভব করেছে। তবু তারই সঙ্গে, একটা আশা, অতি সঙ্গোপনে প্রতি দিন মনে মনে লালন করেছে। একটি বিয়ে। ওর একটি বিয়ে, ওর পরের বোনের একটি বিয়ে, তার পরের বোনের একটি বিয়ে…। না, খুব বেশিদিন আর সে আশা লালন করতে পারেনি।
ওর বড় হয়ে ওঠার পিছনে, যেন দৌড়তে দৌড়তে ধাওয়া করে পরের বোনটি বড় হয়ে উঠেছিল। তখনও আশা করত, একটি বিয়ে, একটি বিয়ে হবে। তারপরে যখন তৃতীয় বোনও পেছন থেকে ক্রমে ছুটে আসছিল, তখনও আশা ছিল, কিন্তু নিরাশাও সমান তালে বেড়েছিল। শুভার বড় হয়ে ওঠার সঙ্গে সঙ্গে বাবা-মাও বিয়ের কথা বলত। বাবা-মা আলোচনা করত। নিতান্ত যদি টাকার জোগাড় না হয়ে ওঠে, তা হলে, অংশের ধান-জমিই বিক্রি করে বিয়ে দিতে হবে। মেয়ের বিয়ে তো কোনওরকমে আটকে রাখা যায় না! খুব সাধারণ কথা, সত্যি কথা, যদিও দুঃখের কথা, অবিশ্বাসের কোনও কারণ ছিল না।
কিন্তু কতকখানি জমি আছে। কয়টি মেয়ের বিয়ে দেওয়া যায় সেই জমি বিক্রি করে। পিঠোপিঠি বোনেরা বড় হয়ে উঠতে, এ চিন্তা স্বাভাবিকভাবেই শুভার মনে এসেছিল। অবিশ্বাস আর নিরাশা, তখন থেকেই শুরু। তখন থেকেই, স্বাভাবিকভাবে আরও মনে হয়েছে শুভার, ভাল করে লেখাপড়া শিখলেও, একটা স্বাধিকারের কথা ভাবা যেত। কিন্তু বাবা ইস্কুল মাস্টার হলে কী হবে, মেয়েদের লেখাপড়ার রেওয়াজ ছিল না। গ্রামের পাঠশালাতেই যতটুকু হয়েছে। তারপরে আর কেউ সে কথা চিন্তা করেনি। সেদিক থেকে, ওদের পরিবার যেমন গ্রামীণ, তেমনই অশিক্ষা আর কুসংস্কারেই ভরা।
কিন্তু সময়ের সঙ্গে, সবকিছুরই পরিবর্তন হয়ে যাচ্ছিল। সমাজে পরিবারে ভাবনায় চিন্তায়। তার ঢেউ এসে লেগেছে ওদের পরিবারে, মূলে কোথাও ভাঙতে পারেনি। কেবল আর্থিক ধাক্কাটাই প্রতি দিন বড় বেশি করে বেজেছে। চিন্তা ভাবনার জগতে, একটু আঁচড়ও কাটেনি। এই দূর জেলায়, নতুন শহরের গ্রামের সীমানায়, যদি বা কিছু আবর্জনা এসে পৌঁছেছে, আসল কিছুই নিয়ে আসেনি। আবর্জনাগুলো এসেছে নানান ঝলক নিয়ে। তার মধ্যে ভোগের ইন্ধন ছিল। আত্মপ্রকাশের শক্তি নয়। তাই দল বেঁধে পাড়ার মেয়েদের সঙ্গে সিনেমা দেখেছে। বাবার আয়ের সঙ্গে মিলিয়ে, শাড়ি জামা কিনতে পারেনি, বুকের মধ্যে হু হু করেছে, তবু যতটুকু পারা গিয়েছে, তাই সংগ্রহ করেছে। জীবনের আর যা কিছু সব তো একটি জায়গাতেই কেন্দ্রীভূত ছিল। একটি বিয়ে। যদিও আর বিশ্বাস করতেও পারছিল না। তবু, বাবার পরিচর‍্যা, মায়ের কনিষ্ঠ সন্তানের দেখাশোনা করার অবসরে, আর কী-ই বা করার ছিল। আর কী বা ভাববার ছিল।
ছিল, কিছু ছিল বইকী। প্রেম করার ছিল, প্রেম ভাববার ছিল। করেছেও, ভেবেছেও। সেই রকমই প্রেম করেছে, সেই রকমই ভেবেছে। কখনও কখনও, কোনও ছেলের হাতছানিতে মন ভুলেছে। চোখে দেখা, একটু হাসাহাসি। তার চেয়ে বেশি, দু-একখানি চিঠির আদান-প্রদান। নেহাত কাছাকাছি হলে, একটু স্পর্শ। এ সবের মধ্যে জীবনের কোনও যোগ নেই। একটা খেলা। হয়তো, অবচেতনের অবিশ্বাস নৈরাশ্য, আর আপাতত বয়সের একটা স্বধর্ম লীলা। একটু ভাল লাগা, একটু ঘনিষ্ঠ হবার ইচ্ছা। ভেবে চিন্তে কিছু নয়। আপনা থেকেই যতটুকু আসে আর যায়। ভোরের কুয়াশার মতো। যতক্ষণ শিশির, ততক্ষণই রোদের আলোয় একটু রং-বেরঙের ঝিকিমিকি। তারপর প্রখর কিরণে, সবই মিলিয়ে যাওয়া।
তার মধ্যে, মনে রাখবার মতো কিছু নেই, কেউ নেই। তার মধ্যে গভীরতাও কিছু ছিল না। সে রকম কোনও অঙ্গীকারই, কেউ নিয়ে আসেনি। শুভার নিজের মধ্যেও কোনও অঙ্গীকারের সৃষ্টি হয়নি। তেমন গম্ভীরভাবে, মূল্য দিয়ে, কিছু ভাবেনি। ও রকম হয়েই থাকে। একটি ডাগর মেয়ে। তাকে ঘিরে, পাড়ার দশটি ডাগর ছেলে, একটু হাসি একটু কটাক্ষ, এমনি সব নানান উপহার তাকে দিতে চায়।
তবু, যত দিন গিয়েছে, যত আশা গিয়েছে, ততই অবিশ্বাসের সঙ্গে একটা বিক্ষুব্ধ ধিক্কার শুভার মনের মধ্যে জেগে উঠেছে। ভেবেছে, বাবার প্রাণে কি একটু ভয় হত না। নিজের আর্থিক অবস্থার কথা ভেবে, এতগুলো ভাই-বোনকে সংসারে আনতে, একটু কি বুক কাঁপত না বাবার। সব কি এতই সহজ। ভবিষ্যতের ভাবনা কি একটুও হত না।
ভেবেও, বাবার ওপর বেশিক্ষণ রাগ বিদ্বেষ নিয়ে থাকতে পারত না শুভা। বাবাকে দেখলে, ভারী অসহায় মনে হত। বাবার জন্যে কষ্টই হত। আসলে, বাবার মনের মধ্যে যে আকাঙ্ক্ষা নিরলস ভাই-বোনের সৃষ্টি করেছে, তা একটি ছেলের জন্য। শুভার বদলে যদি একটি ছেলে হত, কিংবা মেজোবোনের বদলে, তা হলেও সে এত দিনে বড় হয়ে উঠত। বাবার একজন সাহায্যকারী সহকারী জুটত।
এ কথা মনে হলেই, শুভা বার বার বলেছে, কেন ছেলে হলাম না। তা হলেও বাবার কষ্ট কিছু ঘোচানো যেত।
অলিন্দ – উপন্যাস – সমরেশ বসু
শুভার দীর্ঘশ্বাস পড়ে। ভাবে, কে তার এমন নাম রেখেছিল। শুভা। ছি ছি! যে মেয়ে এমন একটা প্রকাণ্ড অশুভা, অশুভ যার চারপাশে মৌরসিপাট্টা করে গেড়ে বসে আছে, তার শুভা নামটাই একটা ঠাট্টা।
দীর্ঘশ্বাস ফেলে, গরাদহীন জানালাটার ধারে, ঠাণ্ডা দেওয়ালে গাল পেতে, ও বাইরের দিকে চেয়ে থাকে। ঘরের মধ্যে অন্ধকার। জানালা দরজা প্রায় সবই বন্ধ। শুধু এই জানালাটাই শুভা খুলে দিয়েছে। এটা পুবের জানালা, ঠাণ্ডা বাতাস আসে না। সব বন্ধ করে কেমন যেন নিশ্বাস বন্ধ হয়ে আসে। খাট, বিছানা, ওয়ারড্রব আলমারি, ড্রেসিংটেবল, পাশের আর একটা ঘরের সোফাসেট, বইয়ের আলমারি, সেক্রেটারিয়েট টেবল, সবই যেন ওকে গিলতে আসে। আলো জ্বালাতে আরও খারাপ লাগে। তখন। যেন নিজের অসহায় অবস্থাটা আরও বেশি করে চোখে পড়তে থাকে। রাত্রি হলেই, যে উদ্বেগ থার্মোমিটারের পারার মতো ডিগ্রিতে ডিগ্রিতে বাড়তে থাকে, আলো জ্বাললে যেন সেই অসহায় উদ্বিগ্নতা আরও তীব্র হয়ে উঠতে থাকে।
অথচ ঘর অন্ধকার করে দিয়েও থাকতে পারে না। মনে হয়, একটা ভয়ংকর অন্ধকার হাঁ যেন গিলতে আসছে। তখন জানালা খুলে দিয়ে, বাইরের দিকে চেয়ে থাকলে, তবু যেন একটু স্বস্তি বোধ হয়। তবু যেন মনের অন্ধকার থেকে একটু বেরিয়ে আসা যায়। তবু যেন এ ঘরের পরিবেশ থেকে, নিজেকে একটু অন্য কোথাও নিয়ে যাওয়া যায়।
কিন্তু এও যেন এক যক্ষপুরীর দেশ। এই দোতলা ঘরের চারপাশে, আটতলা দশতলা ছতলা চারতলা বিশাল ইমারতগুলো যেন বুকের ওপর দাঁড়িয়ে আছে। এই দোতলা বাড়িটার, পুবের এই জানালার নীচে, অনেকখানি জমি নিয়ে কেমন করে এত বড় একটা গ্যারেজ বজায় রাখা গিয়েছে, শুভা বুঝতে পারে না। নীচের দিকে তাকালেই মস্ত বড় ঢেউ-খেলানো অ্যাসবেসটরের চালটা যেন ওর চোখের সামনে, রৌদ্র-ছায়ার নানা রঙে, পুকুরের মতো টলটল করে। এ বাড়ি আর গ্যারেজের মাঝখানে, ডান দিক ঘেঁষে একটা জামগাছও রয়েছে। সেখানে পাখিদের জটলা হয়। গ্যারেজের চালে, ভোরবেলাতেই কাকেরা ভিড় করে। এ বছরের মরশুমে, জামগাছে, জাম হতেও দেখেছে শুভ। কেউ-ই প্রায় খায় না। অ্যাসবেসটরের সাদা চালে, পাকা জাম পড়ে পড়ে জাম রঙের ছোপ লেগে যায়। কোনও কোনও দিন হয়তো দেখা গিয়েছে, গ্যারেজের কোনও ছোকরা ক্লিনার বা মেরামতি মিস্তিরি বা ড্রাইভার চালে উঠে জাম পাড়ছে। তাও, গ্যারেজের দরোয়ানকে লুকিয়ে চুরিয়ে। তার চোখে পড়লেই চিৎকার করে গাল দেয়।
এখানে আর কারাই বা জাম খাবে। চারপাশে যারা আছে, তারা বোধ হয় কেউ জাম খায় না। তারা হয়তো স্ট্রবেরি বা পিচ বা আঙুর খেতেই ভালবাসে। জামের স্বাদ জানে না। অধিকাংশই তো অ্যাংলো-ইন্ডিয়ান, পার্শি, বড়লোক মুসলমান, ভারতবর্ষের বিভিন্ন প্রান্তের ধনী অবাঙালি এবং বাঙালিরা এই সব আকাশ-ছোঁয়া বাড়িগুলোতে থাকে। দু-তিন ফুটের একটা পরিত্যক্ত জমির ফালিতে, কোথায় একটা জামগাছ আছে, এখানকার অধিবাসীদের চোখেও পড়ে না বোধ হয়। পাশেই নিউ মার্কেট। সেখানে মরশুমের সময় ধুয়ে মুছে রঙিন ডালিতে জাম রাখা হয়, তাই হয়তো চোখে পড়ে। ইচ্ছে হলে কেনে।
জানালা দিয়ে, আশেপাশে, কত রকমের পরিবার, দম্পতি, মেয়ে পুরুষ শিশুদের যে দেখতে পায় শুভা। মনে হয়, শুধু ভারতবর্ষ না, গোটা পৃথিবীর সব রকমের মানুষ এখানে আছে। রুশ, আমেরিকান, ইংরেজ, ফরাসি, সব রকম। এ পাড়াটাই তো সেই রকম। তবে, একটা কথা খালি মনে হয়, জামা কাপড় শাড়ি ফ্রক যা কিছুরই তফাত থাক, যাদের যেমনই খাবার হোক, তবু যেন সব মিলিয়ে, এরা সব এক রকম। এদের দেখলেই মনে হয়, এরা এক আলাদা জগতের মানুষ। এরা পাশাপাশি থাকে, কথাবার্তা তেমন বলে না, পাশাপাশি মেলামেশা নেই, তবু এরা যেন একই গোষ্ঠীর ভিন্ন ভিন্ন পরিবার।
কেবল একটা বাড়িকেই, আগে আগে খুব রহস্যময় মনে হত। পশ্চিমের জানালা খুললে, চারতলা প্রকাণ্ড বাড়িটার পিছন দিক দেখা যায়। শুভা শুনেছিল, ওটা একটা হোটেল। এখন জানতে পেরেছে, ওটা হোটেলের নামে চলে বটে, আসলে লুকিয়ে মেয়েদের দেহের ব্যবসা বাড়ি। বে-আইনি ব্যবসা, শহরের এমন জায়গায়, এত বড় বাড়িতে, দিনে রাত্রে চলে, অথচ পুলিশ নাকি কিছুই জানে না। ভাবলে, শুভার মতো মেয়েরও, ঠোঁট বেঁকে যায়। সত্যিই তো, অপরাধীরা লুকিয়ে পাপ করে। পুলিশ কেমন করেই বা জানবে। এই সব অপরাধীরা তো দিনের বেলা মিছিল করে অপরাধ করে না। পুলিশ এদের ওপর ঝাঁপিয়ে পড়ে কেমন করে!
প্রথম প্রথম শুভা দেখত, বাড়িটার যে কোনও জানালাই যখন খোলে, সব জানালাতেই আলাদা আলাদা মেয়ের মুখ। আবার, কয়েক দিন যাকে দেখা গেল এক জানালায়, কয়েক দিন পরে, আবার অন্য মেয়ের মুখ সেখানে। হয়তো, শ্যামাঙ্গিনীর জায়গায়, এক গৌরাঙ্গী ফুক-ফুক করে সিগারেট খাচ্ছে। আর শ্যামাঙ্গিনীকে দেখা গেল, অন্য জানালায়, গেলাসে করে কী যেন চুমুক দিচ্ছে। প্রথমে অবাক কৌতূহল, তারপরে চমক। দুপুরে সন্ধ্যায় রাত্রে, আলাদা আলাদা পুরুষের চেহারা হঠাৎ দেখা যেত। জানালাগুলো অধিকাংশ সময় তো বন্ধই থাকে। হঠাৎ হঠাৎ খুলে যায়, আর হঠাৎ হঠাৎই ওরকম দেখা যায়। তারপর আরও কিছু চোখে পড়তে আরম্ভ করেছিল। মেয়ে পুরুষের নানান আচরণ। শরীরের নগ্নতা, আচরণের নগ্নতা চোখে পড়েছিল।
প্রথম দিনটা ভয়ে বিস্ময়ে চমকে উঠেছিল, যখন দেখেছিল, উলঙ্গ মেয়ে পুরুষ, রাস্তার কুকুরের মতো খেলা করছে। মুহূর্তের জন্যেই। মুহূর্তের জন্যেই হয়তো তাদের খেলার আবেশে, জানালা খোলা ছিল। তারপরেই বন্ধ হয়ে গিয়েছিল।
তারপরেও যেটুকু বুঝতে অসুবিধে ছিল, সেটুকুও বুঝিয়ে দিয়েছিল একদিন এক মত্ত শক্ত হাত। শুভার ঘাড় চেপে ধরে, পশ্চিমের জানালাটার কাছে নিয়ে গিয়েছিল। জানালাটা খুলে, চারতলা বাড়িটার দিকে দেখিয়ে বলেছিল, বেশি তেড়িবেড়ি করলে, ওই বাড়িটায় ঢুকিয়ে দিয়ে আসব। সতীর যত সতীত্বপনা, বিলকুল ওখানে মিলে যাবে। সতীর বিচার যারা করে, কাজিরা সব ওই বাড়িতে আছে। ছেনালি!
তারপরে আর কিছু বোঝবার ছিল না। কিন্তু তারপরে, পশ্চিমের জানালা খুলে প্রকাণ্ড চারতলা বাড়িটা যত বার চোখে পড়েছে, শুভার বুকের মধ্যে কেমন করে উঠেছে। সেই কেমন করাটা কেবল ভয় না। কল্পনায় যেন ও বাড়ির খোপে খোপে মেয়েদের সে দেখতে পায়। কল্পনায় নিজেকেও যেন সেখানে দেখতে পায়। আর তৎক্ষণাৎ মুখে হাত চাপা দিয়ে, শক্ত হয়ে ওঠে। চোখের দৃষ্টি ঝাপসা হয়ে আসে।
শুভা পশ্চিমের জানালাটা খুলতে এখন ভুলেই গিয়েছে। তা ছাড়া, এই শীতের সময় তো খোলবার কোনও দরকারও নেই।
শীতের রাত্রি। চারিপাশেই নিঝুম। মাঝে মাঝে গ্যারেজে এসে গাড়ি ঢুকছে। তাও শব্দ শোনা যাচ্ছে। চারপাশের আকাশ-ছোঁয়া বাড়িগুলোর শত শত জানালা। যেন শত শত আলো ঝলসানো চোখ। বাতি জ্বালানো ব্যালকনিগুলো যেন ভিন্ন ভিন্ন ছাঁদের শূন্যে দোলানো দোলনা। কোনও কোনও বিল্ডিংয়ের এলিভেটর-এর ওঠানামা কাঁচের শার্সি দিয়ে দেখা যাচ্ছে।
কিন্তু নিঝুমতা যতই ঘনিয়ে আসে, জানালাগুলো ততই অন্ধকারে ডুবে যেতে থাকে, ব্যালকনির দোলনাগুলো হারিয়ে যেতে থাকে। ঘরে ঘরে বাতি নিভতে থাকে, তাই সবই অন্ধকারে ডুবে যেতে থাকে। যেন যক্ষপুরীর ঘরে ঘরে ঘুম নেমে এসে, বাতি নিভিয়ে দিতে থাকে। বন্ধ কাঁচের ঝিকিমিকিও চোখে পড়ে না। কেবল সিঁড়ি বা বারান্দার দু-একটা আলো জ্বলতে থাকে। বিশাল ইমারতগুলোকে এখন মনে হয়, ঋজু বাঁকা বা বৃত্তের নানা আকারে, অতিকায় জীবগুলো চুপচাপ দাঁড়িয়ে আছে।
চারপাশের আলো যত নিভে যায়, আকাশের তারাগুলো যেন ততই জেগে ওঠে। নক্ষত্রেরা যেন অনেক নীচে নেমে আসে, উঁচু বাড়িগুলোর ছাদের কাছাকাছি। শহরের আলো যতক্ষণ জ্বলে, ততক্ষণ নক্ষত্র কাছে আসে না। চারপাশে যতই নিঝুমতা নেমে আসে, গ্যারেজে গাড়ি আসার শব্দও ততই কমে আসে। আর শুভার বুকের মধ্যেও উদ্বেগ থরথরানি বাড়তে থাকে।
বাইরের অন্ধকার যত বাড়ে, শব্দ যত কমে, ততই যেন এক ভয়ংকর পায়ের শব্দ দূর থেকে ওর কানে এসে বাজতে থাকে। বুকের মধ্যে বিধতে থাকে, একটা উৎকণ্ঠা ভয় আর যন্ত্রণা পাক দিয়ে দিয়ে উঠতে থাকে। জানালার ধারে দেওয়ালের গায়ে, আরও চেপে ধরে নিজেকে। যেন আড়াল করতে চায়। শরীরটা রক্তশূন্য মনে হতে থাকে। নিশ্বাস ঘন হয়ে আসে, যেন হাঁফ লাগে।…
হঠাৎ আটতলা বাড়িটার, কয়েকটা জানালায় আলো ফুটে উঠতে থাকে। দু-একটা গলার উঁচু স্বর শোনা যায়। হয়তো কিছু একটা ঘটেছে। কেন না, গলার স্বর ক্রমেই বাড়তে থাকে। শুভা অবাক হয়ে চেয়ে থাকে। প্রথমেই ওর মনে অশুভ চিন্তা জাগে। কেউ কি মারা গেল। না কি, বিশেষ কোনও দুর্ঘটনা ঘটেছে। আলোগুলো জ্বলে ওঠা আর গলার স্বরের ডাকাডাকিগুলো শুনলে, একটা অশুভ ঘটনার মতোই মনে হয়।
ভাবতে ভাবতেই, শুভা চমকে আটতলা বাড়িটার ছাদের দিকে তাকাল। ও কি সত্যিই দেখতে পাচ্ছে, আলসেহীন ছাদের ওপর দিয়ে, একটা মানুষের মূর্তি এক দিক থেকে, আর এক দিকে ছুটে যাচ্ছে। তা হলে কি চোর নাকি! লোকটা ওখানে উঠল কী করে। কে লোকটা। বাড়িরই লোক, নাকি বাইরের লোক। বাইরের অচেনা লোক দরোয়ানের চোখ ফাঁকি দিয়ে ঢুকবে কেমন করে। ঢুকলেও, সিঁড়ি বেয়ে, দরজা খুলে, ছাদে উঠবে কোন সাহসে!
ইতিমধ্যে চারপাশের গোলমাল আরও বেড়ে উঠতে থাকে। জানালায় জানালায় নানা মুখের উঁকিঝুঁকি। এ জানালা থেকে, ও জানালায় নানান জিজ্ঞাসাবাদ, কোন দিকে গেল? পালিয়েছে? নীচে নেমে যায়নি তো! ছাদে গেছে বোধ হয়…
নানান জনের নানান কথা। নানা দিকে ছুটোছুটি। দশতলা ছ তলাগুলোতেও আলো জ্বলে উঠতে আরম্ভ করেছে। চারদিক থেকে শত শত চোখের মতো জানালাগুলোতে আলো জ্বলে উঠছে। আলো ছড়িয়ে পড়ছে।
অন্ধকার ঘর থেকে, শুভাই একমাত্র পলাতককে দেখতে পাচ্ছে। মুর্তির ভাব-ভঙ্গিই বলে দিচ্ছে, সে-ই পলাতক। তার পিছনেই লোক ছুটছে। কিন্তু কোন সাহসে লোকটা ছাদে উঠেছে। এইবারই তো সবাই ওকে ধরে ফেলবে।
কিন্তু শুভার বুকের কাছে নিশ্বাস আটকে গেল। দুই চোখে ওর আতঙ্ক। আটতলা বাড়িটার দুটো অংশ, দুটো ব্লক। মাঝখানে দশ বারো ফুটের মতো ফাঁক। দুই অংশেরই ছাদে, বড় বড় জলের ট্যাঙ্ক। একটা দুই ইঞ্চি ডায়ামেটারের পাইপ, এক ছাদের ট্যাঙ্ক থেকে আর এক ছাদের ট্যাঙ্কে জোড়া লাগানো। শুভা দেখল, লোকটা সেই পাইপ ধরে ঝুলে পড়েছে। প্রাণে বাঁচবার চেয়ে, ধরা পড়ার ভয় কি এত বেশি? লোকটা তো পড়ল বলে! শুভা স্পষ্ট দেখতে পাচ্ছে, মসৃণ পাইপটা, লোকটার ভারে ভোঙা হয়ে পড়ছে, বেশ জোরে জোরে দুলছে। কিন্তু লোকটা থামছে না।
ইতিমধ্যে কয়েকটা টর্চের আলো লোকটার গায়ে পড়ল। ফ্ল্যাট বাড়িগুলোর নীচে, ওপরে, জানালায় জানালায় চিৎকার শোনা গেল, ওই যে, পাইপ বেয়ে যাচ্ছে। অন্য ব্লকে চলে যাচ্ছে।
কয়েকটা টর্চের আলো, লোকটাকে যেন সঙ্গিনের মতো বিধে আছে। সেই আলোতেই শুভা দেখতে পেল, কয়েকটা ঢিল এবং জুতো নীচের থেকে কারা ছুড়ছে। তার মধ্যে একটা মাত্র ঢিলই লোকটার প্যান্ট-পরা হাঁটুর কাছে স্পর্শ করল।
কিন্তু লোকটা না থেমে, একটু একটু করে এগিয়েই চলেছে। পাইপের মাঝামাঝি যখন এসেছে, তখন পাইপটাকে প্রায় ধনুকের মতো বাঁকা দেখাল। আর লোকটা হঠাৎ যেন থেমে গেল। শুভা নিশ্বাস বন্ধ করে, দাঁতে দাঁত টিপে রইল। নিশ্চয়ই লোকটা আর ঝুলে থাকতে পারছে না। হাত নিশ্চয়ই ঘেমে ভিজে উঠেছে। শরীরের ভার আর ধরে রাখতে পারছে না। পড়বার পর, ওকে আর কারুর মারবার দরকার হবে না। আটতলা উঁচু থেকে পড়ে, এমনিতেই শেষ হয়ে যাবে।
পড়ে যাবার দৃশ্যটা সহ্য হবে না বলে, শুভা জানালার পাশ থেকে সরে আসতে গেল। আর লোকটা তখনই, বন্ধ মেশিন চালু হয়ে যাওয়ার মতো, আবার চলতে আরম্ভ করল। শুভা যেন বিশ্বাস করতে পারছে না। সত্যি লোকটার এত জোর! না কি মরার ভয়েতেই, এরকম শক্তি পাচ্ছে। কোথায় চুরি করতে এসেছিল লোকটা! এমনকী চুরি করতে এসেছিল, যে জন্যে এমন ভয়াবহ বিপদে পড়তেও ভয় পায়নি।
ইতিমধ্যে, যে ব্লকের দিকে লোকটা চলেছে, সেই ব্লকের ফ্ল্যাটগুলোর জানালায় জানালায় আলো জ্বলে উঠতে আরম্ভ করেছে। পালাবার কোনও উপায়ই নেই। লোকটা কি তা বুঝতে পারছে না। যদি বুঝতে পেরে থাকে, তবে এমন ভয়ংকর ভাবে জীবন-সংশয় করে, পাইপ বেয়ে পালাতে গেল কেন।
লোকটার জন্যে, শুভার উদ্বেগের কোনও কারণই থাকতে পারে না। একটা চোরের জন্য, কারুর কোনও উদ্বেগ হয় না। কিন্তু, নিজে সে একলা একলা ব্যাপারটা দেখছে। লোকটাও একলা একলা এভাবে পালাবার চেষ্টা করছে। সেই জন্যেই বোধ হয়, এরকম একটা উদ্বেগে ওর বুকের মধ্যে ধক ধক করছে। সকলের সঙ্গে থেকে, হইচই করলে এরকম হয়তো মনে হত না। তা ছাড়া, লোকটা এমন একটা দূরত্বে, ভয়াবহ অবস্থার মধ্যে রয়েছে, তাতে চোরের ভয়টাও ঠিক হচ্ছে না। বরং লোকটা হয় মরবে, না হয় ধরা পড়বেই, এ কথা ভেবে কেমন যেন বেচারি বেচারিই মনে হচ্ছে। সব চোরের যা হয়, এরও তাই হবে।
এ ধরনের চোরেরা যে কেমন হয়, শুভা জানে না। চোরেদের সম্পর্কে তার একটা সাধারণ ভীতি আছে। যেটা, অধিকাংশ মেয়েদেরই বা মানুষদেরই থাকে। এখন যে ভয়টা ঠিক লাগছে না।
কিন্তু আশ্চর্য, লোকটা যে সত্যি অন্য ব্লকের ছাদে গিয়ে পৌঁছল! ইতিমধ্যে, যে ব্লকের ছাদ থেকে লোকটা পাইপে ঝুলে পড়েছিল, সেই ছাদে কয়েকজন লোক এসে পড়েছে। তাদের এক জনের হাতে টর্চ। টর্চের আলো পড়ল লোকটার গায়ে। লোকটা অন্য ব্লকের ছাদে পৌঁছেই, জলের ট্যাঙ্কের পাশ দিয়ে কোথায় যে মিলিয়ে গেল, শুভা দেখতে পেল
যেখানেই যাক, এবার লোকটা ধরা পড়বেই। নিশ্চয় অমন উঁচু ছাদ থেকে ঝাঁপিয়ে পড়তে পারবে না। আর সিঁড়ি দিয়ে, এতক্ষণে, অবধারিত ভাবে, লোকজন ছাদে উঠে আসছে। অথচ পাশের ছাদ থেকে যারা টর্চের আলো ফেলছে, তারা যেন কেমন দিশেহারা। টর্চের আলো যেন বিভ্রান্তের মতো, চারদিকে হাতড়ে ফিরছে। কে একজন চিৎকার করে উঠল, শিগগির পাশের ছাদে উঠে পড়ো। কোথায় যেন লুকিয়ে পড়েছে। চোর ব্যাটাকে আর দেখা যাচ্ছে না।
সেই চিৎকার শেষ হবার আগেই, পাশের ব্লকের ছাদেও কয়েক জনের মূর্তি ভেসে উঠল। তাদের কাছেও দুটো টর্চ লাইট। তারা ছুটোছুটি করে, চারপাশে আলো ফেলে দেখছে। জলের ট্যাঙ্কের আশেপাশে, তলায়, সব জায়গায় তন্ন তন্ন করে খুঁজছে। কিন্তু পাচ্ছে না।
অন্য ছাদ থেকে একজন জিজ্ঞেস করল, পাওয়া যাচ্ছে না?
পাশের ছাদ থেকে জবাব গেল, না, কোথাও দেখা যাচ্ছে না।
ভাল করে দেখো, নিশ্চয়ই কোথাও লুকিয়ে আছে। ভূত তো না, এভাবে হাওয়া হয়ে যেতে পারে না।
অন্ধকার একলা ঘরে, গরাদহীন জানালার পাশে দাঁড়িয়ে শুভাও অবাক হয়ে গেল। আশ্চর্য, কোথায় পালাতে পারে লোকটা! বোধ হয়, এক বা দেড় মিনিট সময় পেয়েছে লোকটা। এইটুকু সময়ের মধ্যে, পাইপ বেয়ে ছাদে নেমেই, কোথায় অদৃশ্য হতে পারে!
একজনের গলা শোনা গেল, পাইপ বেয়ে ঠিক এ ছাদেই এসেছিল তো?
অন্য ছাদ থেকে জবাব এল, নিশ্চয়ই। সবাই দেখেছে ওকে পাইপ বেয়ে যেতে। ওই হুদা ম্যানসনটার দিকে দেখেছ?
দেখেছি।
নরম্যান কোর্টের দিকে?
তাও দেখেছি।
তবে ওই বাজপেয়ী বিল্ডিংয়ের দিকে দেখো।
ওদিকে তো আগেই দেখেছি।
হঠাৎ সবাই যেন কী রকম চুপচাপ হয়ে যায়। অন্যান্য মেয়ে-পুরুষদের গলা শোনা যায় জানালায় জানালায়, ব্যালকনি, বারান্দায়। কয়েক বার পুলিশের হুইশলও বেজে উঠেছে। নীচের রাস্তায় হয়তো  পুলিশের গাড়িও এতক্ষণে এসে গিয়েছে।
শুভা অবাক হয়ে ভাবে, কোথায় যেতে পারে লোকটা! সে তো নিজের চোখে দেখেছে লোকটাকে পাইপ বেয়ে নামতে।
আরও খানিকক্ষণ ধরে খোঁজাখুঁজি চলল। কিন্তু দুরের এই অন্ধকার ঘরের কোণ থেকেই, শুভা বুঝতে পারল, তার সন্ধানীদের মধ্যে হতাশা নেমে এসেছে। তাদের উৎসাহে ভাঁটা এসে পড়েছে। চোরকে তারা কোথাও খুঁজে পাচ্ছে না। আস্তে আস্তে, দরজা জানালা বন্ধ হবার শব্দ পাওয়া যেতে লাগল। একটা করে ফ্ল্যাটের আলো নিভে যেতে লাগল। বোঝা গেল, চোরের আশা সবাই আস্তে আস্তে ত্যাগ করছে। যে যার নিজের ঘরে গিয়ে ঢুকছে। একমাত্র, ফ্ল্যাটবাড়িগুলোর দরোয়ান আর পুলিশের সেপাইরাই বোধ হয়, নীচে, রাস্তায়, বাগানে, উঠোনে, সিঁড়িতে ঘুরে ঘুরে বেড়াচ্ছে।
আরও প্রায় পনেরো মিনিট কেটে যাবার পর, আবার আগের মতোই নিঃশব্দ হয়ে আসতে লাগল সব। ফ্ল্যাটগুলো অধিকাংশই অন্ধকার হয়ে এল। এমনকী, শুভার কানে ঝিঁঝির ডাক পৌঁছল।
শুভার এখন আর সেই উদ্বেগটা নেই। মনে মনে খানিকটা ভয়ই পেল। কী সাংঘাতিক লোক! এমন চোরকে কে ভয় না পায়! কোথায় পালিয়ে গেল লোকটা! ও কি জাদু জানে?
হঠাৎ কোথায় একটা, কীসের শব্দ হল। শুভার বুকটা ধক করে উঠল। সে আবার তার নিজের চিন্তায় ফিরে এল। যে শব্দের জন্যে সে প্রতি রাত্রের নিশীথে, রুদ্ধশ্বাস ভয়ে ও যন্ত্রণায় অপেক্ষা করে থাকে, হয়তো সেই শমন এল। এখনই, প্রচণ্ড জোরে, দরজায় আঘাত পড়বে। সেই সঙ্গেই ক্রুদ্ধ নিষ্ঠুর মত্ত গলা তার মন ও শ্রবণকে রক্তাক্ত করে, সেই ভাষায় চিৎকার করে উঠবে। শুভা, অন্ধকারেই, পাশের ঘরের অন্ধকারে তাকাল। দুই ঘরের মাঝখানের দরজার পরদাটা সে সরিয়েই রেখেছে। দরজায় শব্দ হলেই যাতে খুলে দেবার জন্যে আলো জ্বালিয়ে ছুটে যেতে পারে।
কিন্তু কয়েক মুহূর্তের মধ্যেও দরজায় কোনও আঘাত বাজল না। অথচ, আবার সামান্য একটা শব্দ পেতেই শুভা চমকে জানালার দিকে তাকাল। তাকিয়েই, তার বুকের কাছে নিশ্বাস আটকে এল। গায়ের মধ্যে কাঁটা দিয়ে উঠল। সে দেখল, জানালার কাছে, নীচের দিক থেকে আস্তে আস্তে একটা মানুষের মাথা যেন উঠে আসছে।
শুভা জানালার ধারে ছিল। চকিতে দেয়ালের আড়ালে সরে গেল। কিন্তু ততক্ষণে ওর বুকের রক্ত হিম হয়ে গিয়েছে। কে লোকটা! কে হতে পারে? চোর! সেই চোরটা নাকি! কী সাংঘাতিক ব্যাপার। জানালায় তো গরাদ নেই, গ্রিল নেই। এ পাড়ার এই এক আপদ, জানালায় গরাদ গ্রিল কিছুই থাকে না, কেবল কাঁচের পাল্লা ছাড়া। মোটা পরদা সবসময়ের জন্যেই ঢাকা থাকে। রাত্রের এই অন্ধকার নিরালায়, শুভা পরদাটা সরিয়ে দেয় রোজ। দিয়ে, অন্ধকারে দাঁড়িয়ে, চারপাশের দৃশ্য দেখে। আজও যেমন দেখছিল।
কিন্তু এমন ভয়ংকর অভাবিত ঘটনা সে কল্পনাও করতে পারেনি। দেওয়ালের আড়ালে সরে গেলেও, আবছায়াতে ও পরিষ্কার বুঝতে পারে, একটা মানুষ জানালায় উঠে এসেছে। চারদিক নিঝুম স্তব্ধ। বাইরে চোরের পিছনে ছোটা মানুষদের গোলমালও আর নেই। শুভা চিৎকার করে ডাকলে যে কেউ শুনতে পাবে, তাও মনে হয় না। ওর কেবলই মনে হতে লাগল, এ কি সেই চোরটাই নাকি! একটু আগেই যাকে আটতলা বাড়ির ছাদে দেখা গিয়েছিল, ভোজবাজির মতো অদৃশ্য হয়ে গিয়েছিল। সে-ই কি এখন এ ঘরে চুরি করতে ঢুকছে।
জানালার কাছে হঠাৎ জোনাকির মতো একটা ক্ষীণ আলো চকিতে জ্বলল, চকিতে নিভল। পর পর কয়েক বারই জ্বলল, নিভল। একটা বিন্দুর মতো আলোর ইশারা, ঘরের মধ্যে যতটা সম্ভব, আশেপাশে ঘুরে গেল। শুভা সরতে সরতে, দেয়ালের শেষে, একটা আলমারির পাশ ঘেঁষে দাঁড়াল। ও নিশ্বাস বন্ধ করে রাখতে চাইছে, পারছে না। এতক্ষণ ভয়েই নিশ্বাস বন্ধ হয়ে আসছিল। এখন ভয়েই যেন, ঘন ঘন নিশ্বাস, স-শব্দে বেরিয়ে আসতে চাইছে। চোরের কাছে, চুরি করে, নিজেকে লুকিয়ে রাখাটাই এখন ওর কাছে সব থেকে নিরাপদ উপায় বলে মনে হচ্ছে।
জানালাটা একটু উঁচুতে, প্রায় শুভার বুকের কাছাকাছি। একটুও শব্দ না করে, জানালা থেকে একটি মূর্তি নেমে এল ঘরে। শুভার মনে হল, লোকটার পরনে একটা প্যান্ট, গায়ে কালো রঙের একটা জামা। সেটা শার্ট বা পুরো হাতা সোয়েটার, বোঝা যায় না। মূর্তি ঘরে নামতেই তার হাতে বিন্দুর মতো একটা আলো জ্বলে উঠল। অনেকটা যেন সিগারেটের আগুনের মতোই, একটু হয়তো বড়। সেই আলোটা ঘরের চারপাশে এক বার ঘুরে গেল। আলমারির পাশে, প্রায় শুভার গা ছুঁয়ে গেল। তারপরে, আলোটা পাশের ঘরে যাবার দরজায়, এক মুহূর্ত স্থির হয়ে রইল। পরমুহূর্তেই মূর্তি সেই দরজার দিকে গেল।
শুভা একটু সরে এসে দেখতে চাইল, নোকটা কী করে। এখন শুভা মনে মনে নিশ্চিত হয়েছে, এ সেই পলাতক চোরই। কীভাবে লোকটা আটতলার ছাদ থেকে নেমে আসতে পেরেছে, ও কল্পনা করতেও পারে না, তবে ওদিক দিয়ে নিশ্চয় পালাবার উপায় ছিল না। লোকজন এবং পুলিশ রাস্তার ওপরে ঘোরাঘুরি করছে। সেই জন্যেই, এদিকে চলে এসেছে। কোনওরকমে গ্যারেজের চালে এসে, এ বাড়ির পিছনের সরু গলিতে নেমে, স্যানিটারি পাইপ বেয়ে ওপরে চলে এসেছে। সম্ভবত, এই খোলা জানালাটা লোকটার নজরে পড়েছিল। সরু গলি দিয়ে বেরুতে গেলেও ধরা পড়ে যাবার ভয়। তাই ঘরের ভিতরে কোথাও আশ্রয় নিয়ে, বোধ হয় সময় কাটাবার মতলব।
কিন্তু তা-ই কী? চোরের মতলব চুরি করা ছাড়া আর কী থাকতে পারে। কোনও এক ফ্ল্যাটের অন্ধকার ঘরে আশ্রয় নিয়ে, সময় কাটাবার সাহস কোনও চোরের থাকতে পারে না। আর পাশের ঘরেই, এদিককার দেওয়াল ঘেঁষে, এ ঘরের যে মালিক তার আয়রন লকার রয়েছে। সেই আয়রন লকারের ওপর শুভার বিন্দুমাত্র মায়া-মমতা নেই। বরং ঘৃণাই আছে। কিন্তু লকারে যে প্রচুর টাকা থাকে, তা ও জানে। যদি শুভার সামনেই লোকটা লকার খুলে টাকা নিয়ে যায়, তবে সর্বনাশ। তা হলে শুভার নিস্তার নেই। ভয়ংকর শাস্তি এবং অপমান ওর ওপর নেমে আসবে।
শুভা আরও একটু সরে এসে দেখতে চাইল নোকটা কোন দিকে যায়, কী করে। দেখল লোকটার অস্পষ্ট মূর্তি ঘরের মাঝখানে দাঁড়িয়ে রয়েছে। ক্ষীণ আলোর বিন্দু চারদিকে ঘুরে বেড়াচ্ছে। ঠিক জোনাকির মতো বারে বারে নেভে, বারে বারে জ্বলে। লোকটা এবং আলোটা লকারের দিকে গেলেই, শুভা আলো জ্বালিয়ে চিৎকার করে উঠবে। তাতে যা হয়, তাই হবে। লোকটা যদি তাকে গলা টিপে ধরে মেরেও ফেলে, তাও ভাল। সেটাও একটা মুক্তি। তবু সামনা-সামনি চুপচাপ এ চুরি সে দেখতে পারবে না। কারণ সে পরিণতি বেঁচে থাকার চেয়েও নিদারুণ।
কিন্তু শুভা দেখল, আলোর বিন্দুটা, বাইরের বন্ধ দরজার ওপর স্থির হয়ে রয়েছে। মূর্তি ক্রমেই সেই দরজার দিকে এগিয়ে যাচ্ছে। এগিয়ে গিয়ে আলোর বিন্দুটা পড়ল দরজার মাথার ছিটকিনির ওপর। সেই আলোর বিন্দুতেই, শুভা দেখতে পেল, লোকটা ছিটকিনিতে হাত দিয়েছে। দরজা খোলার উদ্যোগ করছে। তা হলে, এদিক দিয়ে পালাবারই মতলব।
ঠিক এই মুহূর্তেই, বাইরে থেকে, দরজায় আঘাত পড়ল। আলোর বিন্দু নিভে গেল। চকিতের মধ্যেই, মূর্তি ঘরের মধ্যেই কোথায় যেন অদৃশ্য হয়ে গেল।
ওদিকে বাইরে থেকে, দরজায় আঘাত, ক্রমাগত প্রচণ্ড হয়ে উঠল। এক মুহূর্তও থামবার নাম নেই। সেই সঙ্গেই, মত্ত ক্রুদ্ধ গলা শোনা গেল, কী হল কী। এ যে বাবা মালের খোয়ারির থেকেও বেশি দেখছি। নাকি বিষ টি গিলে মরে পড়ে আছে। দরজা খোলা হবে, না কি?
শুভা তবু যেন স্থির করতে পারছে না, ও কী করবে। ও কি আলো জ্বালবে। না কি, অন্ধকারের মধ্যেই গিয়ে দরজাটা খুলে দেবে। কারণ, আলো জ্বলে উঠলে, চোরকে যদি এই মত্ত মাতঙ্গ দেখতে পায়, তা হলেও চোরের পরিচয় বিশ্বাস করবে না। জঘন্য নোংরা কোনও অপবাদ দিয়ে, অন্য কিছু বলবে।
দরজায় সমানে করাঘাতের পর, পদাঘাত। নেহাত ওপরে আর কোনও ফ্ল্যাট বা বাসিন্দা নেই। তা হলে, এতক্ষণ বাইরের বারান্দায় লোকের ভিড় জমে যেত। তারই সঙ্গে, চিৎকার শোনা গেল, এই হারামজাদি, দরজা খুলবি, না ভেঙে ফেলব? তা হলে জানবি, তোকেও আমি ভাঙব, আস্ত রাখব না।
শুভা আর স্থির থাকতে পারে না। সে ঘরের আলো জ্বেলে দেয়। পাশের ঘরে গিয়ে, দরজার পাশ থেকেই, সুইচ টিপে আলো জ্বালায়। কিন্তু কাউকেই দেখতে পায়না। তবুও বাইরের দরজার বাঁ পাশে, পুরনো সেকালের একটা খাটো কিন্তু বিরাট, টানা দেরাজের আলমারিটার দিকে চকিতে এক বার ওর চোখ যায়। সহসা যেন, দুটো তীক্ষ্ণ চোখের সঙ্গে ওর দৃষ্টি মিলে যায়। তার সঙ্গে আরও একটা কিছু। একটা সরু সূচিবিদ্ধ তীক্ষ্ণ চকচকে কিছু।
কিন্তু দ্বিতীয়বার আর সেদিকে ফিরে তাকাল না শুভা। ও গিয়ে তাড়াতাড়ি দরজাটা খুলে দিল। দিতেই ঝড়ের বেগে, একটি মূর্তি ঢুকল। লোকটার বয়স চল্লিশ থেকে পঞ্চাশ, যে-কোনও একটা অঙ্কের হতে পারে। তার বেশি কম নয়। পাতলা চুল উশকো খুশকো। গলা বন্ধ কোটের বোতামই শুধু খোলা নয়, ভিতরের সিল্ক পাঞ্জাবির, পাথর বসানো সোনার বোতামগুলোও খোলা। ফুল কোঁচানো ধুতি, চটকানো। কোঁচা মাটিতে লুটোচ্ছে। লোকটির কলেবর দৈর্ঘ্যের চেয়ে প্রস্থেই বেশি। রং ফরসা। ঠোঁটের কষ বেয়ে, রক্তের মতো পানের পিক লেগে আছে। চোখ দুটো যেন আগুনে তাতানো লাল ছুরির মতো।
শুভা দরজাটা খুলে দিয়েই সরে আসছিল। তার আগেই ফরসা আংটি পরা মোটা থাবা ওর ঘাড়ের কাছে আঁচলটা ধরে হ্যাঁচকা টান মারল। শুভা পড়তে পড়তে কোনওরকমে সামলে নিল। লোকটি আর এক হাতে দরজাটা বন্ধ করতে করতেই, কুৎসিত ভঙ্গিতে বলে উঠল, এত তাড়া কীসের, অ্যাঁ? দরজা খুলতে কোনও তাড়া নেই, অথচ পালাবার তাড়া। কেন, ভেতরে কোন নাগরকে বসিয়ে রাখা হয়েছে?
শুভা আঁচলে টান দিয়ে বলল, ছাড়ো, বাজে কথা বকো না।
বাজে কথা? আমার খালি বাজে কথা, উম?
বলেই, আঁচল টেনে, একটা ঝটকা দিল। তাতে, শুভার গোটা গা থেকেই প্রায় আঁচল সরে গেল। লাল জামার ওপরে, বুকের কাছে, ও হাত চাপা দিল। লোকটি আবার বলে উঠল, তা এতক্ষণ হচ্ছিল কী? দরজা খুলতে এত দেরি কীসের? কেউ জুটেছে টুটেছে বুঝি? পিরিতের নাগরকে পার করতে সময় লাগছিল?
একদিকে এই আক্রমণ আর অপমান। আর একই সঙ্গে, শুভার মস্তিষ্কের সীমা জুড়ে বেঁটে ঢাউস আলমারিটার পাশে, লুকিয়ে থাকা লোকটা বিধে আছে। কিন্তু লোকটার কথা এখন ও বলতে পারছে না। অথচ লোকটা এই ঘটনা দেখছে, ওর এই লাঞ্ছনা আর অপমান, সেটাও ভুলতে পারছে না। তবু বলল, তুমি তো দিন রাত্তির ও সবই দেখছ। আমার ঘুম পেয়েছিল, তাই আমি ঘুমিয়ে পড়েছিলাম। তুমি কাপড় ছাড়ো।
এ্যাততো ঘুম।
হ্যাঁ, তোমার জন্যে সারা রাত জেগে বসে থাকতে পারি না আমি। কাপড় ছাড়ো।
শুভার গলায় ঝাঁজ। কাপড় ধরে টান দিল। কিন্তু ছাড়িয়ে নিতে পারল না।
আহা ছাড়ছি ছাড়ছি। জানি, তুই হচ্ছিস খাঁটি সতী। কাপড় ধরলেও তোর সতীত্ব নষ্ট হয়ে যায়। তা, এ সব করে আর কত দিন চলবে? আমার কাছে এক ঘরে থেকে, এখনও কি লোককে বোঝাতে পারবি, তোর গোটা অঙ্গটি একেবারে পবিত্তির আছে?
বলতে বলতে সে আবার শুভাকে নিজের দিকে জোরে টানল। শুভাও নিজের কাপড় টেনে ধরে রাখল। যদিও তাতে আরও যেন এলোমেলো হয়ে উঠল। ওর শিথিল করে বাঁধা খোঁপা ঘাড়ের পাশে ভেঙে পড়ল। জোর করে কাপড় টানতে গিয়ে, ওর শ্যাম উদ্ধত স্বাস্থ্য যেন বুকের জামার কাছে অলজ্জ বে-আবরু হয়ে উঠতে চাইল। গোলের মধ্যেই ঈষৎ লম্বা ভাবের সমস্ত মুখখানি এই শীতেও যেন ঘেমে উঠল। কোনও প্রসাধনের ছাপ নেই মুখে। কপালে একটা টিপও নেই। সিঁদুর-হীন সিঁথি জ্বলজ্বল করছে। কানে গলায় হাতে, কোথাও সামান্য একটি অলংকার পর্যন্ত নেই।
থাকার মধ্যে আছে একটি সাধারণ স্বাস্থ্যের দীপ্তি। চোখ-মুখেও এমন কিছু বৈশিষ্ট্য নেই। তবু ওর চোখের দৃষ্টিতে যেন, চোখ দুটিতে একটি বিশেষ ভঙ্গি ফুটে উঠেছে। করুণ অথচ কঠিন। বাংলাদেশের আর দশটা সাধারণ মেয়ের মুখের মতোই মুখ। তবু, চরিত্র ও মানসিকতার একটা বিশেষ ছাপ পড়ে, কোথায় যেন একটা অসামান্যতা আয়ত্ত করেছে। ওকে হঠাৎ দেখলে, একটি স্বাস্থ্যবতী, সুন্দরী এবং গভীর প্রকৃতির মেয়ে বলে মনে হয়। যদিও, তার মধ্যে কোথাও শহর নগরের ঝলক নেই। একটু বরং দূরান্তের গ্রামীণ ভাবই লক্ষিত হয়। তবে ওর চোখ দুটি বেশ আয়ত এবং কালো। বয়স অনুমান করতে অসুবিধা হলেও সম্ভবত চব্বিশ-পঁচিশের কম নয়।
এবার হঠাৎ শুভার চোখ দুটি জ্বলে উঠল। বলল, লোককে বোঝাবার আমার কিছু নেই। আমি সতী কি অসতী, সে পরীক্ষা আমি কারুর কাছে দিতে চাই না। কিন্তু তুমি আমার কাপড় ধরলেও আমার ঘেন্না হয়। ছাড়ো বলছি।
বটটে! আমি কাপড় ধরলেও ঘেন্না হয়?
বলেই, আচমকা কাপড়টা ছেড়ে দিয়ে, বাঁ হাতের পিঠ দিয়ে শুভার গালে একটা থাপ্পড় মারে। শুভা ছিটকে খানিকটা সরে যায়। অপরিসীম ঘৃণায় আর রাগে, ওর দুই চোখ ধক ধক করে। কাপড় ঠিক করে, বুকের ওপর দিয়ে টেনে দিতে দিতে বলে, এই না হলে পুরুষ। একটা মেয়ে দুরবস্থায় পড়ে তোমার কাছে রয়েছে, তাও নিজের ইচ্ছেয় নয়। তোমার নিজের বউ নয়, মেয়েও নয়। তার গায়ে হাত না তুললে আর পুরুষ কীসের?
চোপ!
কীসের চোপ। তোমার জ্বালা তো, কেন তোমার কথা শুনছি না, তোমার ঘর করছি না। কিন্তু তোমার ঘর করতে তো আমি আসিনি, আমাকে
তোকে তোর পিরিতের লোক ঠাকুর ঘর থেকে বের করে নিয়ে এসেছে। তারপরে, বন্ধুর হেফাজতে রেখে, সে-ই যে শালা কেটেছে, আর তার টিকির দেখা নেই। এর মানে কী, আমি জানি না ভেবেছিস? ও সব ছেনালি সতীগিরি অন্য জায়গায় দেখাস।
হাতের বুড়ো আঙুল দেখিয়ে, একবার টলে উঠে আবার বলল, তোর সেই তারকদাদাটি আর কোনওদিনই আসবে না, জেনে রাখিস।
শুভা বলে উঠল, আর সেই সুযোগটাই তুমি নিতে চাইছ।
ক্ষিপ্তের মতো লোকটা আরও দু পা এগিয়ে গেল, গর্জে উঠল, সুযোগ কীসের, আঁ? কীসের সুযোগ?
খবরদার, তুমি আমার গায়ে হাত তুলতে এসো না আর!
একেবারে দেয়াল ঘেঁষে, এমনভাবে দাঁড়াল শুভা, যেন সমস্ত শক্তি সংহত করে, প্রত্যাঘাতের জন্যে মরিয়া হয়ে উঠেছে। লোকটি থমকে দাঁড়াল। হিংস্র কিন্তু ভীরু দাঁতাল শুয়োরের মতো শুভার দিকে তাকাল। গলার স্বর নামিয়ে বলল, আমার ঘরে আমাকেই চোখ রাঙানো হচ্ছে?
শুভাও যেন দাঁতে দাঁত চেপে বলল, একে চোখ রাঙানো বলে না। কিন্তু পড়ে পড়ে তোমার মার খেতে পারব না আমি। দরকার হয় রাত পোহালেই আমি তোমার এখান থেকে চলে যাব।
লোকটা শব্দ না করে, ফুলে ফুলে হাসতে লাগল। আর ঠিক সেই মুহূর্তেই, চকিতে এক বার শুভার চোখে পড়ল, আলমারিটার পাশে। সেই চোখ, আর সেই সরু সূচিবিদ্ধ তীক্ষ্ণ চকচকে জিনিসটা! মনে হল, কপালের কাছে রুক্ষু চুলের গোছা এসে পড়েছে। চকিতে একবার চোখাচোখি হল মাত্র। চোখ দুটো শুভার দিকেই তাকিয়ে ছিল। কিন্তু, মুখটা যে কেমন, কী রং, কিছুই বুঝতে পারল না ও।
অন্য দিন অনেক লাঞ্ছনাতেও, এতটা কঠিন হয়ে ওঠে না শুভা। আজ, এই পলাতক চোরের সামনে যেন ওর আত্মসম্মানবোধ সহসা খাপ-খোলা অস্ত্রের মতো ঝলসে উঠল। অন্য দিন তৃতীয় কোনও ব্যক্তির অস্তিত্ব থাকে না। তা-ই যতটা সম্ভব আত্মরক্ষাটাই ওর কাছে বড় হয়ে ওঠে। আজ, আর একজন, সে যে-ই হোক, চোর, ডাকাত, গুণ্ডা, যা-ই হোক, কিন্তু একটা মানুষ। আর একটা মানুষের সামনে, এই অপমান আর লাঞ্ছনায় কেবল আত্মরক্ষা করতে যেন ওর লজ্জা করছে। এতটা হীনতা যেন মেনে নিতে পারছে না।
এই লোকটা নিঃশব্দে ফুলে ফুলে হেসে উঠে বলল, কোথায় যাবি? বর্ধমানে, তোদের বাড়িতে নাকি?
শুভা সেই ভঙ্গিতেই বলল, সে যেখানেই যাই, তোমার আশ্রয় থেকে আর খারাপ কিছুই হবে না। বাড়িতে গেলেও না হয়, বাপ মা মেরে ফেলবে, তবু
মেরে ফেলবে না, তাতে তাদের হাতেই হাতকড়া পড়বে। মুখে লাথি মেরে তাড়িয়ে দেবে। দেয় দেবে। তাদের লাথি খেয়ে যদি আমাকে অন্য কোনও আঁস্তাকুড়েতেও যেতে হয়, তাও ভাল। তবু তোমার কাছে থাকতে চাই না।
কেন, তোর তারকার জন্যে অপেক্ষা করবি না? পিতিক্ষে যাকে বলে। অমন তোদের সস্বর্গীয় পিরিত, ভালবাসা। সে তোকে নিতে আসবে। তোকে নিয়ে সংসার পাতবে, সুখের সংসার।
তারকদার বিষয়ে তোমার সঙ্গে আমার কথা বলার কিছু নেই। তুমি তার ছেলেবেলার বন্ধু। তুমিই ভাল জান, সে কী করবে না করবে।
আমি? লোকটা হাসতে হাসতে প্রায় পড়েই যাচ্ছিল। পায়ে ভর করে, এমনিতেই দাঁড়িয়ে থাকতে
পারছিল না। টলটলায়মান অবস্থা। হাসির বেগে পড়ে যেতে গিয়ে, কোনওরকমে টাল সামলে নিয়ে বলল, প্রেম করলি তোরা। ঘর ছেড়ে পালিয়ে এলি তারকের সঙ্গে, সে তোর ভাবী সোয়ামি, আর আমি ওকে ভাল চিনব?
শুভা ঠোঁটে ঠোঁট টিপে চুপ করে রইল। লোকটির কথার মধ্যে যে নিষ্ঠুর সত্যি ছিল, কুৎসিত আর বীভৎস সত্যি ছিল, তা যেন ওর মুখের কথার ওপরে আঘাত করল। তথাপি, একটি তৃতীয় ব্যক্তির সামনে, এই অপমানকর কথাগুলো, ওর বুকের মধ্যে যেন একটা তীক্ষ্ণ জ্বালাও ধরিয়ে দিল। ভিতরটা পুড়তে লাগল। কোনও কথা বলতে পারল না।
লোকটি হঠাৎ তর্জনী তুলে, এক চোখ বুজে, হেসে, একটা নোংরা ভঙ্গি করল। জড়িয়ে জড়িয়ে বলল, আর আমার কথাই যদি মানিস, সে তো আমি বহুদিন আগেই বলে দিয়েছি সুন্দরী, তারকা নামে চিড়িয়াটি ফুড়ুৎ কেটেছে। সে আর কোনওদিন ফিরে আসবে না। এবার এই নরেশ নামক চিড়িয়াটিকে নিয়ে থাকো। দানাপানি খাওয়াও। তা নয়, তোর সতীত্ব
চুপ কর, নোংরা ইতর ছোটলোক!
শুভা আবার ফুঁসে উঠল। এবং চকিত মুহূর্তের জন্যে, ওর দৃষ্টি প্রকাণ্ড বেঁটে আলমারিটার কোণ ঘুরে এল। লোকটা তেমনি করেই শুভার দিকে স্থিরদৃষ্টিতে তাকিয়ে আছে। কিন্তু, শুভার মনে হল, সূচিবিদ্ধ সেই চকচকে জিনিসটা আর মুখের সামনে তোলা নেই। তাতে যেন লোকটার রোগা রোগা • মুখটা পুরোপুরিই দেখা গেল। মনে হল, লোকটার বয়স বেশি নয়। পঁচিশ-তিরিশের মধ্যেই হবে। একজোড়া সরু গোঁফ আছে যেন। মুখে ভয়ের ভাব তেমন নেই। বরং যেন, কেমন শক্ত রাগ রাগ ভাব।
এদিকে নরেশের মুখ ভয়ংকর হয়ে উঠল। চিবিয়ে চিবিয়ে বলল, আমার ঘরে দাঁড়িয়ে, আমার খেয়ে, এত বড় কথা! আজ লাশ ফেলে দেব।
বলেই, একটা দাঁতাল শুয়োরের মতো সে শুভার ওপরে ঝাঁপিয়ে পড়তে গেল। শুভা যেন এটা অনুমানই করেছিল। তাই, চকিতে সরে যেতেই দেওয়ালে নরেশের মাথা ঠুকে গেল। এবং সঙ্গে সঙ্গে, কোঁচার কাপড় বেধে, মেঝেতে আছাড় খেয়ে পড়ল। তৎক্ষণাৎ ওঠবার চেষ্টা করলেও, ভারী শরীর নিয়ে সম্ভব হল না। তবু সে আস্তে আস্তে উঠে দাঁড়াল। শুভা ততক্ষণে, ঘরের প্রায় মাঝখানে গিয়ে দাঁড়িয়েছে। নরেশ আর ও, দুজনেই দুজনের চোখের দিকে কয়েক মুহূর্ত চেয়ে থাকে। দুজনেরই চোখে, ঘৃণার জ্বলন্ত আগুন ঝরছে।
নরেশের চোখে তবু একটু বিস্ময়। সে আর এগিয়ে এল না। ওখান থেকেই বলল, হুম। এত সাহসের পেছনে কী আছে, আমাকে দেখতে হবে। সারাদিন বাড়ি থাকি না। বোধ হয় নতুন কোনও নাগর জুটেছে, দিনের বেলা আসা-যাওয়া চলছে। তাই খুব মেজাজ দেখিয়ে চলে যাবার হিড়িক দেওয়া হচ্ছে, আর গালাগাল ফুটছে।
শুভার চোখে আগুন থাকলেও, নরেশের দেওয়ালে আঘাত বা পতনটা বোধ হয় চায়নি। তবু কোথায় যেন একটা তৃপ্তিও বোধ করছে ও। সম্ভবত তৃতীয় মানুষটা আছে বলেই। তৃতীয় মানুষটা আছে বলেই, ওর মেয়ে মনের বিদ্বেষ এবং ঘৃণাটা এখন এমনভাবে ঝলকে উঠেছে। তৃপ্তিটাও বুঝি সেই কারণেই। ও বলল, তুমি যা খুশি তা-ই ভাবতে পারো, আমার কিছুই যায়-আসে না। তবে তুমি জেনে রেখো আমি এখনও বিশ্বাস করি, তারকদা ফিরে আসবে। সে তো তোমার মতো জোচ্চুরি করে টাকা রোজগার করে না। সে নিশ্চয় টাকা-পয়সার ধান্দায় ঘুরে বেড়াচ্ছে। সে ফিরে এলে, তখন তাকে এ সব বোলো।
কথাগুলো বলতে বলতে, শুভার বুকের মধ্যে যেন যন্ত্রণা করে উঠল। চোখের রাগ আর ঘৃণার মধ্যেও, একটু জলের আভাস ফুটে উঠল। ওর মনে হল, তৃতীয় লোকটিকে শোনাবার জন্যেই যেন, নিজের এই অসংশয় বিশ্বাস ঘোষণা করল। অথচ ওর ভিতরে এই বিশ্বাসের কোনও সাড়া পাচ্ছে না। বরং একটা কষ্ট বুকে বিধে গেল।
নরেশ বলে উঠল, বটে? সেই ফিরে আসাটা কবে, জানতে পারি কী?
আবার হুমড়ি খেয়ে পড়তে পড়তে টাল সামলাল সে। শুভা বলল, যত দিনেই আসুক, তোমাকে তা দেখতে হবে না।
নরেশ মাথা নাড়িয়ে, খানিকক্ষণ টলতে লাগল। তারপরে সোজা পাশের ঘরে চলে গেল। এ ঘরের আলো যতটুকু পড়েছিল, তাতে পাশের ঘরের খাটটা দেখা যায়। সেই খাটে গিয়ে নরেশ হুমড়ি খেয়ে পড়ল। কী যেন সে বিড়বিড় করছে। কোনও কথাই বোঝা যাচ্ছে না। কেবল হাত দুটো এগিয়ে দিয়ে, একটা মরা ব্যাঙের মতো উপুড় হয়ে পড়ল। শুভা জানে, আজ রাত্রের মতো এখানেই শেষ। নরেশ আর উঠবে না। নেশা আর ঘুমের ঘোরে তলিয়ে যাবে।
সহসা শুভার গায়ে যেন কাঁটা দিয়ে উঠল। ঘরের প্রায় মাঝখানে দাঁড়িয়ে আবার নতুন করে ওর মনে পড়ে গেল, আলমারির পাশে, সেই লোকটা রয়েছে। ঘাড় ফিরিয়ে দেখতে গিয়েও, ও আড়ষ্ট হয়ে রইল। নরেশের সঙ্গে ঝগড়ার সময়, তবু দু-একবার তাকাতে পেরেছিল। এখন আর কিছুতেই চোখ ফিরিয়ে দেখতে সাহস পেল না। এমনকী, ঘরের মাঝখানে এভাবে দাঁড়িয়ে থাকতেও যেন, গা শিরশির করে উঠছে। এবার কী করবে লোকটা? এই মুহূর্তেই বা কী করবে? নিশ্চয়ই শুভার অসহায় অবস্থাটা সে বুঝতে পেরেছে। জানে, এসময়ে মেয়েটিকে সাহায্য করবার কেউ নেই। যে ব্যক্তি আছে, সে মেয়েটির রক্ষক নয়। আলমারির পাশ থেকে লোকটা উঠে আসছে না তো!
ভাবতে ভাবতেই, শুভা পাশের ঘরের দরজার কাছে চলে যায়। হঠাৎ বলে উঠল, তোমার খাবার কি দেব?
কথাটা নিতান্ত ছলনা নয়। নরেশ বাড়ি এসে কোনওদিনই খায় না। তবু শুভা রোজই জিজ্ঞেস করে। রোজই এক জবাব পায়, কোনওদিন বা, তোর হাতে আমি খেতে চাই না।
আসলে, প্রতি রাত্রেই নরেশ ফিরে আসার পরে, যে পরিস্থিতি দাঁড়ায়, তারপরে আর খাওয়ার কথা কোনও পক্ষ থেকেই ভাবা যায় না। তবু রোজই জিজ্ঞেস করতে হয়।
আজ নরেশের কাছ থেকে কোনও জবাবই পাওয়া গেল না, কেবল নাক ডাকার শব্দ ছাড়া। সেই শব্দ যেন শুভকে আরও অসহায় করে তুলল। নরেশকে ঘুমন্ত ভেবে লোকটা হয়তো আরও সাহসী হয়ে উঠবে। আশ্চর্য, যেনরেশের সঙ্গে ও এভাবে ঝগড়া করল, তৃতীয় লোকটার উপস্থিতিতেই, এখন সেই নরেশ ঘুমিয়ে পড়াতে ভয় পাচ্ছে।
ঠিক এই মুহূর্তেই পিছনে একটা সামান্য শব্দ হল। শুভা চমকে পিছনে ফিরে তাকাল। দেখল লোকটা দরজা খুলে, ঘর থেকে বেরিয়ে যাবার উদ্যোগ করছে। আর এক বার শুভার সঙ্গে তার চোখাচোখি হল। লোকটা যেন বেরিয়ে যাবার আগে, ইচ্ছে করেই শব্দ করল, এবং শুভার দিকে ফিরে তাকাল।
লোকটার মুখের ওপর তখন আলো পড়েছে। রোগা রোগা, কিন্তু চোখা মুখ একটা ছেলে যেন। চোর ডাকাত বলে ঠিক মনে হল না। যেন ভদ্র ঘরেরই ছেলে। মাথার চুলগুলো উশকো খুশকো। গায়ে একটা কালো রঙের, কলারওয়ালা, ফুলহাতা পাতলা পুলওভার। ভিতরে কোনও জামা আছে কি না বোঝা যায় না। পরনে সেই রঙেরই একটা প্যান্ট। নাক চোখ মুখ সব মিলিয়ে একটা তীক্ষ্ণতা। কিন্তু হাতে যেটা চকচক করে ঝিলিক দিচ্ছিল, সেটা দেখা গেল না।
চকিতের মধ্যেই এই দেখাদেখি। শুভার চোখে ভয় ও উদ্বেগই ফুটে উঠল। লোকটার ঠোঁট দুটো যেন একবার নড়ল। কোনও শব্দ হল না। পরমুহূর্তেই নিঃশব্দে দরজাটা ভেজিয়ে দিয়ে অদৃশ্য হয়ে গেল।
শুভা তখনও স্থাণুর মতো দাঁড়িয়ে রইল। নিশ্চিন্ত ও নিশ্চিত হতে পারল না, লোকটা চলে গিয়েছে, নাকি দরজার বাইরে দাঁড়িয়ে আছে। দরজার দিকে অপলক চোখে তাকিয়ে, চুপ করে কিছুক্ষণ দাঁড়িয়ে রইল। যদি কোনও শব্দ পাওয়া যায় বা দরজা নড়ে ওঠে, তা হলে বুঝতে পারবে, লোকটা ওইখানে দাঁড়িয়ে আছে।
তারপর হঠাৎ শুভার মনে হল, এত ভয় পাবারই বা কী আছে। শুভার কীসের এত ভয়। লোকটা যদি তাকে আক্রমণ করে, তবে ও চিৎকার করবে। আর যদি ছুরিটা বিধিয়ে দেয়, তা হলে তো সব যন্ত্রণার শেষ। শুভার জীবনে, আর কোন ভয় অবশিষ্ট আছে? এবং এই মুহূর্তে, সহসাই ওর মনে হল, লোকটাকে ও এতক্ষণ লুকিয়ে থাকতে দিল কেন। ওর তো উচিত ছিল, নরেশ ঘরে ঢোকা মাত্র, লোকটার কথা বলে দেওয়া।
কিন্তু মত্ত নরেশের কি চোর ধরবার মতো শরীর বা মনের অবস্থা ছিল? হয়তো মনের অবস্থার পরিবর্তন হত। হয়তো, সহসা চোরের উপস্থিতিতে, নরেশ চমকে উঠত। এমন কী, একটু আগেই এই ইতর বিবাদের ঘটনাটা চোর ধরার উত্তেজনাতে আর ঘটতে পেত না।
ভাবতে ভাবতেই শুভার ঠোঁটের দুই কোণ বেঁকে উঠল। বৃথাই এ সব ভাবনা। তবু যদি নরেশকে চিনতে বাকি থাকত শুভার। লোকটা চোর ডাকাত, যা-ই হোক, নিরস্ত্র মাতাল নরেশকে ধাক্কা দিয়েই পালিয়ে যেত। মাঝখান থেকে, নরেশ সমস্ত ব্যাপারটাও অপব্যাখ্যা করত। সে অপব্যাখ্যার বচনও শুভা জানে। গোটা পাড়াটাকে জাগিয়ে নরেশ ঘোষণা করত, শুভারই কোনও প্রেমিক ঘরে এসে লুকিয়েছিল।
তা ছাড়া, আরও একটা ভয় ছিল শুভার। লোকটার হাতে যে জিনিসটা ও দেখেছিল, সে যদি নরেশকে আঘাত করত, সেটা হত, আর এক দুর্দৈব। লোকটা যদি মানে মানে পালিয়ে বিদায় হয়, এটাই চেয়েছিল।
শুভা দেখল, দরজাটা একটুও নড়ছে না। কোনও শব্দও নেই। ও ঘরের এক পাশে সরে গিয়ে, দেওয়াল ঘেঁষে ঘেঁষে, দরজার কাছে গেল। দরজা খুলে দেখবার সাহস হল না। কোনওরকমে, দ্রুত হাত বাড়িয়ে আগে ছিটকিনিটা বন্ধ করে দিল। উত্তেজনায় ঘন ঘন নিশ্বাস ফেলে, দরজায় কান পাতল, যদি কিছু শোনা যায়। কিছুই শোনা গেল না।
আস্তে আস্তে শুভা শান্ত হল। ওর নিশ্বাসপ্রশ্বাস স্বাভাবিক হল। ক্লান্তভাবে, দরজায় হেলান দিয়ে একটু দাঁড়িয়ে রইল। যেন, সমস্ত কিছু লণ্ডভণ্ড করে, এই মাত্র ঝড় থামল। ওর ভিতরের অবস্থাটা সেই রকমই। ভিতরের সবকিছু এলোমেলো, ছড়ানো ছিটানো। তার মাঝখানে, ঝড়ের সঙ্গে লড়াই করে, বিস্রস্ত এলোমেলা শুভা একলা দাঁড়িয়ে আছে। মনের ভিতরের চারদিকে বিশৃঙ্খলা। কোনও একটা ভাবনাও যেন, সারি সারি, পাশাপাশি সাজানো নেই।
এই বিশৃঙ্খলার ভিতর থেকে, প্রথমেই জেগে উঠল, পলাতক লোকটি। কে লোকটা। আটতলার ছাদ থেকে পালানো, সেই লোকটাই নাকি। তাই যদি হয়, এ ঘরে এল কেন। এলই বা কেমন করে। কেবল কি পালাতেই এসেছিল, নাকি চুরির মতলবও ছিল। কিন্তু চোরদের চেহারা কি ওরকম হয়। ওদের দেশের ছোট মফস্বল শহরে বা গাঁয়ে কখনও যে চোর দেখেনি, তা নয়। তার সঙ্গে, এ লোকটার কোনও মিল নেই। তাদের চেহারা ভাবভঙ্গি, সবই আলাদা।
কিন্তু এ লোকটাই যদি ছাদ থেকে পালানো লোকটা হয়, তবে এ-চোরও আলাদা জাতের। শুভার গায়ে যেন আবার কাঁটা দিয়ে উঠল। এই লোকটাই তা হলে পাইপ বেয়ে, এ ছাদ থেকে ও ছাদে যাচ্ছিল। সেই লোকটাই এতক্ষণ ঘরে ছিল।
পাশের ঘরের দরজা দিয়ে, পিছনের সেই জানালাটার দিকে ওর চোখ পড়ল। এখনও জানালাটা তেমনই ভোলা। না, এভাবে আর কোনওদিন জানালাটা খুলে রাখবে না শুভা।
এ কথা মনে হতেই, নতুন চমক দেখা দিল ওর চোখে। সেই সঙ্গে উদ্বেগ। কী সর্বনাশ, এখনও দুটো ঘরের মাঝখানের দরজা ও খুলে রেখেছে। একটা ভয় গিয়েছে। সেটা অপরিচিতের ভয়। কিন্তু পরিচিত ভয়ংকর ভয়টা তো এখনও, একই ছাদের তলায়, পাশের ঘরের খাটে, মরা ব্যাঙের মতো পড়ে আছে। জেগে উঠলে একটা অতিকায় সরীসৃপের থেকেও সে ভীষণ। বিশেষ, রাত্রে কোনও সময়ে ঘুম ভেঙে গেলে নিস্তার নেই।
শুভা তৎক্ষণাৎ এগিয়ে এসে, মাঝখানের দরজাটা টেনে, এদিক থেকে ছিটকিনি এঁটে দিল। দিয়ে, এই রাত্রির, আপাতত কয়েক ঘণ্টার মতো নিশ্চিন্ত হল। এ ঘরেও একটা খাট এবং বিছানা রয়েছে। সংলগ্ন বাথরুমও আছে। পাশের ঘরেও তাই। দরজা বন্ধ করে দিলে, কোনও অসুবিধা নেই। এই সব বাড়ির, এরকম ব্যবস্থায়, শুভা রোজ স্বস্তিতে এক বার করে কৃতজ্ঞতা স্বীকার করে। এ ব্যবস্থা না থাকলে, একটা রাত্রিও এবাড়িতে বাস করা যেত না।
নরেশ এ ঘরেই শোয়। এটা তারই ঘর। এই খাট বিছানাও তারই। এ ঘরেরই আর এক পাশে রয়েছে একটা ছোট সেক্রেটারিয়েট টেবিল। সেটাকে ঘিরে, গোটা কয়েক চেয়ার। এখানেই নরেশের কাজকর্ম হয়। লোকজন এলে বসে, কথাবার্তা বলে। কিন্তু মত্ত নরেশের কোনও কিছুরই ঠিক নেই। সে যে কোন দিন, কোন ঘরের বিছানায় হুমড়ি খেয়ে পড়বে, কিছুই বলা যায় না। তার তো নির্লজ্জ পরিষ্কার উক্তি শুভা শুনেছে, শোয়াশুয়ির কোনও ঠিক ঠিকানা নেই বাবা আমার। কখন কোনদিন কোথায় শুই, তার কিছু ঠিক আছে! এ ঘরেই বা আমার কটা রাত্রি আর কাটে। কীসের টানেই বা রাত্রে এ ঘরে ফিরে আসব। তার চেয়ে কোনও মেয়ের ঘরে গিয়ে কাটিয়ে আসব। তবে এখন তুমি একটা মেয়েছেলে রয়েছ, তাই আসি। তাও তো বাবা, নেউলের মতো ফ্যাঁস ফ্যাঁস করেই আছ। পাবার আশা লবডঙ্কা।…
যেদিন নরেশ পাশের ঘরে গিয়ে হুমড়ি খেয়ে পড়ে, সেদিন রাত্রে শুভা এঘরেই শোয়। কিন্তু নরেশের বিছানায় কোনওদিনই নয়। সে আলাদা একটা মাত্র মাদুর মেঝেয় পেতে শোয়। সে জন্যে মাদুরটা শুভা বড় ঢাউস আলমারিটার পিছনে লুকিয়ে রাখে, নরেশ যাতে টের না পায়। টের পেলে হয়তো কোনওদিন ছুঁড়ে ফেলে দেবে।
শুভা এগিয়ে গেল ঢাউস আলমারিটার কাছে। মাদুরটার জন্যে, কোণের দিকে হাত বাড়াবার আগেই আবার সেই লোকটির কথা ওর মনে পড়ে গেল। আলমারিটার গায়ে হাত রেখে ও ভাবল, কে হতে পারে লোকটা? সম্ভবত চোরই, তাতে সন্দেহ নেই। কিন্তু শুভার মনে একটা অদ্ভুত কৌতূহল জাগে। লোকটা কী ভেবে গেল। এইরকম মাতাল নরেশ, তার মুখের সেই সব নোংরা কথা, আর শুভকে দেখে, লোকটা কী ভেবেছে। মনে মনে বিদ্রূপ করে নিশ্চয় ভেবেছে, শুভা একটা দুশ্চরিত্রা জঘন্য মেয়ে। কথা থেকে নিশ্চয় বুঝতে পেরেছে, তারকদা নামে কোনও একজনের সঙ্গে প্রেম করে সে বাড়ি থেকে পালিয়েছে। আর তারকদা ওকে এখানে রেখে সরে পড়েছে। এখন ও একটা দুশ্চরিত্র লম্পট মাতালের আশ্রয়ে রয়েছে। এ লোকটাও নিশ্চয় নরেশের চোখেই শুভকে দেখেছে এবং ভেবেছে। একে পুরুষ, তায় চোর। এ ছাড়া আর কী-ই বা লোকটা ভাবতে পারে।
তবু শুভার মনে হয়, অন্য কিছুও লোকটা ভাবতে পারে। শুভকে দেখে, শুভার কথাবার্তা শুনে কি, খুব খারাপ মেয়ে বলে মনে হতে পারে।
একটা দীর্ঘশ্বাস ফেলে, পাশ ফিরে, নিচু হয়ে শুভা মাদুরের জন্য হাত বাড়ায়। হঠাৎ ওর চোখে পড়ে, নীচে যেন কী একটা পড়ে আছে। চিকচিক করছে। লোকটা তো ওখানে ঢুকেই বসে ছিল। বোধ হয় সেই ছুরিটা।
শুভা আরও নিচু হয়ে, সেটা কুড়িয়ে নিল। অবাক হয়ে দেখল, সেটা ছুরি নয়। একটা অদ্ভুত জিনিস। ছ ইঞ্চি একটা লোহার পাতের ওপর, দু ইঞ্চি ডায়ামেটারের গোল রিং। যেন অনেকটা আইগ্লাসের মতো। একটা লোহার পাতেই গোটাটা তৈরি। রিঙের মাঝখানটা ফাঁকা। কিন্তু, রিঙের গায়ে, তিন দিকে তিনটে, অদ্ভুত আকারের লম্বা লম্বা চাবির মতো রয়েছে। কোনওটাই আলাদা নয়, একই লোহার পাত থেকে কেটে তৈরি করেছে। কোনও জোড় নেই। তিনটেই তিন রকমের। একটা চ্যাপটা, বাকি দুটো গোল চাবির মতো।
শুভা অবাক হয়ে ভাবে, কী জিনিস এটা। কী হতে পারে? নরেশের কোনও জিনিস, না লোকটাই ফেলে গিয়েছে? বস্তুটি চোখের সামনে ঘুরিয়ে ফিরিয়ে দেখল ও। কিন্তু কিছুই বুঝতে পারল না। জিনিসটা শক্ত লোহার পাতের এবং একেবারে হালকা নয়। কে জানে কী হতে পারে। শুভার স্নায়ু সমূহ যেন শিথিল হয়ে আসতে থাকে। তার আর দাঁড়িয়ে থাকতে ইচ্ছে করে না।
হাতের জিনিসটা যা-ই হোক, আবার আলমারির পাশে ফেলে রেখে দিয়ে লাভ নেই। এই ঢাউস আলমারিটাতে কিছুই প্রায় থাকে না। টাকাগুলো সবই এমনি বন্ধ করা আছে। ওপরের টানা খুলে, লোহার জিনিসটা ও রেখে দিল। কোণ থেকে মাদুরটা বের করে নিয়ে এসে দেওয়ালের এক পাশে পাতল। তারপরে বাথরুমে গেল। শীত করছে না ওর। তার পরিবর্তে, চোখ মুখ কান ঘাড়ের পিঠ যেন জ্বালা করছে।
বেসিনের কল খুলে, চোখে মুখে জল দিল। আঁচলেই মুছল। ঘরের মধ্যে এসে, নরেশের খাটের কাছে, ছোট ড্রেসিং টেবিলের আয়নার সামনে দাঁড়াল। মুখ মুছতে মুছতে, নিজেরই চোখের দিকে তাকিয়ে, নিজের সঙ্গেই দৃষ্টিবিনিময় করল।–নিজের চোখের দিকে চেয়ে থাকতে থাকতে, এক সময়ে ওর দৃষ্টি ঝাপসা হয়ে এল।
চোখের কোণ বেয়ে, জলের ফোঁটা গড়িয়ে এল। দাঁত দিয়ে, ঠোঁট কামড়ে ধরে, মনে মনে বলে উঠল, কী হবে আমার? কী আছে আমার কপালে? তারকদা কি সত্যি আর কোনওদিন আসবে না?…
এই অবস্থাতেই, তাড়াতাড়ি সরে এসে, আলো নিভিয়ে দিয়ে, অন্ধকারে মাদুরের ওপর মুখ চেপে, উপুড় হয়ে শুয়ে পড়ল। কিন্তু সমস্ত কিছুর পরে, ওর ভিতরে, ঝড়ে ছত্রখান জীবনটার শোকে, কান্না বাধা মানল না। এখন শুধু ওর একলার কাঁদবার পালা।
তারপরে কখন এক সময় কান্না শেষ হয়। কিন্তু ঘুম আসে না। চোখের সামনে, পিছনের দিনগুলো ভেসে ওঠে। যে দিনগুলোর প্রতিটি উদয়াস্ত ছিল সুন্দর উজ্জ্বল, সুখে দুঃখে মেলানো একটু আশা, আরও দশটি সাধারণ মেয়ের মতোই। কিন্তু কী অপরাধে কে জানে, আজ রাত্রে সে এখানে শুয়ে আছে। সেখানে ওর জন্যে স্কুল সুখের সকল দরজা খোলা পড়ে রয়েছে। ও হাত বাড়িয়ে নিতে পারছে না। এমন জায়গায় বাধছে, যেখান থেকে হাত বাড়াতে গেলে, হাতটাই হয়তো বা শরীর থেকে বিচ্ছিন্ন হয়ে যাবে।
এর কি একমাত্র কারণ, একমাত্র অপরাধ, তারকদাকে শুভা ভালবেসেছিল।
.
কলকাতা থেকে, এমন বেশি কিছু দূরে নয়, কাছাকাছি জেলারই এক মফস্বল শহরের প্রান্তে, গ্রামের পাশ ঘেঁষে শুভাদের বাড়ি। মফস্বল শহরের যতটুকু সুবিধা, সেটুকুও পাওয়া যায়। গ্রামের সান্নিধ্যটুকুও আছে। ধানখেত, মাঠ, বন, সবই কাছাকাছি।
একদা নিশ্চয়ই শুদের বাড়ির অবস্থান গ্রামের মধ্যেই ছিল। যুদ্ধ আর দেশ-বিভাগের পর, সবখানেই যেমন শহর বিস্তৃত হয়েছে, এ শহরও তেমনি হয়েছে। বিস্তৃত হতে হতে, যা ছিল গ্রাম থেকে দূরে, তা এসে পড়েছে গ্রামের হাতায়।
আর দশটা সাধারণ হিন্দু মধ্যবিত্ত পরিবারের মতোই, শুভাদের বাড়ি। শুভার বাবা নিজে সেই বাড়ি তৈরি করেননি। ওর বাবার ঠাকুরদার আমলের বাড়ি। একতলা, পুরনো, বড় বড় কোঠাওয়ালা সেকালের বাড়ি। পুরনো বাড়ির ইটে শ্যাওলা ধরেছে। নোনা লাগতে শুরু করেছে, শুভার জন্মের আগে থেকেই। সেই পুরনো দেওয়ালেরই পাশ ঘেঁষে উঠেছে, মাটির দেওয়াল, খড়ের চালের ঘর। অথবা পাতলা ইটের দেওয়াল, মাথায় টালির চাল।
একলা শুভদেরই তো সব নয়। কাকা-জ্যাঠারা আছেন। সকলেরই বংশবৃদ্ধি ঘটেছে, অতএব ঘর দরজা বাড়াতে হয়েছে। একান্নবর্তী পরিবার নয়। সকলেই আলাদা, বিচ্ছিন্ন। একই বাড়িকে নানা ভাগে ভাগাভাগি করে, নতুন করে ঘর তুলে, যে যার নিজের সীমানা ঠিক করে বাড়িয়ে নিয়েছে।
কিন্তু ঠাকুরদার আমলটা আর কোনওদিনই ফিরে আসেনি। বাবা কাকা জ্যাঠাদের জন্য যতখানি ধান-জমি ঠাকুরদা রেখে গিয়েছিলেন, তাতে সমস্ত পরিবারগুলোর তিন মাসের বেশি খোরাকি জুটত না। অতএব সবাইকেই, জীবিকার জন্যে বাইরে পা বাড়াতে হয়েছিল। তবু পুরনো দিনের সেই লক্ষ্মীশ্রী আর ফেরেনি। কোনওরকমে জীবনযাপনের একটা ঠেকেজোড়া দেওয়া অবস্থায়, দিনগুলো চলেছে। আধা-গ্রামীণ, আধা-শহুরে, নিম্ন-মধ্যবিত্ত পরিবারগুলোর দিন যেমন কাটে, চেহারা যেমন হয়, সেইরকমই।
কাকা-জ্যাঠারা তবু বাইরে চাকরির ধান্দায় গিয়েছিলেন। শুভার বাবা, সেকালের একজন ম্যাট্রিকুলেট, চিরদিন গ্রামের ইস্কুলে মাস্টারি করেই কাটিয়েছেন। এখনও কাটাচ্ছেন। শুভদের পরিবারে যেটা সব থেকে বড় অসুবিধে, তা হল, ওর ভাইয়েরা সকলেই ছোট। বোনেরা সকলেই বড়। ষষ্ঠীর দয়াটা নেহাত কম নয়। শুভারা চার বোন তিন ভাই।
সেকালের একজন ইস্কুল মাস্টার, যার কোনও ডিগ্রি নেই, বি-টি পাস তো অনেক দূরের কথা, তাঁর পক্ষে এত বড় পরিবার চালিয়ে যাওয়া অসম্ভব। ওর বাবার আমলে, গ্রামে একটি ম্যাট্রিক পাস ছেলের তবু কিছু কদর ছিল। এখন কথায় কথায় বি-এ, এমএ পাস করা ছেলেদের ভিড়। এখন কলকাতার ছেলেরা পর্যন্ত গ্রামে যায় পড়াতে। শুভার বাবা এখন বাতিলের পর‍্যায়ে। নিতান্ত অনুগ্রহ করে ইস্কুলে রাখা হয়েছে। তবু মাস গেলে, যা হোক কিছু ঘরে আসে। সেই সঙ্গে আছে কিছু বাড়িতে ছাত্র পড়ানোর আয়। সকালে বিকালে চট আর মাদুর বিছিয়ে অনেক ছেলে পড়ে। ইস্কুলের থেকে সেই আয়টাই বেশি।
কিন্তু দিনকালের অবস্থায়, কিছুই না। সাত ভাই বোন, বাবা মা। এতগুলো মানুষের জীবনযাপন সহজ কথা নয়। অভাবটা প্রত্যহের। একটু বড় হয়ে ওঠার সঙ্গে সঙ্গে, শুভা এটা প্রতি দিন অনুভব করেছে। তবু তারই সঙ্গে, একটা আশা, অতি সঙ্গোপনে প্রতি দিন মনে মনে লালন করেছে। একটি বিয়ে। ওর একটি বিয়ে, ওর পরের বোনের একটি বিয়ে, তার পরের বোনের একটি বিয়ে…। না, খুব বেশিদিন আর সে আশা লালন করতে পারেনি।
ওর বড় হয়ে ওঠার পিছনে, যেন দৌড়তে দৌড়তে ধাওয়া করে পরের বোনটি বড় হয়ে উঠেছিল। তখনও আশা করত, একটি বিয়ে, একটি বিয়ে হবে। তারপরে যখন তৃতীয় বোনও পেছন থেকে ক্রমে ছুটে আসছিল, তখনও আশা ছিল, কিন্তু নিরাশাও সমান তালে বেড়েছিল। শুভার বড় হয়ে ওঠার সঙ্গে সঙ্গে বাবা-মাও বিয়ের কথা বলত। বাবা-মা আলোচনা করত। নিতান্ত যদি টাকার জোগাড় না হয়ে ওঠে, তা হলে, অংশের ধান-জমিই বিক্রি করে বিয়ে দিতে হবে। মেয়ের বিয়ে তো কোনওরকমে আটকে রাখা যায় না! খুব সাধারণ কথা, সত্যি কথা, যদিও দুঃখের কথা, অবিশ্বাসের কোনও কারণ ছিল না।
কিন্তু কতকখানি জমি আছে। কয়টি মেয়ের বিয়ে দেওয়া যায় সেই জমি বিক্রি করে। পিঠোপিঠি বোনেরা বড় হয়ে উঠতে, এ চিন্তা স্বাভাবিকভাবেই শুভার মনে এসেছিল। অবিশ্বাস আর নিরাশা, তখন থেকেই শুরু। তখন থেকেই, স্বাভাবিকভাবে আরও মনে হয়েছে শুভার, ভাল করে লেখাপড়া শিখলেও, একটা স্বাধিকারের কথা ভাবা যেত। কিন্তু বাবা ইস্কুল মাস্টার হলে কী হবে, মেয়েদের লেখাপড়ার রেওয়াজ ছিল না। গ্রামের পাঠশালাতেই যতটুকু হয়েছে। তারপরে আর কেউ সে কথা চিন্তা করেনি। সেদিক থেকে, ওদের পরিবার যেমন গ্রামীণ, তেমনই অশিক্ষা আর কুসংস্কারেই ভরা।
কিন্তু সময়ের সঙ্গে, সবকিছুরই পরিবর্তন হয়ে যাচ্ছিল। সমাজে পরিবারে ভাবনায় চিন্তায়। তার ঢেউ এসে লেগেছে ওদের পরিবারে, মূলে কোথাও ভাঙতে পারেনি। কেবল আর্থিক ধাক্কাটাই প্রতি দিন বড় বেশি করে বেজেছে। চিন্তা ভাবনার জগতে, একটু আঁচড়ও কাটেনি। এই দূর জেলায়, নতুন শহরের গ্রামের সীমানায়, যদি বা কিছু আবর্জনা এসে পৌঁছেছে, আসল কিছুই নিয়ে আসেনি। আবর্জনাগুলো এসেছে নানান ঝলক নিয়ে। তার মধ্যে ভোগের ইন্ধন ছিল। আত্মপ্রকাশের শক্তি নয়। তাই দল বেঁধে পাড়ার মেয়েদের সঙ্গে সিনেমা দেখেছে। বাবার আয়ের সঙ্গে মিলিয়ে, শাড়ি জামা কিনতে পারেনি, বুকের মধ্যে হু হু করেছে, তবু যতটুকু পারা গিয়েছে, তাই সংগ্রহ করেছে। জীবনের আর যা কিছু সব তো একটি জায়গাতেই কেন্দ্রীভূত ছিল। একটি বিয়ে। যদিও আর বিশ্বাস করতেও পারছিল না। তবু, বাবার পরিচর‍্যা, মায়ের কনিষ্ঠ সন্তানের দেখাশোনা করার অবসরে, আর কী-ই বা করার ছিল। আর কী বা ভাববার ছিল।
ছিল, কিছু ছিল বইকী। প্রেম করার ছিল, প্রেম ভাববার ছিল। করেছেও, ভেবেছেও। সেই রকমই প্রেম করেছে, সেই রকমই ভেবেছে। কখনও কখনও, কোনও ছেলের হাতছানিতে মন ভুলেছে। চোখে দেখা, একটু হাসাহাসি। তার চেয়ে বেশি, দু-একখানি চিঠির আদান-প্রদান। নেহাত কাছাকাছি হলে, একটু স্পর্শ। এ সবের মধ্যে জীবনের কোনও যোগ নেই। একটা খেলা। হয়তো, অবচেতনের অবিশ্বাস নৈরাশ্য, আর আপাতত বয়সের একটা স্বধর্ম লীলা। একটু ভাল লাগা, একটু ঘনিষ্ঠ হবার ইচ্ছা। ভেবে চিন্তে কিছু নয়। আপনা থেকেই যতটুকু আসে আর যায়। ভোরের কুয়াশার মতো। যতক্ষণ শিশির, ততক্ষণই রোদের আলোয় একটু রং-বেরঙের ঝিকিমিকি। তারপর প্রখর কিরণে, সবই মিলিয়ে যাওয়া।
তার মধ্যে, মনে রাখবার মতো কিছু নেই, কেউ নেই। তার মধ্যে গভীরতাও কিছু ছিল না। সে রকম কোনও অঙ্গীকারই, কেউ নিয়ে আসেনি। শুভার নিজের মধ্যেও কোনও অঙ্গীকারের সৃষ্টি হয়নি। তেমন গম্ভীরভাবে, মূল্য দিয়ে, কিছু ভাবেনি। ও রকম হয়েই থাকে। একটি ডাগর মেয়ে। তাকে ঘিরে, পাড়ার দশটি ডাগর ছেলে, একটু হাসি একটু কটাক্ষ, এমনি সব নানান উপহার তাকে দিতে চায়।
তবু, যত দিন গিয়েছে, যত আশা গিয়েছে, ততই অবিশ্বাসের সঙ্গে একটা বিক্ষুব্ধ ধিক্কার শুভার মনের মধ্যে জেগে উঠেছে। ভেবেছে, বাবার প্রাণে কি একটু ভয় হত না। নিজের আর্থিক অবস্থার কথা ভেবে, এতগুলো ভাই-বোনকে সংসারে আনতে, একটু কি বুক কাঁপত না বাবার। সব কি এতই সহজ। ভবিষ্যতের ভাবনা কি একটুও হত না।
ভেবেও, বাবার ওপর বেশিক্ষণ রাগ বিদ্বেষ নিয়ে থাকতে পারত না শুভা। বাবাকে দেখলে, ভারী অসহায় মনে হত। বাবার জন্যে কষ্টই হত। আসলে, বাবার মনের মধ্যে যে আকাঙ্ক্ষা নিরলস ভাই-বোনের সৃষ্টি করেছে, তা একটি ছেলের জন্য। শুভার বদলে যদি একটি ছেলে হত, কিংবা মেজোবোনের বদলে, তা হলেও সে এত দিনে বড় হয়ে উঠত। বাবার একজন সাহায্যকারী সহকারী জুটত।
এ কথা মনে হলেই, শুভা বার বার বলেছে, কেন ছেলে হলাম না। তা হলেও বাবার কষ্ট কিছু ঘোচানো যেত।

এমনি যখন মনের অবস্থা, বয়স যখন বাইশের কোঠা ছাড়িয়ে গিয়েছে, তখনই এসেছিল তারকা। তার আগেও যে তারকদা আসেনি, তা নয়। পাড়ার ছেলে, প্রতিবেশী। ছেলেবেলা থেকে অনেক বারই দেখেছে তারককে। তারকদের অবস্থা তেমন ভাল না হলেও, কলকাতার সঙ্গে নিয়মিত যোগাযোগ। তারকদা নিজেও বলত, লোকেরাও জানত, কলকাতায় সে চাকরি করে। সপ্তাহে একদিন করে বাড়ি আসত। অন্যান্য ছুটিতেও, গ্রামে যাওয়া-আসা লেগেই ছিল।
চাকরিটা যে তারকদা ভালই করত, সেটা বোঝা যেত তাকে দেখে। তার পোশাক-আশাক, চাল-চলন, খরচের বহর দেখেই অনুমান করা যেত, কলকাতায় সে বেশ ভালই আছে। তারকদা গ্রামে এলে, গ্রামের বন্ধুরা খুশি হয়ে উঠত। গ্রাম তো ঠিক বলা যায় না আর। শহরই বলতে হবে। তবু, পুরনো অধিবাসীদের কাছে, শহরের পরিচয়ও গ্রামই। গ্রাম বলতেই তাদের ভাললাগে। তাতে যেন নিজেদের অধিকারটা অনেক বেশি অনুভূত হয়। শহর বললে, নিজেদের অধিকার ঠিক তেমন করে প্রতিপন্ন হয় না।
তারকা দেশে এলে, শুধু তার ছেলেবেলার বন্ধুরাই খুশি হত না। কলকাতা থেকেও তার সঙ্গে দল বেঁধে বন্ধুরা আসত। তখন পাড়ায় রীতিমতো সাড়া পড়ে যেত। তারকদার কলকাতার বন্ধুরা খাওয়া-দাওয়া, পুকুরে সাঁতার কাটা,হইহল্লা করে মাতিয়ে তুলত। সবাই খুশি হত না। কেউ কেউ বিরক্ত হত। সেটা নিতান্তই ঈর্ষা। গ্রাম্য নীচতা। কাউকে একটু সচ্ছল সুখী দেখলেই, যাদের চোখ টাটায়, মন পীড়িত হয়, তারাই বিরক্ত হত। তারা বলাবলি করত, বেথা হয়নি, আইবুড়ো বয়সের রোজগার। এ সবই দুদিনের। চাপ পড়লেই বাপ বলতে হবে এর পরে। তখন কোথায় যাবে এত সব র‍্যালা।.ইত্যাদি।
একটু দুর্নামও যে না ছিল, তা নয়। শোনা যেত, তারকদা মদ খায়। হয়তো খেত। অনেকেই তো খায়। কিন্তু অনেকের মতো তারকাকে কেউ কখনও মাতলামি বা অভদ্র আচরণ করতে দেখেনি। আরও একটা দুর্নাম ছিল তার নামে। কোনও কোনও বাড়িতে নাকি, তারকদার যাতায়াত বেশি এবং সেই সব বাড়িতে, তারকদা রীতিমতো টাকা-পয়সা খরচ করে। তাদের অর্থসাহায্য করে। বিনা স্বার্থে নয়। উপলক্ষ সেই সব পরিবারের মেয়েরা।
এ সংবাদের কতখানি রটনা, কতটা সত্যি মিথ্যে, হলপ করে বলবার কেউ ছিল না। কথাটা শোনা যেত, এই পর্যন্ত। যে সব বাড়ির বিষয়ে শোনা যেত, সে সব বাড়িতে মেয়েরাও ছিল, যাদের খুব সুনাম ছিল না। তাদের সঙ্গে তারকাকে এখানে সেখানে বেড়াতে বা সিনেমায় যেতেও দেখা গিয়েছে। তার থেকেই যতটুকু আন্দাজ মেলে। এই যদি অন্যায়, তবে অন্যায়। এর বেশি কেউ কোনওদিন চাক্ষুষ করেনি।
সব মিলিয়ে, তারকার মধ্যে নানান আকর্ষণ ছিল। তার কলকাতার জীবন, টাকা-পয়সা, পোশাক-আশাক, ব্যবহার, সেই সঙ্গে চেহারাও। তারকদা দেখতেও খারাপ নয়। কেবল, তার চোখ দুটোর ভাবের যেন কোনও হদিস পাওয়া যেত না। বড় বড় চোখ দুটিতে, সেই দৃষ্টিকে যে কী বলে, শুভা কোনওদিন বুঝতে পারত না। যখন মনে হত, তারকদা মুগ্ধ চোখে চেয়ে আছে, শুভা লজ্জা পেয়ে মুখ ফেরাতে যেত, তখনই মনে হত, দৃষ্টিটা যেন অন্য কোথায় চলে গিয়েছে। অনেক দূরে, অন্য কোথাও। কেমন একটা অন্যমনস্কতা চোখে।
কখনও মনে হত, শুভাকে এক মুহূর্ত না দেখলে থাকতে পারবে না। যেন কোনও একটা আকাঙ্ক্ষায়, মানুষটা জ্বলে যাচ্ছে। সে সময়ে, মানুষটাকে প্রায় খারাপ বলে মনে হত। যেন সব কিছুতেই, একটা লোভের নেশায় চোখ দুটো জুলজুল করছে। সে জন্যে যে একটা ভীষণ আঘাত, গভীর কষ্ট, তা মনে হত না। কিংবা নিজের অধিকারবোধে, সমস্ত কিছুই ছিঁড়ে দিয়ে, গ্রাস করবে সেরকমও নয়। একটা অন্য ভঙ্গি। তারিয়ে তারিয়ে, খাবার মতোই, তারিয়ে তারিয়ে দেখা। খুব খারাপভাবে বললে, শ্মশানের কুকুরের মতো চোখ।
কিন্তু, সেই চোখেই হঠাৎ এমন নিরাসক্তি দেখা দিত, যেন সবকিছুর ব্যাপারেই, সে একেবারে নির্বিকার হয়ে গিয়েছে। তখন তাকে অন্যরকম মানুষ বলে মনে হত। এই দুয়ে মিলিয়ে, তারকা সম্পর্কে কেমন যেন একটা কৌতূহলের সৃষ্টি হত। যেন মানুষটাকে ঠিক চেনা হয়নি। কী যেন রয়ে গিয়েছে, কখনওই ঠিক বোঝা যাচ্ছে না। লোকটার চলা-ফেরার সীমানা যেন অন্তঃহীন। যে-অন্তঃহীন। সীমানা পিছনে ফেলে, শুভাদের সামনে এসে দাঁড়িয়েছে।
কিন্তু এ সব চিন্তা অনেক পরে এসেছে। যখন মেলামেশা বেড়েছে। প্রথম প্রথম তো কেবল দেখাশোনাই ছিল। হঠাৎ বাড়ির পাশ দিয়ে যাবার সময় হয়তো, বাবার সঙ্গে দেখা হয়ে গেল। একটু দাঁড়িয়ে দু-একটি জিজ্ঞাসা, কেমন আছেন শৈলেনকাকা?…হ্যাঁ, যা দিনকাল পড়েছে। কলকাতায়ও জিনিসপত্রের দাম খুব। চালের কথা আর বলবেন না।…ওই চলে যাচ্ছে কোনও রকমে…আচ্ছা চলি।…এমনি কথার পৃষ্ঠে দু-একটি কথা।
কখনও হয়তো শুভার সঙ্গেও এখানে সেখানে দেখা হয়ে গিয়েছে। সেইরকমই দু-একটি কথা, কোথায় যাচ্ছ শুভা! কেমন আছ? শৈলেনকাকা ভাল আছেন?
তারপরে সেই ঘোর সন্ধ্যায় একদিন দেখা। বাড়ির বাইরে রাস্তার দিকে, বারান্দায় থাম ধরে দাঁড়িয়ে ছিল শুভা। মা গিয়েছিল গা ধুতো ভাই-বোনেরা সবাই, কেউ খেলায়, কেউ গল্পে নিজের নিজের ব্যাপারে মেতে ছিল। কিন্তু আশেপাশে কেউ ছিল না। শুভা সবে মাত্র সন্ধ্যা বাতি দিয়ে এসে দাঁড়িয়েছিল। বাইরের দিকের ঘরটার দরজা খোলা, অন্ধকার। একটু পরেই, সেখানে বাবার ছাত্ররা আসতে আরম্ভ করবে। চট মাদুর পাতাই আছে। ছেলেরা এলে শুভা বাতি জ্বালিয়ে দেবে। বাবা একটু বেরিয়েছিল। ফিরে আসবার সময় হয়ে এসেছিল প্রায়।
সেই ফাঁকেই, শুভা ওদের সেকালের বাড়ির পলেস্তারা খসে যাওয়া পুরনো ইট বের করা থামের পাশে চুপ করে দাঁড়িয়ে ছিল। চারদিকটা অসম্ভব নিঝুম লাগছিল। ওদের বাড়ির সামনে তখনও কিছু ফাঁকা জমি ছিল। দু-চারটি গাছপালা সেই ফাঁকা জমিতে। তার ওপারেই, নতুন নতুন কয়েকটা বাড়ি উঠছে। একটু দূরেই, শহরের বড়রাস্তাটা কতগুলো বাড়ির আড়ালে ঢাকা। সেখান থেকে মাঝে মাঝে সাইকেল-রিকশার ভেঁপু বেজে উঠছিল।
ওদের বাড়িতে ইলেকট্রিক আলো আসেনি। আশেপাশে দু-একটা বাড়িতে এসেছিল। সেখানে আলো জ্বলছিল। কিন্তু শুভার চারপাশেই, ঘোর সন্ধ্যার আবছায়া অন্ধকার। তখন ওর মনের অবস্থাটা যেন কোনও এক অতল গভীরের অন্ধকারে ডুবে গিয়ে, থমকে দাঁড়িয়েছিল।
সেইদিনই নতুন নয়। প্রায়ই ওরকম হত। বিশেষত সন্ধ্যার ঝোঁকে, যখন চারদিক চুপচাপ হয়ে যেত, কোনও সাড়াশব্দ পাওয়া যেত না, তখন যেন, সংসারের সবকিছুর নীচে, সহসা ও ডুবে যেত। কোথায় তলিয়ে যেত। তারপরে, নিচ্ছিদ্র অন্ধকারে হঠাৎ থমকে দাঁড়াত। কোথায় এল, কেন এল, কোথায় যাবে, কিছুই বুঝতে পারত না। একটা শিরশির করা ভয় ওর শিরদাঁড়ার কাছে যেন তিরতির করে কাঁপত। বুকের কাছে কেমন একটা যন্ত্রণার মতো হত। মনে হত, কেঁদে ফেলবে। কিন্তু কান্না পেত না। তার ভিতরটাই যেন একটা বাতাসহীন অন্ধকারে স্তব্ধ হয়ে থাকত।
বারান্দার সামনে রাস্তাটায় দূর থেকে কে যেন হেঁটে আসছিল। চোখ না ফিরিয়েও, একটা মূর্তির হেঁটে চলা টের পাচ্ছিল। পাড়ারই কেউ হবে, এই ভেবেছিল। হয়তো হালদারদের বাড়ি পুজো করতে যাচ্ছে গাঙ্গুলিখুড়ো। সে সময়েই তার যাবার কথা। নারায়ণ মিত্তির হয়তো বাড়ি ফিরছে। এমনি দু-একটা কথা ভাসা ভাসা মনে হয়েছিল। তার বেশি কিছু না। মূর্তির দিকে সে ফিরেও চায়নি।
মূর্তি শুভকে পার হয়ে, কয়েক পা গিয়ে হঠাৎ থমকে দাঁড়িয়ে পড়েছিল। ফিরে তাকিয়ে জিজ্ঞেস করেছিল, কে শুভা নাকি?
শুভা চমকে উঠেছিল। কেন যে এত চমকে উঠেছিল, শুভা জানে না। ও যেন কেমন অবাক হয়ে গিয়েছিল। আর সেই যে একটা শিরশির করা ভয়ের ভাব, সেই ভাবটা যেন ঝনঝনিয়ে বেজে উঠেছিল। যেন ওর গায়ের মধ্যে কাঁটা দিয়ে উঠেছিল। গলার স্বরটা, সেই মুহূর্তে ওর চেনা মনে হয়নি। তাড়াতাড়ি বাড়ির ভিতরে চলে যাবার জন্যেই, একবার নড়ে উঠেছিল।
তখন গলার স্বর আর এক বার শোনা গিয়েছিল, শুভা নাকি রে?
শুভা বুঝতে পারছিল গলার স্বরটা তারকদার। তবু, এমন অপরিচিত অচেনা মনে হয়েছিল, জবাব দিতে পারেনি। হঠাৎ এত ভয় পেয়েছিল কেন, অবাকই বা হয়েছিল কেন, আজও শুভা বুঝতে পারে না। এখন মাঝে মাঝে মনে হয়, সেই গলার স্বরের মধ্যে, ওর বর্তমানের নিয়তির ডাক শোনা গিয়েছিল। তখন বুঝতে পারেনি। কিন্তু সেই ঘোর সন্ধ্যায়, তার নিয়তিই, সেই অস্পষ্ট এক মূর্তিকে সামনের রাস্তায় পাঠিয়ে দিয়েছিল। তাকে ডাক দিয়ে, প্রথম এই জীবনের হাতছানি দিয়েছিল। হাতছানির ভাষা আর ভঙ্গিটা ছিল অন্যরকম। তাকে ঠিক চেনা যায়নি।
তারক আবার জিজ্ঞেস করেছিল, শুভাই তো মনে হচ্ছে, না কি?
শুভা তখন জবাব দিয়েছিল, হ্যাঁ আমি।
আমি ভাবলাম, এমন অন্ধকারে কে চুপটি করে দাঁড়িয়ে আছে। শৈলেনকাকা বাড়ি নেই?
না, একটু বেরিয়েছে। বাবা এখুনি ফিরবে। কিছু বলছিলেন?
না। এমনি হঠাৎ জিজ্ঞেস করলাম, চুপ করে দাঁড়িয়ে আছ, তাই।
তারক চলে যাবার জন্য পা বাড়িয়েছিল। শুভার মনে হয়েছিল, একটু বসতে বলতে হয়। কিন্তু বলতে পারেনি। বাবা নেই, মা গা ধুতে গিয়েছিল। তারকাকে বসতে বলে, সে কী করবে? কী কথা বলবে? মা-ও হয়তো অসন্তুষ্ট হবে। কী না কী ভেবে বসে থাকবে।
কিন্তু তারকদা যায়নি। যাবার জন্যে ফিরেও আবার দাঁড়িয়েছিল। অনেকটা যেন নিজের মনেই বলেছিল, কত বাড়ি যে হয়ে যাচ্ছে এ-পাড়ার দিকে। আমাদের এদিকটাও রীতিমতো শহর হয়ে গেল।
শুভা যেন সে কথার কী জবাব দেবে, ভেবে পায়নি। অথচ চলে যেতেও পারছিল না। সে সময়েই মায়ের গলা শোনা গিয়েছিল, কে রে ওখানে, কার সঙ্গে কথা বলছিস?
শুভা জবাব দেবার আগে, তারকই বলেছিল, আমি কাকিমা, আমি তারক।
মার গলায় সঙ্গে সঙ্গেই আপ্যায়নের সুর বেজে উঠেছিল, অ। তা বাবা ওখানে দাঁড়িয়ে কেন? উঠে এসো, বসো। কলকাতা থেকে কবে এলে?
আজ সকালেই। কাল সকালেই আবার যাব।
তারকদা উঠে এসেছিল। শুভার মনে হয়েছিল, তারকদা অন্ধকারেও তার দিকে তাকিয়ে দেখছে। মা বলেছিল, শুভা, বাতি জ্বেলে দে।
শুভা বাতি জ্বালিয়ে নিয়ে বাইরের ঘরে এসেছিল। সেখানে তারক বসেছিল। বাতির আলোয়, তারকের চোখের দিকে তাকিয়েই, হঠাৎ বুকের ভিতরটা কেমন করে উঠেছিল। তারকা ওর দিকে, অপলক চোখে তাকিয়ে ছিল। ঠোঁটের কোণে একটু হাসি, চোখে মুগ্ধতা। সে চাউনি, একেবারে অচেনা নয় শুভার কাছে।
কিন্তু, তারকদার কাছ থেকে কোনওদিন, সে দৃষ্টি আশা করেনি। সেই মুহূর্তে, মনটা গুটিয়ে বিমুখ হয়ে উঠেছিল। লজ্জাও পেয়েছিল। তারকা বলে উঠেছিল, তুমি কি কারুর জন্যে অপেক্ষা করে ছিলে?
শুভা অবাক হয়ে বলেছিল, না তো। আমি ভাবলাম, তুমি কারুর অপেক্ষায় দাঁড়িয়ে আছ। যেভাবে চুপ করে ছিলে, যেন ভয় পেয়েছিলে বা লজ্জা হয়েছিল…।
কথাটা যেন শেষ করেনি। একটা জিজ্ঞাসা, কথার সুরে উহ্য ছিল। তখনও তারকা তাকিয়ে ছিল শুভার দিকে। মুগ্ধতার মধ্যে একটা অনুসন্ধিৎসাও ছিল চোখে।
কথাটা শুনতে শুনতে, হঠাৎ যেন লজ্জাতেই শুভার গায়ে কাঁটা দিয়ে উঠেছিল। কথাটা ভেঙে না বললেও, ও বুঝতে পেরেছিল, তারকদার আসল প্রশ্নটা কী। কোনও ছেলের অপেক্ষায়, শুভা দাঁড়িয়েছিল কি না, সেটাই তার জিজ্ঞাস্য ছিল। শুভা হঠাৎ মুখে আঁচল চেপেছিল। হাসি পায়নি। যেন মুখটাই ঢাকতে চেয়েছিল। একটু পরে বলেছিল, না, কারুর অপেক্ষায় দাঁড়াইনি।
কথাটা বলার পরে, তারকার চোখের দিকে তাকিয়ে ওর হাসি পেয়ে গিয়েছিল। আর একই সঙ্গে, ওর মনের কোথায় একটা স্তব্ধ ধারার উৎসমুখ যেন সহসা খুলে যাচ্ছিল। তারকার চোখের দিকে চেয়ে, যত অবাক হচ্ছিল, কৌতূহল বোধ করছিল ততই যেন, একটা খুশির ধারা গলতে শুরু করেছিল।
মায়ের কথায়, তারকাকে চা করে দিয়েছিল শুভা। একটু পরে বাবা এসেছিল। বাবার সঙ্গে দু-চার কথা বলে, চলে যাবার সময়ে, শুভার দিকে কেমন একরকম করে যেন তাকিয়েছিল তারকা। যেটা বিশ্বাস করতে বাধছিল, অবাক লাগছিল। অথচ ছেলেদের সেই চাহনিটা মেয়েরা কখনও ভুল বোঝে না।
পরের দিন দুপুর ঘেঁষে, আবার তারকাকে আসতে দেখে, শুভা চমকে উঠেছিল। অবাক যত হয়েছিল, একটা সন্দেহও মনের মধ্যে কূট প্রশ্ন তুলেছিল। আর একই সঙ্গে, লজ্জাজড়িত সংশয়ে কেমন যেন থমকে গিয়েছিল। প্রশ্নটা মনে জেগেছিল, কারণ সেইদিন সকালেই তারকা কলকাতা চলে যাবে বলেছিল। অথচ যায়নি। আগের দিন রাত্রি থেকে, অনেক বারই তারকার সেই মুগ্ধ কৌতূহলিত দৃষ্টির কথা শুভার মনে পড়েছে। পরের দিন, দুপুর ঘেঁষে, তারকদার আসবার কয়েক মুহূর্ত আগেও সে কথা মনে পড়ছিল।
সে জন্যেই শুভা চমকে উঠেছিল? কেঁপে উঠেছিল বলা যায়। একটা লজ্জাজড়িত সংশয়ের কারণ ছিল এই ভেবে, শুভার দিকে আবার তেমনি করে তাকাবার জন্যেই কি তারকা, কলকাতায় না গিয়ে ফিরে এসেছিল।
তখনকার মতো, সে কথা জানবার উপায় না থাকলেও, আগের দিনের মতোই তারকদা তাকিয়েছিল। আবার শুভার বুকের মধ্যে রক্ত চলকে উঠেছিল। অবাক হয়েছিল। ইচ্ছে করে, মনে মনে খুশি হওয়া যায় না। ও চাক বা না চাক, মনে মনে খুশির ঢেউও লেগেছিল।
তারকদা জানিয়েছিল, প্রায় দুপুরে অসময়ে আসার কারণ আর কিছু নয়। বলেছিল সকালেই কলকাতা চলে যাবে। যায়নি। তাই বলতে এসেছিল। মিথ্যে কথার যুক্তিটা তেমন প্রবল হয়নি। কারণ, তার মতো লোক যদি একটা কথা বলেই থাকে, কৈফিয়ত দেবার কোনও প্রয়োজন ছিল না। সে যে, কলকাতায় যায়নি বলে, আবার দেখা করতে এসেছে, তাতেই শৈলেন মাস্টারের পরিবার অনেকখানি কৃতার্থ হয়েছিল। এবং শুভার মা যে বেশ খুশি হয়েছিলেন, তাও বোঝা গিয়েছিল। মা তারকদাকে বাবা বাছা করে বসিয়েছিল। শুভকে চা করে দিতে বলেছিল। বাবা তখন ইস্কুলে গিয়েছিল।
তারকা বাড়ির সকলের সঙ্গে, বিশেষ করে বোনদের সঙ্গে কথা বলতে বলতেও সেই একই দৃষ্টিতে অনেক বার শুভার দিকে তাকিয়েছিল। ব্যাপারটা নতুন বলেই বিস্ময়ের। বিস্ময়ের সঙ্গে, থেকে থেকেই লজ্জার ছটায়, শুভার মুখের রং বদলে যাচ্ছিল। অথচ কেমন যেন একটা বিরক্তি এবং রাগে, মনে মনে হাসিও পাচ্ছিল। এ আবার কী অদ্ভুত রঙ্গ! এরকম মনে হয়েছিল শুভার। কখনও বা একটা উদাসী ভাবও সমস্ত ব্যাপারটাকে যেন তুচ্ছ করে দিচ্ছিল। কত ছেলেই তো এমন মুগ্ধ চোখে তাকিয়েছে, হেসেছে, কৌতূহলিত হয়ে শুভার ভিতরটা দেখতে চেয়েছে। তারকদাও সেইরকমই। এতেই বা কী আসে যায়।
এসে গিয়েছিল। সেবারে তারকা সাত দিন গ্রামেই ছিল, কলকাতায় যায়নি। প্রতি দিন শুভাদের বাড়ি যেত। কোনও কোনওদিন দুবেলাই। এবং সেবারেই শেষ দিনে, রাত্রে শুভাদের বাড়ি থেকে চলে আসার সময়, তারকদা অন্ধকার আড়ালে পেয়ে, শুভাকে শুধু বলেছিল, আমার যে কী হল, তা জানিনে। এবার আর কলকাতায় যেতে ইচ্ছে করছে না। কেন বলো তো?
শুভা অনেকটা অবুঝের মতোই বলেছিল, কেন?
তারক শুভার হাত ধরেছিল। বলেছিল, তুমি জানো না, কেন?
আর জবাব দিতে পারেনি শুভা। কিন্তু তারকার হাত ধরা, গলার স্বর ও সুর কোনও বোঝা-ই বাকি রাখেনি। তারকা তখনই শুভকে কাছে টেনে মুখ নামিয়ে নিয়ে এসেছিল। শুভার পক্ষে, তারকদার সঙ্গে এতটা পাল্লা দেওয়া সম্ভব ছিল না বলে, ও ঘাড় হেঁট করে মুখ নামিয়ে নিয়েছিল।
.
কিন্তু সে মুখখানি তুলতে, শুভার বেশি দেরি হয়নি। তারপরে, তারকা প্রতি সপ্তাহেই কলকাতা থেকে এসেছে। এলেই, শুভাদের বাড়ি। তারকদার আসাটা যেন ছিল, গঙ্গার বান ডাকা জোয়ারের মতো। প্রবলবেগে এসে ঝাঁপিয়ে পড়ে ভাসিয়ে দেবার মতো। সব দিক থেকে, সকলের দিক থেকেই। বাবা মা খুশি হত। ভাইবোনেরাও। কারণ তারকদার হাতটা দরাজই ছিল সকলের জন্যে। প্রথম প্রথম শুভার লজ্জা করত। কোথায় যেন আটকাত। কিন্তু ব্যাপারটা, সবটুকুই তার নিজের হাতে ছিল না। অন্যদের ইচ্ছাটাও কম ছিল না।
আর তারকদার চলে যাওয়াটা ছিল, ভাঁটার টানে ঢল নেমে যাবার মত। যেন, দুপাড় জুড়ে কেবল পলি পাঁকে জল নেমে যাওয়া শূন্যতা।
এই জোয়ার-ভাঁটার টানের অনুভবটা, শুভার মনে এসেছিল বেশ কয়েক মাস পরে। তার মধ্যে অনেক জল এসেছিল, গিয়েছিল। কবে যেন, সেই যাওয়া আসার মধ্যে, নিজের ইচ্ছা, বাসনা, আকাঙ্ক্ষাগুলো মেশামিশি হয়ে গিয়েছিল। দুজনের মধ্যে সম্পর্ক অনেক ঘনিষ্ঠ হয়ে উঠেছিল। সেই ঘনিষ্ঠতার প্রতিটি মুহূর্তেই, শুভার চোখের সামনে কলকাতার হাতছানি ভেসে উঠেছে।
হাতছানি শুধু চোখে নয়। হাতছানি নানা সুরে বেজেছে মনে মনে। নানা তরঙ্গে ঢেউ দিয়েছে রক্তে রক্তে। কলকাতায় চলো, কলকাতায় চলো। সেখানে অনিশ্চয়ের সকল নিশ্চয়তা। সবকিছুরই মুশকিল আসান। বিবাহ, সংসার। শান্তি, ভালবাসা নিজের ঘর, প্রেমিক স্বামী। অভাব অনটনের কোনও প্রশ্ন নেই।
তখনই কেন বিয়ের কথা তারকদা বলছিল না?
বলা সম্ভব ছিল না। সেটাই সবথেকে আশ্চর্য। মানুষের কত যে মন। যতই দিন যাচ্ছিল, শুভা যতই তারকার ঘনিষ্ঠ হচ্ছিল, ততই বাড়ির আবহাওয়া যেন বদলাতে আরম্ভ করেছিল। তলে তলে, কোথায় যেন একটা প্রতিরোধ গড়ে উঠেছিল। অথচ, প্রথম দিকে মনে হয়েছিল, তারকাকে নিয়ে কারুর মনে কোনও দুশ্চিন্তা দুর্ভাবনা নেই।
কিন্তু ছিল। জাতের কথা উঠেছিল। শুভারা কায়স্থ, তারকা তার চেয়েও ছোট। যদিও, জাতের কথাটা, আগে কখনও কারুর মনে হয়নি। শুধু তার টাকা, কলকাতার অদৃশ্য আশ্চর্য জীবনের কথাই মনে হয়েছিল। তা হোক, তবু তার সঙ্গে সম্পর্ক পাতানো যায় না। অতএব প্রতিরোধ গড়ে উঠেছিল। বাবা মায়ের মুখে ক্রমে তারকার সম্পর্কে কটু কথা শোনা যাচ্ছিল। বাড়িতে আসা অপছন্দ হয়ে উঠছিল।
কিন্তু, শুভা যেন তখন অনেক দূর ভেসে গিয়েছে। তারকাকে কতখানি ভালবেসেছিল, সেটা যাচাই করতে পারেনি। জীবনের একটা স্বাদ বদল হয়েছিল। অন্তহীন নিরাশার মধ্যে, আশা পেয়েছিল। বাবা-মা সংসার, কোনও কিছুর প্রতিই ওর আর সে মূল্যবোধ ছিল না। নিরাপত্তা ও নিশ্চিন্ত জীবনের চিন্তাই, রঙিন স্বপ্নের মতো ওকে ঘিরেছিল। তার নামই ভালবাসা ওর কাছে। জাতের বিচার করে কী লাভ। বাড়ি থেকে যদি বিয়ে দেওয়া না হয়, তবে পালিয়ে গিয়েই করতে হবে।
নদীতে টান ছিল। ঘাটের খুঁটিতে যার জোর নেই, মাঝি নেই যে নৌকার, একটা অশক্ত দড়ির টানে কত দিন আর সে-নৌকা ঘাটে থাকে। একদিন তার নোঙর ছিঁড়ে যায়। যে তাকে ভাসিয়ে নিয়ে যায়, তার সঙ্গেই ভাসে। শুভার ব্যাপারটা অনেকটা সেইরকমই। তবু তো এক কূল ভেঙে, আর এক কূল গড়ে উঠবে। কোনও কূল না থাকার থেকে, যে কোনও একটা কূল থাকা ভাল। শুভা তারকার সঙ্গে পালানোই স্থির করেছিল। কারণ, পালানো মানেই বিয়ে। বিয়ে মানেই, স্থিতি। একটি মেয়ের, একটি চব্বিশ-পঁচিশ বছর বয়সের মেয়ের সকল উদ্বেগের অবসান। ঘর, সংসার, নিরাপত্তা। তাও, তারকদার মতো লোকের সঙ্গে, কলকাতার সেই আশ্চর্য নায়কটি।
নরেশও শুভাদের গ্রামেই মানুষ। তবে, নরেশের দেখা পাওয়া যেত কালে ভদ্রে। সেখানে সে পারতপক্ষে যেতই না। তারকার সঙ্গেই তাকে কয়েক বার গ্রামে দেখা গিয়েছে। কিন্তু তারকের সঙ্গে যে নরেশের সম্পর্কটা কী, কেউ-ই সঠিক জানত না। নরেশের সম্পর্কে সবাই জানত, সে কলকাতায় বড় ব্যবসা করে। গ্রামের সঙ্গে কোনও সম্পর্ক রাখতে চায় না। গ্রামের লোক কাউকে কখনও সে ডেকে কথাও বলত না। গ্রামে সে অনেকটাই বিদেশি। এখনকার মানুষেরা, অনেকে তাকে চেনেই না।
শুভাও সেরকম কিছু চিনত না। তারক তাকে যখন এখানে এনে তুলেছিল, তখনই একমাত্র জানতে পেরেছিল, দুজনের মধ্যে ঘনিষ্ঠ সম্পর্ক। শুধু তা-ই নয়। তারক নরেশের ঘাড়ের বোঝা।
বিয়ে? স্বামী ঘর সংসার নিরাপত্তা? দাঁড়া, ওরে মুখপুড়ি মেয়ে, একটু দাঁড়া, একটু থাম। এক নিশ্বাসে, ওই শব্দগুলো এমন করে উচ্চারণ করিসনে। সংসার কি তোকে এটুকু শিক্ষাও দেয়নি? শব্দগুলো যত সহজে উচ্চারণ করা যায়, জীবনের ক্ষেত্রে তার প্রাপ্তি একেবারে কানাকড়ি।
.
কোথায় যেন পেটা-ঘড়িতে ঘণ্টা বাজে, এক দুই তিন। বাইরে ঠাণ্ডার রাত্রি হিমে জড়সড়, কাঁপে। অনেকে ঘরে, গরম বিছানার ঢাকায় ওম করে। পাশের ঘরে, কেবল মাত্র দ্রব্যের উষ্ণতায়, নরেশও ঘুমায়। আর এঘরে, একটা সামান্য মাদুরের ওপরে শুয়ে, শুভা এপাশ ওপাশ করে। ওর শীত করে না। কঠিন মেঝেতে লাগে না। পুরনো চিন্তা, নতুন জীবন, পিছনে অন্ধকার, সামনে অন্ধকার, সব মিলিয়ে ওকে ছিঁড়ে টুকরো টুকরো করতে থাকে।
এখানে এসে, মাত্র সাত দিনের মধ্যে ও জানতে পেরেছিল, তারক একটা শূন্য, তার কিছুই নেই। নানান জনের, নানান ব্যবসায়ের সঙ্গে জড়িয়ে, তার বৃত্তি একমাত্র উঞ্ছবৃত্তি। বন্ধুদের করুণা আর দয়াই তার সম্বল। এমনকী, একটা বাঁধা মাইনের চাকরি পর্যন্ত নেই লোকটার। জামাকাপড় বাসস্থান, সবই পরের করুণা।
কলকাতায় আসার পরে, কয়েক দিন বন্ধু বান্ধব পরিচয়, খানাপিনা, গাড়ি চড়া, বেড়ানো, সিনেমা থিয়েটার দেখা, সবই বন্ধুদের দয়ায়। সে সব বন্ধুরাও, বিচিত্র অস্পষ্ট সব লোক। কার যে কী কাজ, কার যে কী ব্যবসা, কিছুই বুঝতে পারত না শুভা। আজও বোঝে না। এমনকী, এত দিন হয়ে গেল, ও আজও জানে না, নরেশের কী কাজ, কীসের ব্যবসা। এত টাকা তার কোথা থেকে কী উপায়ে আসে।
তবে, এটুকুই শুভা বুঝেছিল, ন্যায়ের পথে, পরিষ্কার কিছু নেই ওদের। ওরা সবাই কলকাতা শহরের, এক ভিন্ন জগতের লোক।
কিন্তু তারকদা পুরোপুরি সেই জগতের লোকও ছিল না। তার জগৎটা, সবটাই পরের মুখাপেক্ষী। একেবারে সম্পূর্ণ দায়দায়িত্বহীন, এক ধরনের বেকার ভবঘুরে বলা যায়।
তবু যেন, একটু ভাল। অন্য জগতের পুরোপুরি বাসিন্দা হওয়ার থেকে, তাও যেন ভাল। নরেশদের সঙ্গে, কোনও সম্পর্ক না থেকে, যদি সাধারণ একটা বেকার ভবঘুরে তোক হত, তাতেও যেন ভাল ছিল। কিন্তু, তারকাকে যতটুকু শুভা চিনতে পেরেছে, তাতে বুঝতে পেরেছে, এ জগৎ, কোনও কিছুর প্রতিই, তার সঠিক কোনও টান নেই। কখনও কখনও এক-একটা ঝোঁক আসে। সেই ঝোঁকের টাল খেয়ে, যেদিকে যতক্ষণ গড়িয়ে চলে। ঠেকে গেলেই, গা ঝাড়া দিয়ে উঠে, আবার অন্য আর এক দিকে যাত্রা শুরু। শুভাও তেমনি একটা ঝোঁকের টানে গড়িয়ে যাবার সীমা।
তবু একটু থমকে যেতে হয় শুভকে। এ কথা কি, সবটুকু সত্যি? তারকদা কি ওকে একটু ভালবাসেনি? কত দিনের কত কথাই যে মনে পড়ে যায়। ছোটখাটো অনেক ঘটনা। সে সবই কি মিথ্যা? এমন তো কখনও মনে হয়নি, তারকদা ওকে ছেড়ে যেতে চায়। তাকে যেতে বাধ্য করা হয়েছিল। নরেশ ক্রমে ক্রমে বিরক্ত হয়ে উঠছিল। প্রথম প্রথম, হেসে বিদ্রূপ করত তারকদাকে, রাজকন্যে তো নিয়ে এলি, তোর রাজত্ব কোথায়? তারপরে হাসতে হাসতে কপাল ব্যথা। বিদ্রূপ ক্রমে রাগে পরিণত হয়েছিল। রাগের সঙ্গে বিদ্বেষ। বিদ্বেষের মধ্যে ঈর্ষা। ঈর্ষার সঙ্গে ঘৃণা।
তারপরে আর তো কোনও ঢাকাটকি আড়াল থাকতে পারে না। নিজেকে একবার প্রকাশ করে ফেললে, আর কোনও কিছু দিয়েই তা গোপন করা যায় না। নরেশ সে জাতের লোকও নয়। তখন তারকাকে একটা শর্তে আসতে হয়েছিল। সে চলে যাবে চাকরির খোঁজে। মাসখানেকের মধ্যেই যা হোক একটা ব্যবস্থা করে, বাসা ভাড়া করে, শুভাকে নিয়ে যাবে।
শুভা ভয় পেয়েছিল। তবু রাজি হয়েছিল থাকতে। রাজি না হয়েই বা কী উপায় ছিল ওর। তারকা চলে গিয়েছিল। এক মাস কবেই পেরিয়ে গিয়েছে। তারকদা আসেনি। একটা খবরও পাঠায়নি। আর কোনওদিন ফিরে আসবে বলেও বিশ্বাস হয় না।
তবে আর শুভার মন থমকায় কেন? তারকদার সবটুকু মিথ্যা বা সত্যি এ বিষয়ে ভেবে লাভ কী। আগাগোড়াই যার মিথ্যা, তার সম্পর্কে কিছু ঘটনা নিয়ে কিছুই প্রমাণ হয় না। অসহায় ভেবে হয়তো একটু করুণার উদ্রেক হয়। কিন্তু তারকদা অসহায় নয়। ওটাই তার চরিত্র। দায়-দায়িত্বহীন ভেসে চলা মানুষ। নিজের জীবনের প্রতিও বোধ হয় তার কোনও টান নেই। মানুষের কোনও কিছুরই স্থিরতা নেই। নরেশের অপমানে, তার যদি সে আত্মসম্মানবোধ থাকত, শুভার প্রতি টান থাকত, শুভার অসম্মানের উদ্বেগ থাকত, তা হলে যেখানেই হোক শুভকে নিয়ে যেত। এভাবে ফেলে যেতে পারত না।
না, তারকদা পর্বটা শুভার জীবনে শেষ হয়ে গিয়েছে। শুভার আর কোনও আশা নেই। বরং আজ শুভা নিজেকে ভয়ে ও দ্বিধায়, মনে মনে জিজ্ঞেস করে, সে নিজে কি তারকাকে ভালবেসেছিল? বাবা মা ভাই বোন সব ছেড়ে চলে আসার মধ্যে কি ভালবাসাই ছিল? না কি, চারদিকে হতাশার অন্ধকার থেকে, ছুটে এসেছিল একটা ঠিকানাহীন আলোর পিছনে। যে আলো আলেয়া কি না, সেটা পর্যন্ত লোভী অবুঝ মন, পরখ করে দেখবার অবকাশ পায়নি।
এখন নিজেকেও ধিক্কার দিতে ইচ্ছে করে। এমন করে, নিজের মুখ সে কী করে পোড়াল। এখন, এই অন্ধকার ঘরে, চোখের জলের কী মূল্য। সামনের অথৈ অন্ধকার পাথার। চোখ ভিজে, বুক ভেসে গেলেও, দুঃসীম পাথারের কোনও কিনারা মিলবে না। মুখে যতই তর্জন-গর্জন করুক, নরেশের এই আস্তানা ছেড়ে বেরুবার আগে, ওকে আরও হাজার বার ভাবতে হবে।
নরেশের নাক ডাকার শব্দ এখনও সমানে চলেছে। শুভা জানে, নরেশের এটা ঠিক ঘুম নয়। নেশায় অচেতন হয়ে আছে সে। নেশা ভেঙে গেলে, একবার সেজাগবে। হাজার বার ভেবেও, এখানে শুভার থাকা সম্ভব নয়।
অথচ, এ কথা সত্যি, তারকা চলে যাবার পরে, এক মাস পর্যন্ত নরেশ শুভার সঙ্গে কোনওরকম খারাপ ব্যবহার করেনি। এক মাস ধরে, সে-ও যেন তারকদার ফিরে আসবার জন্যে অপেক্ষা করেছিল। তারপর যতই দিন গিয়েছে, ততই নরেশের চেহারা বদলেছে। ভাব-ভঙ্গি ভাষা বদলেছে। শুভা জানত, নরেশ কী চায়। নরেশের বিষয়ে কিছু কিছু কথা সে শুনেছিল। নরেশের নিজের মুখ থেকেই শুনেছিল। এমনি স্বাভাবিক অবস্থায় নয়। মাতাল অবস্থায়, নরেশ দুঃখ করে জানিয়েছিল, তার বউ তাকে কীভাবে ত্যাগ করে চলে গিয়েছে। বলেছিল, দেখ শুভা আমাদের কারুরই বিয়ে করা উচিত নয়। আমার না, তারকেরও না। তারকের হয়তো পয়সাকড়ি নেই। আমার তো তা বলা চলবে না। বাড়ি হয়তো করিনি। করতে পারি যে কোনও সময়েই, সে টাকা আমার আছে। গাড়ি আছে আমার। এ পাড়াতে ভাল ভাড়া দিয়েই থাকি। তবু বউ থাকল না। থাকবে কেন বলো? সভাবে ব্যবসা করি না, সবসময়েই একটা লুকোচুরি খেলা। কখন কীভাবে কোথায় ধরা পড়ে যাই। অবিশ্যি, সে জন্যে লোকজন সবই আছে। তবু একটা ভয়ে ভয়ে থাকি। তাতে যে ধকল যায়, মদ না খেয়ে পারি না। তাও কি একটু-আধটু। দেখতেই তো পাচ্ছ। আমাদের বন্ধুবান্ধবও ভাল নয়। সবাই সবাইকে টেক্কা মারবার জন্যে সবসময়ে চেষ্টা করছে। আমাদের মতো লোকদের ঘরে কখনও বউ থাকে। আমরা কি সংসার করতে পারি। বন্ধুরাই ফুসলে ফাসলে, বউকে বের করে নিয়ে গেল। বুঝতে পেরেছিলাম, কিন্তু করবার কিছুই ছিল না।..
কথাগুলো শুনে, শুভার কষ্টই হয়েছিল। বলেছিল, বুঝেছিলে তো সাবধান হওনি কেন? কেন ভাল করে সংসার করলে না? চোর-ডাকাতেরও তো বউ-ছেলেমেয়ে থাকে।
থাকে, সেরকমই থাকে। তবে হ্যাঁ, আমরা যাদের থেকে মাল চুরি করি, তাদেরই আবার বিক্রি করি। ফলে অফিসারদের ঘুষ তো দিতেই হয়, যা চায়, তা-ই দিতে হয়। মদ মেয়েমানুষ পর্যন্ত। নিজেকেও ঘেন্না লাগে, ওদেরও ঘেন্না করি। সবাইকে শুধু ঘেন্নাই করি।..
এরকম করে বললে, সে মানুষকে খানিকটা চেনা যায়। বোঝা যায়। নরেশের সেই চেহারাটা কিছুটা জানে শুভা। কিন্তু যতই দিন যেতে লাগল, তারকদার ফিরে আসার আশা নষ্ট হয়ে যেতে লাগল, ততই সে অন্যরকম হয়ে যেতে লাগল। সে জন্যে যে নরেশকে খুব একটা দোষী ভাবা যায়, তা নয়। নরেশ যে রকম মানুষ, তার যা চরিত্র, তাতে সে যে এক মাসের ওপর ভাল ব্যবহার করেছে, সেটাই অনেকখানি। তারকা চলে যাবার পরদিনই যদি সে শুভার ওপরে হিংস্র হয়ে ঝাঁপিয়ে পড়ত, তা হলেই বা বলার কী ছিল। সে ব্যবসায়ী হিসাবে দুষ্কৃতকারী, মাতাল, পাপের পরিবেশে ঘোরাফেরা করে, বউ পালিয়ে গিয়েছে। এমন লোক রাত্রে মাতাল হয়ে বাড়ি ফেরে, রোজই একটি যুবতাঁকে দেখবে, অথচ তাকে পাবে না, এতখানি সহ্যশক্তি তার নেই। বিশেষ, যে মেয়ের অবস্থা শুভার মতো। কজনেরই বা সে শক্তি আছে। মুখের কথা তো নয়। প্রতিদিনের ঘর করতে গিয়ে, সে শক্তির পরিচয় হয়তো অনেকেই দিতে পারবে না। নরেশ তো কোন ছার।
কিন্তু শুভা তা কোনওদিনই হতে দিতে পারবে না। তারকদা হয়তো তাকে ঠকিয়েছে। কিংবা, তার হতাশার বেড়াজাল থেকে, ভুল ঠিকানায় দৌড় দেবার উপযুক্ত শাস্তিই দিয়েছে। তবু, নিজেকে তো সে একটা দেহোপজীবিনী মাত্র ভাবতে পারে না। নরেশের দাবি সে কোনওরকমেই, কোনওদিন মেটাতে পারবে না। অতএব
এই শুভা, শুভা!
পাশের ঘর থেকে নরেশের গলা শোনা যায়। ঘুম-ভাঙা মোটা গলা। কিন্তু মত্ততা তেমন নেই। নেশার ঘোর কাটল এতক্ষণে। কখন তার নাক ডাকানো থেমেছে, টের পাওয়া যায়নি।
দরজায় শব্দ হল। জোরে নয়, আস্তে আস্তে। এ নরেশ, ঠিক সে নরেশ নয়। ডাকল, শুভা, আমি জল খাব, দরজা খুলে দাও।
শুভা উঠল না। কোনও জবাবও দিল না। নরেশ যদি বুঝতে পারে, শুভা জেগে আছে, তা হলে দরজা খোলাবেই। ও ঘরেও জল আছে। বাতি জ্বাললেই জল পাবে।
কয়েক বার দরজায় ধাক্কা পড়ল। ডাকাডাকি করল। তারপরে নিজের মনেই বলল, ধ্যাৎ, আমার আর এ সব ভাল লাগে না। কিছু শালা মনেও করতে পারছি না। এবার আমিই চলে যাব এখান থেকে…।
পাশের ঘরে গলার স্বর থেমে যায়। আর কোনও সাড়াশব্দ পাওয়া যায় না। যাবেও না। এখন নরেশ শুয়ে পড়বে। এবং আবার আগামীকাল রাত্রের আগে, কোনও গোলমাল চিৎকার মাতলামি কিছুই হবে না। নরেশ সকালবেলা চা খেয়ে সেই যে বেরিয়ে যাবে, আর ফিরবে রাত্রে। সকালবেলা সে বিশেষ কোনও কথা বলবে না। বড়জোর, তারকের কোনও খবর পেলে? এ কথা জিজ্ঞেস করবে। কিংবা, গম্ভীর হয়ে বলবে, কী যে করা যায়, আমার মাথায় কিছু আসছে না। অথবা, আর আমি তো একটা মাতাল লোক, আমার কাছে এভাবে দিনের পর দিন থাকবেই বা কেমন করে!
ঠিক চলে যেতে বলে না। অথচ, একরকম তাই বলে। তার কথার ভাবের মধ্যে, ইঙ্গিত পরিষ্কার। হয় নরেশের রক্ষিতা হয়ে শুভা থাকুক, না হয়, চলেই যাক। তবে, সকালবেলা নরেশ একেবারে শান্ত গম্ভীর ভদ্রলোক।
শুভা এখন একটা ব্যাপার বুঝতে পারে। প্রতিটি সকালেই, ওই ধরনের কথা বলে, নরেশ যখন বেরিয়ে যায়, সে একটা আশা নিয়ে যায়, শুভা হয়তো তার কথায় সম্মত হয়েছে। এই আশা নিয়ে যায়, সারাদিন সেই আশা, নানান কল্পনায়, আকাঙ্ক্ষাকে আরও উদগ্র করে তোলে। পেটে মদ পড়ে, সমস্ত ভারসাম্য হারিয়ে, মত্ত হাতির মতো এসে দরজায় ঝাঁপিয়ে পড়ে।
এ অবস্থায়, নরেশের বাসা ছেড়ে চলে যাওয়াই সব দিক থেকে উচিত। উচিত–কিন্তু, কোথায়? সত্যি কি বাড়ি ফিরে যেতে পারে শুভা।
নিজের মনেই ঘাড় নাড়তে থাকে ও। না না, আর কোনওদিনই না। তারকদা ওকে বিয়ে করে, আধপেটা খাইয়ে, ছেঁড়া কাপড় পরিয়ে রাখলেও, বাবা-মাকে মুখ দেখাবার একটা সম্ভাবনা ছিল। তাতেও সম্মান ছিল। আজ যদি ও বাড়ি ফিরে যায়, কী পরিচয় নিয়ে যাবে? ও কে? ওর কী পরিচয়? শৈলেনমাস্টারের মেয়ের পরিচয় অনেক দিন আগেই হারিয়েছে। অথচ নতুন কোনও পরিচয়ে ওর নবজন্ম হয়নি। ও কি একটা স্বেচ্ছাচারিণী মাত্র? স্বৈরিণী? তবে বাড়িতেই বা ঠাঁই হবে কেন?
তবে কোথায় যাবে শুভা। ঘরের অন্ধকার যেন দুলে ওঠে। অন্ধকারের মধ্যে, আর একটা অন্ধকারের হাঁ যেন ওকে গিলতে আসে। মৃত্যু। তারই হাতছানি সেখানে। গলায় দড়ি দিয়ে, গায়ে আগুন লাগিয়ে, যেভাবে হোক, সেই একটা জায়গাই এখন আছে। যেখানে গিয়ে, শুভার সবকিছু শেষ হতে পারে। সেটা কি এমনই কঠিন।
দু হাত দিয়ে মাদুরটাকে আঁকড়ে ধরে, বুক চেপে, অন্ধকারের গভীরে, নিজেকে গলায় দড়ি দেওয়া অবস্থায় যেন ঝুলতে দেখে। ওর শেষ ছবি।…তবু জোরে জোরে নিশ্বাস পড়ে, চোখের কোল ভেসে যায়। একটা কোনও মুখও যেন ওর এখন আর মনে পড়ে না।
.
কলিং বেল বেজে উঠতেই, শুভার ঘুম ভেঙে গেল। এত সত্ত্বেও, এ পোড়া চোখে, এখনও ঘুম আসে। মরার কথা ভাবতে ভাবতেই, কখন ঘুম এসে সব ভাসিয়ে নিয়ে গিয়েছে। তবু যদি একেবারে ভাসিয়ে নিয়ে যেত, আর ঘুম না ভাঙত। তেমন ঘুম কি আসে না একবার।
কিন্তু বসে থাকা চলে না। ঝিটা এসেছে। সে-ই কলিং বেল বাজিয়েছে। অবাঙালি ঝি। সকালে বিকালে দুবার আসে। মধ্যবয়স্কা ঝিয়ের নাম বিহানী। কী তার মানে, কে জানে।
আবার সেই রাত্রের পলাতকের কথা মনে পড়ে যায়। এখন যেন ও বিশ্বাস করতেই পারছে না, গত রাত্রে, সত্যি একটা অচেনা লোক, একটা চোর ওখানে, ওর চোখের সামনেই লুকিয়েছিল। অথচ এখনও চোখের সামনে, লোকটা ভাসছে। কুড়িয়ে পাওয়া সেই অদ্ভুত লোহার জিনিসটার কথাও ওর মনে পড়ে যায়। আবার কৌতূহলিত হয়ে ওঠে। জিনিসটা দেখতে ইচ্ছা করে।
কিন্তু এখন আর সে সময় নেই। নরেশ চলে যাবে, ঝিও চলে যাবে, তারপরে আর এক বার সেই জিনিসটা ও দেখবে। যদিও সত্যি জানে না, জিনিসটা কী বা ওটা কার। নরেশের না সেই লোকটারই।
শুভা মাদুরটা রেখে দরজা খুলে দেয়। বিহানী চকিতে এক বার শুভার আপাদমস্তক দেখে নেয়। তারপরে, এ পাড়ার আদব অনুযায়ী, কপালে হাত ঠেকিয়ে সেলাম করে। বলে, সেলাম মেমসাব।
সম্বোধনটা শুনতে খুবই খারাপ লাগে শুভার। মেমসাহেব আবার কী! ছি! প্রথম প্রথম এরকমই মনে হত। অবাক লাগত, লজ্জা হত। ভাল তো লাগতই না, বরং শুভার চিরদিনের অন্য মনে, একটা সংশয় হত, এই ডাকের মধ্যে কোথায় একটা ইতরতার ইঙ্গিত রয়েছে যেন। এটা ওর কুসংস্কার বা যা-ই হোক, ভাল লাগত না। কিন্তু এখানকার আদব-কানুন আলাদা। শুভা শুনে গিয়েছে, মুখ ফুটে বলেনি কিছু। এখন অনেকটা অভ্যস্ত হয়ে গিয়েছে শুনে। মনোভাবটা সেরকমই আছে। ও কেবল বলে, এসো।
ঝি ঘরে ঢুকে নিজেই দরজাটা বন্ধ করে দেয়। তারপর এক বার চারদিকে চোখ বুলিয়ে নেয়। যেন চোখের দৃষ্টিতে আর গন্ধে, সমস্ত ব্যাপারটা আঁচ করে নিতে চায়। প্রথম যখন শুভা এসেছিল তখন এই বিহানী, কেমন একটা সন্দিগ্ধ কৌতূহলে ওর দিকে চেয়ে চেয়ে দেখত। শুভার চোখে চোখ পড়ে গেলেই, চোখ ফিরিয়ে নিত। লুকিয়ে লুকিয়ে দেখত। বিহানীর কথার মধ্যে, তখন একটা অশ্রদ্ধা থাকত। যদিও স্পষ্টভাবে নয়। কথাবার্তার ধরন-ধারণ ছিল আলাদা, নোংরা, ইঙ্গিতপূর্ণ। ঠিক শুভাকে নয়, অপরের তুলনা দিয়ে। যেমন সে বলত, আমার আর কী করবার আছে মেমসাব, খাঁচায় যখন যে চিড়িয়া আসবে, আমি তারই সেবা করব।
ইঙ্গিতটা বুঝতে অসুবিধে ছিল না। শুভার জিজ্ঞেস করতে ইচ্ছা করত, নরেশের এই খাঁচায় কত পাখি বিহানী দেখেছে। কিন্তু কেনই বা জিজ্ঞেস করবে। শুভ তো নরেশের খাঁচার পাখি নয়।
তারপরে বিহানী, অনেকটা শুভার সইয়ের ভূমিকা নিতে চেয়েছিল। নানা রকম ঠাট্টা-তামাশা হাসির গল্প বলত। অধিকাংশই এই পাড়ার গল্প, যে গল্পগুলোর মধ্যে পরিবারের কেচ্ছা, মেয়েদের নোংরামি, পুরুষদের বদমাইশি। শুভা গা দিত না, এড়িয়ে যেত।
কয়েক মাস দেখে দেখে, বিহানী এখন অনেকটা সহজ হয়েছে। শুভার সম্পর্কে তার ধারণাটা কিছু পালটেছে। এখন সে জিজ্ঞেস করে, তারকার কোনও খবর এল কি না। আর নিজের পরিবারের কথা বলে। ছেলে মেয়ে স্বামী সংসার। মাঝে মাঝে মেমসাবের জন্য তার মনটা কেন যেন খারাপ হয়ে যায়। একটু ভয় ভয়ও লাগে। মেমসাব একটু হাসেও না। বিহানীর নিজেরও তো বড় বেটি আছে। সে এ পাড়ার আরও নানান গল্প বলে। পারিবারিক কেচ্ছা নয়। অন্যান্য গল্প। কার ছেলে হয়েছে, কে মারা গেল, কার বিয়ে হল। কাদের মারামারি হয়েছে, কোথায় গাড়ি অ্যাকসিডেন্ট করেছে, এমনি বহুতর গল্প।
এখন বিহানীকে অনেক সহজ লাগে। শুভা নিজেও অনেকটা সহজ। সকালে বিকালে, দুবেলা সে আসে। বাসনপত্র পরিষ্কার করে, ঘর দরজা সাফ করে। ধোয়া কাঁচার কিছু থাকলে, ধুয়ে দিয়ে যায়।
বিহানী ঘরে ঢুকে, প্রথমেই দেখে নেয়, পাশের ঘরের দরজা এদিক থেকে বন্ধ। সে জানে, ভিতরে নরেশ আছে। এবার তাকেই দরজা খুলে ভিতরে ঢুকতে হবে। নরেশ যতক্ষণ এ ঘরে না আসছে, ততক্ষণ শুভা পাশের ঘরে যাবে না।
দরজাটা খোলবার আগেই, বিহানী বলে ওঠে, মেমসাব, কাল রাতে চোর এসেছিল জানেন?
জানি।
শুভা নিজের চোখে চোর পালানোর যে দৃশ্য দেখেছিল, বিহানীর কাহিনী তার চেয়ে অনেক বেশি লোমহর্ষক, আরও ভয়ংকর। কারণ, চোরটা নাকি পিস্তলের গুলি ছুঁড়েছিল, এবং হাওয়া হয়ে যাবার মন্ত্ৰও জানে। শুধু হাওয়া হয়ে যাবার নয়, চাবি ছাড়াই, যে কোনও আলমারি খোলার মন্ত্র জানে লোকটা। কলকাতায় সেই চোরের নাম সবাই জানে। ওকে বলে তালাগুনিন। অর্থাৎ সব তালাকেই যে গুন করতে জানে। আজ পর্যন্ত তালাগুনিন মাত্র এক বার ধরা পড়েছে। কিন্তু কলকাতায় এখনও যে সব বড় বড় কোম্পানির চাবি খুলে চুরি হয়, সবই তার কাজ, অথচ ধরা পড়ছে না। হাতেনাতে ধরা খুবই মুশকিল। চুরি হচ্ছে, অথচ চোর ধরা পড়ছে না। এতেই বোঝা যায়, লোকটা মন্ত্র জানে। তোমার সামনেই সে দাঁড়িয়ে থাকবে, অথচ তুমি তাকে দেখতে পাবে না। বিহানীর মতে, চোরটা নিশ্চয়ই বিড়াল বা ইঁদুর বা চুহায় রূপান্তরিত হতে জানে। তা নইলে এক বারও ধরা পড়ছে না কেন। গতকাল রাত্রে তো সে, স্রেফ চিড়িয়া হয়ে, আটতলা ছাদ থেকে উড়ে গিয়েছে।
গতকাল রাত্রে সে, ভোরাফ্ল্যাটে এসেছিল। ভোরারা খুব বড়লোক, তাদের সিন্দুকে মেলাই টাকা। কিন্তু তালাগুনিন একটা খবর জানত না, ভোরাদের সিন্দুকে চাবি ঘোরালেই টুং টাং করে বাজনা বেজে ওঠে। তাইতেই টের পেয়ে গিয়েছিল। সিন্দুক খোলাই পড়ে ছিল, কিছু নিতে পারেনি। তার আগেই পালিয়েছে।
বিহানী আরও খবর দিল এই চোর নাকি বছরে দুবার চুরি করে। কখন কোথায় চুরি করবে, কেউ বলতে পারে না। কোথায় সে থাকে, তাও কেউ জানে না। সবথেকে মজা হচ্ছে, পুলিশ কিছুতেই তার নামে কোনও কেস্ দিতে পারছে না। প্রমাণ দিতে না পারলে, সাজা হবে কেমন করে।
অতএব, মেমসাব যেন খুবই সাবধান থাকে। দৈবের কথা কিছুই বলা যায় না। শুভকে সাবধান করে সে মাঝখানের দরজা খুলে দেয়। দেখা যায়, নরেশ তখনও শুয়ে আছে। শুভার চোখের ওপর ভেসে ওঠে, কাল রাত্রে দেখা সেই মুখ। সে কি তবে সেই তালাগুনিনের নাকি! লোকটা মন্ত্র জানুক বা না জানুক, হাওয়া হতে জানে ঠিকই। যদি, এ লোকটাই সেই কাল রাত্রের পলাতক চোর হয়ে থাকে!
কিন্তু বেশিক্ষণ ভাববার অবসর পাওয়া যায় না। বিহানীর কাজকর্মের সাড়া-শব্দে নরেশের ঘুম ভেঙে যায়। শুভা জানে, বিহানী ইচ্ছা করেই, কাজে কর্মে, জোরে শব্দ করে, যাতে তার সাহেবের ঘুম ভেঙে যায়। নরেশ উঠে বসে। একটু সময় চুপ করে বসে থাকে। তারপরে সোজা এ ঘরে চলে আসে। ঘরের এক পাশে দাঁড়ানো শুভার দিকে এক বার মাত্র তাকায়। সঙ্গে সঙ্গে চোখ ফিরিয়ে নিয়ে, বাথরুমে ঢুকে যায়।
শুভা জানে, এখন আর কোনও সমস্যা নেই। সে পাশের ঘরে চলে যায়। নরেশ এখন স্নান করে, জামাকাপড় পরে বেরিয়ে যাবে। তার গাড়ির গ্যারেজ অন্য জায়গায়। একটু পরেই তার ড্রাইভার গাড়ি নিয়ে আসবে। আগে, বিহানীই সাহেবের চা-জলখাবার দিত। আপাতত শুভাই দেয়। শুভা সেই ব্যবস্থাই দেখতে যায়।
কিন্তু মনের ভিতরের, পথহীন অনির্দিষ্ট অন্ধকার পাক খেতেই থাকে। যদিও দিনের বেলা একরকম, রাত্রি আসে আর এক রকম ভাবে, তবু তার যোগসূত্রটা ছিঁড়ে যায় না। দিনের বেলা যা স্তব্ধ, রাত্রে তা-ই ভয়ংকর শব্দে আছড়ে পড়ে। কোনওটাই শুভার কাম্য নয়, সহ্যও হয় না আর। অথচ একটা ভয় যেন দূর থেকে স্থির-দৃষ্টি অজগরের মতো ওকে সম্মোহিত করতে থাকে। নড়তে পারে না, পালাতে পারে না, ভিতরটা কেবল থরথর করতে থাকে। কী করবে, বুঝতে পারে না।
জলখাবার খেয়ে, বেরুবার আগে, নরেশ যেন একটু কৌতূহলিত গাম্ভীর্যে জিজ্ঞেস করে, আচ্ছা, সত্যি করে বলো তো, তারক কি লুকিয়ে তোমার সঙ্গে দেখা করে?
শুভা বলে, না।
নরেশ শক্ত মুখে, চুপ করে ভাবে। তারপরে বলে ওঠে, তবু এত সাহস কী করে হয়।
কথাটা যে কার সম্পর্কে বলে, কথার সুরে ঠিক বোঝা যায় না। যেন নিজের মনেই বলে। তারপরে মাথা নাড়ে নিজের মনে। চলে যেতে যেতে বলে, এভাবে আর চলে না।
ঘরের কাজকর্মের পর, বিহানী বাজার করে দেয়। একলা শুভা রান্না করে, খায়। কতটুকুই বা দরকার। ভাতে-ভাত হলেই চলে যায়। বিহানী আবার সেটা মেনে নিতে পারে না। সে একটু আনাজপাতি, মাছ, সবরকমই এনে দেয়। রাত্রে, নরেশের খাবারও তো করতে হয়। খাওয়া হোক বা না-হোক।
তারপরে সারাদিন ফাঁকা। ঘর দুটো প্রকাণ্ড। এত বড় ঘর এর আগে শুভা দেখেনি। আজকাল এরকম দুটো ঘরের মতো জায়গায়, ছকামরার দশতলা বাড়ি করা যায়। এঘর থেকে ওঘর যেন অনেক দূর, দুটো আলাদা বাড়ির মতো। শুভা রান্না করে, স্নান করে। যতটুকু ইচ্ছা করে, খায়। শুয়ে ঘুম আসে না। বাইরে যাবার কোথাও নেই। কোনও জায়গা চেনে না। তারকদা থাকতে বেরিয়েছে। বেড়িয়েছে, সিনেমা থিয়েটার দেখেছে। নরেশের সঙ্গে কোনওদিন তা যায়নি। বিহানী হয়তো কখনও কখনও বলেছে, তার সঙ্গে পার্কে ময়দানে বেড়াতে যেতে। তাও যায়নি। শুভার ভয়, বাইরে বেরুলেই অনেক চেনা লোকের সঙ্গে ওর দেখা হয়ে যাবে। কে কী বলবে, কোনও জবাব দিতে পারবে না। নিজেকে সব সময়ে ওর লুকিয়ে রাখতেই ইচ্ছা করে। চেনা অচেনা, কাউকেই যেন এ মুখ আর দেখানো যায় না।
বিকালে এসে বিহানী কাজ করে চলে যায়। তারপরে, শুভা গিয়ে দাঁড়ায় সেই জানালায়। সেখান থেকে উঁচু উঁচু ফ্ল্যাট বাড়িগুলোকে দেখা যায়। জানালায় বারান্দায় লোকজন, অনেক দৃশ্য। কোনও কোনওদিন, বাইরের দরজা খুলে, বাঁ দিকে লোহার ঘোরানো সিঁড়ি দিয়ে ছাদেও ওঠে কিন্তু বেশিক্ষণ থাকতে পারে না। নিজেকে যেন হাটের মাঝে এসেছে বলে মনে হয়। তখন আশেপাশের সবাই তাকে দেখতে পায়। সেই হোটেল বাড়িটার নানা দৃশ্য চোখে পড়ে। আসলে, হোটেল নয়, মেয়েদের দেহ ব্যবসায়ের আড্ডা। তা ছাড়া, আশেপাশের লোকজন এমন করে তাকিয়ে থাকে, যেন গিলে খাবে। তাই তাড়াতাড়ি নীচে নেমে আসে।
শুভা গিয়ে জানালায় দাঁড়ায়। অন্ধকার হয়ে গিয়েছে। শীতের দিন, অনেক আগেই বেলা চলে যায়। সব জায়গায় বাতি জ্বলে উঠেছে। ছবির মতো নানা দৃশ্য দেখতে থাকে। আবার সেই মধ্যরাত্রের প্রতীক্ষা। সেই মার্তণ্ডের আবির্ভাব। দু হাত বাড়িয়ে, শুভাকে অন্য জীবনে টেনে নিয়ে যাবার সেই বীভৎস আকাঙ্ক্ষা হাঁ করে আসবে। কিন্তু কই, রাত পোহাল, দিন যেমন যাবার, চলেও গেল, শুভা তো তবু কোথাও গেল না। এভাবে কত দিন সে, এই পরিস্থিতিকে ঠেকিয়ে রাখবে। তারকদা কি আর আসবে। সে কি বেঁচে আছে এই পৃথিবীতে। বাড়ি ফিরে গেলে, বাবা-মা কী বলবে? শুভা কি যেতে পারবে। না কি, সত্যি অপঘাত মৃত্যুই আছে ওর কপালে।
কতক্ষণ এমনি দাঁড়িয়েছিল, খেয়াল নেই। হঠাৎ কলিং বেল বেজে ওঠে। শুভা চমকে ওঠে। একটু অবাক হয়। কে হতে পারে? এখন তো মোটে, রাত্রি আটটার মতো হবে। এ সময়ে তো নরেশ আসে না। সে এলেও, কলিং বেল বাজায় না। জোরে জোরে দরজায় ধাক্কা দেয়। বিহানীও চলে গিয়েছে অনেকক্ষণ। অবিশ্যি, মাঝে মাঝে নরেশের ড্রাইভার আসে। নানারকম জিনিসপত্র রেখে যায়। তাও কালে-ভদ্রে।
শুভা সামনের ঘরে গিয়ে, দরজার কাছে এক মুহূর্ত থমকে দাঁড়ায়। এ সময়ে ভয়ের কিছু নেই। রাত্রি কিছুই হয়নি। সে ছিটকিনিটা খুলে দেয়। কিন্তু দরজা খোলবার সময় পায় না। বাইরের থেকে, কেউ যেন, ঠেলেই ঘরে ঢুকে পড়ে, আর সঙ্গে সঙ্গে দরজাটা নিজেই আটকে দিয়ে, শুভার দিকে ফিরে তাকায়।
শুভার বুকের মধ্যে ধক করে ওঠে। যে মূর্তি ওর সামনে, যার সঙ্গে ওর চোখাচোখি হয়, সে আর কেউ নয়, গতকাল রাত্রের সেই পলাতক লোকটা। শুভা চমকে উঠে, আরও কয়েক পা পেছিয়ে দাঁড়ায়। লোকটার চোখ থেকে, চোখ নামাতে পারে না। অথচ কিছু জিজ্ঞেস করতেও, ওর গলায় কথা সরে না।
গতকালের সেই পোশাকই লোকটার গায়ে। গাঢ় সবুজ রঙের গোটা হাত ঢাকা, গলা পর্যন্ত সোয়েটার। কালো রঙের প্যান্ট, পায়ে জুতো। মাথার চুলগুলো কপালের কাছে রুক্ষু হয়ে এসে পড়েছে। দরজাটা বন্ধ করেই, শুভার মুখোমুখি দাঁড়িয়ে, দুহাত পকেটে ঢুকিয়ে দেয়। সে-ও চোখ নামায় না শুভার চোখ থেকে।
কয়েক মুহূর্ত পরে, লোকটা বলে ওঠে, ভয় নেই, আমি কিছু করব না।
কথাগুলো যেন ধারালো আর স্পষ্ট। বলে সে এক পা এগোয়। শুভা তৎক্ষণাৎ পাশের ঘরের দরজার কাছে ছুটে যায়। লোকটা চকিতে এক বার চারিদিকে দেখে নেয়। আবার বলে, ভয় নেই।
শুভার মনে হয়, ওর প্রাণটা বোধ হয়, গলার কাছে এসে ঠেকেছে। এখুনি মুখ দিয়ে, একটা তীব্র শব্দে বেরিয়ে যাবে। লোকটা ইতিমধ্যে, পাশ ফিরে সেই ঢাউস আলমারিটার কাছে চলে যায়। যেখানে গত রাত্রে লুকিয়েছিল, সেখানে গলা বাড়িয়ে দেখল। মাদুরটা হাতে নিয়ে, আরও নিচু হয়ে দেখল। তারপরে যেন খুবই হতাশ হয়েছে, এমনিভাবে, মাদুরটা ছুঁড়ে ফেলে দিল কোণে। মেঝেতে একেবারে মাথা পেতে, আলমারির তলাটাও দেখল।
সেই মুহূর্তেই, শুভার চোখের সামনে, সেই লোহার পাতের অদ্ভুত জিনিসটা ভেসে উঠল। যন্ত্রের মতো সেই জিনিসটা। লোকটা কি তা হলে সেটাই খুঁজতে এসেছে? সহসা যেন ওর ভয় একটু কমে গেল, আর ঠোঁটের কোণ দুটো শক্ত হয়ে উঠল। লোকটা যদি নিজের থেকে ড্রয়ার খুলে খুঁজে না পায়, তা হলে কিছুতেই ও বলবে না।
লোকটা দাঁড়িয়ে, শুভার দিকে ফিরে তাকাল। লোকটা নয়, একটা ছেলে। তারকাদের থেকে ছোট। ছাব্বিশ-আটাশ হতে পারে। বলল, ভয়ের কিছু নেই। কাল আমাকে খুব বাঁচিয়ে দিয়েছেন। আমি একটা দরকারে এসেছি।
কথা স্পষ্ট, কিন্তু খুব দ্রুত। শুভার চোখে অবিশ্বাস, ভয়। কথা বলল না। বিহানীর সেই কথা ওর মনে পড়ে গেল, তালাগুনিন। এই কি সেই লোক! এই লোকই গত রাত্রে ওভাবে পালিয়েছিল?
সে জিজ্ঞেস করল, আলমারির ওখানে কিছু পাওয়া গেছে?
প্রথমেই শুভার মুখ দিয়ে বেরিয়ে আসে, জানি না।
লোকটা জুতোর ওপর চাপ দিয়ে, শরীরটাকে একটু একটু দোলাতে থাকে। বলে, বললাম তো, ভয়ের কিছু নেই। আমি একটা জিনিস খুঁজতে এসেছি খালি। মনে হয়, ওটা আমি এখানে ফেলে গেছি।
অবিশ্বাস আর ভয়ের মধ্যেও, শুভা জিজ্ঞেস করে, কী জিনিস?
লোকটা বাঁ হাতের তালুটা এক বার ঘোরায়। বলে, এই একটা লোহার পাতের যন্ত্রের মতো। গোল পাতের ওপর তিনটে মুখ। একটা হাতল আছে। এরকম কিছু পাওয়া গেছে? এই আলমারিটার পাশে?
শুভা যেন হঠাৎ জবাব দিতে পারে না। এক লহমায়, একটা মিথ্যে কথা বলতে, কেমন আটকে যায়। সেই ফাঁকেই, সে বলে ওঠে, পাওয়া গেছে, না? কোথায় সেটা?
এতক্ষণ ধরে, লোকটার উপস্থিতি ও চোখের দিকে চেয়ে থেকে, শুভার ভয়টা যেন অনেকখানি কমে আসে। যদিও বিশ্বাস করতে পারে না কিছুতেই। কিন্তু ওর কৌতূহলের মাত্রা একটু বাড়ে। বলে, জিনিসটা কী, আমি ঠিক বুঝতে পারছি না।
লোকটা কথা বলে না। কিন্তু শুভার চোখ থেকে চোখ সরায় না। যেন শুভার ভিতরটা পর্যন্ত দেখে নিতে চায়। এক বার যেন লোকটার চোখের কোণ দুটো কুঁচকে উঠল। মুখটা শক্ত দেখাল। শুভা ভয় পেল আবার। পাশের ঘরে ঢুকে, দরজাটা বন্ধ করে দেওয়াই, ওর নিরাপদ হওয়ার একমাত্র রাস্তা। সেইজন্যে ও দরজার কাছাকাছিই দাঁড়িয়েছিল।
লোকটার দৃষ্টি চারপাশে আর একবার ঘুরে গেল। বলে, তা হলে পেয়েছেন?
না।
তবে জিনিসটা কী তা জানতে চাইলেন কেন?
এমনভাবে কথা বলছে, যেন লোকটা চোর বা ডাকাত নয়। যেন কাল রাত্রে পালিয়ে এখানে আসেনি। এমনি এসেছিল। কিছু ফেলে গিয়েছে, তারই খোঁজে এসেছে। শুভার মুখ থেকে, আপনিই প্রশ্ন বেরিয়ে আসে, তুমি কে?
লোকটার ঠোঁটের কোণে একটু হাসির ঝিলিক দেখা গেল। বলল, আমাকে আপনি চিনবেন না।
শুভা বলে ওঠে, তুমি চোর, আমি জানি।
লোকটা এক বার ভুরু কোঁচকায়। শুভা আবার বলে, কাল রাত্রে তুমি এপাড়ায় ঢুকেছিলে, ভোরাদের ফ্ল্যাটে গিয়েছিলে। তারপর পালিয়েছিলে।
লোকটার ভুরু আর চোখের মণি যেন জোড়া লেগে যায়, এমনভাবে তাকায়। তবু কোনও কথা বলে না। শুভা ধারণা করে, লোকটা ধরা পড়ে যাচ্ছে বলে, কথা বলতে পারছে না। সাহস পেয়ে ও আরও বলে ওঠে, তুমি তালাগুনিন।
লোকটার ঘাড়টা আর একটু বেঁকে ওঠে। বলে, সে আবার কে?
তুমি জান না?
লোকটা ঘাড় নাড়ে। আর মুহূর্তেই শুভা দেখতে পায়, লোকটা যেন চোখের নিমেষে, ভিতর ঘরের মাঝখানের দরজায় এসে পড়ে। শুভা ভয় পেয়ে, চিৎকার করতে যেতেই, একটা শক্ত হাত ওর মুখ চেপে ধরে। পিছনে ঘাড়ের কাছেও তেমনি শক্ত থাবা।
শুভা হাত দিয়ে, মুখের থেকে হাত সরাতে যায়। সাঁড়াশির মতো সে হাত একটুও সরাতে পারে না। চকিতে এক বার লোকটার মুখের দিকে চায়। লোকটা বলে ওঠে, আগেই বলেছি, ভয়ের কিছু নেই। বাজে কথা শুনতে আসিনি আমি এখানে। কোথায় আছে সেটা?
শুভা সমস্ত শক্তি দিয়ে, মুক্তি পাবার চেষ্টা করে। লোকটার স্পর্শ যেন তাকে আরও শিউরে তোলে।
লোকটা বলে, চেঁচাবেন না, ছেড়ে দিচ্ছি। চেঁচালে, ব্যাপারটা খুব সুবিধের হবে না।
ছেড়ে দিয়েই, পকেটে হাত ঢুকিয়ে দেয় সে। বলে, বলুন, সেটা কোথায়?
শুভা ততক্ষণে, অনেকখানি সরে গিয়ে, ঘরের মাঝখানে গিয়ে দাঁড়িয়েছে। আঁচল দিয়ে মুখটা মুছতে মুছতে, লোকটার দিকে তাকায়। ওর চোখে ভয় আছে, কিন্তু রাগের উত্তেজনা তার থেকে কম নয়। এবং সবথেকে আশ্চর্য, তবু ও ভেঙে পড়ে না। বললে, আমি কী করে জানব, কোথায় কী ছিল।
আমি কি এ ঘরে ছিলাম নাকি?
তবে কে ছিল?
যার ঘর, সে-ই ছিল।
ও, সেই মাতালটা, যে কাল আপনাকে নিয়ে টানাটানি করছিল?
সত্যি কথাটা শুনতে যে এত খারাপ লাগে, আগে যেন শুভার জানা ছিল না। ও বলে ওঠে, সে যেই হোক, তাতে তোমার কী?
আমার কিছুই না। তবে, লোকটা আপনার স্বামী নয়, তা বুঝতে পেরেছি। আপনি তো
হঠাৎ থেমে যায় লোকটা। গলার স্বর বদলে বলে, যাক গে, ও সবে আমার দরকার নেই। তবে, লোকটা বদমাইশ। আমার খুব রাগ হচ্ছিল। কী যেন নাম, নরেশ, হ্যাঁ নরেশ। তা হলে, সে-ই ছিল এ ঘরে?
বলতে বলতে কয়েক পা এগিয়ে আসে সে। ঢাউস আলমারিটা দেখিয়ে বলে, এর চাবি কোথায়?
যার জিনিস, তার কাছে।
হুম। আর এই আয়রন সেন্টার চাবি?
তার কাছেই।
লোকটা হঠাৎ নরেশের বিছানাটা টেনে একেবারে উলটে দেয়। বালিশের তলায় দেখে। ড্রেসিং টেবিলের ড্রয়ার টেনে খোলে, আবার বন্ধ করে। তারপর শুভার দিকে এক বার তাকিয়ে, বাথরুমের দরজাটা খুলে রেখে, ভিতরে ঢুকে পড়ে। কয়েক মুহূর্ত পরেই আবার ফিরে আসে। শুভা মনে মনে ভেবেও মুহূর্ত কটির সুযোগ নিয়ে, কোনওদিকে যেতে পারল না। বরং মনে মনে লোকটার কথা ভেবে অবাক হচ্ছিল, নরেশকে মাতাল বদমাইশ বলতে শুনে। নরেশের ওপরে লোকটার রাগের কথা শুনে।
বাথরুম থেকে বেরিয়ে এসেই বলল, পাশের ঘরে চলুন, একবার দেখব।
শুভা বলে, তুমিই দেখ না!
আপনি তা হলে বাইরে গিয়ে চেঁচাবেন। আসুন আসুন, তাড়াতাড়ি আসুন, আমার সময় নেই।
একে স্পর্ধা বলে না। যেন কতই স্বাভাবিক একটা কথা বলছে। কিংবা যেন শুভার চেনা লোক। শুভা বলে ওঠে, আমি আবার পালাব কোথায়?
লোকটা থমকে যায়। বলে, তাও তো বটে। আপনার তো আবার পালাবারও উপায় নেই। চোরের থেকেও খারাপ অবস্থা।
একটু যেন হাসির ঝিলিক দেখা যায় লোকটার মুখে। তাও বাঁকা ঝিলিক। যেন বিদ্রূপ করছে। আবার বলে, নিজের দোষেই তো ফাঁদে পড়েছেন। কাল যা শুনলাম, তাই মনে হল। তা সে যাক গে, অন্য কোথাও না পালান, ঘরের বাইরে গিয়ে চেঁচাতে পারেন। ও সব ঝুট ঝামেলা বাড়াতে আমার ভাল লাগে না। চলুন।
শুভা যেন ভুলে যায়, ও কার সঙ্গে কথা বলছে। একটা অপমানবোধ ওকে হঠাৎ জ্বালিয়ে দেয়। কেঁজে বলে ওঠে, আমার কথায়, তোমার মতো একটা চোরের কোনও দরকার নেই। কী দেখতে চাও, দেখে নাও।
শুভা রাগে ও উত্তেজনায়, দ্রুত পাশের ঘরে যায়। এই মুহূর্তে ভয়ের কথাও ওর মনে থাকে না যেন।
কিন্তু লোকটা অতিরিক্ত মাত্রায় সচেতন আর সতর্ক। শুভা পাশের ঘরে ঢুকে পাছে দরজা বন্ধ করে দেয়, সেই জন্যে প্রায় শুভার গায়ে গায়ে ঘেঁষে পাশের ঘরে যায়। পাশের ঘরে গিয়েও, শুভা যত সরে যেতে চায়, লোকটা ততই ওর পাশ ঘেঁষে থাকে। বলে, উঁহু, অতটা দূরে থাকবেন না। আমার কাছে কাছে থাকুন।
শুভা ক্রুদ্ধ বিস্ময়ে জিজ্ঞেস করে, কেন?
বলা যায় না, ছিটকে ও ঘরে গিয়ে দরজাটা বন্ধ করে দিলেন। আর আমিও আটকা পড়ে গেলাম।
শুভা রাগে ও বিদ্রুপে, ঝলসে ওঠে, তাতেই বা তোমার কী। কাল রাত্রে জানালা দিয়ে যেভাবে ধরা পড়ার ভয়ে এসে ঢুকেছিলে, সেই জানালা দিয়েই পালাবে।
লোকটা যেন ভারী নিশ্চিন্ত হয়ে, এমনি একটা কথার কথা বলে, সেটা ঠিক হবে না। সবাই দেখতে পাবে, আর
শুভা বলে ওঠে, অমনি ধরা পড়ে যাবে, আর সবাই ইঁদুর-পেটা করে তোমাকে মেরে ফেলবে, সেই ভয়।
লোকটা ঘাড় কাত করে এক বার তাকাল শুভার দিকে। শুভার মনে হল, লোকটার মুখটা কী রকম বদলে গিয়েছে। ঠিক এরকম মুখ এক বারও দেখেনি। রাগ বা গম্ভীর না, একটা অন্যরকম ভাব। যেটা ও বুঝতে পারে না, কিন্তু ওর বুকের মধ্যে, বিদ্যুৎ ঝিলিকের মতো একটা চমক লেগে যায়। ভয়ে ওর শিরদাঁড়ার কাছটা কী রকম শিরশিরিয়ে ওঠে।
লোকটা বলে, স্টিলের আলমারিটা খুলুন।
শুভা বলে, খোলাই আছে।
ওর গলায় আর তেমন ঝাঁজ নেই। লোকটা মুখ ফিরিয়ে নেয়। শুভার নতুন করে সন্দেহ বাড়তে থাকে। লোকটা কি খালি সেই জিনিসটাই নিতে এসেছে। নাকি আর কোনও মতলবে। চাউনিটা যেন কী রকম বিচ্ছিরি লাগল। শুভার গা-টা এখনও যেন ছমছম করছে।
লোকটা আলমারিটা খুলে, তন্ন তন্ন করে দেখল। হাত দিয়ে যত দেখে, তার চেয়ে চোখ দিয়ে, অনেক তাড়াতাড়ি দেখে নেয়। আলমারিটাতে শুভার জামাকাপড়, ব্যবহারের দু-চারটে অন্যান্য জিনিস ছাড়া কিছুই নেই। আলমারিটা দেখা হয়ে যেতেই, এ ঘরের খাটের বিছানা উলটে, বালিশের তলা, সবই দেখল। তারপরে ডাক দেয়, আসুন, বাথরুমে আসুন।
বাথরুমে?
হ্যাঁ।
কেন?
ও লোকটার চোখের দিকে প্রায় ভয়ার্ত জিজ্ঞাসু চোখে তাকায়। লোকটা তা লক্ষ না করে বলে, বললাম তো, আপনাকে দূরে রাখলে চলবে না। আপনি বাথরুমে দাঁড়ান, আমি একটু দেখে নিই।
শুভা তবু খানিকক্ষণ চুপচাপ দাঁড়িয়ে থাকে। এক বার ভাবে, বলে দেয় কোথায় আছে জিনিসটা। কিন্তু লোকটার কথার মধ্যে অন্য কোনও উদ্দেশ্য আছে বলে মনে হয় না। ও আবার লোকটার চোখের দিকে তাকায়। তারপর বাথরুমে ঢুকে, দরজার পাশেই দাঁড়ায়।
এখানে বিশেষ কিছু দেখবার জায়গা ছিল না। দু-একটা তাক, একটা ডালা বন্ধ কাঠের বাস্কেট। তাও দেখল সে। তার মধ্যেই দুবার শুভার দিকে দেখে নিয়েছে। আশ্চর্য, এই লোকটাই কি সত্যি গতকাল পাইপ বেয়ে পার হচ্ছিল। আর, শুভাকে নিয়ে তার এত ভয়। আসলে বিশ্বাস করতে পারছে না।
ওরা কেউই কাউকে বিশ্বাস করতে পারছে না। তার কোনও কারণও নেই। শুভা যদি পারত, তা হলে নিশ্চয়ই বাথরুমের দরজাটা চকিতে টেনে, বন্ধ করে দিত। কিন্তু ওর সাহসে কুলোল না।
লোকটা বেরিয়ে এল। এ ঘরের চারিদিকে আর এক বার চোখ বুলিয়ে পাশের ঘরে গেল। শুভা মাঝখানের দরজায় দাঁড়াল। লোকটা আর এক বার ঢাউস আলমারিটার পাশে, কোণের দিকে উঁকি দিল। তারপর নিজের মনেই বলল, তা হলে, কী যেন নাম, নরেশ না কী, কালকে রাত্রের সেই মাতালটা, ওর হাতেই পড়েছে। আর এতক্ষণে, পুলিশের কাছে হয়তো জমাও দিয়েছে। এবার আপনাকেই ধরবে। পুলিশ এলে জিজ্ঞাসাবাদ করবে।
শুভা আবার ভয়ের কথা ভুলে যায়। বলে, আমাকে?
লোকটা একটা চিরুনি বের করে মাথা আঁচড়াতে আঁচড়াতে বলে, হ্যাঁ। নরেশবাবু তো সবসময় বাড়ি থাকে না। ওটা কী করে এ ঘরে এল, জিজ্ঞেস করবে না? আপনিই তো সব সময় এই ফ্ল্যাটে থাকেন। কিছু একটা হলে, আপনার জানবার কথা।
শুভা কোনও জবাব দিতে পারল না। কথাটা সেদিক থেকে একেবারে মিথ্যে নয়। যদিও ওর সে ভয় নেই। নরেশ কোনওদিনই সে জিনিসটা দেখতে পাবে না, জানতেও পারবে না।
লোকটা পুলওভারটা টেনে টেনে বলে, তবে, আমি এসে খুঁজে গেছি, এ কথা বললেও আমার কিছু যাবে আসবে না। আচ্ছা, চলি।
লোকটা শুভাকে অবাক করে দিয়ে, সত্যি দরজার কাছে গিয়ে, ছিটকিনিতে হাত দেয়। শুভার মুখ থেকে আপনিই বেরিয়ে যায়, এমন কী জিনিস সেটা, যার জন্যে পুলিশ পর্যন্ত এসে পড়বে?
লোকটা ফিরে বলে, বললাম তো কী জিনিস।
কী হয় ওটা দিয়ে?
চিচিং ফাঁক।
বলতে বলতে, লোকটার ঠোঁটের কোণে যেন একটু হাসির রেখার ঝিলিক দেখা যায়। হাতের ভঙ্গিতে চাবি ঘোরাবার মতো করে বলে, সব রকমের তালা-চাবি খোলা যায়। সবাই তাই বলে পারে না। হাতের গুণ থাকা চাই।
শুভা বলে ওঠে, চোরের হাতের গুণ।
লোকটা ঘাড় নেড়ে বলে, হুম।
শুভা আবার বলে, কাল রাত্রেই জানতাম, তুমি একটা চোর।
তবু নরেশবাবুকে বললেন না কেন?
সে অবস্থা থাকলে, নিশ্চয়ই বলতাম। তোমার হাতে ছুরি ছিল। বললে তুমি কী করতে, তা জানি। চোর-ডাকাতদের বিশ্বাস কী।
লোকটা ছিটকিনি খোলবার জন্যে মুখ ফেরাল। হঠাৎ আবার এদিক ফিরে বলে উঠল, আমি চোর। আর নিজে কী?
মানে?
কথাটা বুঝে উঠার আগেই, শুভার গায়ে যেন আগুনের ঝাপটা লেগে যায়। শুধু মুখ নয়, ওর চোখেও রক্ত ছুটে আসে।
লোকটা ছিটকিনি খুলে ফেলল। বেরিয়ে যাবার আগে বলে, মানে, নিজেরই তো ভাল জানা আছে।
লোকটা অদৃশ্য হয়ে যায়। দরজাটা ভেজিয়ে দিয়ে যায়। শুভা যেখানে দাঁড়িয়েছিল, সেখানেই দাঁড়িয়ে রইল। ওর মাথার মধ্যে যেন দাউ দাউ করে আগুন জ্বলছে। অসহায় রাগে দাঁতে দাঁত চেপে, ও যেন নিশ্চল পাথরের মতো শক্ত হয়ে থাকে। তারপরে, দুঃসহ প্রতিকারহীন রাগই যেন, একটা অসহ্য কষ্টে পরিণত হতে থাকে। বুকের মধ্যে একটা তীব্র যন্ত্রণা অনুভূত হয়। দরজার চৌকাঠ শক্ত করে ধরে। এক সময়ে হঠাৎ ওর শরীরটা কাঁপতে থাকে। মুখে হাত চাপা দিয়ে ধরে। চোখের দৃষ্টি ঝাপসা হয়ে ওঠে।
কতক্ষণ এভাবে কেটে যায়, খেয়াল থাকে না শুভার। এক সময়ে নিজেরই দীর্ঘশ্বাসে, নিজেই চমকে ওঠে, সংবিৎ ফিরে পায়। ও নড়েচড়ে ওঠে। লোকটার কথাগুলো আবার ওর মনে পড়ে। লোকটার ওপর এখন ওর আর তেমন রাগ হয় না। কিন্তু একটা চোর হয়ে, নোকটাও তাকে এভাবে নোংরা ইঙ্গিত করে গেল। তারপর আস্তে আস্তে, নিজের জীবনের ভাবনাই, ওকে আর এক পাথারে ভাসিয়ে নিয়ে যায়।
লোকটা চোর বলে হয়তো, শুভার এতখানি লেগেছে। কিন্তু চোর ছাড়াও যে কেউই জানবে, সে-ই তো তাকে এই ইঙ্গিত করবে। ইঙ্গিত কেন, মুখ ফুটেই বলবে। নরেশ তো বলছেই। কোনও কথাই তো তার মুখে আটকায় না।
কিন্তু লোকটা যেন শুধু চোরের মতো কথা বলেনি। চোরেরা কি অমনি করে কথা বলে। লোকটার কথা যেন তার চেয়েও বেশি। কথা বলার ভাব-ভঙ্গি, সবকিছুর মধ্যে একটা অবহেলা, অথচ তীব্রতা। নরেশ চেঁচিয়ে চিৎকার করে যত উত্তেজিত করতে না পারে, লোকটা আস্তে আস্তে ঝিমিয়ে ঝিমিয়ে কথা বলে, তার চেয়ে অনেক বেশি পারে। লোকটা লোকটা বলা ঠিক নয়। একটা ছেলেই, হয়তো শুভার থেকে খুব বেশি বড় হবে না, বা সমবয়সিই। এ ঠিক চোর তো? তা হলে চোর বলাতে এত রাগ কীসের।
শুভারই বা এত রাগ কীসের। চোরকে না হয় চোর বললে রাগ হয়। শুভাও কি তাই। শুভা হাঁটতে হাঁটতে সামনের ঘরের মাঝখানে আসে। আসলে, চোরটা ঠিক চোরের মতো আচরণ করেনি। শুভা যে সব ভয় পেয়েছিল, তার কিছুই ঘটেনি যেন, খুব সহজভাবে এল, গেলও সহজভাবেই। শুধু নিজের প্রয়োজনটা মেটাবার জন্যে।
ওর সহসা খেয়াল হয়, বাইরের দরজাটা খোলা। শুভা তাড়াতাড়ি লাগাতে গিয়ে থমকে যায়। আস্তে আস্তে দরজাটা খোলে। সামনের বারান্দায় আলো জ্বলছে। নিশ্চয়ই নীচের দারোয়ান সন্ধ্যাবেলাতেই জ্বালিয়ে দিয়ে গিয়েছিল। শুভা বারান্দায় যায়। সামনের রেলিংয়ের সামনে দাঁড়ালে, নীচে দিয়ে যে রাস্তাটা গেটের দিকে গিয়েছে, সেটা দেখা যায়। গেটের পাশ দিয়ে রাস্তায় নোক-চলাচল করছে, তাও দেখা যায়।
রেলিংয়ের কাছে যেতে গিয়েও, শুভা থমকে যায়। ও তাড়াতাড়ি ঘরে ফিরে এসে দরজা বন্ধ করে দেয়। দিয়েই ঢাউস আলমারিটার টানা খুলে, সেই অদ্ভুত জিনিসটা বের করে। কী বলছিল যেন লোকটা? চিচিং ফাঁক। কিন্তু আশ্চর্য, লোকটা শুভার কথায় বিশ্বাস করল কেমন করে। শুভা বলল, আর তা-ই মেনে নিল, সত্যি আলমারিটা বন্ধ আছে! চোরের আবার এমন মতিগতি হয় নাকি। তার তো অবিশ্বাস করে, সবই টেনে টেনে দেখা উচিত ছিল।
শুভা লোহার পাতের অদ্ভুত অবয়ব বস্তুটি চোখের সামনে এনে দেখতে থাকে। খুব যে একেবারে মিহি করে কাটা তা নয়। হয়তো লোকটা নিজের হাতেই তৈরি করেছে। এবার শুভার লক্ষ পড়ে, চাবির মতো লম্বা লম্বা তিনটি ডাঁটি ছাড়া, গোল অংশের বাদবাকি ভয়ংকর ধারালো। তেমন করে মারলে দেহের ছোটখাটো অংশ কেটে ফেলা যায়।
কিন্তু এটা দিয়ে কি সত্যি সব রকমের আলমারি আর তালাচাবি খোলা যায়? ভাবতেই, শুভার দৃষ্টি পড়ে নরেশের বিখ্যাত কোম্পানির তৈরি আয়রন সেফে। কৌতূহলিত হয়েও সত্যি এগিয়ে যায় আয়রন সেফের কাছে। তিন দিকের তিনটি চাবিই ভিতরে ঢোকাবার চেষ্টা করে। দুটো ঢুকলই না। একটা খানিকটা ঢুকেই আটকে গেল। শুভা বলে উঠল, মিথ্যুক! চোর!
নিতান্ত কৌতূহল বশেই ও এক বার পরখ করল। তারপরে ধারালো জায়গা, গলার কাছে এক বার ছোঁয়াল। চোখ বুজে চুপ করে রইল। তারপরে নামিয়ে নিয়ে এল। মনে মনে বলল, আমি যদি নরেশের সিন্দুক ভেঙে চুরি করি বা গলা কেটে মরি, কিছুতেই কিছু যায় আসে কী?
ভাবতে ভাবতে ওর চোখে আবার আসন্ন মধ্যরাত্রের সেই অসহায় উদ্বেগ ফুটে ওঠে। আস্তে আস্তে পাশের ঘরে গিয়ে, বিছানায় এলিয়ে পড়ে। হাতে থাকে সেই অদ্ভুত জিনিসটা, যার নাম চিচিং ফাঁক। কিন্তু ওর মন চলে যায় অন্যখানে। বাবা মা ভাই বোন আর–আর তারকা। তারকদা কি সত্যি আর কোনওদিন আসবে!…
এমনি যখন মনের অবস্থা, বয়স যখন বাইশের কোঠা ছাড়িয়ে গিয়েছে, তখনই এসেছিল তারকা। তার আগেও যে তারকদা আসেনি, তা নয়। পাড়ার ছেলে, প্রতিবেশী। ছেলেবেলা থেকে অনেক বারই দেখেছে তারককে। তারকদের অবস্থা তেমন ভাল না হলেও, কলকাতার সঙ্গে নিয়মিত যোগাযোগ। তারকদা নিজেও বলত, লোকেরাও জানত, কলকাতায় সে চাকরি করে। সপ্তাহে একদিন করে বাড়ি আসত। অন্যান্য ছুটিতেও, গ্রামে যাওয়া-আসা লেগেই ছিল।
চাকরিটা যে তারকদা ভালই করত, সেটা বোঝা যেত তাকে দেখে। তার পোশাক-আশাক, চাল-চলন, খরচের বহর দেখেই অনুমান করা যেত, কলকাতায় সে বেশ ভালই আছে। তারকদা গ্রামে এলে, গ্রামের বন্ধুরা খুশি হয়ে উঠত। গ্রাম তো ঠিক বলা যায় না আর। শহরই বলতে হবে। তবু, পুরনো অধিবাসীদের কাছে, শহরের পরিচয়ও গ্রামই। গ্রাম বলতেই তাদের ভাললাগে। তাতে যেন নিজেদের অধিকারটা অনেক বেশি অনুভূত হয়। শহর বললে, নিজেদের অধিকার ঠিক তেমন করে প্রতিপন্ন হয় না।
তারকা দেশে এলে, শুধু তার ছেলেবেলার বন্ধুরাই খুশি হত না। কলকাতা থেকেও তার সঙ্গে দল বেঁধে বন্ধুরা আসত। তখন পাড়ায় রীতিমতো সাড়া পড়ে যেত। তারকদার কলকাতার বন্ধুরা খাওয়া-দাওয়া, পুকুরে সাঁতার কাটা,হইহল্লা করে মাতিয়ে তুলত। সবাই খুশি হত না। কেউ কেউ বিরক্ত হত। সেটা নিতান্তই ঈর্ষা। গ্রাম্য নীচতা। কাউকে একটু সচ্ছল সুখী দেখলেই, যাদের চোখ টাটায়, মন পীড়িত হয়, তারাই বিরক্ত হত। তারা বলাবলি করত, বেথা হয়নি, আইবুড়ো বয়সের রোজগার। এ সবই দুদিনের। চাপ পড়লেই বাপ বলতে হবে এর পরে। তখন কোথায় যাবে এত সব র‍্যালা।.ইত্যাদি।
একটু দুর্নামও যে না ছিল, তা নয়। শোনা যেত, তারকদা মদ খায়। হয়তো খেত। অনেকেই তো খায়। কিন্তু অনেকের মতো তারকাকে কেউ কখনও মাতলামি বা অভদ্র আচরণ করতে দেখেনি। আরও একটা দুর্নাম ছিল তার নামে। কোনও কোনও বাড়িতে নাকি, তারকদার যাতায়াত বেশি এবং সেই সব বাড়িতে, তারকদা রীতিমতো টাকা-পয়সা খরচ করে। তাদের অর্থসাহায্য করে। বিনা স্বার্থে নয়। উপলক্ষ সেই সব পরিবারের মেয়েরা।
এ সংবাদের কতখানি রটনা, কতটা সত্যি মিথ্যে, হলপ করে বলবার কেউ ছিল না। কথাটা শোনা যেত, এই পর্যন্ত। যে সব বাড়ির বিষয়ে শোনা যেত, সে সব বাড়িতে মেয়েরাও ছিল, যাদের খুব সুনাম ছিল না। তাদের সঙ্গে তারকাকে এখানে সেখানে বেড়াতে বা সিনেমায় যেতেও দেখা গিয়েছে। তার থেকেই যতটুকু আন্দাজ মেলে। এই যদি অন্যায়, তবে অন্যায়। এর বেশি কেউ কোনওদিন চাক্ষুষ করেনি।
সব মিলিয়ে, তারকার মধ্যে নানান আকর্ষণ ছিল। তার কলকাতার জীবন, টাকা-পয়সা, পোশাক-আশাক, ব্যবহার, সেই সঙ্গে চেহারাও। তারকদা দেখতেও খারাপ নয়। কেবল, তার চোখ দুটোর ভাবের যেন কোনও হদিস পাওয়া যেত না। বড় বড় চোখ দুটিতে, সেই দৃষ্টিকে যে কী বলে, শুভা কোনওদিন বুঝতে পারত না। যখন মনে হত, তারকদা মুগ্ধ চোখে চেয়ে আছে, শুভা লজ্জা পেয়ে মুখ ফেরাতে যেত, তখনই মনে হত, দৃষ্টিটা যেন অন্য কোথায় চলে গিয়েছে। অনেক দূরে, অন্য কোথাও। কেমন একটা অন্যমনস্কতা চোখে।
কখনও মনে হত, শুভাকে এক মুহূর্ত না দেখলে থাকতে পারবে না। যেন কোনও একটা আকাঙ্ক্ষায়, মানুষটা জ্বলে যাচ্ছে। সে সময়ে, মানুষটাকে প্রায় খারাপ বলে মনে হত। যেন সব কিছুতেই, একটা লোভের নেশায় চোখ দুটো জুলজুল করছে। সে জন্যে যে একটা ভীষণ আঘাত, গভীর কষ্ট, তা মনে হত না। কিংবা নিজের অধিকারবোধে, সমস্ত কিছুই ছিঁড়ে দিয়ে, গ্রাস করবে সেরকমও নয়। একটা অন্য ভঙ্গি। তারিয়ে তারিয়ে, খাবার মতোই, তারিয়ে তারিয়ে দেখা। খুব খারাপভাবে বললে, শ্মশানের কুকুরের মতো চোখ।
কিন্তু, সেই চোখেই হঠাৎ এমন নিরাসক্তি দেখা দিত, যেন সবকিছুর ব্যাপারেই, সে একেবারে নির্বিকার হয়ে গিয়েছে। তখন তাকে অন্যরকম মানুষ বলে মনে হত। এই দুয়ে মিলিয়ে, তারকা সম্পর্কে কেমন যেন একটা কৌতূহলের সৃষ্টি হত। যেন মানুষটাকে ঠিক চেনা হয়নি। কী যেন রয়ে গিয়েছে, কখনওই ঠিক বোঝা যাচ্ছে না। লোকটার চলা-ফেরার সীমানা যেন অন্তঃহীন। যে-অন্তঃহীন। সীমানা পিছনে ফেলে, শুভাদের সামনে এসে দাঁড়িয়েছে।
কিন্তু এ সব চিন্তা অনেক পরে এসেছে। যখন মেলামেশা বেড়েছে। প্রথম প্রথম তো কেবল দেখাশোনাই ছিল। হঠাৎ বাড়ির পাশ দিয়ে যাবার সময় হয়তো, বাবার সঙ্গে দেখা হয়ে গেল। একটু দাঁড়িয়ে দু-একটি জিজ্ঞাসা, কেমন আছেন শৈলেনকাকা?…হ্যাঁ, যা দিনকাল পড়েছে। কলকাতায়ও জিনিসপত্রের দাম খুব। চালের কথা আর বলবেন না।…ওই চলে যাচ্ছে কোনও রকমে…আচ্ছা চলি।…এমনি কথার পৃষ্ঠে দু-একটি কথা।
কখনও হয়তো শুভার সঙ্গেও এখানে সেখানে দেখা হয়ে গিয়েছে। সেইরকমই দু-একটি কথা, কোথায় যাচ্ছ শুভা! কেমন আছ? শৈলেনকাকা ভাল আছেন?
তারপরে সেই ঘোর সন্ধ্যায় একদিন দেখা। বাড়ির বাইরে রাস্তার দিকে, বারান্দায় থাম ধরে দাঁড়িয়ে ছিল শুভা। মা গিয়েছিল গা ধুতো ভাই-বোনেরা সবাই, কেউ খেলায়, কেউ গল্পে নিজের নিজের ব্যাপারে মেতে ছিল। কিন্তু আশেপাশে কেউ ছিল না। শুভা সবে মাত্র সন্ধ্যা বাতি দিয়ে এসে দাঁড়িয়েছিল। বাইরের দিকের ঘরটার দরজা খোলা, অন্ধকার। একটু পরেই, সেখানে বাবার ছাত্ররা আসতে আরম্ভ করবে। চট মাদুর পাতাই আছে। ছেলেরা এলে শুভা বাতি জ্বালিয়ে দেবে। বাবা একটু বেরিয়েছিল। ফিরে আসবার সময় হয়ে এসেছিল প্রায়।
সেই ফাঁকেই, শুভা ওদের সেকালের বাড়ির পলেস্তারা খসে যাওয়া পুরনো ইট বের করা থামের পাশে চুপ করে দাঁড়িয়ে ছিল। চারদিকটা অসম্ভব নিঝুম লাগছিল। ওদের বাড়ির সামনে তখনও কিছু ফাঁকা জমি ছিল। দু-চারটি গাছপালা সেই ফাঁকা জমিতে। তার ওপারেই, নতুন নতুন কয়েকটা বাড়ি উঠছে। একটু দূরেই, শহরের বড়রাস্তাটা কতগুলো বাড়ির আড়ালে ঢাকা। সেখান থেকে মাঝে মাঝে সাইকেল-রিকশার ভেঁপু বেজে উঠছিল।
ওদের বাড়িতে ইলেকট্রিক আলো আসেনি। আশেপাশে দু-একটা বাড়িতে এসেছিল। সেখানে আলো জ্বলছিল। কিন্তু শুভার চারপাশেই, ঘোর সন্ধ্যার আবছায়া অন্ধকার। তখন ওর মনের অবস্থাটা যেন কোনও এক অতল গভীরের অন্ধকারে ডুবে গিয়ে, থমকে দাঁড়িয়েছিল।
সেইদিনই নতুন নয়। প্রায়ই ওরকম হত। বিশেষত সন্ধ্যার ঝোঁকে, যখন চারদিক চুপচাপ হয়ে যেত, কোনও সাড়াশব্দ পাওয়া যেত না, তখন যেন, সংসারের সবকিছুর নীচে, সহসা ও ডুবে যেত। কোথায় তলিয়ে যেত। তারপরে, নিচ্ছিদ্র অন্ধকারে হঠাৎ থমকে দাঁড়াত। কোথায় এল, কেন এল, কোথায় যাবে, কিছুই বুঝতে পারত না। একটা শিরশির করা ভয় ওর শিরদাঁড়ার কাছে যেন তিরতির করে কাঁপত। বুকের কাছে কেমন একটা যন্ত্রণার মতো হত। মনে হত, কেঁদে ফেলবে। কিন্তু কান্না পেত না। তার ভিতরটাই যেন একটা বাতাসহীন অন্ধকারে স্তব্ধ হয়ে থাকত।
বারান্দার সামনে রাস্তাটায় দূর থেকে কে যেন হেঁটে আসছিল। চোখ না ফিরিয়েও, একটা মূর্তির হেঁটে চলা টের পাচ্ছিল। পাড়ারই কেউ হবে, এই ভেবেছিল। হয়তো হালদারদের বাড়ি পুজো করতে যাচ্ছে গাঙ্গুলিখুড়ো। সে সময়েই তার যাবার কথা। নারায়ণ মিত্তির হয়তো বাড়ি ফিরছে। এমনি দু-একটা কথা ভাসা ভাসা মনে হয়েছিল। তার বেশি কিছু না। মূর্তির দিকে সে ফিরেও চায়নি।
মূর্তি শুভকে পার হয়ে, কয়েক পা গিয়ে হঠাৎ থমকে দাঁড়িয়ে পড়েছিল। ফিরে তাকিয়ে জিজ্ঞেস করেছিল, কে শুভা নাকি?
শুভা চমকে উঠেছিল। কেন যে এত চমকে উঠেছিল, শুভা জানে না। ও যেন কেমন অবাক হয়ে গিয়েছিল। আর সেই যে একটা শিরশির করা ভয়ের ভাব, সেই ভাবটা যেন ঝনঝনিয়ে বেজে উঠেছিল। যেন ওর গায়ের মধ্যে কাঁটা দিয়ে উঠেছিল। গলার স্বরটা, সেই মুহূর্তে ওর চেনা মনে হয়নি। তাড়াতাড়ি বাড়ির ভিতরে চলে যাবার জন্যেই, একবার নড়ে উঠেছিল।
তখন গলার স্বর আর এক বার শোনা গিয়েছিল, শুভা নাকি রে?
শুভা বুঝতে পারছিল গলার স্বরটা তারকদার। তবু, এমন অপরিচিত অচেনা মনে হয়েছিল, জবাব দিতে পারেনি। হঠাৎ এত ভয় পেয়েছিল কেন, অবাকই বা হয়েছিল কেন, আজও শুভা বুঝতে পারে না। এখন মাঝে মাঝে মনে হয়, সেই গলার স্বরের মধ্যে, ওর বর্তমানের নিয়তির ডাক শোনা গিয়েছিল। তখন বুঝতে পারেনি। কিন্তু সেই ঘোর সন্ধ্যায়, তার নিয়তিই, সেই অস্পষ্ট এক মূর্তিকে সামনের রাস্তায় পাঠিয়ে দিয়েছিল। তাকে ডাক দিয়ে, প্রথম এই জীবনের হাতছানি দিয়েছিল। হাতছানির ভাষা আর ভঙ্গিটা ছিল অন্যরকম। তাকে ঠিক চেনা যায়নি।
তারক আবার জিজ্ঞেস করেছিল, শুভাই তো মনে হচ্ছে, না কি?
শুভা তখন জবাব দিয়েছিল, হ্যাঁ আমি।
আমি ভাবলাম, এমন অন্ধকারে কে চুপটি করে দাঁড়িয়ে আছে। শৈলেনকাকা বাড়ি নেই?
না, একটু বেরিয়েছে। বাবা এখুনি ফিরবে। কিছু বলছিলেন?
না। এমনি হঠাৎ জিজ্ঞেস করলাম, চুপ করে দাঁড়িয়ে আছ, তাই।
তারক চলে যাবার জন্য পা বাড়িয়েছিল। শুভার মনে হয়েছিল, একটু বসতে বলতে হয়। কিন্তু বলতে পারেনি। বাবা নেই, মা গা ধুতে গিয়েছিল। তারকাকে বসতে বলে, সে কী করবে? কী কথা বলবে? মা-ও হয়তো অসন্তুষ্ট হবে। কী না কী ভেবে বসে থাকবে।
কিন্তু তারকদা যায়নি। যাবার জন্যে ফিরেও আবার দাঁড়িয়েছিল। অনেকটা যেন নিজের মনেই বলেছিল, কত বাড়ি যে হয়ে যাচ্ছে এ-পাড়ার দিকে। আমাদের এদিকটাও রীতিমতো শহর হয়ে গেল।
শুভা যেন সে কথার কী জবাব দেবে, ভেবে পায়নি। অথচ চলে যেতেও পারছিল না। সে সময়েই মায়ের গলা শোনা গিয়েছিল, কে রে ওখানে, কার সঙ্গে কথা বলছিস?
শুভা জবাব দেবার আগে, তারকই বলেছিল, আমি কাকিমা, আমি তারক।
মার গলায় সঙ্গে সঙ্গেই আপ্যায়নের সুর বেজে উঠেছিল, অ। তা বাবা ওখানে দাঁড়িয়ে কেন? উঠে এসো, বসো। কলকাতা থেকে কবে এলে?
আজ সকালেই। কাল সকালেই আবার যাব।
তারকদা উঠে এসেছিল। শুভার মনে হয়েছিল, তারকদা অন্ধকারেও তার দিকে তাকিয়ে দেখছে। মা বলেছিল, শুভা, বাতি জ্বেলে দে।
শুভা বাতি জ্বালিয়ে নিয়ে বাইরের ঘরে এসেছিল। সেখানে তারক বসেছিল। বাতির আলোয়, তারকের চোখের দিকে তাকিয়েই, হঠাৎ বুকের ভিতরটা কেমন করে উঠেছিল। তারকা ওর দিকে, অপলক চোখে তাকিয়ে ছিল। ঠোঁটের কোণে একটু হাসি, চোখে মুগ্ধতা। সে চাউনি, একেবারে অচেনা নয় শুভার কাছে।
কিন্তু, তারকদার কাছ থেকে কোনওদিন, সে দৃষ্টি আশা করেনি। সেই মুহূর্তে, মনটা গুটিয়ে বিমুখ হয়ে উঠেছিল। লজ্জাও পেয়েছিল। তারকা বলে উঠেছিল, তুমি কি কারুর জন্যে অপেক্ষা করে ছিলে?
শুভা অবাক হয়ে বলেছিল, না তো। আমি ভাবলাম, তুমি কারুর অপেক্ষায় দাঁড়িয়ে আছ। যেভাবে চুপ করে ছিলে, যেন ভয় পেয়েছিলে বা লজ্জা হয়েছিল…।
কথাটা যেন শেষ করেনি। একটা জিজ্ঞাসা, কথার সুরে উহ্য ছিল। তখনও তারকা তাকিয়ে ছিল শুভার দিকে। মুগ্ধতার মধ্যে একটা অনুসন্ধিৎসাও ছিল চোখে।
কথাটা শুনতে শুনতে, হঠাৎ যেন লজ্জাতেই শুভার গায়ে কাঁটা দিয়ে উঠেছিল। কথাটা ভেঙে না বললেও, ও বুঝতে পেরেছিল, তারকদার আসল প্রশ্নটা কী। কোনও ছেলের অপেক্ষায়, শুভা দাঁড়িয়েছিল কি না, সেটাই তার জিজ্ঞাস্য ছিল। শুভা হঠাৎ মুখে আঁচল চেপেছিল। হাসি পায়নি। যেন মুখটাই ঢাকতে চেয়েছিল। একটু পরে বলেছিল, না, কারুর অপেক্ষায় দাঁড়াইনি।
কথাটা বলার পরে, তারকার চোখের দিকে তাকিয়ে ওর হাসি পেয়ে গিয়েছিল। আর একই সঙ্গে, ওর মনের কোথায় একটা স্তব্ধ ধারার উৎসমুখ যেন সহসা খুলে যাচ্ছিল। তারকার চোখের দিকে চেয়ে, যত অবাক হচ্ছিল, কৌতূহল বোধ করছিল ততই যেন, একটা খুশির ধারা গলতে শুরু করেছিল।
মায়ের কথায়, তারকাকে চা করে দিয়েছিল শুভা। একটু পরে বাবা এসেছিল। বাবার সঙ্গে দু-চার কথা বলে, চলে যাবার সময়ে, শুভার দিকে কেমন একরকম করে যেন তাকিয়েছিল তারকা। যেটা বিশ্বাস করতে বাধছিল, অবাক লাগছিল। অথচ ছেলেদের সেই চাহনিটা মেয়েরা কখনও ভুল বোঝে না।
পরের দিন দুপুর ঘেঁষে, আবার তারকাকে আসতে দেখে, শুভা চমকে উঠেছিল। অবাক যত হয়েছিল, একটা সন্দেহও মনের মধ্যে কূট প্রশ্ন তুলেছিল। আর একই সঙ্গে, লজ্জাজড়িত সংশয়ে কেমন যেন থমকে গিয়েছিল। প্রশ্নটা মনে জেগেছিল, কারণ সেইদিন সকালেই তারকা কলকাতা চলে যাবে বলেছিল। অথচ যায়নি। আগের দিন রাত্রি থেকে, অনেক বারই তারকার সেই মুগ্ধ কৌতূহলিত দৃষ্টির কথা শুভার মনে পড়েছে। পরের দিন, দুপুর ঘেঁষে, তারকদার আসবার কয়েক মুহূর্ত আগেও সে কথা মনে পড়ছিল।
সে জন্যেই শুভা চমকে উঠেছিল? কেঁপে উঠেছিল বলা যায়। একটা লজ্জাজড়িত সংশয়ের কারণ ছিল এই ভেবে, শুভার দিকে আবার তেমনি করে তাকাবার জন্যেই কি তারকা, কলকাতায় না গিয়ে ফিরে এসেছিল।
তখনকার মতো, সে কথা জানবার উপায় না থাকলেও, আগের দিনের মতোই তারকদা তাকিয়েছিল। আবার শুভার বুকের মধ্যে রক্ত চলকে উঠেছিল। অবাক হয়েছিল। ইচ্ছে করে, মনে মনে খুশি হওয়া যায় না। ও চাক বা না চাক, মনে মনে খুশির ঢেউও লেগেছিল।
তারকদা জানিয়েছিল, প্রায় দুপুরে অসময়ে আসার কারণ আর কিছু নয়। বলেছিল সকালেই কলকাতা চলে যাবে। যায়নি। তাই বলতে এসেছিল। মিথ্যে কথার যুক্তিটা তেমন প্রবল হয়নি। কারণ, তার মতো লোক যদি একটা কথা বলেই থাকে, কৈফিয়ত দেবার কোনও প্রয়োজন ছিল না। সে যে, কলকাতায় যায়নি বলে, আবার দেখা করতে এসেছে, তাতেই শৈলেন মাস্টারের পরিবার অনেকখানি কৃতার্থ হয়েছিল। এবং শুভার মা যে বেশ খুশি হয়েছিলেন, তাও বোঝা গিয়েছিল। মা তারকদাকে বাবা বাছা করে বসিয়েছিল। শুভকে চা করে দিতে বলেছিল। বাবা তখন ইস্কুলে গিয়েছিল।
তারকা বাড়ির সকলের সঙ্গে, বিশেষ করে বোনদের সঙ্গে কথা বলতে বলতেও সেই একই দৃষ্টিতে অনেক বার শুভার দিকে তাকিয়েছিল। ব্যাপারটা নতুন বলেই বিস্ময়ের। বিস্ময়ের সঙ্গে, থেকে থেকেই লজ্জার ছটায়, শুভার মুখের রং বদলে যাচ্ছিল। অথচ কেমন যেন একটা বিরক্তি এবং রাগে, মনে মনে হাসিও পাচ্ছিল। এ আবার কী অদ্ভুত রঙ্গ! এরকম মনে হয়েছিল শুভার। কখনও বা একটা উদাসী ভাবও সমস্ত ব্যাপারটাকে যেন তুচ্ছ করে দিচ্ছিল। কত ছেলেই তো এমন মুগ্ধ চোখে তাকিয়েছে, হেসেছে, কৌতূহলিত হয়ে শুভার ভিতরটা দেখতে চেয়েছে। তারকদাও সেইরকমই। এতেই বা কী আসে যায়।
এসে গিয়েছিল। সেবারে তারকা সাত দিন গ্রামেই ছিল, কলকাতায় যায়নি। প্রতি দিন শুভাদের বাড়ি যেত। কোনও কোনওদিন দুবেলাই। এবং সেবারেই শেষ দিনে, রাত্রে শুভাদের বাড়ি থেকে চলে আসার সময়, তারকদা অন্ধকার আড়ালে পেয়ে, শুভাকে শুধু বলেছিল, আমার যে কী হল, তা জানিনে। এবার আর কলকাতায় যেতে ইচ্ছে করছে না। কেন বলো তো?
শুভা অনেকটা অবুঝের মতোই বলেছিল, কেন?
তারক শুভার হাত ধরেছিল। বলেছিল, তুমি জানো না, কেন?
আর জবাব দিতে পারেনি শুভা। কিন্তু তারকার হাত ধরা, গলার স্বর ও সুর কোনও বোঝা-ই বাকি রাখেনি। তারকা তখনই শুভকে কাছে টেনে মুখ নামিয়ে নিয়ে এসেছিল। শুভার পক্ষে, তারকদার সঙ্গে এতটা পাল্লা দেওয়া সম্ভব ছিল না বলে, ও ঘাড় হেঁট করে মুখ নামিয়ে নিয়েছিল।
.
কিন্তু সে মুখখানি তুলতে, শুভার বেশি দেরি হয়নি। তারপরে, তারকা প্রতি সপ্তাহেই কলকাতা থেকে এসেছে। এলেই, শুভাদের বাড়ি। তারকদার আসাটা যেন ছিল, গঙ্গার বান ডাকা জোয়ারের মতো। প্রবলবেগে এসে ঝাঁপিয়ে পড়ে ভাসিয়ে দেবার মতো। সব দিক থেকে, সকলের দিক থেকেই। বাবা মা খুশি হত। ভাইবোনেরাও। কারণ তারকদার হাতটা দরাজই ছিল সকলের জন্যে। প্রথম প্রথম শুভার লজ্জা করত। কোথায় যেন আটকাত। কিন্তু ব্যাপারটা, সবটুকুই তার নিজের হাতে ছিল না। অন্যদের ইচ্ছাটাও কম ছিল না।
আর তারকদার চলে যাওয়াটা ছিল, ভাঁটার টানে ঢল নেমে যাবার মত। যেন, দুপাড় জুড়ে কেবল পলি পাঁকে জল নেমে যাওয়া শূন্যতা।
এই জোয়ার-ভাঁটার টানের অনুভবটা, শুভার মনে এসেছিল বেশ কয়েক মাস পরে। তার মধ্যে অনেক জল এসেছিল, গিয়েছিল। কবে যেন, সেই যাওয়া আসার মধ্যে, নিজের ইচ্ছা, বাসনা, আকাঙ্ক্ষাগুলো মেশামিশি হয়ে গিয়েছিল। দুজনের মধ্যে সম্পর্ক অনেক ঘনিষ্ঠ হয়ে উঠেছিল। সেই ঘনিষ্ঠতার প্রতিটি মুহূর্তেই, শুভার চোখের সামনে কলকাতার হাতছানি ভেসে উঠেছে।
হাতছানি শুধু চোখে নয়। হাতছানি নানা সুরে বেজেছে মনে মনে। নানা তরঙ্গে ঢেউ দিয়েছে রক্তে রক্তে। কলকাতায় চলো, কলকাতায় চলো। সেখানে অনিশ্চয়ের সকল নিশ্চয়তা। সবকিছুরই মুশকিল আসান। বিবাহ, সংসার। শান্তি, ভালবাসা নিজের ঘর, প্রেমিক স্বামী। অভাব অনটনের কোনও প্রশ্ন নেই।
তখনই কেন বিয়ের কথা তারকদা বলছিল না?
বলা সম্ভব ছিল না। সেটাই সবথেকে আশ্চর্য। মানুষের কত যে মন। যতই দিন যাচ্ছিল, শুভা যতই তারকার ঘনিষ্ঠ হচ্ছিল, ততই বাড়ির আবহাওয়া যেন বদলাতে আরম্ভ করেছিল। তলে তলে, কোথায় যেন একটা প্রতিরোধ গড়ে উঠেছিল। অথচ, প্রথম দিকে মনে হয়েছিল, তারকাকে নিয়ে কারুর মনে কোনও দুশ্চিন্তা দুর্ভাবনা নেই।
কিন্তু ছিল। জাতের কথা উঠেছিল। শুভারা কায়স্থ, তারকা তার চেয়েও ছোট। যদিও, জাতের কথাটা, আগে কখনও কারুর মনে হয়নি। শুধু তার টাকা, কলকাতার অদৃশ্য আশ্চর্য জীবনের কথাই মনে হয়েছিল। তা হোক, তবু তার সঙ্গে সম্পর্ক পাতানো যায় না। অতএব প্রতিরোধ গড়ে উঠেছিল। বাবা মায়ের মুখে ক্রমে তারকার সম্পর্কে কটু কথা শোনা যাচ্ছিল। বাড়িতে আসা অপছন্দ হয়ে উঠছিল।
কিন্তু, শুভা যেন তখন অনেক দূর ভেসে গিয়েছে। তারকাকে কতখানি ভালবেসেছিল, সেটা যাচাই করতে পারেনি। জীবনের একটা স্বাদ বদল হয়েছিল। অন্তহীন নিরাশার মধ্যে, আশা পেয়েছিল। বাবা-মা সংসার, কোনও কিছুর প্রতিই ওর আর সে মূল্যবোধ ছিল না। নিরাপত্তা ও নিশ্চিন্ত জীবনের চিন্তাই, রঙিন স্বপ্নের মতো ওকে ঘিরেছিল। তার নামই ভালবাসা ওর কাছে। জাতের বিচার করে কী লাভ। বাড়ি থেকে যদি বিয়ে দেওয়া না হয়, তবে পালিয়ে গিয়েই করতে হবে।
নদীতে টান ছিল। ঘাটের খুঁটিতে যার জোর নেই, মাঝি নেই যে নৌকার, একটা অশক্ত দড়ির টানে কত দিন আর সে-নৌকা ঘাটে থাকে। একদিন তার নোঙর ছিঁড়ে যায়। যে তাকে ভাসিয়ে নিয়ে যায়, তার সঙ্গেই ভাসে। শুভার ব্যাপারটা অনেকটা সেইরকমই। তবু তো এক কূল ভেঙে, আর এক কূল গড়ে উঠবে। কোনও কূল না থাকার থেকে, যে কোনও একটা কূল থাকা ভাল। শুভা তারকার সঙ্গে পালানোই স্থির করেছিল। কারণ, পালানো মানেই বিয়ে। বিয়ে মানেই, স্থিতি। একটি মেয়ের, একটি চব্বিশ-পঁচিশ বছর বয়সের মেয়ের সকল উদ্বেগের অবসান। ঘর, সংসার, নিরাপত্তা। তাও, তারকদার মতো লোকের সঙ্গে, কলকাতার সেই আশ্চর্য নায়কটি।
নরেশও শুভাদের গ্রামেই মানুষ। তবে, নরেশের দেখা পাওয়া যেত কালে ভদ্রে। সেখানে সে পারতপক্ষে যেতই না। তারকার সঙ্গেই তাকে কয়েক বার গ্রামে দেখা গিয়েছে। কিন্তু তারকের সঙ্গে যে নরেশের সম্পর্কটা কী, কেউ-ই সঠিক জানত না। নরেশের সম্পর্কে সবাই জানত, সে কলকাতায় বড় ব্যবসা করে। গ্রামের সঙ্গে কোনও সম্পর্ক রাখতে চায় না। গ্রামের লোক কাউকে কখনও সে ডেকে কথাও বলত না। গ্রামে সে অনেকটাই বিদেশি। এখনকার মানুষেরা, অনেকে তাকে চেনেই না।
শুভাও সেরকম কিছু চিনত না। তারক তাকে যখন এখানে এনে তুলেছিল, তখনই একমাত্র জানতে পেরেছিল, দুজনের মধ্যে ঘনিষ্ঠ সম্পর্ক। শুধু তা-ই নয়। তারক নরেশের ঘাড়ের বোঝা।
বিয়ে? স্বামী ঘর সংসার নিরাপত্তা? দাঁড়া, ওরে মুখপুড়ি মেয়ে, একটু দাঁড়া, একটু থাম। এক নিশ্বাসে, ওই শব্দগুলো এমন করে উচ্চারণ করিসনে। সংসার কি তোকে এটুকু শিক্ষাও দেয়নি? শব্দগুলো যত সহজে উচ্চারণ করা যায়, জীবনের ক্ষেত্রে তার প্রাপ্তি একেবারে কানাকড়ি।
.
কোথায় যেন পেটা-ঘড়িতে ঘণ্টা বাজে, এক দুই তিন। বাইরে ঠাণ্ডার রাত্রি হিমে জড়সড়, কাঁপে। অনেকে ঘরে, গরম বিছানার ঢাকায় ওম করে। পাশের ঘরে, কেবল মাত্র দ্রব্যের উষ্ণতায়, নরেশও ঘুমায়। আর এঘরে, একটা সামান্য মাদুরের ওপরে শুয়ে, শুভা এপাশ ওপাশ করে। ওর শীত করে না। কঠিন মেঝেতে লাগে না। পুরনো চিন্তা, নতুন জীবন, পিছনে অন্ধকার, সামনে অন্ধকার, সব মিলিয়ে ওকে ছিঁড়ে টুকরো টুকরো করতে থাকে।
এখানে এসে, মাত্র সাত দিনের মধ্যে ও জানতে পেরেছিল, তারক একটা শূন্য, তার কিছুই নেই। নানান জনের, নানান ব্যবসায়ের সঙ্গে জড়িয়ে, তার বৃত্তি একমাত্র উঞ্ছবৃত্তি। বন্ধুদের করুণা আর দয়াই তার সম্বল। এমনকী, একটা বাঁধা মাইনের চাকরি পর্যন্ত নেই লোকটার। জামাকাপড় বাসস্থান, সবই পরের করুণা।
কলকাতায় আসার পরে, কয়েক দিন বন্ধু বান্ধব পরিচয়, খানাপিনা, গাড়ি চড়া, বেড়ানো, সিনেমা থিয়েটার দেখা, সবই বন্ধুদের দয়ায়। সে সব বন্ধুরাও, বিচিত্র অস্পষ্ট সব লোক। কার যে কী কাজ, কার যে কী ব্যবসা, কিছুই বুঝতে পারত না শুভা। আজও বোঝে না। এমনকী, এত দিন হয়ে গেল, ও আজও জানে না, নরেশের কী কাজ, কীসের ব্যবসা। এত টাকা তার কোথা থেকে কী উপায়ে আসে।
তবে, এটুকুই শুভা বুঝেছিল, ন্যায়ের পথে, পরিষ্কার কিছু নেই ওদের। ওরা সবাই কলকাতা শহরের, এক ভিন্ন জগতের লোক।
কিন্তু তারকদা পুরোপুরি সেই জগতের লোকও ছিল না। তার জগৎটা, সবটাই পরের মুখাপেক্ষী। একেবারে সম্পূর্ণ দায়দায়িত্বহীন, এক ধরনের বেকার ভবঘুরে বলা যায়।
তবু যেন, একটু ভাল। অন্য জগতের পুরোপুরি বাসিন্দা হওয়ার থেকে, তাও যেন ভাল। নরেশদের সঙ্গে, কোনও সম্পর্ক না থেকে, যদি সাধারণ একটা বেকার ভবঘুরে তোক হত, তাতেও যেন ভাল ছিল। কিন্তু, তারকাকে যতটুকু শুভা চিনতে পেরেছে, তাতে বুঝতে পেরেছে, এ জগৎ, কোনও কিছুর প্রতিই, তার সঠিক কোনও টান নেই। কখনও কখনও এক-একটা ঝোঁক আসে। সেই ঝোঁকের টাল খেয়ে, যেদিকে যতক্ষণ গড়িয়ে চলে। ঠেকে গেলেই, গা ঝাড়া দিয়ে উঠে, আবার অন্য আর এক দিকে যাত্রা শুরু। শুভাও তেমনি একটা ঝোঁকের টানে গড়িয়ে যাবার সীমা।
তবু একটু থমকে যেতে হয় শুভকে। এ কথা কি, সবটুকু সত্যি? তারকদা কি ওকে একটু ভালবাসেনি? কত দিনের কত কথাই যে মনে পড়ে যায়। ছোটখাটো অনেক ঘটনা। সে সবই কি মিথ্যা? এমন তো কখনও মনে হয়নি, তারকদা ওকে ছেড়ে যেতে চায়। তাকে যেতে বাধ্য করা হয়েছিল। নরেশ ক্রমে ক্রমে বিরক্ত হয়ে উঠছিল। প্রথম প্রথম, হেসে বিদ্রূপ করত তারকদাকে, রাজকন্যে তো নিয়ে এলি, তোর রাজত্ব কোথায়? তারপরে হাসতে হাসতে কপাল ব্যথা। বিদ্রূপ ক্রমে রাগে পরিণত হয়েছিল। রাগের সঙ্গে বিদ্বেষ। বিদ্বেষের মধ্যে ঈর্ষা। ঈর্ষার সঙ্গে ঘৃণা।
তারপরে আর তো কোনও ঢাকাটকি আড়াল থাকতে পারে না। নিজেকে একবার প্রকাশ করে ফেললে, আর কোনও কিছু দিয়েই তা গোপন করা যায় না। নরেশ সে জাতের লোকও নয়। তখন তারকাকে একটা শর্তে আসতে হয়েছিল। সে চলে যাবে চাকরির খোঁজে। মাসখানেকের মধ্যেই যা হোক একটা ব্যবস্থা করে, বাসা ভাড়া করে, শুভাকে নিয়ে যাবে।
শুভা ভয় পেয়েছিল। তবু রাজি হয়েছিল থাকতে। রাজি না হয়েই বা কী উপায় ছিল ওর। তারকা চলে গিয়েছিল। এক মাস কবেই পেরিয়ে গিয়েছে। তারকদা আসেনি। একটা খবরও পাঠায়নি। আর কোনওদিন ফিরে আসবে বলেও বিশ্বাস হয় না।
তবে আর শুভার মন থমকায় কেন? তারকদার সবটুকু মিথ্যা বা সত্যি এ বিষয়ে ভেবে লাভ কী। আগাগোড়াই যার মিথ্যা, তার সম্পর্কে কিছু ঘটনা নিয়ে কিছুই প্রমাণ হয় না। অসহায় ভেবে হয়তো একটু করুণার উদ্রেক হয়। কিন্তু তারকদা অসহায় নয়। ওটাই তার চরিত্র। দায়-দায়িত্বহীন ভেসে চলা মানুষ। নিজের জীবনের প্রতিও বোধ হয় তার কোনও টান নেই। মানুষের কোনও কিছুরই স্থিরতা নেই। নরেশের অপমানে, তার যদি সে আত্মসম্মানবোধ থাকত, শুভার প্রতি টান থাকত, শুভার অসম্মানের উদ্বেগ থাকত, তা হলে যেখানেই হোক শুভকে নিয়ে যেত। এভাবে ফেলে যেতে পারত না।
না, তারকদা পর্বটা শুভার জীবনে শেষ হয়ে গিয়েছে। শুভার আর কোনও আশা নেই। বরং আজ শুভা নিজেকে ভয়ে ও দ্বিধায়, মনে মনে জিজ্ঞেস করে, সে নিজে কি তারকাকে ভালবেসেছিল? বাবা মা ভাই বোন সব ছেড়ে চলে আসার মধ্যে কি ভালবাসাই ছিল? না কি, চারদিকে হতাশার অন্ধকার থেকে, ছুটে এসেছিল একটা ঠিকানাহীন আলোর পিছনে। যে আলো আলেয়া কি না, সেটা পর্যন্ত লোভী অবুঝ মন, পরখ করে দেখবার অবকাশ পায়নি।
এখন নিজেকেও ধিক্কার দিতে ইচ্ছে করে। এমন করে, নিজের মুখ সে কী করে পোড়াল। এখন, এই অন্ধকার ঘরে, চোখের জলের কী মূল্য। সামনের অথৈ অন্ধকার পাথার। চোখ ভিজে, বুক ভেসে গেলেও, দুঃসীম পাথারের কোনও কিনারা মিলবে না। মুখে যতই তর্জন-গর্জন করুক, নরেশের এই আস্তানা ছেড়ে বেরুবার আগে, ওকে আরও হাজার বার ভাবতে হবে।
নরেশের নাক ডাকার শব্দ এখনও সমানে চলেছে। শুভা জানে, নরেশের এটা ঠিক ঘুম নয়। নেশায় অচেতন হয়ে আছে সে। নেশা ভেঙে গেলে, একবার সেজাগবে। হাজার বার ভেবেও, এখানে শুভার থাকা সম্ভব নয়।
অথচ, এ কথা সত্যি, তারকা চলে যাবার পরে, এক মাস পর্যন্ত নরেশ শুভার সঙ্গে কোনওরকম খারাপ ব্যবহার করেনি। এক মাস ধরে, সে-ও যেন তারকদার ফিরে আসবার জন্যে অপেক্ষা করেছিল। তারপর যতই দিন গিয়েছে, ততই নরেশের চেহারা বদলেছে। ভাব-ভঙ্গি ভাষা বদলেছে। শুভা জানত, নরেশ কী চায়। নরেশের বিষয়ে কিছু কিছু কথা সে শুনেছিল। নরেশের নিজের মুখ থেকেই শুনেছিল। এমনি স্বাভাবিক অবস্থায় নয়। মাতাল অবস্থায়, নরেশ দুঃখ করে জানিয়েছিল, তার বউ তাকে কীভাবে ত্যাগ করে চলে গিয়েছে। বলেছিল, দেখ শুভা আমাদের কারুরই বিয়ে করা উচিত নয়। আমার না, তারকেরও না। তারকের হয়তো পয়সাকড়ি নেই। আমার তো তা বলা চলবে না। বাড়ি হয়তো করিনি। করতে পারি যে কোনও সময়েই, সে টাকা আমার আছে। গাড়ি আছে আমার। এ পাড়াতে ভাল ভাড়া দিয়েই থাকি। তবু বউ থাকল না। থাকবে কেন বলো? সভাবে ব্যবসা করি না, সবসময়েই একটা লুকোচুরি খেলা। কখন কীভাবে কোথায় ধরা পড়ে যাই। অবিশ্যি, সে জন্যে লোকজন সবই আছে। তবু একটা ভয়ে ভয়ে থাকি। তাতে যে ধকল যায়, মদ না খেয়ে পারি না। তাও কি একটু-আধটু। দেখতেই তো পাচ্ছ। আমাদের বন্ধুবান্ধবও ভাল নয়। সবাই সবাইকে টেক্কা মারবার জন্যে সবসময়ে চেষ্টা করছে। আমাদের মতো লোকদের ঘরে কখনও বউ থাকে। আমরা কি সংসার করতে পারি। বন্ধুরাই ফুসলে ফাসলে, বউকে বের করে নিয়ে গেল। বুঝতে পেরেছিলাম, কিন্তু করবার কিছুই ছিল না।..
কথাগুলো শুনে, শুভার কষ্টই হয়েছিল। বলেছিল, বুঝেছিলে তো সাবধান হওনি কেন? কেন ভাল করে সংসার করলে না? চোর-ডাকাতেরও তো বউ-ছেলেমেয়ে থাকে।
থাকে, সেরকমই থাকে। তবে হ্যাঁ, আমরা যাদের থেকে মাল চুরি করি, তাদেরই আবার বিক্রি করি। ফলে অফিসারদের ঘুষ তো দিতেই হয়, যা চায়, তা-ই দিতে হয়। মদ মেয়েমানুষ পর্যন্ত। নিজেকেও ঘেন্না লাগে, ওদেরও ঘেন্না করি। সবাইকে শুধু ঘেন্নাই করি।..
এরকম করে বললে, সে মানুষকে খানিকটা চেনা যায়। বোঝা যায়। নরেশের সেই চেহারাটা কিছুটা জানে শুভা। কিন্তু যতই দিন যেতে লাগল, তারকদার ফিরে আসার আশা নষ্ট হয়ে যেতে লাগল, ততই সে অন্যরকম হয়ে যেতে লাগল। সে জন্যে যে নরেশকে খুব একটা দোষী ভাবা যায়, তা নয়। নরেশ যে রকম মানুষ, তার যা চরিত্র, তাতে সে যে এক মাসের ওপর ভাল ব্যবহার করেছে, সেটাই অনেকখানি। তারকা চলে যাবার পরদিনই যদি সে শুভার ওপরে হিংস্র হয়ে ঝাঁপিয়ে পড়ত, তা হলেই বা বলার কী ছিল। সে ব্যবসায়ী হিসাবে দুষ্কৃতকারী, মাতাল, পাপের পরিবেশে ঘোরাফেরা করে, বউ পালিয়ে গিয়েছে। এমন লোক রাত্রে মাতাল হয়ে বাড়ি ফেরে, রোজই একটি যুবতাঁকে দেখবে, অথচ তাকে পাবে না, এতখানি সহ্যশক্তি তার নেই। বিশেষ, যে মেয়ের অবস্থা শুভার মতো। কজনেরই বা সে শক্তি আছে। মুখের কথা তো নয়। প্রতিদিনের ঘর করতে গিয়ে, সে শক্তির পরিচয় হয়তো অনেকেই দিতে পারবে না। নরেশ তো কোন ছার।
কিন্তু শুভা তা কোনওদিনই হতে দিতে পারবে না। তারকদা হয়তো তাকে ঠকিয়েছে। কিংবা, তার হতাশার বেড়াজাল থেকে, ভুল ঠিকানায় দৌড় দেবার উপযুক্ত শাস্তিই দিয়েছে। তবু, নিজেকে তো সে একটা দেহোপজীবিনী মাত্র ভাবতে পারে না। নরেশের দাবি সে কোনওরকমেই, কোনওদিন মেটাতে পারবে না। অতএব
এই শুভা, শুভা!
পাশের ঘর থেকে নরেশের গলা শোনা যায়। ঘুম-ভাঙা মোটা গলা। কিন্তু মত্ততা তেমন নেই। নেশার ঘোর কাটল এতক্ষণে। কখন তার নাক ডাকানো থেমেছে, টের পাওয়া যায়নি।
দরজায় শব্দ হল। জোরে নয়, আস্তে আস্তে। এ নরেশ, ঠিক সে নরেশ নয়। ডাকল, শুভা, আমি জল খাব, দরজা খুলে দাও।
শুভা উঠল না। কোনও জবাবও দিল না। নরেশ যদি বুঝতে পারে, শুভা জেগে আছে, তা হলে দরজা খোলাবেই। ও ঘরেও জল আছে। বাতি জ্বাললেই জল পাবে।
কয়েক বার দরজায় ধাক্কা পড়ল। ডাকাডাকি করল। তারপরে নিজের মনেই বলল, ধ্যাৎ, আমার আর এ সব ভাল লাগে না। কিছু শালা মনেও করতে পারছি না। এবার আমিই চলে যাব এখান থেকে…।
পাশের ঘরে গলার স্বর থেমে যায়। আর কোনও সাড়াশব্দ পাওয়া যায় না। যাবেও না। এখন নরেশ শুয়ে পড়বে। এবং আবার আগামীকাল রাত্রের আগে, কোনও গোলমাল চিৎকার মাতলামি কিছুই হবে না। নরেশ সকালবেলা চা খেয়ে সেই যে বেরিয়ে যাবে, আর ফিরবে রাত্রে। সকালবেলা সে বিশেষ কোনও কথা বলবে না। বড়জোর, তারকের কোনও খবর পেলে? এ কথা জিজ্ঞেস করবে। কিংবা, গম্ভীর হয়ে বলবে, কী যে করা যায়, আমার মাথায় কিছু আসছে না। অথবা, আর আমি তো একটা মাতাল লোক, আমার কাছে এভাবে দিনের পর দিন থাকবেই বা কেমন করে!
ঠিক চলে যেতে বলে না। অথচ, একরকম তাই বলে। তার কথার ভাবের মধ্যে, ইঙ্গিত পরিষ্কার। হয় নরেশের রক্ষিতা হয়ে শুভা থাকুক, না হয়, চলেই যাক। তবে, সকালবেলা নরেশ একেবারে শান্ত গম্ভীর ভদ্রলোক।
শুভা এখন একটা ব্যাপার বুঝতে পারে। প্রতিটি সকালেই, ওই ধরনের কথা বলে, নরেশ যখন বেরিয়ে যায়, সে একটা আশা নিয়ে যায়, শুভা হয়তো তার কথায় সম্মত হয়েছে। এই আশা নিয়ে যায়, সারাদিন সেই আশা, নানান কল্পনায়, আকাঙ্ক্ষাকে আরও উদগ্র করে তোলে। পেটে মদ পড়ে, সমস্ত ভারসাম্য হারিয়ে, মত্ত হাতির মতো এসে দরজায় ঝাঁপিয়ে পড়ে।
এ অবস্থায়, নরেশের বাসা ছেড়ে চলে যাওয়াই সব দিক থেকে উচিত। উচিত–কিন্তু, কোথায়? সত্যি কি বাড়ি ফিরে যেতে পারে শুভা।
নিজের মনেই ঘাড় নাড়তে থাকে ও। না না, আর কোনওদিনই না। তারকদা ওকে বিয়ে করে, আধপেটা খাইয়ে, ছেঁড়া কাপড় পরিয়ে রাখলেও, বাবা-মাকে মুখ দেখাবার একটা সম্ভাবনা ছিল। তাতেও সম্মান ছিল। আজ যদি ও বাড়ি ফিরে যায়, কী পরিচয় নিয়ে যাবে? ও কে? ওর কী পরিচয়? শৈলেনমাস্টারের মেয়ের পরিচয় অনেক দিন আগেই হারিয়েছে। অথচ নতুন কোনও পরিচয়ে ওর নবজন্ম হয়নি। ও কি একটা স্বেচ্ছাচারিণী মাত্র? স্বৈরিণী? তবে বাড়িতেই বা ঠাঁই হবে কেন?
তবে কোথায় যাবে শুভা। ঘরের অন্ধকার যেন দুলে ওঠে। অন্ধকারের মধ্যে, আর একটা অন্ধকারের হাঁ যেন ওকে গিলতে আসে। মৃত্যু। তারই হাতছানি সেখানে। গলায় দড়ি দিয়ে, গায়ে আগুন লাগিয়ে, যেভাবে হোক, সেই একটা জায়গাই এখন আছে। যেখানে গিয়ে, শুভার সবকিছু শেষ হতে পারে। সেটা কি এমনই কঠিন।
দু হাত দিয়ে মাদুরটাকে আঁকড়ে ধরে, বুক চেপে, অন্ধকারের গভীরে, নিজেকে গলায় দড়ি দেওয়া অবস্থায় যেন ঝুলতে দেখে। ওর শেষ ছবি।…তবু জোরে জোরে নিশ্বাস পড়ে, চোখের কোল ভেসে যায়। একটা কোনও মুখও যেন ওর এখন আর মনে পড়ে না।
.
কলিং বেল বেজে উঠতেই, শুভার ঘুম ভেঙে গেল। এত সত্ত্বেও, এ পোড়া চোখে, এখনও ঘুম আসে। মরার কথা ভাবতে ভাবতেই, কখন ঘুম এসে সব ভাসিয়ে নিয়ে গিয়েছে। তবু যদি একেবারে ভাসিয়ে নিয়ে যেত, আর ঘুম না ভাঙত। তেমন ঘুম কি আসে না একবার।
কিন্তু বসে থাকা চলে না। ঝিটা এসেছে। সে-ই কলিং বেল বাজিয়েছে। অবাঙালি ঝি। সকালে বিকালে দুবার আসে। মধ্যবয়স্কা ঝিয়ের নাম বিহানী। কী তার মানে, কে জানে।
আবার সেই রাত্রের পলাতকের কথা মনে পড়ে যায়। এখন যেন ও বিশ্বাস করতেই পারছে না, গত রাত্রে, সত্যি একটা অচেনা লোক, একটা চোর ওখানে, ওর চোখের সামনেই লুকিয়েছিল। অথচ এখনও চোখের সামনে, লোকটা ভাসছে। কুড়িয়ে পাওয়া সেই অদ্ভুত লোহার জিনিসটার কথাও ওর মনে পড়ে যায়। আবার কৌতূহলিত হয়ে ওঠে। জিনিসটা দেখতে ইচ্ছা করে।
কিন্তু এখন আর সে সময় নেই। নরেশ চলে যাবে, ঝিও চলে যাবে, তারপরে আর এক বার সেই জিনিসটা ও দেখবে। যদিও সত্যি জানে না, জিনিসটা কী বা ওটা কার। নরেশের না সেই লোকটারই।
শুভা মাদুরটা রেখে দরজা খুলে দেয়। বিহানী চকিতে এক বার শুভার আপাদমস্তক দেখে নেয়। তারপরে, এ পাড়ার আদব অনুযায়ী, কপালে হাত ঠেকিয়ে সেলাম করে। বলে, সেলাম মেমসাব।
সম্বোধনটা শুনতে খুবই খারাপ লাগে শুভার। মেমসাহেব আবার কী! ছি! প্রথম প্রথম এরকমই মনে হত। অবাক লাগত, লজ্জা হত। ভাল তো লাগতই না, বরং শুভার চিরদিনের অন্য মনে, একটা সংশয় হত, এই ডাকের মধ্যে কোথায় একটা ইতরতার ইঙ্গিত রয়েছে যেন। এটা ওর কুসংস্কার বা যা-ই হোক, ভাল লাগত না। কিন্তু এখানকার আদব-কানুন আলাদা। শুভা শুনে গিয়েছে, মুখ ফুটে বলেনি কিছু। এখন অনেকটা অভ্যস্ত হয়ে গিয়েছে শুনে। মনোভাবটা সেরকমই আছে। ও কেবল বলে, এসো।
ঝি ঘরে ঢুকে নিজেই দরজাটা বন্ধ করে দেয়। তারপর এক বার চারদিকে চোখ বুলিয়ে নেয়। যেন চোখের দৃষ্টিতে আর গন্ধে, সমস্ত ব্যাপারটা আঁচ করে নিতে চায়। প্রথম যখন শুভা এসেছিল তখন এই বিহানী, কেমন একটা সন্দিগ্ধ কৌতূহলে ওর দিকে চেয়ে চেয়ে দেখত। শুভার চোখে চোখ পড়ে গেলেই, চোখ ফিরিয়ে নিত। লুকিয়ে লুকিয়ে দেখত। বিহানীর কথার মধ্যে, তখন একটা অশ্রদ্ধা থাকত। যদিও স্পষ্টভাবে নয়। কথাবার্তার ধরন-ধারণ ছিল আলাদা, নোংরা, ইঙ্গিতপূর্ণ। ঠিক শুভাকে নয়, অপরের তুলনা দিয়ে। যেমন সে বলত, আমার আর কী করবার আছে মেমসাব, খাঁচায় যখন যে চিড়িয়া আসবে, আমি তারই সেবা করব।
ইঙ্গিতটা বুঝতে অসুবিধে ছিল না। শুভার জিজ্ঞেস করতে ইচ্ছা করত, নরেশের এই খাঁচায় কত পাখি বিহানী দেখেছে। কিন্তু কেনই বা জিজ্ঞেস করবে। শুভ তো নরেশের খাঁচার পাখি নয়।
তারপরে বিহানী, অনেকটা শুভার সইয়ের ভূমিকা নিতে চেয়েছিল। নানা রকম ঠাট্টা-তামাশা হাসির গল্প বলত। অধিকাংশই এই পাড়ার গল্প, যে গল্পগুলোর মধ্যে পরিবারের কেচ্ছা, মেয়েদের নোংরামি, পুরুষদের বদমাইশি। শুভা গা দিত না, এড়িয়ে যেত।
কয়েক মাস দেখে দেখে, বিহানী এখন অনেকটা সহজ হয়েছে। শুভার সম্পর্কে তার ধারণাটা কিছু পালটেছে। এখন সে জিজ্ঞেস করে, তারকার কোনও খবর এল কি না। আর নিজের পরিবারের কথা বলে। ছেলে মেয়ে স্বামী সংসার। মাঝে মাঝে মেমসাবের জন্য তার মনটা কেন যেন খারাপ হয়ে যায়। একটু ভয় ভয়ও লাগে। মেমসাব একটু হাসেও না। বিহানীর নিজেরও তো বড় বেটি আছে। সে এ পাড়ার আরও নানান গল্প বলে। পারিবারিক কেচ্ছা নয়। অন্যান্য গল্প। কার ছেলে হয়েছে, কে মারা গেল, কার বিয়ে হল। কাদের মারামারি হয়েছে, কোথায় গাড়ি অ্যাকসিডেন্ট করেছে, এমনি বহুতর গল্প।
এখন বিহানীকে অনেক সহজ লাগে। শুভা নিজেও অনেকটা সহজ। সকালে বিকালে, দুবেলা সে আসে। বাসনপত্র পরিষ্কার করে, ঘর দরজা সাফ করে। ধোয়া কাঁচার কিছু থাকলে, ধুয়ে দিয়ে যায়।
বিহানী ঘরে ঢুকে, প্রথমেই দেখে নেয়, পাশের ঘরের দরজা এদিক থেকে বন্ধ। সে জানে, ভিতরে নরেশ আছে। এবার তাকেই দরজা খুলে ভিতরে ঢুকতে হবে। নরেশ যতক্ষণ এ ঘরে না আসছে, ততক্ষণ শুভা পাশের ঘরে যাবে না।
দরজাটা খোলবার আগেই, বিহানী বলে ওঠে, মেমসাব, কাল রাতে চোর এসেছিল জানেন?
জানি।
শুভা নিজের চোখে চোর পালানোর যে দৃশ্য দেখেছিল, বিহানীর কাহিনী তার চেয়ে অনেক বেশি লোমহর্ষক, আরও ভয়ংকর। কারণ, চোরটা নাকি পিস্তলের গুলি ছুঁড়েছিল, এবং হাওয়া হয়ে যাবার মন্ত্ৰও জানে। শুধু হাওয়া হয়ে যাবার নয়, চাবি ছাড়াই, যে কোনও আলমারি খোলার মন্ত্র জানে লোকটা। কলকাতায় সেই চোরের নাম সবাই জানে। ওকে বলে তালাগুনিন। অর্থাৎ সব তালাকেই যে গুন করতে জানে। আজ পর্যন্ত তালাগুনিন মাত্র এক বার ধরা পড়েছে। কিন্তু কলকাতায় এখনও যে সব বড় বড় কোম্পানির চাবি খুলে চুরি হয়, সবই তার কাজ, অথচ ধরা পড়ছে না। হাতেনাতে ধরা খুবই মুশকিল। চুরি হচ্ছে, অথচ চোর ধরা পড়ছে না। এতেই বোঝা যায়, লোকটা মন্ত্র জানে। তোমার সামনেই সে দাঁড়িয়ে থাকবে, অথচ তুমি তাকে দেখতে পাবে না। বিহানীর মতে, চোরটা নিশ্চয়ই বিড়াল বা ইঁদুর বা চুহায় রূপান্তরিত হতে জানে। তা নইলে এক বারও ধরা পড়ছে না কেন। গতকাল রাত্রে তো সে, স্রেফ চিড়িয়া হয়ে, আটতলা ছাদ থেকে উড়ে গিয়েছে।
গতকাল রাত্রে সে, ভোরাফ্ল্যাটে এসেছিল। ভোরারা খুব বড়লোক, তাদের সিন্দুকে মেলাই টাকা। কিন্তু তালাগুনিন একটা খবর জানত না, ভোরাদের সিন্দুকে চাবি ঘোরালেই টুং টাং করে বাজনা বেজে ওঠে। তাইতেই টের পেয়ে গিয়েছিল। সিন্দুক খোলাই পড়ে ছিল, কিছু নিতে পারেনি। তার আগেই পালিয়েছে।
বিহানী আরও খবর দিল এই চোর নাকি বছরে দুবার চুরি করে। কখন কোথায় চুরি করবে, কেউ বলতে পারে না। কোথায় সে থাকে, তাও কেউ জানে না। সবথেকে মজা হচ্ছে, পুলিশ কিছুতেই তার নামে কোনও কেস্ দিতে পারছে না। প্রমাণ দিতে না পারলে, সাজা হবে কেমন করে।
অতএব, মেমসাব যেন খুবই সাবধান থাকে। দৈবের কথা কিছুই বলা যায় না। শুভকে সাবধান করে সে মাঝখানের দরজা খুলে দেয়। দেখা যায়, নরেশ তখনও শুয়ে আছে। শুভার চোখের ওপর ভেসে ওঠে, কাল রাত্রে দেখা সেই মুখ। সে কি তবে সেই তালাগুনিনের নাকি! লোকটা মন্ত্র জানুক বা না জানুক, হাওয়া হতে জানে ঠিকই। যদি, এ লোকটাই সেই কাল রাত্রের পলাতক চোর হয়ে থাকে!
কিন্তু বেশিক্ষণ ভাববার অবসর পাওয়া যায় না। বিহানীর কাজকর্মের সাড়া-শব্দে নরেশের ঘুম ভেঙে যায়। শুভা জানে, বিহানী ইচ্ছা করেই, কাজে কর্মে, জোরে শব্দ করে, যাতে তার সাহেবের ঘুম ভেঙে যায়। নরেশ উঠে বসে। একটু সময় চুপ করে বসে থাকে। তারপরে সোজা এ ঘরে চলে আসে। ঘরের এক পাশে দাঁড়ানো শুভার দিকে এক বার মাত্র তাকায়। সঙ্গে সঙ্গে চোখ ফিরিয়ে নিয়ে, বাথরুমে ঢুকে যায়।
শুভা জানে, এখন আর কোনও সমস্যা নেই। সে পাশের ঘরে চলে যায়। নরেশ এখন স্নান করে, জামাকাপড় পরে বেরিয়ে যাবে। তার গাড়ির গ্যারেজ অন্য জায়গায়। একটু পরেই তার ড্রাইভার গাড়ি নিয়ে আসবে। আগে, বিহানীই সাহেবের চা-জলখাবার দিত। আপাতত শুভাই দেয়। শুভা সেই ব্যবস্থাই দেখতে যায়।
কিন্তু মনের ভিতরের, পথহীন অনির্দিষ্ট অন্ধকার পাক খেতেই থাকে। যদিও দিনের বেলা একরকম, রাত্রি আসে আর এক রকম ভাবে, তবু তার যোগসূত্রটা ছিঁড়ে যায় না। দিনের বেলা যা স্তব্ধ, রাত্রে তা-ই ভয়ংকর শব্দে আছড়ে পড়ে। কোনওটাই শুভার কাম্য নয়, সহ্যও হয় না আর। অথচ একটা ভয় যেন দূর থেকে স্থির-দৃষ্টি অজগরের মতো ওকে সম্মোহিত করতে থাকে। নড়তে পারে না, পালাতে পারে না, ভিতরটা কেবল থরথর করতে থাকে। কী করবে, বুঝতে পারে না।
জলখাবার খেয়ে, বেরুবার আগে, নরেশ যেন একটু কৌতূহলিত গাম্ভীর্যে জিজ্ঞেস করে, আচ্ছা, সত্যি করে বলো তো, তারক কি লুকিয়ে তোমার সঙ্গে দেখা করে?
শুভা বলে, না।
নরেশ শক্ত মুখে, চুপ করে ভাবে। তারপরে বলে ওঠে, তবু এত সাহস কী করে হয়।
কথাটা যে কার সম্পর্কে বলে, কথার সুরে ঠিক বোঝা যায় না। যেন নিজের মনেই বলে। তারপরে মাথা নাড়ে নিজের মনে। চলে যেতে যেতে বলে, এভাবে আর চলে না।
ঘরের কাজকর্মের পর, বিহানী বাজার করে দেয়। একলা শুভা রান্না করে, খায়। কতটুকুই বা দরকার। ভাতে-ভাত হলেই চলে যায়। বিহানী আবার সেটা মেনে নিতে পারে না। সে একটু আনাজপাতি, মাছ, সবরকমই এনে দেয়। রাত্রে, নরেশের খাবারও তো করতে হয়। খাওয়া হোক বা না-হোক।
তারপরে সারাদিন ফাঁকা। ঘর দুটো প্রকাণ্ড। এত বড় ঘর এর আগে শুভা দেখেনি। আজকাল এরকম দুটো ঘরের মতো জায়গায়, ছকামরার দশতলা বাড়ি করা যায়। এঘর থেকে ওঘর যেন অনেক দূর, দুটো আলাদা বাড়ির মতো। শুভা রান্না করে, স্নান করে। যতটুকু ইচ্ছা করে, খায়। শুয়ে ঘুম আসে না। বাইরে যাবার কোথাও নেই। কোনও জায়গা চেনে না। তারকদা থাকতে বেরিয়েছে। বেড়িয়েছে, সিনেমা থিয়েটার দেখেছে। নরেশের সঙ্গে কোনওদিন তা যায়নি। বিহানী হয়তো কখনও কখনও বলেছে, তার সঙ্গে পার্কে ময়দানে বেড়াতে যেতে। তাও যায়নি। শুভার ভয়, বাইরে বেরুলেই অনেক চেনা লোকের সঙ্গে ওর দেখা হয়ে যাবে। কে কী বলবে, কোনও জবাব দিতে পারবে না। নিজেকে সব সময়ে ওর লুকিয়ে রাখতেই ইচ্ছা করে। চেনা অচেনা, কাউকেই যেন এ মুখ আর দেখানো যায় না।
বিকালে এসে বিহানী কাজ করে চলে যায়। তারপরে, শুভা গিয়ে দাঁড়ায় সেই জানালায়। সেখান থেকে উঁচু উঁচু ফ্ল্যাট বাড়িগুলোকে দেখা যায়। জানালায় বারান্দায় লোকজন, অনেক দৃশ্য। কোনও কোনওদিন, বাইরের দরজা খুলে, বাঁ দিকে লোহার ঘোরানো সিঁড়ি দিয়ে ছাদেও ওঠে কিন্তু বেশিক্ষণ থাকতে পারে না। নিজেকে যেন হাটের মাঝে এসেছে বলে মনে হয়। তখন আশেপাশের সবাই তাকে দেখতে পায়। সেই হোটেল বাড়িটার নানা দৃশ্য চোখে পড়ে। আসলে, হোটেল নয়, মেয়েদের দেহ ব্যবসায়ের আড্ডা। তা ছাড়া, আশেপাশের লোকজন এমন করে তাকিয়ে থাকে, যেন গিলে খাবে। তাই তাড়াতাড়ি নীচে নেমে আসে।
শুভা গিয়ে জানালায় দাঁড়ায়। অন্ধকার হয়ে গিয়েছে। শীতের দিন, অনেক আগেই বেলা চলে যায়। সব জায়গায় বাতি জ্বলে উঠেছে। ছবির মতো নানা দৃশ্য দেখতে থাকে। আবার সেই মধ্যরাত্রের প্রতীক্ষা। সেই মার্তণ্ডের আবির্ভাব। দু হাত বাড়িয়ে, শুভাকে অন্য জীবনে টেনে নিয়ে যাবার সেই বীভৎস আকাঙ্ক্ষা হাঁ করে আসবে। কিন্তু কই, রাত পোহাল, দিন যেমন যাবার, চলেও গেল, শুভা তো তবু কোথাও গেল না। এভাবে কত দিন সে, এই পরিস্থিতিকে ঠেকিয়ে রাখবে। তারকদা কি আর আসবে। সে কি বেঁচে আছে এই পৃথিবীতে। বাড়ি ফিরে গেলে, বাবা-মা কী বলবে? শুভা কি যেতে পারবে। না কি, সত্যি অপঘাত মৃত্যুই আছে ওর কপালে।
কতক্ষণ এমনি দাঁড়িয়েছিল, খেয়াল নেই। হঠাৎ কলিং বেল বেজে ওঠে। শুভা চমকে ওঠে। একটু অবাক হয়। কে হতে পারে? এখন তো মোটে, রাত্রি আটটার মতো হবে। এ সময়ে তো নরেশ আসে না। সে এলেও, কলিং বেল বাজায় না। জোরে জোরে দরজায় ধাক্কা দেয়। বিহানীও চলে গিয়েছে অনেকক্ষণ। অবিশ্যি, মাঝে মাঝে নরেশের ড্রাইভার আসে। নানারকম জিনিসপত্র রেখে যায়। তাও কালে-ভদ্রে।
শুভা সামনের ঘরে গিয়ে, দরজার কাছে এক মুহূর্ত থমকে দাঁড়ায়। এ সময়ে ভয়ের কিছু নেই। রাত্রি কিছুই হয়নি। সে ছিটকিনিটা খুলে দেয়। কিন্তু দরজা খোলবার সময় পায় না। বাইরের থেকে, কেউ যেন, ঠেলেই ঘরে ঢুকে পড়ে, আর সঙ্গে সঙ্গে দরজাটা নিজেই আটকে দিয়ে, শুভার দিকে ফিরে তাকায়।
শুভার বুকের মধ্যে ধক করে ওঠে। যে মূর্তি ওর সামনে, যার সঙ্গে ওর চোখাচোখি হয়, সে আর কেউ নয়, গতকাল রাত্রের সেই পলাতক লোকটা। শুভা চমকে উঠে, আরও কয়েক পা পেছিয়ে দাঁড়ায়। লোকটার চোখ থেকে, চোখ নামাতে পারে না। অথচ কিছু জিজ্ঞেস করতেও, ওর গলায় কথা সরে না।
গতকালের সেই পোশাকই লোকটার গায়ে। গাঢ় সবুজ রঙের গোটা হাত ঢাকা, গলা পর্যন্ত সোয়েটার। কালো রঙের প্যান্ট, পায়ে জুতো। মাথার চুলগুলো কপালের কাছে রুক্ষু হয়ে এসে পড়েছে। দরজাটা বন্ধ করেই, শুভার মুখোমুখি দাঁড়িয়ে, দুহাত পকেটে ঢুকিয়ে দেয়। সে-ও চোখ নামায় না শুভার চোখ থেকে।
কয়েক মুহূর্ত পরে, লোকটা বলে ওঠে, ভয় নেই, আমি কিছু করব না।
কথাগুলো যেন ধারালো আর স্পষ্ট। বলে সে এক পা এগোয়। শুভা তৎক্ষণাৎ পাশের ঘরের দরজার কাছে ছুটে যায়। লোকটা চকিতে এক বার চারিদিকে দেখে নেয়। আবার বলে, ভয় নেই।
শুভার মনে হয়, ওর প্রাণটা বোধ হয়, গলার কাছে এসে ঠেকেছে। এখুনি মুখ দিয়ে, একটা তীব্র শব্দে বেরিয়ে যাবে। লোকটা ইতিমধ্যে, পাশ ফিরে সেই ঢাউস আলমারিটার কাছে চলে যায়। যেখানে গত রাত্রে লুকিয়েছিল, সেখানে গলা বাড়িয়ে দেখল। মাদুরটা হাতে নিয়ে, আরও নিচু হয়ে দেখল। তারপরে যেন খুবই হতাশ হয়েছে, এমনিভাবে, মাদুরটা ছুঁড়ে ফেলে দিল কোণে। মেঝেতে একেবারে মাথা পেতে, আলমারির তলাটাও দেখল।
সেই মুহূর্তেই, শুভার চোখের সামনে, সেই লোহার পাতের অদ্ভুত জিনিসটা ভেসে উঠল। যন্ত্রের মতো সেই জিনিসটা। লোকটা কি তা হলে সেটাই খুঁজতে এসেছে? সহসা যেন ওর ভয় একটু কমে গেল, আর ঠোঁটের কোণ দুটো শক্ত হয়ে উঠল। লোকটা যদি নিজের থেকে ড্রয়ার খুলে খুঁজে না পায়, তা হলে কিছুতেই ও বলবে না।
লোকটা দাঁড়িয়ে, শুভার দিকে ফিরে তাকাল। লোকটা নয়, একটা ছেলে। তারকাদের থেকে ছোট। ছাব্বিশ-আটাশ হতে পারে। বলল, ভয়ের কিছু নেই। কাল আমাকে খুব বাঁচিয়ে দিয়েছেন। আমি একটা দরকারে এসেছি।
কথা স্পষ্ট, কিন্তু খুব দ্রুত। শুভার চোখে অবিশ্বাস, ভয়। কথা বলল না। বিহানীর সেই কথা ওর মনে পড়ে গেল, তালাগুনিন। এই কি সেই লোক! এই লোকই গত রাত্রে ওভাবে পালিয়েছিল?
সে জিজ্ঞেস করল, আলমারির ওখানে কিছু পাওয়া গেছে?
প্রথমেই শুভার মুখ দিয়ে বেরিয়ে আসে, জানি না।
লোকটা জুতোর ওপর চাপ দিয়ে, শরীরটাকে একটু একটু দোলাতে থাকে। বলে, বললাম তো, ভয়ের কিছু নেই। আমি একটা জিনিস খুঁজতে এসেছি খালি। মনে হয়, ওটা আমি এখানে ফেলে গেছি।
অবিশ্বাস আর ভয়ের মধ্যেও, শুভা জিজ্ঞেস করে, কী জিনিস?
লোকটা বাঁ হাতের তালুটা এক বার ঘোরায়। বলে, এই একটা লোহার পাতের যন্ত্রের মতো। গোল পাতের ওপর তিনটে মুখ। একটা হাতল আছে। এরকম কিছু পাওয়া গেছে? এই আলমারিটার পাশে?
শুভা যেন হঠাৎ জবাব দিতে পারে না। এক লহমায়, একটা মিথ্যে কথা বলতে, কেমন আটকে যায়। সেই ফাঁকেই, সে বলে ওঠে, পাওয়া গেছে, না? কোথায় সেটা?
এতক্ষণ ধরে, লোকটার উপস্থিতি ও চোখের দিকে চেয়ে থেকে, শুভার ভয়টা যেন অনেকখানি কমে আসে। যদিও বিশ্বাস করতে পারে না কিছুতেই। কিন্তু ওর কৌতূহলের মাত্রা একটু বাড়ে। বলে, জিনিসটা কী, আমি ঠিক বুঝতে পারছি না।
লোকটা কথা বলে না। কিন্তু শুভার চোখ থেকে চোখ সরায় না। যেন শুভার ভিতরটা পর্যন্ত দেখে নিতে চায়। এক বার যেন লোকটার চোখের কোণ দুটো কুঁচকে উঠল। মুখটা শক্ত দেখাল। শুভা ভয় পেল আবার। পাশের ঘরে ঢুকে, দরজাটা বন্ধ করে দেওয়াই, ওর নিরাপদ হওয়ার একমাত্র রাস্তা। সেইজন্যে ও দরজার কাছাকাছিই দাঁড়িয়েছিল।
লোকটার দৃষ্টি চারপাশে আর একবার ঘুরে গেল। বলে, তা হলে পেয়েছেন?
না।
তবে জিনিসটা কী তা জানতে চাইলেন কেন?
এমনভাবে কথা বলছে, যেন লোকটা চোর বা ডাকাত নয়। যেন কাল রাত্রে পালিয়ে এখানে আসেনি। এমনি এসেছিল। কিছু ফেলে গিয়েছে, তারই খোঁজে এসেছে। শুভার মুখ থেকে, আপনিই প্রশ্ন বেরিয়ে আসে, তুমি কে?
লোকটার ঠোঁটের কোণে একটু হাসির ঝিলিক দেখা গেল। বলল, আমাকে আপনি চিনবেন না।
শুভা বলে ওঠে, তুমি চোর, আমি জানি।
লোকটা এক বার ভুরু কোঁচকায়। শুভা আবার বলে, কাল রাত্রে তুমি এপাড়ায় ঢুকেছিলে, ভোরাদের ফ্ল্যাটে গিয়েছিলে। তারপর পালিয়েছিলে।
লোকটার ভুরু আর চোখের মণি যেন জোড়া লেগে যায়, এমনভাবে তাকায়। তবু কোনও কথা বলে না। শুভা ধারণা করে, লোকটা ধরা পড়ে যাচ্ছে বলে, কথা বলতে পারছে না। সাহস পেয়ে ও আরও বলে ওঠে, তুমি তালাগুনিন।
লোকটার ঘাড়টা আর একটু বেঁকে ওঠে। বলে, সে আবার কে?
তুমি জান না?
লোকটা ঘাড় নাড়ে। আর মুহূর্তেই শুভা দেখতে পায়, লোকটা যেন চোখের নিমেষে, ভিতর ঘরের মাঝখানের দরজায় এসে পড়ে। শুভা ভয় পেয়ে, চিৎকার করতে যেতেই, একটা শক্ত হাত ওর মুখ চেপে ধরে। পিছনে ঘাড়ের কাছেও তেমনি শক্ত থাবা।
শুভা হাত দিয়ে, মুখের থেকে হাত সরাতে যায়। সাঁড়াশির মতো সে হাত একটুও সরাতে পারে না। চকিতে এক বার লোকটার মুখের দিকে চায়। লোকটা বলে ওঠে, আগেই বলেছি, ভয়ের কিছু নেই। বাজে কথা শুনতে আসিনি আমি এখানে। কোথায় আছে সেটা?
শুভা সমস্ত শক্তি দিয়ে, মুক্তি পাবার চেষ্টা করে। লোকটার স্পর্শ যেন তাকে আরও শিউরে তোলে।
লোকটা বলে, চেঁচাবেন না, ছেড়ে দিচ্ছি। চেঁচালে, ব্যাপারটা খুব সুবিধের হবে না।
ছেড়ে দিয়েই, পকেটে হাত ঢুকিয়ে দেয় সে। বলে, বলুন, সেটা কোথায়?
শুভা ততক্ষণে, অনেকখানি সরে গিয়ে, ঘরের মাঝখানে গিয়ে দাঁড়িয়েছে। আঁচল দিয়ে মুখটা মুছতে মুছতে, লোকটার দিকে তাকায়। ওর চোখে ভয় আছে, কিন্তু রাগের উত্তেজনা তার থেকে কম নয়। এবং সবথেকে আশ্চর্য, তবু ও ভেঙে পড়ে না। বললে, আমি কী করে জানব, কোথায় কী ছিল।
আমি কি এ ঘরে ছিলাম নাকি?
তবে কে ছিল?
যার ঘর, সে-ই ছিল।
ও, সেই মাতালটা, যে কাল আপনাকে নিয়ে টানাটানি করছিল?
সত্যি কথাটা শুনতে যে এত খারাপ লাগে, আগে যেন শুভার জানা ছিল না। ও বলে ওঠে, সে যেই হোক, তাতে তোমার কী?
আমার কিছুই না। তবে, লোকটা আপনার স্বামী নয়, তা বুঝতে পেরেছি। আপনি তো
হঠাৎ থেমে যায় লোকটা। গলার স্বর বদলে বলে, যাক গে, ও সবে আমার দরকার নেই। তবে, লোকটা বদমাইশ। আমার খুব রাগ হচ্ছিল। কী যেন নাম, নরেশ, হ্যাঁ নরেশ। তা হলে, সে-ই ছিল এ ঘরে?
বলতে বলতে কয়েক পা এগিয়ে আসে সে। ঢাউস আলমারিটা দেখিয়ে বলে, এর চাবি কোথায়?
যার জিনিস, তার কাছে।
হুম। আর এই আয়রন সেন্টার চাবি?
তার কাছেই।
লোকটা হঠাৎ নরেশের বিছানাটা টেনে একেবারে উলটে দেয়। বালিশের তলায় দেখে। ড্রেসিং টেবিলের ড্রয়ার টেনে খোলে, আবার বন্ধ করে। তারপর শুভার দিকে এক বার তাকিয়ে, বাথরুমের দরজাটা খুলে রেখে, ভিতরে ঢুকে পড়ে। কয়েক মুহূর্ত পরেই আবার ফিরে আসে। শুভা মনে মনে ভেবেও মুহূর্ত কটির সুযোগ নিয়ে, কোনওদিকে যেতে পারল না। বরং মনে মনে লোকটার কথা ভেবে অবাক হচ্ছিল, নরেশকে মাতাল বদমাইশ বলতে শুনে। নরেশের ওপরে লোকটার রাগের কথা শুনে।
বাথরুম থেকে বেরিয়ে এসেই বলল, পাশের ঘরে চলুন, একবার দেখব।
শুভা বলে, তুমিই দেখ না!
আপনি তা হলে বাইরে গিয়ে চেঁচাবেন। আসুন আসুন, তাড়াতাড়ি আসুন, আমার সময় নেই।
একে স্পর্ধা বলে না। যেন কতই স্বাভাবিক একটা কথা বলছে। কিংবা যেন শুভার চেনা লোক। শুভা বলে ওঠে, আমি আবার পালাব কোথায়?
লোকটা থমকে যায়। বলে, তাও তো বটে। আপনার তো আবার পালাবারও উপায় নেই। চোরের থেকেও খারাপ অবস্থা।
একটু যেন হাসির ঝিলিক দেখা যায় লোকটার মুখে। তাও বাঁকা ঝিলিক। যেন বিদ্রূপ করছে। আবার বলে, নিজের দোষেই তো ফাঁদে পড়েছেন। কাল যা শুনলাম, তাই মনে হল। তা সে যাক গে, অন্য কোথাও না পালান, ঘরের বাইরে গিয়ে চেঁচাতে পারেন। ও সব ঝুট ঝামেলা বাড়াতে আমার ভাল লাগে না। চলুন।
শুভা যেন ভুলে যায়, ও কার সঙ্গে কথা বলছে। একটা অপমানবোধ ওকে হঠাৎ জ্বালিয়ে দেয়। কেঁজে বলে ওঠে, আমার কথায়, তোমার মতো একটা চোরের কোনও দরকার নেই। কী দেখতে চাও, দেখে নাও।
শুভা রাগে ও উত্তেজনায়, দ্রুত পাশের ঘরে যায়। এই মুহূর্তে ভয়ের কথাও ওর মনে থাকে না যেন।
কিন্তু লোকটা অতিরিক্ত মাত্রায় সচেতন আর সতর্ক। শুভা পাশের ঘরে ঢুকে পাছে দরজা বন্ধ করে দেয়, সেই জন্যে প্রায় শুভার গায়ে গায়ে ঘেঁষে পাশের ঘরে যায়। পাশের ঘরে গিয়েও, শুভা যত সরে যেতে চায়, লোকটা ততই ওর পাশ ঘেঁষে থাকে। বলে, উঁহু, অতটা দূরে থাকবেন না। আমার কাছে কাছে থাকুন।
শুভা ক্রুদ্ধ বিস্ময়ে জিজ্ঞেস করে, কেন?
বলা যায় না, ছিটকে ও ঘরে গিয়ে দরজাটা বন্ধ করে দিলেন। আর আমিও আটকা পড়ে গেলাম।
শুভা রাগে ও বিদ্রুপে, ঝলসে ওঠে, তাতেই বা তোমার কী। কাল রাত্রে জানালা দিয়ে যেভাবে ধরা পড়ার ভয়ে এসে ঢুকেছিলে, সেই জানালা দিয়েই পালাবে।
লোকটা যেন ভারী নিশ্চিন্ত হয়ে, এমনি একটা কথার কথা বলে, সেটা ঠিক হবে না। সবাই দেখতে পাবে, আর
শুভা বলে ওঠে, অমনি ধরা পড়ে যাবে, আর সবাই ইঁদুর-পেটা করে তোমাকে মেরে ফেলবে, সেই ভয়।
লোকটা ঘাড় কাত করে এক বার তাকাল শুভার দিকে। শুভার মনে হল, লোকটার মুখটা কী রকম বদলে গিয়েছে। ঠিক এরকম মুখ এক বারও দেখেনি। রাগ বা গম্ভীর না, একটা অন্যরকম ভাব। যেটা ও বুঝতে পারে না, কিন্তু ওর বুকের মধ্যে, বিদ্যুৎ ঝিলিকের মতো একটা চমক লেগে যায়। ভয়ে ওর শিরদাঁড়ার কাছটা কী রকম শিরশিরিয়ে ওঠে।
লোকটা বলে, স্টিলের আলমারিটা খুলুন।
শুভা বলে, খোলাই আছে।
ওর গলায় আর তেমন ঝাঁজ নেই। লোকটা মুখ ফিরিয়ে নেয়। শুভার নতুন করে সন্দেহ বাড়তে থাকে। লোকটা কি খালি সেই জিনিসটাই নিতে এসেছে। নাকি আর কোনও মতলবে। চাউনিটা যেন কী রকম বিচ্ছিরি লাগল। শুভার গা-টা এখনও যেন ছমছম করছে।
লোকটা আলমারিটা খুলে, তন্ন তন্ন করে দেখল। হাত দিয়ে যত দেখে, তার চেয়ে চোখ দিয়ে, অনেক তাড়াতাড়ি দেখে নেয়। আলমারিটাতে শুভার জামাকাপড়, ব্যবহারের দু-চারটে অন্যান্য জিনিস ছাড়া কিছুই নেই। আলমারিটা দেখা হয়ে যেতেই, এ ঘরের খাটের বিছানা উলটে, বালিশের তলা, সবই দেখল। তারপরে ডাক দেয়, আসুন, বাথরুমে আসুন।
বাথরুমে?
হ্যাঁ।
কেন?
ও লোকটার চোখের দিকে প্রায় ভয়ার্ত জিজ্ঞাসু চোখে তাকায়। লোকটা তা লক্ষ না করে বলে, বললাম তো, আপনাকে দূরে রাখলে চলবে না। আপনি বাথরুমে দাঁড়ান, আমি একটু দেখে নিই।
শুভা তবু খানিকক্ষণ চুপচাপ দাঁড়িয়ে থাকে। এক বার ভাবে, বলে দেয় কোথায় আছে জিনিসটা। কিন্তু লোকটার কথার মধ্যে অন্য কোনও উদ্দেশ্য আছে বলে মনে হয় না। ও আবার লোকটার চোখের দিকে তাকায়। তারপর বাথরুমে ঢুকে, দরজার পাশেই দাঁড়ায়।
এখানে বিশেষ কিছু দেখবার জায়গা ছিল না। দু-একটা তাক, একটা ডালা বন্ধ কাঠের বাস্কেট। তাও দেখল সে। তার মধ্যেই দুবার শুভার দিকে দেখে নিয়েছে। আশ্চর্য, এই লোকটাই কি সত্যি গতকাল পাইপ বেয়ে পার হচ্ছিল। আর, শুভাকে নিয়ে তার এত ভয়। আসলে বিশ্বাস করতে পারছে না।
ওরা কেউই কাউকে বিশ্বাস করতে পারছে না। তার কোনও কারণও নেই। শুভা যদি পারত, তা হলে নিশ্চয়ই বাথরুমের দরজাটা চকিতে টেনে, বন্ধ করে দিত। কিন্তু ওর সাহসে কুলোল না।
লোকটা বেরিয়ে এল। এ ঘরের চারিদিকে আর এক বার চোখ বুলিয়ে পাশের ঘরে গেল। শুভা মাঝখানের দরজায় দাঁড়াল। লোকটা আর এক বার ঢাউস আলমারিটার পাশে, কোণের দিকে উঁকি দিল। তারপর নিজের মনেই বলল, তা হলে, কী যেন নাম, নরেশ না কী, কালকে রাত্রের সেই মাতালটা, ওর হাতেই পড়েছে। আর এতক্ষণে, পুলিশের কাছে হয়তো জমাও দিয়েছে। এবার আপনাকেই ধরবে। পুলিশ এলে জিজ্ঞাসাবাদ করবে।
শুভা আবার ভয়ের কথা ভুলে যায়। বলে, আমাকে?
লোকটা একটা চিরুনি বের করে মাথা আঁচড়াতে আঁচড়াতে বলে, হ্যাঁ। নরেশবাবু তো সবসময় বাড়ি থাকে না। ওটা কী করে এ ঘরে এল, জিজ্ঞেস করবে না? আপনিই তো সব সময় এই ফ্ল্যাটে থাকেন। কিছু একটা হলে, আপনার জানবার কথা।
শুভা কোনও জবাব দিতে পারল না। কথাটা সেদিক থেকে একেবারে মিথ্যে নয়। যদিও ওর সে ভয় নেই। নরেশ কোনওদিনই সে জিনিসটা দেখতে পাবে না, জানতেও পারবে না।
লোকটা পুলওভারটা টেনে টেনে বলে, তবে, আমি এসে খুঁজে গেছি, এ কথা বললেও আমার কিছু যাবে আসবে না। আচ্ছা, চলি।
লোকটা শুভাকে অবাক করে দিয়ে, সত্যি দরজার কাছে গিয়ে, ছিটকিনিতে হাত দেয়। শুভার মুখ থেকে আপনিই বেরিয়ে যায়, এমন কী জিনিস সেটা, যার জন্যে পুলিশ পর্যন্ত এসে পড়বে?
লোকটা ফিরে বলে, বললাম তো কী জিনিস।
কী হয় ওটা দিয়ে?
চিচিং ফাঁক।
বলতে বলতে, লোকটার ঠোঁটের কোণে যেন একটু হাসির রেখার ঝিলিক দেখা যায়। হাতের ভঙ্গিতে চাবি ঘোরাবার মতো করে বলে, সব রকমের তালা-চাবি খোলা যায়। সবাই তাই বলে পারে না। হাতের গুণ থাকা চাই।
শুভা বলে ওঠে, চোরের হাতের গুণ।
লোকটা ঘাড় নেড়ে বলে, হুম।
শুভা আবার বলে, কাল রাত্রেই জানতাম, তুমি একটা চোর।
তবু নরেশবাবুকে বললেন না কেন?
সে অবস্থা থাকলে, নিশ্চয়ই বলতাম। তোমার হাতে ছুরি ছিল। বললে তুমি কী করতে, তা জানি। চোর-ডাকাতদের বিশ্বাস কী।
লোকটা ছিটকিনি খোলবার জন্যে মুখ ফেরাল। হঠাৎ আবার এদিক ফিরে বলে উঠল, আমি চোর। আর নিজে কী?
মানে?
কথাটা বুঝে উঠার আগেই, শুভার গায়ে যেন আগুনের ঝাপটা লেগে যায়। শুধু মুখ নয়, ওর চোখেও রক্ত ছুটে আসে।
লোকটা ছিটকিনি খুলে ফেলল। বেরিয়ে যাবার আগে বলে, মানে, নিজেরই তো ভাল জানা আছে।
লোকটা অদৃশ্য হয়ে যায়। দরজাটা ভেজিয়ে দিয়ে যায়। শুভা যেখানে দাঁড়িয়েছিল, সেখানেই দাঁড়িয়ে রইল। ওর মাথার মধ্যে যেন দাউ দাউ করে আগুন জ্বলছে। অসহায় রাগে দাঁতে দাঁত চেপে, ও যেন নিশ্চল পাথরের মতো শক্ত হয়ে থাকে। তারপরে, দুঃসহ প্রতিকারহীন রাগই যেন, একটা অসহ্য কষ্টে পরিণত হতে থাকে। বুকের মধ্যে একটা তীব্র যন্ত্রণা অনুভূত হয়। দরজার চৌকাঠ শক্ত করে ধরে। এক সময়ে হঠাৎ ওর শরীরটা কাঁপতে থাকে। মুখে হাত চাপা দিয়ে ধরে। চোখের দৃষ্টি ঝাপসা হয়ে ওঠে।
কতক্ষণ এভাবে কেটে যায়, খেয়াল থাকে না শুভার। এক সময়ে নিজেরই দীর্ঘশ্বাসে, নিজেই চমকে ওঠে, সংবিৎ ফিরে পায়। ও নড়েচড়ে ওঠে। লোকটার কথাগুলো আবার ওর মনে পড়ে। লোকটার ওপর এখন ওর আর তেমন রাগ হয় না। কিন্তু একটা চোর হয়ে, নোকটাও তাকে এভাবে নোংরা ইঙ্গিত করে গেল। তারপর আস্তে আস্তে, নিজের জীবনের ভাবনাই, ওকে আর এক পাথারে ভাসিয়ে নিয়ে যায়।
লোকটা চোর বলে হয়তো, শুভার এতখানি লেগেছে। কিন্তু চোর ছাড়াও যে কেউই জানবে, সে-ই তো তাকে এই ইঙ্গিত করবে। ইঙ্গিত কেন, মুখ ফুটেই বলবে। নরেশ তো বলছেই। কোনও কথাই তো তার মুখে আটকায় না।
কিন্তু লোকটা যেন শুধু চোরের মতো কথা বলেনি। চোরেরা কি অমনি করে কথা বলে। লোকটার কথা যেন তার চেয়েও বেশি। কথা বলার ভাব-ভঙ্গি, সবকিছুর মধ্যে একটা অবহেলা, অথচ তীব্রতা। নরেশ চেঁচিয়ে চিৎকার করে যত উত্তেজিত করতে না পারে, লোকটা আস্তে আস্তে ঝিমিয়ে ঝিমিয়ে কথা বলে, তার চেয়ে অনেক বেশি পারে। লোকটা লোকটা বলা ঠিক নয়। একটা ছেলেই, হয়তো শুভার থেকে খুব বেশি বড় হবে না, বা সমবয়সিই। এ ঠিক চোর তো? তা হলে চোর বলাতে এত রাগ কীসের।
শুভারই বা এত রাগ কীসের। চোরকে না হয় চোর বললে রাগ হয়। শুভাও কি তাই। শুভা হাঁটতে হাঁটতে সামনের ঘরের মাঝখানে আসে। আসলে, চোরটা ঠিক চোরের মতো আচরণ করেনি। শুভা যে সব ভয় পেয়েছিল, তার কিছুই ঘটেনি যেন, খুব সহজভাবে এল, গেলও সহজভাবেই। শুধু নিজের প্রয়োজনটা মেটাবার জন্যে।
ওর সহসা খেয়াল হয়, বাইরের দরজাটা খোলা। শুভা তাড়াতাড়ি লাগাতে গিয়ে থমকে যায়। আস্তে আস্তে দরজাটা খোলে। সামনের বারান্দায় আলো জ্বলছে। নিশ্চয়ই নীচের দারোয়ান সন্ধ্যাবেলাতেই জ্বালিয়ে দিয়ে গিয়েছিল। শুভা বারান্দায় যায়। সামনের রেলিংয়ের সামনে দাঁড়ালে, নীচে দিয়ে যে রাস্তাটা গেটের দিকে গিয়েছে, সেটা দেখা যায়। গেটের পাশ দিয়ে রাস্তায় নোক-চলাচল করছে, তাও দেখা যায়।
রেলিংয়ের কাছে যেতে গিয়েও, শুভা থমকে যায়। ও তাড়াতাড়ি ঘরে ফিরে এসে দরজা বন্ধ করে দেয়। দিয়েই ঢাউস আলমারিটার টানা খুলে, সেই অদ্ভুত জিনিসটা বের করে। কী বলছিল যেন লোকটা? চিচিং ফাঁক। কিন্তু আশ্চর্য, লোকটা শুভার কথায় বিশ্বাস করল কেমন করে। শুভা বলল, আর তা-ই মেনে নিল, সত্যি আলমারিটা বন্ধ আছে! চোরের আবার এমন মতিগতি হয় নাকি। তার তো অবিশ্বাস করে, সবই টেনে টেনে দেখা উচিত ছিল।
শুভা লোহার পাতের অদ্ভুত অবয়ব বস্তুটি চোখের সামনে এনে দেখতে থাকে। খুব যে একেবারে মিহি করে কাটা তা নয়। হয়তো লোকটা নিজের হাতেই তৈরি করেছে। এবার শুভার লক্ষ পড়ে, চাবির মতো লম্বা লম্বা তিনটি ডাঁটি ছাড়া, গোল অংশের বাদবাকি ভয়ংকর ধারালো। তেমন করে মারলে দেহের ছোটখাটো অংশ কেটে ফেলা যায়।
কিন্তু এটা দিয়ে কি সত্যি সব রকমের আলমারি আর তালাচাবি খোলা যায়? ভাবতেই, শুভার দৃষ্টি পড়ে নরেশের বিখ্যাত কোম্পানির তৈরি আয়রন সেফে। কৌতূহলিত হয়েও সত্যি এগিয়ে যায় আয়রন সেফের কাছে। তিন দিকের তিনটি চাবিই ভিতরে ঢোকাবার চেষ্টা করে। দুটো ঢুকলই না। একটা খানিকটা ঢুকেই আটকে গেল। শুভা বলে উঠল, মিথ্যুক! চোর!
নিতান্ত কৌতূহল বশেই ও এক বার পরখ করল। তারপরে ধারালো জায়গা, গলার কাছে এক বার ছোঁয়াল। চোখ বুজে চুপ করে রইল। তারপরে নামিয়ে নিয়ে এল। মনে মনে বলল, আমি যদি নরেশের সিন্দুক ভেঙে চুরি করি বা গলা কেটে মরি, কিছুতেই কিছু যায় আসে কী?
ভাবতে ভাবতে ওর চোখে আবার আসন্ন মধ্যরাত্রের সেই অসহায় উদ্বেগ ফুটে ওঠে। আস্তে আস্তে পাশের ঘরে গিয়ে, বিছানায় এলিয়ে পড়ে। হাতে থাকে সেই অদ্ভুত জিনিসটা, যার নাম চিচিং ফাঁক। কিন্তু ওর মন চলে যায় অন্যখানে। বাবা মা ভাই বোন আর–আর তারকা। তারকদা কি সত্যি আর কোনওদিন আসবে!…

পরদিন দুপুরবেলা, বারোটার সময় কলিংবেল বেজে ওঠে। শুভা তখন ভিতরের ঘরে, খাটের ওপর এলিয়ে শুয়ে ছিল। বিছানার ওপরেই, এক পাশে কাগজ আর কলম পড়ে রয়েছে।
ওর মুখ দেখলেই বোঝা যায়, এখনও খায়নি। স্নান করেছে সকালেই। চুলে তেল দেয়নি। খোলা চুল ওর মুখের দুপাশে ছড়ানো। চোখ দুটো লাল। চোখের কোল বসা। অসহায় দুশ্চিন্তা ছাড়া, চোখে মুখে আর কিছু নেই।
গতকাল রাত্রে নরেশের সেই একই মূর্তিতে আবির্ভাব হয়েছিল। আরও মত্ত, আরও নিষ্ঠুর, আরও র। ভাষা কত কুৎসিত হতে পারে, নরেশের কথা না শুনলে বোঝা যায় না। শুভারও আত্মরক্ষার সেই একই পদ্ধতি। কিন্তু কতদিন, আর কতক্ষণ সে একটা মত্ত কামুক পশুর সঙ্গে এ লড়াই চালিয়ে যাবে। এখন বরং একটা আশঙ্কা জাগে শুভার মনে, কোনদিন কী ভাবে, কী দিয়ে নরেশকে সে আঘাত করে বসবে। পরিণামে নরেশ হয়তো নিহত হবে। আক্রমণের মুখে, আত্মরক্ষায় ওর কোনও হিতাহিত জ্ঞান থাকে না। যেভাবে পারে, তখন নরেশকে আঘাত করার জন্যে, ওর ভিতর থেকে যেন একটা বিশেষ শক্তি জেগে ওঠে। গতকাল রাত্রে, নরেশকে ও এত জোরে ধাক্কা দিয়েছে, খাটের গায়ে লেগে নরেশের কপাল ফুলে গিয়েছে। সেই অবস্থায়, শুভা পাশের ঘরে গিয়ে দরজা বন্ধ করে দিয়েছে।
যদি এমন হত, মধ্যরাত্রে নরেশকে দরজা খুলে দেবার কেউ থাকত, তা হলে আর কোনও ভাবনা ছিল না। কিন্তু আর কেউ এখানে নেই। আর, লোকচক্ষে, শুভার এই আশ্রয়ের মূল্যে, এ কাজটুকু সে কেন পারবে না।
এখন বরং মনে হয়, নরেশ প্রচুর মদ খেয়ে আসে বলেই দুর্বল। তার হাতে-পায়ে শক্তি হয়তো থাকে, কিন্তু লক্ষ্যভ্রষ্ট প্রতি পদে। মত্ত চোখের দৃষ্টি তার নির্দেশ মানে না। হাত-পা তার বশে থাকে না। যদিও আক্রমণের তীব্রতা, ভয়ংকরতা বাড়ে বই কমে না।
গতকাল রাত্রেই, শুভা মনে মনে স্থির করেছিল, কপালে যা-ই থাক, লজ্জার মাথা খেয়ে, রাত পোহালে, সমস্ত কথা জানিয়ে, মাকে চিঠি লিখবে। কলঙ্ক নিয়ে যে কোনও মেয়ে, গ্রামে আর কোনওদিন ফিরে আসেনি, পরিবারের সঙ্গে বাস করেনি, এমন তো নয়। তাদের নিয়ে হয়তো, শুভা, শুদের বাড়ির লোকেরা অনেক নিন্দা কুৎসা করেছে। সেই পাপেরই শাস্তি এ সব। ভেবেছিল, মাকে লিখে জানাবে,নতুন শহরে যে হোসিয়ারি কারখানা হয়েছে, যেখানে এখন অনেক মেয়েরাই কাজ করে, শুভা না হয় সেখানেই কাজ করে, নিজের ভরণপোষণ করবে। কেন না, বিয়ে তো আর কোনওদিন হবে না। ওর সব কথা জানবার পরে, কেউ-ই আর কোনওদিন ওকে বিয়ে করতে চাইবে না। তবু, মা যেন বাবাকে বলে, রাজি করায়। তবু শুভা আর এভাবে, আত্মীয়-স্বজনহীন, এই ভয়ংকর পরিবেশে, প্রতি মুহূর্তের ভয়ে সংশয়ে থাকতে পারছে না। কলকাতায় ওর এমন কেউ নেই যে, একটা কোনও কাজের ব্যবস্থা করে দেয়। একটা নির্ভয় নির্ভরযোগ্য আশ্রয় দেয়। তা হলে হয়তো ও কলকাতাতেই থাকত। কিন্তু আর এভাবেও থাকতে পারছে না। মায়ের পায়ে মাথা কুটে বলছে, মা যেন বাবাকে রাজি করায়। বাবাকে যেন মা বলে, এখনও সেরকম কিছু শুভার ঘটেনি, যাতে গ্রামে ফিরে গেলে, লোকে আঙুল দিয়ে কিছু দেখাবে। শুভার কোনও ছেলেপিলে হয়নি। আর যদি মা এই কথা না রাখতে পারে, তারা যদি রাজি না হয়, তবে দুটো পথই ওর সামনে খোলা থাকবে। মরণ অথবা নরেশের রক্ষিতা হওয়া।
সবই ভেবে রেখেছিল শুভা। রাত পোহালে, নরেশ যেমন বেরিয়ে যায়, তেমনি বেরিয়ে গিয়েছে। বিহানী ঝি যেমন আসে, তেমনি এসেছিল। শুভার কথা না শুনে, বাজার করে এনেছে। শুভাকে নানারকম সান্ত্বনা সাহস দিয়ে, রান্না করিয়েছে। বিহানী সমস্ত ব্যাপারটাই অনুমান করতে পারে এখন। তা-ই বলে, দুনিয়াতে বহুত কিসিম বিপদ আছে, কিন্তু ভুখ সব সে বড়া দুখ। যতক্ষণ জুটবে, ততক্ষণ, মেমসাব, পেটকে কষ্ট দেবেন না।
এখন বিহানীকেই তবু যা হোক একটু ভাল লাগে। শুভা তার সঙ্গেই একটু কথা বলে। আজ সে বিহানীকে জিজ্ঞেস করেছিল, সেই তালাগুনিনের চেহারা কেমন, সে জানে কি না।
বিহানী চোখ বড় করে, ফিসফিসিয়ে বলেছে, কভি তো দেখিনি মেমসাব। ও তো মন্তর গুণ জানে। ওকে কেউ দেখতে পায় না।
শুভা জিজ্ঞেস করেছিল, তবে যে তুমি বলছিলে, খবরের কাগজে ওর ছবি বেরিয়েছিল?
বাহার হইয়েছিল তো। আমি দেখি নাই। যারা দেখেছে, তাদের মুখে শুনেছি, আমার আদমির উমর হবে।
শুভা হতাশ ও অবাক হয়েছিল। বিহানীর আদমির উমর হলে, সে-মানুষ আর যে-ই হোক, কাল সন্ধ্যারাত্রের সেই লোক কখনওই নয়। কিন্তু লোকটা তো প্রায় স্বীকারই করেছে, সে চোর। পরশু রাত্রের পলাতক যে সে-ই, তাতে কোনও সন্দেহ নেই। সে কি তবে, বিহানীর সেই তালাগুনিন নয়? যে সমস্ত তালাকেই গুণ তুক করতে জানে।
তারপরেও শুভা জিজ্ঞেস করেছিল, চিচিং ফাঁক কী, জান?
বিহানী হেসে, সোজা আলিবাবা হিন্দি ছবির গল্প বলেছিল। সে কথা শুভারও জানা ছিল। কিন্তু চিচিং ফাঁক বস্তুটি তাকে সাহস করে দেখাতে পারেনি। তবে, গল্পটার প্রসঙ্গ আসবার পর, শুভার মনের মধ্যে চকিতে একটা ঝিলিক হেনে গিয়েছিল। চিচিং ফাঁক মানে কি তা হলে, যা দিয়ে সব খোলা যায়? লোকটা কি সেই ইঙ্গিতই করেছিল?
বিহানী চলে যাবার পরে, আর সে সব কথা শুভার মনে ছিল না। মাথায়ও ছিল না। নিজের চিন্তাতেই ডুবে গিয়েছিল। নেহাত বিহানীর কথায় রান্নায় হাত দিয়েছিল। নইলে মাছ আনাজ নষ্ট হত। তেমন অঢেল তো জীবনে কখনওই দেখেনি, যে কোনও কিছু নষ্ট করবে। তাই কোনওরকমে রান্নাটা করেছিল, খেতে আর ইচ্ছে করেনি। রান্না শেষ করেই, গতকাল রাত্রের সিদ্ধান্ত অনুযায়ী, কাগজ কলম নিয়ে বসেছিল, মাকে চিঠি লিখবে বলে। কিন্তু একটি লাইনও লিখতে পারেনি। কাগজে একটি আঁচড়ও লাগেনি। মায়ের মুখ মনে পড়তেই, ওর সমস্ত মন লজ্জায় ধিক্কারে কুঁকড়ে গিয়েছিল। হাত গুটিয়ে গিয়েছিল।
এতক্ষণ ধরে আকাশ-পাতাল ভেবেছে। অনেক চেষ্টা করেছে, কিছু লিখবে বলে। একটি কথাও লিখতে পারেনি। মনে হয়েছিল, ওর চোখের সামনেই যেন, সেই চিঠি ছিঁড়ে পায়ের তলায় মাড়িয়ে, বাবা-মা রাগে অপমানে জ্বলছে।
শুভার এই ভাবনার অবকাশেই কলিংবেল বেজে ওঠে। শুভা উঠে, এগিয়ে যেতে গিয়েও, মাঝখানের দরজায় থমকে দাঁড়ায়। গতকালের সেই লোকটা নিশ্চয়ই। লোকটা জানে, এ সময়ে ও একলা থাকে। খবর রাখে ঠিক। কিন্তু আজ ও দরজা খুলবে না।
বিজলি ঘণ্টা আবার বেজে ওঠে। এবার একটু বেশি সময় ধরে বাজে। এই দিনে-দুপুরে লোকটার এত সাহস। এখনও বেল বাজাচ্ছে। যে কোনও দিকের জানালা খুলে ও যদি লোকজন ডাকে, কেউ না কেউ এসে পড়বে। লোকটার কি সে খেয়ালও নেই।
কিন্তু বেল আবার বেজে ওঠে ঘন ঘন। শুভা তথাপি নড়ে না। তারপরে দরজায় ধাক্কা পড়ে, একটা গলার স্বরও যেন শোনা যায়। এবার আর শুভা না এগিয়ে পারে না। সে লোকটার নিশ্চয় এতখানি সাহস হবে না, দরজা ধাক্কা দিয়ে গলার আওয়াজ করবে। তবু দরজাটা খোলবার আগে ও এক মুহূর্ত ভাবে, তারপরে খুলে দেয়।
নরেশের ড্রাইভার। চামড়ার একটা বড় ব্যাগ তার হাতে। দেখেই মনে হয় খুব ভারী। বলে, বাবু এটা ঘরে রেখে যেতে বললেন।
শুভা সরে দাঁড়ায়। বাঙালি ড্রাইভার লোকটা তেমন খারাপ নয়। মাঝারি বয়স, দৃষ্টি ভদ্র, চালচলনও শালীন। আসে, জিনিস রাখে, চলে যায়। আজও তেমনি ঘরে ঢুকে ব্যাগটা ঘরের দেওয়ালের এক পাশে রেখে, বেরিয়ে যায়। শুভা দরজা বন্ধ করে। একটা উদ্বেগ থেকে যেন নিশ্চিন্ত হয়। ভাবে, বৃথাই আমি ভয়ে মরি। লোকটা নেহাত তার চিচিং ফাঁক খুঁজতেই এসেছিল। এবং এই বিশ্বাস নিয়েই ফিরেছে, ওটার বিষয়ে শুভা কিছুই জানে না। লোকটার ঘুরে আসার আর কোনও কারণ নেই।
আর যদি বা আসে, তাতেই বা শুভার ভয় কীসের। এখনও কি শুভার আর কোনও ভয় আছে। তবে লোকটার যদি নরেশের মতো কোনও মতলব থাকে, তা হলে হয়তো শুভা পারবে না। কিন্তু সে রকম কিছু মনে হয়নি।
শুভা ভিতরের ঘরে এসে, খাটের ওপর কাগজ কলমের দিকে তাকায়। না, পারবে না, মাকে সম্বোধন করে, একটা কথাও ও লিখতে পারবে না। কারণ এই পোড়ামুখ, কোনওরকমেই মাকে দেখাতে পারবে না। ও আবার বিছানাতেই এলিয়ে পড়তে যায়। আবার কলিংবেল বেজে ওঠে।
আবার কে? ড্রাইভারই ফিরে এল নাকি। দু মিনিট তো গেল লোকটা। তা ছাড়া, ভয়টা এখন আর তেমন নেই শুভার। হয়তো আবার কিছু বলতে এসেছে। কিংবা কিছু নিয়ে যাবার কথা, নিতে ভুলে গিয়েছে। এমন যে কখনও হয় না, তা নয়।
শুভা গিয়ে দরজা খুলে দেয়। তৎক্ষণাৎ ওর সমস্ত ভাবনাকে মিথ্যে করে দিয়ে গতরাত্রের সেই লোকটিই ঢোকে। ঢুকে একই ভঙ্গিতে, ঝটিতি ছিটকিনি বন্ধ করে দেয়।
শুভা সঙ্গে সঙ্গে একটু সরে গিয়ে, লোকটার দিকে তাকায়। আজ লোকটার পোশাক একটু অন্য রকম। প্যান্ট আর জামা, দুটোই আলাদা। জুতো সেই একই। একটু যেন ছিমছাম ভাব। চোখের দৃষ্টি যেন বাজের মতো, অনুসন্ধিৎসু অথচ শুভার প্রতি অমনোযোগী, নির্বিকার ভাব।
প্রথম প্রশ্ন, সেটা পেলেন?
শুভার জবাব, না।
কিন্তু আমি শিওর জানি, সেটা এখানেই আমি ফেলে গেছি।
বলেই সে ঢাউস আলমারিটার টানা ধরে টান দেয়। টানা খুলে যায়। পর পর সব টানাগুলোই সে খুলে খুলে দেখে। নিরাশ হয়ে, ফিরে বলে, কাল শুনেছিলাম, এ আলমারি বন্ধ।
শুভা কোনও জবাব দেয় না। লোকটা এগিয়ে আসে। শুভা সরে যায়। নরেশের আয়রন সেফের হাতল ঘোরায়। সেটা বন্ধ। শুভার দিকে চেয়ে সে বলে, ওটা রেখে কী লাভ? আপনার কোনও কাজেই লাগবে না।
শুভার মুখ দিয়ে পালটা প্রশ্ন বেরিয়ে যায়, তোমার কী কাজে লাগে?
লোকটার দৃষ্টি তীক্ষ্ণ হয়ে ওঠে। পরমুহূর্তেই ঠোঁটের কোণে একটু হাসির ঝিলিক খেলে যায়। বলে, যদি ফিরিয়ে দেন, এখুনি দেখিয়ে দিতে পারি।
শুভা হঠাৎ কোনও কথা বলতে পারে না। নিজের কথাটা, ওর নিজের কানেই যেন কেমন গোলমেলে লাগে। যেন ধরা পড়ে যাবার মতো কিছু বলে ফেলেছে। অথচ ওর ভিতরে, একটা কৌতূহলও তীব্র হয়ে ওঠে। এ কৌতূহল একান্ত মেয়েলি কি না কে জানে। কিন্তু ও নিজেও বোধ হয়, মনের এই আশ্চর্য গতিবিধির কথা জানে না। যাকে দেখে ও ভয় পাচ্ছে, যার কথায় ও গতকাল তীব্র অপমানে জ্বলে উঠেছিল, সেই লোকটার কথাতেই ওর কৌতূহল জেগে ওঠে। কী দেখাবে লোকটা, সেই জিনিসটা দিয়ে?
সত্যি কোনও জাদু দেখিয়ে দেবে নাকি! ও জিজ্ঞেস করে, কী দেখাবে?
চিচিং ফাঁক।
কথাটার উচ্চারণের দোষে বা লোকটার একদৃষ্টে চেয়ে থাকার জন্যই, এখন কথাটা যেন কী রকম খারাপ শোনায়। জিজ্ঞেস করে, মানে?
মানে, আগে জিনিসটা দিন, তবে তো দেখাব।
মুহূর্তের মধ্যেই শুভা সচেতন হয়ে ওঠে। তাড়াতাড়ি বলে ওঠে, আমি জানি না ওটা কোথায়।
লোকটা তৎক্ষণাৎ জিজ্ঞেস করে, কোনটা?
সেইটা।
লোকটা ওর চোখ থেকে চোখ নামায় না। শুভার মুখের চেহারা বদলে যায়। ধরা পড়ে যাবার একটা ছাপ ওর মুখে ফুটে ওঠে। ভাবে, ও বুঝি প্রায় স্বীকার করে ফেলেছে কথাটা।
লোকটা বলে, নিশ্চয়ই জানেন, আর চাপতে পারবেন না। চোখ-মুখ বলছে।
শুভা ঘাড় নেড়ে বলে, না না, জানি না।
আলবত জানো।
লোকটা এবার প্রায় ধমকে ওঠে। আর পাশ ফিরে এমনভাবে দাঁড়ায়, চোখের কোণ দিয়ে তাকায়, যেন এখুনি ঝাঁপিয়ে পড়বে শুভার ওপরে। ধমক শুনে শুভা শুধু অবাক হয় না, ভয়ে ওর ভিতরটা কীরকম কুঁকড়ে যায়। হঠাৎ কোনও কথা বলতে পারে না।
লোকটা যেন ছিটকে ওর কাছে চলে আসে, শাসিয়ে ওঠে, নিয়ে এসো, দাও, শিগগির দাও বলছি। হারি আপ।
শুভা কাঠ হয়ে যায়। লোকটা এখন ওকে তুমি বলছে না শুধু, ভয়ংকর মনে হচ্ছে। ওর মুখ দিয়ে হঠাৎ বেরিয়ে যায়, গায়ে হাত দিয়ো না, দিচ্ছি।
জলদি।
শুভা যেন লোকটার ছোঁয়া বাঁচাবার জন্যই তাড়াতাড়ি পাশের ঘরে যায়। সেই জিনিসটা ঢাউস আলমারিতে আর রাখেনি। পাছে সেটা নরেশের চোখে পড়ে যায়। তা হলে ওকেই কৈফিয়ত দিতে হত। গতকালই ও সেটা পাশের ঘরের খাটের বিছানার নীচে লুকিয়ে রেখেছিল।
শুভার প্রায় গা ঘেঁষেই, লোকটাও এল সঙ্গে সঙ্গে। শুভা একবার খাটের পাশে দাঁড়ায়। লোকটার দিকে তাকায়। তারপর সরে গিয়ে বলে, এখানে বিছানার নীচে আছে।
লোকটা তৎক্ষণাৎ বিছানা তুলে, লোহার পাতের সেই অদ্ভুত জিনিসটা তুলে নেয়। তার মুখে বিস্ময় এবং খুশি, চকিতে এক বার ঝলসে ওঠে। শুভার দিকে চেয়ে বলে, লক্ষ্মী মেয়ে একেবারে! কিন্তু কাল এটা এখানে দেখতে পাইনি তো। কোথায় রেখেছিলে?
শুভা কোনও জবাব দেয় না। লোকটাও শোনবার জন্যে তেমন আগ্রহ দেখায় না। সে তার বিচিত্র আকার লোহার পাতের জিনিসটাই ঘুরিয়ে ফিরিয়ে দেখতে থাকে। আর শুভার ভয়ের মধ্যেও, লোকটার প্রতি রাগে মন জ্বলতে থাকে। একটা চোর, অনায়াসে ওকে তুমি বলে বলছে! লোকটার সেরকম বয়স হলেও বা কথা ছিল। একটা ছাব্বিশ-সাতাশ বছর বয়সের চোর মাত্র। লোকটা ওর দিকে চোখ তুলে বলে, চলো, তোমাকে যা দেখাব বলেছিলাম দেখিয়ে দিই।
শুভা ভয়ের মধ্যেও ফুঁসে ওঠে, কিছু দেখতে চাই না। তুমি বেরিয়ে যাও।
যাব। এটা কী কাজে লাগে, দেখবে না?
না।
লোকটা আস্তে আস্তে হেঁটে পাশের ঘরে যায়। কিন্তু দরজার দিকে যায় না। বাঁ দিকের আড়ালে চলে যায়। শুভা আর তাকে দেখতে পায় না। কী করছে লোকটা, ঘরের ওপাশে? ওর কানে আসে দু-একটা ঠুং ঠাং শব্দ। কৌতূহল না চাপতে পেরে ও মাঝখানের দরজায় এসে দাঁড়ায়। সঙ্গে সঙ্গে ওর বুকের মধ্যে যেন নিশ্বাস আটকে আসে। আতঙ্কে শিউরে উঠে, পাথরের মতো দাঁড়িয়ে থাকে। দেখে লোকটা সেই অদ্ভুত জিনিস দিয়ে, নরেশের আয়রন সেফের লক্ খোলবার চেষ্টা করছে। এবং সমস্ত ব্যাপারটার ভয়ংকর ভেবে ওঠবার আগেই, লোকটা অনায়াসে আয়রন সেফের ডালা খুলে ফেলে।
শুভার গলা দিয়ে একটা চাপা আর্তস্বর বেরিয়ে আসে। লোকটা ওর দিকে চেয়ে বলে, এর নাম চিচিং ফাঁক।
তারপরেই তার চোখ দুটি চক চক করে ওঠে। বলে, প্রচুর মালকড়ি। নিশ্চয়ই ট্যাক্স ফাঁকি দেওয়া কালো টাকা। তা নইলে কেউ এভাবে রাখে না।
বলতে বলতে সে, সেফের ভিতরে দু হাত গলিয়ে, দুই তাড়া নোটের বান্ডিল বের করে নিয়ে আসে। শুভকে দেখিয়ে বলে, দেখেছ?
শুভার তখন বুকের মধ্যে কীরকম করছে। সে বাইরের দরজাটার দিকে তাকায়। দু পা এগিয়ে ঘরের মধ্যে ঢুকে, প্রায় চিৎকার করে ওঠে, কী করছ তুমি!
লোকটা তৎক্ষণাৎ নোটের বান্ডিল সেফের মধ্যে ছুঁড়ে দিয়ে, ডালাটা ভেজিয়ে, নিচু গলায় শাসিয়ে ওঠে, চুপ, চেঁচিও না। তাতে সুবিধে হবে না।
কিন্তু শুভার ভিতরে যে কী হয়, নিজেই বুঝতে পারে না। ভয়ে আর কান্নায় ও হঠাৎ ভেঙে পড়ে। বলে, দোহাই, ও টাকা নিও না। নরেশ আমাকে কখনও বিশ্বাস করবে না। ভাববে আমিই সরিয়েছি।
লোকটা তীক্ষ্ণ চোখে, শক্ত মুখে কয়েক মুহূর্ত শুভার দিকে চেয়ে থাকে। লোহার পাতের বিচিত্র আকৃতি তিনটি চাবির, একটা তখনও সেফের লক-এর ছিদ্রে ঢোকানো।
লোকটা ঘুরে দাঁড়ায়। লোহার পাতের চাবি ধরে কয়েক বার এদিক ওদিক করে ঘোরায়। কটু করে একটা শব্দ হয়। সেফের হাতলটা চাপ দিয়ে দেখে নেয়, বন্ধ হয়ে গিয়েছে। তার ভাষায় চিচিং ফাঁক চাবিটা সে প্যান্টের পকেটে ঢুকিয়ে দেয়। আবার শুভার মুখোমুখি দাঁড়ায়। জিজ্ঞেস করে, ঠিক আছে?
শুভা কোনও কথা বলে না। ওর মুখে ভয় বিস্ময়ের বিহ্বলতা। চোখ দুটো প্রায় ভিজে উঠেছে। লোকটার ঠোঁট দুটো বেঁকে ওঠে। আবার জিজ্ঞেস করে, কিন্তু এ টাকা তুমি কতদিন যখ দিয়ে আগলে রাখবে?
শুভা তবু কথা বলতে পারে না। এখন বিহানীর কথা তার মনে পড়ছে। এ নিশ্চয় সেই তালাগুনিন। পরশু রাত্রের সেই প্রাণ-সংশয় করে পালানোর দৃশ্য ওর চোখের সামনে ভাসতে থাকে। কিন্তু বিহানী লোকটার চেহারা চেনে না। এখন সেই মারাত্মক লোকটা ওর সামনেই দাঁড়িয়ে।
সে আবার বলে, এ কথা নিশ্চয়, আজ রাত্রেই নরেশকে বলে দেবে? যাতে নিজেও বাঁচে, টাকাটাও নরেশ সরিয়ে ফেলতে পারে।
শুভা ঘাড় নেড়ে একবার উচ্চারণ করে, না।
লোকটা আবার অপলক চেয়ে দেখে শুভকে। তারপর নরেশের খাটে গিয়ে বসে, দোলাতে দোলাতে আশেপাশে দেখে। হঠাৎ খাটের নীচে পা রেখে শুয়ে পড়ে, ড্রেসিং টেবিলের আয়নায় নিজেকে খানিকক্ষণ নিরীক্ষণ করে। কপাল থেকে চুলগুলো সরিয়ে দেয়। আবার উঠে বসে, আড়মোড়া ভাঙে। বলে, নাঃ, খুব খিদে পেয়েছে। আছে কিছু খাবারদাবার?
লোকটা শুধু ছেলে নয়, এখন তার ব্যবহারও যেন ছেলেমানুষিতে ভরতি। শুভা এতে অবাক হয়, কোনও জবাবই দিতে পারে না। কিন্তু ভয়টা তার অনেকখানি কেটে আসতে থাকে।
সে উঠে দাঁড়ায়। জিজ্ঞেস করে, নেই, না? আচ্ছা চলি।
দরজার দিকে এগিয়ে যায়। শুভার ভিতরটা কী রকম অস্থির হয়ে ওঠে। লোকটা এভাবে সত্যি খেতে চেয়ে ফিরে যাচ্ছে, তাও কোনওরকম দুর্ব্যবহার না করে, টাকা না নিয়ে, এটা যেন সে বিশ্বাস করতে পারছে না। অথচ খাবার সত্যি রয়েছে। খাওয়ালে কি খুবই অন্যায় হবে।
লোকটা যখন ছিটকিনিতে হাত দেয়, তখন শুভার মুখে উচ্চারিত হয়, আছে?
খাবার আছে।
সে ঘুরে দাঁড়ায়। আবার জিজ্ঞেস করে, তোমার খাওয়া হয়নি বোধ হয়?
শুভা ঘাড় নাড়ে। লোকটা বলে, না। মুখের খাবার খেতে চাই না। এমনি কিছু আছে? পাঁউরুটি, বিস্কুট, যাহোক, তা হলেই হবে।
ভাতই আছে।
তোমার ভাত?
এমনিতেই শুভা হয়তো খেত না। খেলেও, বেশিই আছে। বলে, বেশি আছে।
বলতে বলতেই শুভা পাশের ঘরে গিয়ে, সংলগ্ন রান্নাঘরে, ভাত বেড়ে ফেলে। রান্নাঘরটা খুব ছোট নয়। নরেশের একলার মতো ব্যবস্থা সবই আছে। একপাশে খাবার টেবিল-চেয়ারও রয়েছে। সেই টেবিলের ওপরেই শুভা তাকে ভাত বেড়ে দেয়। আলুভাতে কাঁচালঙ্কা আর মাছের ঝাল।
লোকটা এক মুহূর্ত দেখেই, বসে পড়ে। শুভা ভেবেছিল, লোকটা বোধ হয় হাতটা ধোবে। সে সবের ধারেকাছেও নেই। সোজা ভাতে হাত দিয়ে খেতে আরম্ভ করে। মুখে ভাত নিয়ে বলে, অনেক দিন এত তরিবত করে খাওয়া হয়নি মাইরি। বাজারটা খারাপ যাচ্ছে কিনা, বিজনেস হচ্ছে না, টানাটানি চলছে।
বলে, বিশ্রীভাবে হেসে, চোখ কোঁচকায়। আবার বলে, রোজ শালা ভাল করে জুটছেই না।
শুভা কোনও জবাব দেয় না। লোকটার খাওয়া দেখতে থাকে। তিন থাবাতেই প্লেট খালি। তাতে শুভা একেবারে অনভ্যস্ত নয়। প্লেটে খাওয়া বা খাবার বেড়ে দেওয়া, কোনওটাতেই ও অভ্যস্ত নয়। কটা ভাতই বা প্লেটে ধরে? ও আবার ভাত দেয়। সে খেতে খেতে আবার বলে, তবে, কাজ হাসিল হয়ে যাবে। লেগে যাবে ঠিক কোথাও না কোথাও।
শুভা ভাবে, তার মানে চুরির দাঁও। অনেক দিন কোনও লকার সিন্দুক ভাঙতে পারেনি। ওর চোখের সামনে ভেসে উঠে পরশু রাত্রের সেই দৃশ্য। পালাবার সেই ভয়ংকর দৃশ্য। ও সেই কথা বলবার জন্যে, মুখ খোলবার আগেই, কলিংবেল বেজে ওঠে। ও থতিয়ে গিয়ে চমকে ওঠে। আর একজনেরও খাওয়া থেমে যায়। চকিতে উঠে দাঁড়ায়। দুজনেরই চোখাচোখি হয়।
একজনের চোখে কুটিল সন্দেহ। আর একজনের চোখে আতঙ্ক। শুভা ভাবে, কে হতে পারে এ সময়ে? বিহানীর আসবার সময় তো এখনও হয়নি। সে আসবে চারটের সময়।
লোকটার নিচু সন্দিগ্ধ তীক্ষ্ণ গলা শোনা যায়, কে?
আবার কলিংবেল বেজে ওঠে। শুভা আর দেরি করতে পারে না। সে চট করে রান্নাঘর থেকে বেরিয়ে, দরজা টেনে বন্ধ করতে যায়। লোকটা হঠাৎ ফুঁসে ওঠে, না, আমাকে বন্ধ করা চলবে না।
শুভা অবাক হয়ে বলে, না করলে দেখে ফেলবে যে! আগে দেখি, কে।
লোকটার বাঁ হাতে একটা স্প্রিং-এর ছুরি চিকচিক করে ওঠে। বলে ওঠে, কিন্তু যদি—
কলিংবেল আবার বেজে ওঠে। শুভা প্রায় ধমকে ওঠে, চুপ করে বসে থাকো। যা বলছি তাই করো, না হলে বিপদে পড়বে।
দরজাটা টেনে শিকল বন্ধ করে ও তাড়াতাড়ি দরজা খুলতে যায়। পাশের ঘরে গিয়ে, ছিটকিনি খুলে দেখে, নরেশের ড্রাইভার। শুভা মুখ চোখ স্বাভাবিক রাখবার চেষ্টা করে বলে, কী হল আবার?
ড্রাইভার বলে, ব্যাগটা আবার নিতে এলুম। আবার নিয়ে যেতে বললেন। ..
শুভা সরে দাঁড়ায়। ড্রাইভার যেখানে ব্যাগটা রেখেছিল, সেখান থেকে নিয়ে বেরিয়ে যায়। ও দরজাটা বন্ধ করে ফিরে আসে। ওর বুকের মধ্যে তখনও ধক ধক শব্দ হচ্ছে যেন। বুঝতে পারে, ব্যাগের মধ্যে এমন কিছু ছিল, যেটা কোনও কারণে হঠাৎ লুকোবার দরকার হয়েছিল। বিপদ কেটে গিয়েছে, তখনই আবার নিতে পাঠিয়েছে।
ও ফিরে এসে রান্নাঘরের শিকলটা খুলে, দরজা ঠেলতেই দেখে, লোকটা দরজার পাশেই দাঁড়িয়ে আছে। খাবার পড়ে আছে। দুজনের চোখাচোখি হয়। শুভা বলে, চলে গেছে।
কে?
নরেশবাবুর ড্রাইভার। একটা ব্যাগ নিতে এসেছিল।
লোকটা আর এক বার শুভার দিকে চেয়ে খেতে বসে। ভাত মুখে তুলে বলে, শালা, খেতে বসেও শান্তি নেই।
শুভার ঠোঁট দুটো আপনা থেকেই একটু বেঁকে ওঠে। বলে, এইসব যারা করে, তাদের কোথাও শান্তি আছে নাকি?
প্রায় সঙ্গে সঙ্গেই লোকটা জবাব দেয়, যারা অন্য কিছু করে, তাদের বুঝি খুব শান্তি আছে?
কথাটার কোনও জবাব দিতে পারে না শুভা। প্লেট খালি দেখে ও আবার ভাত দেয়। সে আবার বলে, ও সব শান্তি-টান্তি দুনিয়া থেকে হাওয়া হয়ে গেছে। খালি লড়াই আর লড়াই। একটু কাই পাওয়া যাবে?
শুভার লজ্জা করে ওঠে। লোকটা শুকনো ভাত খাচ্ছে, লক্ষই করেনি। তাড়াতাড়ি মাছের সব ঝোলটা ঢেলে দেয়। এখনও ওর মধ্যে, পাড়াগাঁ মফস্বলের, সেই ইস্কুল মাস্টারের মেয়েটাই আছে। কাকে খেতে দিচ্ছে, সেটা মনে থাকে না। খেতে দিয়ে, লক্ষ না রাখতে পারলে, এখনও লজ্জা পায়।
যে খায়, তার ও সব নেই। পাওয়া গিয়েছে, খেয়ে নিচ্ছে। শুভা ওর খাওয়া দেখতে দেখতে বলে, সে লড়াইয়ের নমুনা তো সেদিন রাত্রে দেখলাম। ওভাবে যে পাইপ বেয়ে যাচ্ছিলে, যদি নীচে পড়ে যেতে?
তুমি দেখেছিলে নাকি?
হ্যাঁ।
কী আবার হত, মাংস তালগোল পাকিয়ে যেত। যতক্ষণ শ্বাস, ততক্ষণ আশ, আবার কী। মরার বাড়া তো কিছু নেই।
শুভার গায়ের মধ্যে শিউরে ওঠে। কোনও কথা বলে না। লোকটা আবার বলে,
রিক্স না নিলে চলে? কেল্লা ফতে হোক বা না হোক। রিক্স বাবা সবাইকেই নিতে হয়। তুমিও তো নিয়েছিলে, বাড়ি থেকে পালিয়ে। ফসকে গেল তাই।
বলতে বলতে লোকটা শুভার দিকে একবার তাকায়। ঠোঁটের কোণে হাসি। শুভার মুখ গম্ভীর হয়ে ওঠে। লোকটাকে এখন ওর বিশ্রী লাগে। ওর মনে মনে রাগ হতে থাকে। একটা চোরের মুখে এ সব শুনতে চায় না ও।
লোকটা খাওয়া শেষ করে উঠে পড়ে। কোণের দিকে, কল খুলে মুখ ধোয়। পকেট থেকে একটা চিটচিটে ময়লা রুমাল বের করে মুখ মুছে ঢেঁকুর তোলে। তারপরে পকেট থেকে সস্তা সিগারেট বের করে জিজ্ঞেস করে, ম্যাচিস আছে?
শুভা তাক থেকে দেশলাই নিয়ে টেবিলের ওপর দেয়। নিজের হাতটা কলে ধুয়ে নেয়। ওর মেজাজ রীতিমতো বিগড়ে গিয়েছে।
লোকটা সিগারেট ধরিয়ে আরামসূচক শব্দ করে। দেশলাইটা পকেটেই রাখে। তারপর ঘরে এসে খাটের ওপর বসে বলে, সেদিন তোমার ওই নরেশকে আমি আর একটু হলেই ঝেড়ে দিতাম।
মানে?
ঘুষি পাকিয়ে বলে, হাঁকতাম।
কেন?
তোমাকে, আমার সামনেই ও যদি যা-তা আরম্ভ করত, মানে কামড়ে ছিঁড়ে যদি কিছু করত, তা হলে মারতাম।
কেন, তোমার তাতে কী?
আমার আবার কী। এক-এক সময় হয় না, ব্যাপার দেখলে, মেজাজ ঠিক রাখা যায় না। তখন তোমাকে দেখে নরেশের ওপর রাগ হচ্ছিল। একটা মেয়েকে বাগে পেয়ে ঘরের মধ্যে দরজা বন্ধ করে, মাল খেয়ে এসে–শালা!
গালি দিয়েই সে থেমে যায়। সিগারেটের ধোঁয়া ছাড়তে ছাড়তে মুখ শক্ত করে। আবার বলে, তখন তোমাকে ভালই মনে হচ্ছিল। মানে তুমি যে ওর কেউ নও, একটা ভাল মেয়ে বেকায়দায় পড়েছ, তখন মনে হচ্ছিল।
কথাগুলো যে যথেষ্ট মনোযোগ দিয়ে বলছে, ওকে দেখে তা মনে হয় না। যেন নিজের মনেই বকবক করছে। এর মধ্যেই, এক বার আস্তে একটু শিস দিল। শুভার ইচ্ছে করল, জিজ্ঞেস করে, এখন কী মনে হচ্ছে ওকে? এখন কি খারাপ মেয়ে মনে হচ্ছে?
তবে নরেশ তোমাকে ছাড়বে না।
বলতে বলতে ও হঠাৎ উঠে দাঁড়ায়। বলে, যা দেখলাম সেদিন, ও তো একটা ডালকুত্তা। কাল রাত্রেই গোলমাল করে দেয়নি তো?
বলে, এমন বিশ্রী চোখে তাকায়, শুভার মনটা আবার দপ করে জ্বলে ওঠে। বলে ওঠে, দিলেই বা, তোমার কী?
লোকটা বাইরের ঘরের দিকে যেতে যেতে বলে, আমার আবার কী! দেখে শুনে যা মনে হল, তা-ই বলছি। ও তোমাকে খেয়ে ফেলে দেবে।
দিক। তুমি যাও এখন।
সে কথায় যেন লোকটার কানই নেই। বলে, তোমার সেই কী, তারকাটি কি সত্যি আর কোনওদিন আসবে, যার সঙ্গে বাড়ি থেকে পালিয়েছ?
আসুক বা না-আসুক, তাতেই বা তোমার কী?
কতকগুলো লোচ্চা বাটপাড়ের পাল্লায় পড়েছ, তা-ই বলছি।
ভূতের মুখে রাম নাম! চোরের আবার বড় বড় কথা! তুমিই বা কী? বেরোও, বেরিয়ে যাও এখান থেকে।
শুভার দু চোখ ধক ধক জ্বলে। ফুঁসে ফুঁসে ওঠে। লোকটা নরেশের আয়রন সেফের কাছে দাঁড়ায়। বলে, বেরিয়ে যাব না তো কি তোমার বাবুর ঘরে থাকব? তুমি যা মেয়ে, ঠিক জায়গাতেই এসে পড়েছ। তা নইলে আর জোচ্চোরের সঙ্গে বাড়ি থেকে পালিয়েছ?
তুমি যাবে কি না?
শুভা এত জোরে চেঁচিয়ে ওঠে যে, শুধু লোকটাই নয়, শুভা নিজেও চমকে ওঠে। তবু ও থামতে পারে না। আবার তেমনি গলাতেই বলে, তুমি না গেলে, আমি চেঁচিয়ে তোক ডাকব। নীচে দারোয়ানকে ডাকব।
লোকটা হঠাৎ ওর কাছে চলে আসে। চিবিয়ে চিবিয়ে বলে, তার আগে তোমার গলা টিপে শেষ করে দেব। চুপ!
শুভা সত্যি চেঁচিয়ে ওঠে, না, আমি চুপ—
কথা শেষ করবার আগেই, ওর মুখে শক্ত থাবা চেপে বসে। একটা শক্ত থাবা মুখে চেপে বসে, আর একটা থাবা ঘাড়ের কাছে চেপে ধরে। চাপা গলায় শাসানি শোনা যায়। চুপ বলছি।
শুভা হাত দিয়ে মুখের থাবাটা খুলতে চেষ্টা করে। পারে না। জোর করে সরে যাবার চেষ্টা করে। তাও পারে না। আস্তে আস্তে শান্ত হয়ে আসে। মুখের থাবাটাও সরে যায়। কিন্তু ঘাড়ের হাতটা তখনও সরে না দেখে, ঘাড় ফেরাবার চেষ্টা করে, লোকটার মুখ দেখবার চেষ্টা করে। তৎক্ষণাৎ লোকটার মুখটাকে ও ওর নিজের মুখের সামনেই দেখতে পায়। তার গরম নিশ্বাস ওর মুখে লাগে। তার চোখে তীক্ষ্ণ ক্রুদ্ধ দৃষ্টি। কী করবে লোকটা? কী চায়?
সহসা যেন পাথর হয়ে যায় শুভা। নড়তে চড়তে পারে না। ওর শিরদাঁড়ার কাছে, সেই ভয়ের কাঁপুনিটা যেন আবার অনুভব করে। আর ঠিক তখনই লোকটা ওকে ছেড়ে দিয়ে সরে যায়। ঠিক যেন একটা রাগি ছেলে, এমনি ভাবে, ক্রুদ্ধ চোখে চেয়ে, নাকের পাটা ফুলিয়ে কপালের চুলগুলো হাত দিয়ে সরায়। বলে, দুটো খেতে দিয়েছ তাই ছেড়ে দিলাম। বলো তো পয়সাও দিয়ে দিতে পারি। হীরা সরকারের এখনও এত পোকা-পড়া অবস্থা হয়নি, বুঝলে?
শুভা চুপ করে থাকে, কোনও কথা বলে না। লোকটাকে ওর এখন একটা রাগি বোকা ছেলের মতো লাগছে। কেন, ও তা নিজেও জানে না। ও যে রকম ভয়ংকর একটা কিছু আশঙ্কা করেছিল, সে রকম ঘটল না বলেই বোধ হয় এ রকম মনে হয়। এবং এই প্রথম ও লোকটার নাম শোনে, হীরা সরকার। হীরা কি পুরুষের নামও হয় নাকি? হবে হয়তো, হীরালাল বা ওইরকম কিছু। কিন্তু শুভা হীরা নামে একটা মেয়েকে, ওদের দেশে চিনত।
হীরা পকেট থেকে একটা চিরুনি বের করে মাথা আঁচড়াতে আঁচড়াতে আবার বলে, এত দিন ধরে বিজনেস নেই, তবু এত চোরাই টাকা থাকতেও ছেড়ে দিলাম, আবার বড় বড় কথা! আমিও দেখব, ওই তারকদাটি গেছে, এবার নরেশ মাক্ষীচুসের পাল্লায় পড়তে কত দিন লাগে। তারপরে কত পাল্লাতেই পড়তে হবে। তখন কোথায় এ সব বুকনি থাকে ছুকরির, দেখে নেব।
বলতে বলতে সে দরজার কাছে চলে যায়। আর শুভা অবাক হয়ে মনে মনে ভাবে, ওর যাই হোক, এ লোকটার তাতে কী যায় আসে। হীরা তো একটা চোর। ওর যন্ত্র ফিরে পেয়েছে, খেতে পায়নি, খেতে চেয়েছে, শুভা দিয়েছে। শুভার নিজের ভাতও খেয়ে নিয়েছে। এখন শুভকে নিয়ে ওর মাথাব্যথা কীসের! তারকা আসবে কি না, নরেশ কিছু করেছে কি না, সে খোঁজ নিয়ে ওর কী হবে। আর জিজ্ঞেস করার যা ছিরি, তাতে যে কোনও মেয়েরই খারাপ লাগবে।
অবশ্যি ওর কাছে ভাল-মন্দর আশাই বা কী থাকতে পারে? হীরা যে ওকে কী চোখে দেখছে, সে তো হীরার কথাবার্তা ভাব-ভঙ্গিতে বোঝা যাচ্ছে। শুভা একটা নোংরা খারাপ মেয়ে, জোচ্চোর লোচ্চাদের সঙ্গে বাড়ি থেকে পালিয়ে আসে, থাকে। আর ও নিজে যে একটা চোর, সে কথা যেন ভুলেই যাচ্ছে। শুভকে নোংরা খারাপ ভাববার লোকের অভাব নেই সমাজে। এ কেন, এই হীরা সরকার, নাকি তালাগুনিন, যে-ই হোক।
ছিটকিনি খোলার শব্দে শুভা দরজার দিকে ফিরে চায়। হীরা শক্ত মুখে তাকিয়ে, বুড়োআঙুল দেখিয়ে বলে, আমার কাঁচকলা, তুমি মরোগে। কিন্তু আমি এসেছিলাম, লকার খুলেছিলাম, এ সব যদি বলে দাও, তা হলে তোমাদের কারুরই ভাল হবে না বলে দিলাম। তারপরে আমার পেছনে ফেউয়ের মতো পুলিশ লেগে থাকবে। মালকড়িও হাতালাম না, ও সব ঝুট ঝামেলা আমার ভাল লাগে না।
বলেই সে দরজাটা খুলে বেরিয়ে যায়। শুভা তেমনি এক জায়গায় চুপ করে দাঁড়িয়ে থাকে। তারপরে ও যেন আস্তে আস্তে অবাক হয়ে, নরেশের স্টিল সেফের দিকে চায়। সত্যি নোকটা টাকা নিল না। শুভকেও কোনওরকম শারীরিক আঘাত বা অপমান করল না। মানুষের লোভের ক্ষেত্রে, এ ঘটনাকে, শুভা ওর অভিজ্ঞতার সঙ্গে মেলাতে পারে না। অথচ লোকটা একটা চোর। মানুষের টাকার আকাঙ্ক্ষা, তার জন্যে অন্যায়, ছেলেবেলা থেকে দেখে এসেছে। বয়স বাড়ার সঙ্গে সঙ্গে দেখেছে, মেয়েদের প্রতি পুরুষদের লোভের নীচতা। কলকাতায় এসে তার ভয়াবহ রূপ দেখেছে। এখন সেই পরিবেশই ওর বাস। তার কোনওটার সঙ্গে এ ঘটনা মেলাতে পারে না।
পূর্বাপর, সমস্ত ঘটনাই আবার ওর মনে পড়তে থাকে। হীরা সরকার নামক একটা চোরের কথা ভেবে, ও যেন কোনও কিছুরই থৈ পায় না। তারপর এক সময়ে, সামান্য বাতাসে দরজাটা নড়ে উঠতে খেয়াল হয়, দরজাটা খোলা রয়েছে। ও দরজাটা বন্ধ করে দিয়ে, ভিতরের ঘরে গিয়ে, রান্নাঘরের সামনে এসে দাঁড়ায়। এঁটো থালাবাসনের দিকে তাকিয়ে দেখে। লোকটা সত্যি খেয়ে গিয়েছে। লোকটাকে নিজের হাতে শুভা খাইয়েছে।
কেন যেন, শুভার সমস্ত মন জুড়ে সহসা ছায়ার মতো, অন্ধকার ঘনিয়ে আসে একটা অচেনা-অজানা কষ্টে, ওর চোখে জল এসে পড়ে। খাটের উপর এসে, হাঁটুতে মুখ গুঁজে বসে। নিজের খাওয়ার কথা ওর আর মনে থাকে না।
বিকালে বিহানী আসে। শুভকে ঠাট্টা করে বলে, তবে যে মেমসাহেব বলেছিল রান্নাই করবে না। আজ তো দেখা যাচ্ছে একটু কিছু খাবার পড়ে নেই, সব খাওয়া হয়ে গিয়েছে। শুভা উপবাসী মুখ তুলে, বিহানীর দিকে চেয়ে হাসে। বলে, এত খেয়েও ওর খিদে যায়নি। এখন আবার একটু চা রুটি খাবে। বিহানী বলে, সে-ই তো ভাল। মেমসাহেবের শরীর ভাল হবে।
বিহানী চলে যায়। আবার আবার সেই রাত্রের প্রতীক্ষা। সে-ই ভয়ংকর রাত! তবু, সন্ধ্যা রাত্রে বারে বারেই শুভা চমকে উঠেছে। যেন ও কোনও শব্দের জন্যে উত্তর্ণ। কিন্তু রাত গড়িয়ে যায়। কোনও শব্দই হয় না। তারপরে থাকে শুধু মধ্যরাত্রের সেই কুৎসিত আক্রমণ আর আত্মরক্ষার প্রতীক্ষা।…
.
পরদিন বিকালে বিহানী এসে চলে যাবার পরে, শুভা সমস্ত বাতি নিবিয়ে অন্ধকার করে দেয়। কতক্ষণ চুপ করে জানালার ধারে দাঁড়িয়ে থাকে, নিজেরই খেয়াল থাকে না। আজ ও অন্যদিকের জানালা খুলে, হোটেলের নামে, সেই মেয়েদের বাড়িটার দিকে চেয়ে থাকে। মাঝে মাঝে, এক-একটা অদ্ভুত দৃশ্য ভেসে ওঠে। কখনও নগ্ন মেয়ে, নগ্ন পুরুষ আলাদা আলাদা। কখনও আলিঙ্গনাবদ্ধ। পান ভোজন আদিম রিপুর নানা লীলা, হঠাৎ হঠাৎ এ জানালায়, ও দরজায় ভেসে ওঠে, আবার ঢাকা পড়ে যায়। ও বাড়িটা, এদিকের অংশটাকে ভয় পায় না। ভয় হয়তো কোনও কারণেই পায় না। তবু আড়ালে রাখার যে একটা সাবধানতা আছে বা দেহব্যবসারও যে একটা গোপনীয়তা আছে, এদিক সম্পর্কে সেই সচেতনতাও যেন নেই।
শুভা ভাবে, ওরা কি সত্যি খুব দুঃখী। ওরাও হয়তো অনেকেই একদা শুভার মতো কুমারী ছিল। বাপ মা ভাই বোন ছিল। কেউ হয়তো বিবাহিতা, যে স্বামী ছাড়া কিছুই জানত না। কিন্তু সব ছেড়েই তো ওরা এসেছে এখানে। ওরা এমনকী ভিন্ন ধাতু দিয়ে গড়া, ওরা যা পারে, শুভা তা পারে না! আসলে শুভা হয়তো মিথ্যে ভয় পায়।
মিথ্যে ভয়। শুধু কি তাই! ভয় তো আছেই এবং তা মিথ্যা ভয়ও নয়। তার সঙ্গেও আরও অনেক বাধা, বীভৎস চিন্তা ওকে যেন শিউরে তোলে। অথচ, ওই বাড়িটার কোনও কোনও দৃশ্য, ওর রক্তের মধ্যে একটা উত্তেজনাও এনে দেয়। ওর রক্ত-মাংসের শরীরের মধ্যে, একটা সুপ্ত বাসনা আপনা থেকেই জেগে ওঠে। ওর মনকে অসুস্থ করে, ধিক্কার দিতে ইচ্ছা করে। শেষ পর্যন্ত বিষণ্ণ করে তোেল।
শুভা জানালার কাছ থেকে সরে আসতে যায়। তখনই কলিংবেল বেজে ওঠে। শুভা থমকে যায়। একটু থেমে আবার বেল বেজে ওঠে। শুভা যেন যন্ত্রচালিতের মতো এ ঘরের বাতি জ্বালায়। সামনের ঘরের বাতি জ্বালিয়ে দিয়ে দরজার ছিটকিনিটা খুলে দেয়।
হীরা ঢোকে। ঢুকেই দরজাটা বন্ধ করে দেয়। ওর হাতে কীসের একটা ছোট্ট প্যাকেট। প্রথমেই বলে, এসে পড়লাম। রাগ হচ্ছে না তো?
বলেই ও যেন চমকে ওঠে। বলে ওঠে, আরে, গালে কীসের দাগ? কেটে গেল কী করে?
এমন পরিচিতের মতো কথা বলে, যেন ওর নিজের পরিচয়টাও ভুলে গিয়েছে। শুভার অনেকখানি কাছে এসে বলে, নিশ্চয় নরেশের কীর্তি? ছুরি-টুরি চালিয়েছিল নাকি?
শুভা বলে, না। কিন্তু তুমি কী মনে করে?
আমি?
হীরা ঠোঁট বাঁকিয়ে হাত উলটে বলে, আমি কাজেই বেরিয়েছি। ভাবলাম, তোমার সঙ্গে একটু দেখা করে যাই। আর একটু ইয়ে নিয়ে এলাম–মানে খাবার। তুমি কাল আমাকে খাওয়ালে। আমিও একটু নিয়ে এলাম।
শুভা অবাক হয়ে লোকটার মুখের দিকে চেয়ে থাকে। শুভার জন্য খাবার নিয়ে এসেছে। হীরা আবার বলে, আর দেখেও মনে হচ্ছে, আজ সারাদিন খাওয়া হয়নি। কালও হয়নি। দুপুরেরটা তো আমিই সেঁটে গেছি। রাত্রে তো নরেশ খুবই খাইয়েছে। কিন্তু কী দিয়ে মারল বলো তো?
বলে, খাবারের প্যাকেটটা খাটের কাছে টেবিলের ওপর রেখে, চেয়ারে পা ছড়িয়ে বসে। যেন ব্যাপারটা খুবই স্বাভাবিক। ওর নির্বিকারত্বও তেমনি।
শুভা বলে, নরেশের ঘড়ির সোনার ব্যান্ডে লেগেছে।
তার মানেই শালা হাত চালিয়েছিল। এবার একদিন মটকে দেব ওর সোনার ঘড়ি পরা হাতের কব্জি। হীরা শক্ত মুখে বলে।
শুভা বলে, কেন, তুমি ওর হাতের কবজি ভাঙবে কেন?
ও মারবে কেন?
তোমাকে তো মারেনি। তোমার কী?
আমার আবার কী, আমার কিছুই না। কিন্তু হাতে পেয়ে একটা মেয়েকে এরকম করবে কেন?
তুমি ওকে মারলে, আমার কী হবে?
হীরা কোনও জবাব দিতে পারে না। তারপরে হঠাৎ প্রায় খেঁকিয়ে ওঠে, তোমার কী হবে, তা আমি কী জানি!
শুভা না-হেসে পারে না। এবং হেসে ও নিজেই অবাক হয়। সত্যি, এখনও ওর হাসি আছে তা হলে। এখনও হাসি পায়। কিন্তু হীরার রাগের ভঙ্গি আর কথা শুনলে না-হেসেও পারা যায় না। অথচ ওর দুর্গতি দেখে একটা ছেলে রেগে উঠছে দেখে শুভার ভিতরে একটা খুশির ভাবই শুধু আসে না, চোখ দিয়ে জল এসে পড়তে চায়।
গতকাল রাত্রে নরেশের সঙ্গে রীতিমতো হাতাহাতি হয়েছে। নরেশ ওকে মারতে পর্যন্ত দ্বিধা করেনি। যেদিন থেকে নরেশ শুভকে পাবার সংকল্প করেছে, সেদিন থেকেই সে সব কিছু করতেই প্রস্তুত, প্রয়োজনবোধে শুধু মারা না, তার চেয়ে বেশি কিছু করতেও রাজি। বিশেষ, মদ খেয়ে যখন আসে, তখন সে একেবারে বেপরোয়া পশু।
নরেশ গত রাত্রে শুভার মুখে ঘুষি মারবার জন্যেই হাতটা তুলেছিল। শুভা চকিতে সরে যাবার সময়, খুব জোরে ঘড়ির ব্যান্ড গালে ঘষে গিয়েছিল। শুভাও অন্ধের মতো নরেশের টেবিলের ওপর থেকে স্টিলের কলম আর পেন্সিল রাখবার পাত্রটা সজোরে ছুঁড়ে মেরেছিল। নরেশের গায়ে সেটা লাগেনি। কিন্তু শুভার গালে রক্ত দেখে সে একটু থমকে গিয়েছিল। সেই ফাঁকেই শুভা পাশের ঘরে ছুটে গিয়েছিল। তাও ওর একমুঠো চুল অন্তত নরেশের হাতে থেকে গিয়েছিল। দরজা বন্ধ করে দেবার পরে, অনেকক্ষণ ধরে দরজা ধাক্কা দিয়ে, আঁচড়ে, চিৎকার করেছে নরেশ।
গতকাল শুভা খায়নি, তবু বিহানীর কথায় রান্না করেছিল। আজ তাও করেনি। আজ মনস্থির করতে ওর সারাদিন গিয়েছে। তাই আজও নরেশের সঙ্গে ওকে মোকাবিলা করতে হবে। আগামীকাল সকালে, যেমন করে তোক হাওড়ায় গিয়ে, বাড়ি ফিরে যাবেই। এই ওর শেষ সিদ্ধান্ত। আত্মহত্যা যদি করতে হয় তবে সেখানে গিয়েই। তবু এক বার সবাইকে দেখতে পাবে। রাগ করুক ঘৃণা করুক, তাড়িয়ে দিক, মারুক-ধরুক তবু তো এক বার সবাইকে দেখতে পাবে। সবাইকে দেখে মরতে পারবে।
কিন্তু শুভার মনটা বিস্ময়ে ভরে যায় হীরার কথা শুনে। পৃথিবীতে এখনও যে ওর জন্যে কারুর করুণা হয়, ওর প্রতি অত্যাচারে কারুর রাগ হয়, এটা যেন বিশ্বাস করতে পারে না। শুধু তা-ই নয়, এখনও ওর মুখের দিকে চেয়ে কেউ যে ওর উপবাসের কথা ভাবে, বিশ্বাস করা যায় না। আর সে লোকটা একটা চোর। গতকাল চেয়ে খেয়ে গিয়েছিল বলে, সেই লোক আবার আজ হাতে করে খাবার নিয়ে এসেছে। কী অদ্ভুত ভাগ্য শুভার। হাসতে গেলে, রেগে নিজেকেই ধিক্কার দিতে ইচ্ছা করে। ধিক্কার দিতে গিয়ে কান্না পায়।
হয়তো এ মানুষ, আর দশ জনের মতো গলা নরম করে, মিষ্টি করে কথা বলতে পারে না। লোকটার ভিতরে আরও নিগূঢ় শয়তানি কিছু আছে কি না কে জানে। আপাতত, এ অবস্থায়, লোকটাকে কেন যেন খারাপ ভাবা যায় না কিছুতেই। বরং অনেক মানুষের থেকে, অনেক বেশি অন্য মানুষ বলে মনে হয়। এখন বুঝতে পারে শুভা, এ লোকটা আসুক, মনে মনে যেন এরকম ও চেয়েছিল। অন্য কোনও কিছুর জন্যে নয়, তবু একটা লোকের সঙ্গে ভয়ে রাগে সন্দেহে কথা বলা যায়। এমনকী ঝগড়াও করা যায়। অথচ সে কোনও ক্ষতিই করে যায় না।
হীরা আবার বলে, তবে আমি ভালভাবেই জানি, নরেশ তোমাকে ছাড়বে না।
তার জন্যে আমি আর ভাবি না। কাল সকালেই আমি বাড়ি চলে যাব।
হীরা অবাক হয়ে বলে, বাড়ি মানে তোমাদের দেশে?
হ্যাঁ।
তাড়িয়ে দেবে না? তুমি তো পালিয়েছিলে।
তাড়িয়ে দিক, তারপরে মরব। তবু তো সবাইকে দেখে মরতে পারব।
হীরা হাঁ করে কয়েক মুহূর্ত চেয়ে থেকে বলে, যাঃ বাবা! দেখে যাবে, সবাইকে দেখে তারপরে মরে যাবে?
আগাগোড়া ব্যাপারটা সে হৃদয়ঙ্গমই করতে পারে না যেন। তারপরে হাত উলটে দিয়ে বলে, কী জানি বাবা, তোমাদের সব ব্যাপারই আলাদা। আমি ও সব বুঝি না।
হীরার মুখ দেখে, এমন দুঃসময়ে দুঃখেও, আবার হাসি পায়। হীরা শেষ পর্যন্ত এর একমাত্র উপায় হিসাবে বলে, বড্ড শীত করছে, একটু চা খাওয়াবে?
শুভা বলে, দেব।
হ্যাঁ, সেই ভাল। যে যার নিজের কাজ কর বাবা। তুমি মরতে যাও আমি আমার কাজে যাই, ফুরিয়ে গেল ল্যাটা।
তোমার কাজে যাওয়াও তো মরতে যাওয়াই।
তা মানুষের কখন মরণ আছে কেউ বলতে পারে?
তুমি মরতে যাও জেনেশুনে।
হীরা কোনও জবাব দেয় না। শুভা আবার বলে, এতে সুখ কীসের? অন্য কোনও কাজ করতে পার না?
তুমিই বা তারকার সঙ্গে পালাতে গেলে কেন? বাড়ি থেকে বিয়ে দিত না?
শুভা থমকে যায়। হীরার দিকে চেয়ে আজ তার রাগ হয় না। ওর উপবাসী ক্লান্ত বিষণ্ণ মুখে, লাল লম্বা কাটা ক্ষতের চিহ্ন যেন সমস্ত মুখটাকে বদলে দিয়েছে। বলে, যদি দিত, কোনও আশা থাকত, তবে কি এই ছলনায় ভুলি?
আমারও তাই ভাবনা, কেন। পরের সিন্দুক ভাঙতে কি আর এমনি শিখেছি? আপনি বাঁচলে বাপের নাম। কিছু না হোক ভাত তো জুটবে।
শুভা বলে ওঠে, না তো, মাংসের দলা পাকিয়েও মরা যাবে।
তা হলে তো সব ল্যাটাই চুকে যায়।
শুভা কয়েক মুহূর্ত হীরার মুখের দিকে চেয়ে থেকে বলে, কিন্তু আমার সঙ্গে তোমার তুলনা চলে না। আমি মেয়ে, তুমি পুরুষমানুষ।
হীরা অদ্ভুতভাবে ঘাড় দুলিয়ে হাত নেড়ে বলে, তবে আর কী, পুরুষ হলে দশটা হাত-পা বেশি গজায়।
তোমাদের কত সুযোগ-সুবিধা।
ও সব ছেদো কথা ছাড়ো দিকিনি। সুযোগ-সুবিধেই যদি থাকবে তা হলে লোকের আর কষ্ট থাকত না। দেখছি তো, চারদিকে সুযোগ-সুবিধের ছড়াছড়ি!
তারপরে হঠাৎ উঠে দাঁড়িয়ে বলে, যাকগে, ও সব বলতে আমার ভাল লাগে না। জীবনে সুযোগ সুবিধের পেছনে অনেক ঘুরেছি। যাদের ষোলো বছর বয়স থেকে পেটের ধান্দায় ঘুরতে হয় তাদের আর ও সব শেখাতে হবে না। তার ওপরে যদি আবার কাঁড়িখানেক ভাই-বোন থাকে। সুযোগ-সুবিধে কাকে বলে, তা আর জানি না? টাকা থাকলে, ফেরববাজি বদমাইশি কালোবাজারি ফাটকা, এই যা সব করে তোমার নরেশ, সে সব সুযোগ-সুবিধে থাকলেও কাজ হয়। আর আমি না হয় তালা ভাঙি। তা বলে, আমি কুলিগিরি করতে পারব না।
শুভা বলে, চুরির থেকে, তাও ভাল।
হীরা হঠাৎ ভুরু কুঁচকে চায়। মুখটা শক্ত দেখায়। বলে, এই দ্যাখ, তোমার বক্তিমে শুনিও না মাইরি আমাকে। ও সব আমি অনেক শুনেছি। আরে বাবা, কিছু না হোক ক্লাস টেন পর্যন্ত তো পড়েছি। তারপরে বাবা মরে গেল বলে, আর হল না। কুলিগিরি করব কেন। যত হেঁজিপেজি মাল, হাজার দু হাজার টাকা লুটবে, আর আমি কুলিগিরি করব? চাকরির ব্যাপার আমার জানতে বাকি নেই, ওখানে কী হয়, সব জানি।
কী আবার হবে। তুমি একটা চাকরি জোগাড় করতে পারবে না?
যখন দরকার ছিল, তখন পারিনি। এখন আর ও সব হবে না।
কেন?
হীরা বিরক্ত ক্রুদ্ধ মুখে তাকায়। বলে ওঠে, ধুত্তোরি তোর নিকুচি করেছে, এ দেখছি একেবারে গোঁসাই ঠাকরুন। বেশ্যাকে সতী না করে ছাড়বে না। আমি এখন একটা চোর, বুঝেছ? একটা চোর! ষোলো বছর বয়স থেকে বাইশ বছর পর্যন্ত মরতে মরতে চেষ্টা করেছি, তারপরে আমি আমার পথ পেয়েছি। এবার তুমি বকবক কর, আমি চললাম। আজ আমার রাত্রের যাত্রাটাই খারাপ।
সত্যি সে দরজার দিকে যায় দেখে শুভা বলে ওঠে, চা খাবে না?
কোথায় আর দিচ্ছ, খালি তো ঠাকুরালি হচ্ছে।
শুভা ভিতরের ঘরের দিকে চলে যায়। লোকটার কথাবার্তা ওর খুব অদ্ভুত লাগে। ওর অনেকগুলো ভাই-বোনও আছে। কথাবার্তা ঠিক চোরের মতোও নয়। কিন্তু পথ পেয়েছি মানে কী। চুরি কি কারুর পথ হতে পারে। তাই যদি হয়, সে পথই বা তারা পায় কেমন করে। হিটার জ্বেলে চায়ের জল গরম করতে করতে, ওর এ সব মনে হতে থাকে।
শুভা!
শুভার বুকের মধ্যে একেবারে ধক করে উঠে। পুরুষের গলায় এরকম ডাক ও বহু কাল শোনেনি। নরেশের ডাক আলাদা। অনেক দিন পরে যেন একটা সুস্থ পরিচ্ছন্ন গলায় নিজের নামটা শুনতে পেল। পিছন ফিরে দেখে, হীরা দাঁড়িয়ে। হাতে খাবারের প্যাকেট। সে বলে, এটার কথা ভুলেই গেছলাম।
আর তুমিও সত্যি খাওনি, দেখেই বোঝা যাচ্ছে। এটা খেয়ে নাও, মাংসের রোল আছে।
শুভা ওর চমকানোটা কাটিয়ে, অবাক হয়ে বলে, রোল?
হ্যাঁ, ওই আর কী পরোটা মাংস মেশানো।
কীসের মাংস?
খাসির।
একটু যেন আশ্বস্ত হয় শুভা। তবু বলে, তুমি খাও না, আমার দরকার নেই।
খুব দরকার আছে। আরে বাবা চোর হতে পারি, নজরটা তো খাইনি। দরকার আছে কি না, তা তো দেখতেই পাচ্ছি।
বলতে বলতে হীরা একেবারে রান্নাঘরে ঢুকে পড়ে। টেবিলের ওপর খাবারের প্যাকেটটা রেখে, শুভার দিকে তাকায়। শুভা তার খুব কাছেই দাঁড়িয়ে। হীরা শুভার গালের ক্ষতের দিকে তাকিয়ে হঠাৎ একেবারে গালে হাত দিয়ে বলে, দেখি।
শুভা মনে মনে ভীষণ চমকে যায়, শরীরটা শক্ত হয়ে ওঠে। কিন্তু এত সহজ আর স্বাভাবিকভাবে হীরা হাত দিয়ে গাল ফিরিয়ে ক্ষতটা দেখতে থাকে, প্রতিবাদ করাও যায় না। অথচ মনে মনে অবিশ্বাস, সংকোচ, ভয় সবই আছে।
গালটা ছেড়ে দিয়ে, এক পা সরে যায় হীরা তার মুখটা শক্ত হয়ে ওঠে। চোখের দৃষ্টি কঠিন। বলে, আমি হলে, শালার দুটো গালের মাংস ঝুলিয়ে দিতাম।
শুভা ততক্ষণে হীরার দিক থেকে মুখ ফিরিয়ে গরম জলে চা ঢালে। কিন্তু ওর মুখে একটা লাল ছোপ পড়ে গিয়েছে ইতিমধ্যে। হীরার আচরণটা হয়তো খুবই সহজ। শুভা যেন লজ্জায় কেমন গুটিয়ে যায়। অথচ একটা রাগ রাগ ভাবও যেন ভিতরে বিচিত্র অনুভূতির সৃষ্টি করে। সেই সঙ্গেই, ওর মনে হয়, গালে যেন হীরার হাতের স্পর্শটা লেগেই আছে। ভারী সাহস তো ছেলেটার। অসভ্য। এ কথা মনে মনে বলে ওঠে শুভা। ওর মুখ গম্ভীর হয়ে ওঠে।
কিন্তু যার সম্পর্কে শুভা এ সব ভাবে, সে তখন রান্নাঘর থেকে বেরিয়ে গিয়ে, শুভার খাটে বসে বলতে থাকে, কিন্তু এভাবে তো চলতে পারে না। আর কদিন চালাবে তুমি এভাবে। নরেশ তো কুকুরের মতো খেপে আছে। অবিশ্যি, আমার কিছু নয়, আমার আর কী। একটা খুনখারাপি হয়ে যাবে কখন…।
তার কথা শেষ হবার আগেই, শুভা চায়ের কাপ বাড়িয়ে দেয়। হীরা অবাক হয়ে বলে, কী হল?
কী হবে?
তোমার মুখটা কী রকম রাগ রাগ দেখাচ্ছে।
শুভা গম্ভীরভাবেই বলে, তোমাকে বাজে কথা কে বকবক করতে বলেছে। আমি তো বললামই, কাল সকালে আমি বাড়ি চলে যাব।
হীরার যেন হঠাৎ মনে পড়ে যায়। বলে ওঠে, ও হ্যাঁ হ্যাঁ, তুমি তো দেশে গিয়ে, তারপরে মরবে। ভুলেই গেছলাম।
শুভা ভুরু কুঁচকে তাকায় হীরার দিকে। হীরা খুব স্বাভাবিক মুখেই চায়ের কাপে চুমুক দেয়।
মনে হয় না যে, কথাটা কোনওরকম বিদ্রূপ করে বলেছে। সে চায়ের কাপ নিয়ে উঠে, পাশের ঘরে যেতে যেতে বলে, অদ্ভুত ব্যাপার বাবা, এ রকম যে কেউ করতে পারে, ভাবতেই পারি না, মাইরি।
হঠাৎ ঘুরে দাঁড়িয়ে বলে, আচ্ছা সত্যি বলছ, তুমি দেশে গিয়ে বাবা মাকে দেখে, তারপরে সুইসাইড করবে?
শুভা জবাব দিতে গিয়ে, অবাক হয়ে দেখে, হীরার মুখে একটা গভীর উদ্বেগ আর বিস্ময়। হীরার মুখ দেখে, বিষয়টা শুভার যেন নতুন করে মনে হয়। নিজেকেই মনে মনে প্রশ্ন করে, সত্যি কি আমি তা পারব? একটু আগেই ওর মনের মধ্যে, লজ্জার সঙ্গেই যে বিরূপতা এসেছিল, তা কেটে যায়। বলে, তা ছাড়া আর কী করব বলো। বাবা মা যদি তাড়িয়ে দেয়, আর আমার কী গতি আছে। কিন্তু এখানে আর একটা রাত্রিও থাকতে পারছি না। আজকের রাতটা কেমন করে কাটাব, তা-ই ভাবতে পারছি না।
হীরার দৃষ্টি এখন নরেশের লকারের ওপর পড়ে। বলে, দেখ বাপু, আমি একটা কথা বলি, শুনবে?
কী?
শঠে শাঠ্যংই ভাল। মরবার দরকার কী। লকার খুলে দিচ্ছি কিছু না হোক সত্তর-আশি হাজার টাকা নিশ্চয়ই আছে। টাকাটা নিয়ে কেটে পড়ো না তার চেয়ে।
শুভা অবাক হয়ে চেয়ে থাকে। হীরা আবার বলে, আর তোমার কাছে এত টাকা আছে জানলে, দেখবে বাবা মা হয়তো তাড়িয়ে দেবে না। চাই কী, টাকার জোরেই একটা ভাল বিয়েও হয়ে যেতে পারে।
কথাগুলো এমন বিশ্রী জঘন্য সত্যের মতো শোনায় যে, শুভার আজন্মের ভিতটাই ভেঙে চূর্ণ-বিচূর্ণ হয়ে যাবে বলে মনে হয়। শোনামাত্রই ও বুঝতে পারে, হীরার প্রত্যেকটা অনুমানই অক্ষরে অক্ষরে ফলে যেতে পারে। পারে নয়, ফলেই যাবে। কিন্তু কিন্তু একজনের লকার থেকে, এতগুলো টাকা, হাজার হাজার টাকা চুরি করে নিয়ে পালিয়ে যাবে শুভা!… না অসম্ভব, ওর দ্বারা তা হবে না। একটা লোকের সঙ্গে ও বাড়ি থেকে পালিয়ে আসা মেয়ে। নিজেকে ও ভাল ভাবে না। এমনকী, যার সঙ্গে এসেছিল, তাকে যে ভালবেসে এসেছিল, তাও ঠিক নয়। একটা চোখ ধাঁধানো ঝলকে চলে এসেছিল। একসঙ্গে সংসার করলে, কী হত, ও জানে না। নিজের সম্পর্কে শুভার কোনও ভাল ধারণা নেই। তবু লকারের টাকা চুরি করে, এভাবে ও পালাতে পারবে না। শুভা মাথা নেড়ে বলে, না, পারব না।
হীরা বলে, কেন? তুমি তো আর চুরি করছ না। করছি তো আমি। আমি তোমাকে চুরি করে দিচ্ছি।
শুভা দৃঢ়ভাবে মাথা নেড়ে বলে, না না, কিছুতেই পারব না। তার থেকে মরা সহজ।
তার থেকে মরাও সহজ?
হীরা যেন রাগতে গিয়ে, অবাক হয়ে হেসে ফেলে। চায়ের শূন্য কাপ রেখে দিয়ে বলে, ঠিক আছে। তুমি কাল চলে গেলে, পরশু রাত্রে এসে আমি টাকাটা হাতিয়ে নিয়ে যাব। নরেশ আমার টিকিটিও ধরতে পারবে না। তা ছাড়া, আমি হলপ করে বলতে পারি, এত টাকা ঘরে রাখা মানেই কালো টাকা। তা নইলে নির্ঘাত ব্যাঙ্কেই রাখত। তাই, পুলিশকেও বলতে পারবে না।
শুভার দিকে চেয়ে আবার বলে, এখনও ভেবে দেখো।
শুভা ঘাড় নেড়ে বলে, দেখেছি। পারব না।
বোকার মরণ হলে যা হয়, তা-ই হবে। তোমার তারকা কোনওদিন আসবে না, নরেশ রোজ রাত্রে এসে মারপিট করছে, আর এখন তুমি দেশে যাচ্ছ মরতে, কোনও মানে হয়? আরে বাবা, এ উৎপাতের টাকা তো চিৎপাতেই যাবে। তুমি নিয়ে গিয়ে যদি নিজের একটা হিল্লে করতে পারতে, তা হলে একটা ভাল কাজে লাগত।
শুভা কোনও জবাব দেয় না। কথাগুলো যে তার মধ্যে কোনও আলোড়ন তোলে না, তা নয়। টাকা থাকলে জীবনের হিল্লে হয়। অন্তত শুভার বর্তমান অবস্থায়। এবং সম্ভবত এ টাকা চুরি গেলে নরেশ কাউকে প্রকাশ করতে পারবে না। শুভার পিছনে ধাওয়া করেও সে বিশেষ কিছু করতে পারবে না।
তবু মূলে তো সে-ই এক। তারকার সঙ্গে পালিয়ে ওর কোনও হিল্লে হয়নি। নরেশের টাকা নিয়ে পালানোও, আর একটা অন্যায় লোভ। প্রতি মুহূর্তে একটা উদ্বেগ থাকবে। ভিতরে ওর কোথাও কোনও সমর্থন নেই।
কিন্তু হীরার ওপর ওর রাগ হতে থাকে। হীরার যুক্তিপূর্ণ কথাগুলোও খণ্ডন করতে পারে না বলেই ওর রাগ হয়। তার ওপরে, ও চলে গেলেই হীরা টাকাগুলো নিয়ে যাবে, এ কথা ভেবে, হীরার ওপর যেন বিদ্বেষ অনুভব করতে থাকে। একটু পরে বলে ওঠে। আমার হিল্লে না হোক, চোরের হিল্লে তো হবে।
হীরা একটা সিগারেট ধরিয়ে বলে, যা খুশি তাই বলল, তোমাদের ও সব সতীগিরি আমি বুঝি না বাবা।
শুভার চোখ জ্বলে ওঠে, মুখ শক্ত। বলে, চোরেরা শুধু চুরিই বোঝে। খুব আশকারা দেওয়া হয়েছে একটা চোরকে। এখন তুমি যাও।
হীরার মুখে তীক্ষ্ণ বাঁকা হাসিতেও রাগের ঝিলিক হানে। একমুখ ধোঁয়া ছেড়ে বলে, আশকারা কে কাকে দিয়েছে, ভেবে দেখো। তোমার এত ডাঁট আর ঠাঁট অনেক আগেই আমি ভেঙে দিতে পারতাম। নেহাত।
নেহাত কী?
কী জানি শালা, সেই রাত্রে কী চোখে দেখে ফেললাম, মনটা একটু ইয়ে হয়ে গেল।
চোরের আবার মন।
ও সব তোমাদের মতো ছুঁড়িদেরই থাকে, কী বলল, অ্যাঁ? যাকগে বাবা, আজ রাত্রের যাত্রাটাই আমার খারাপ মনে হচ্ছে। চলি…হ্যাঁ, খাবারটা খেলে না?
শুভা তৎক্ষণাৎ ভিতর ঘরে গিয়ে, রান্নাঘর থেকে খাবারের প্যাকেটটা এনে ছুঁড়ে ফেলে দিল মেঝেয়, নিয়ে যাও তোমার খাবার, বেরিয়ে যাও এখুনি।
কয়েকটা রোল ছড়িয়ে পড়ে মেঝেয়। মোড়ক খুলে, মাংস বেরিয়ে পড়ে। গন্ধ ছড়ায়। সেদিকে তাকিয়ে হীরা বলে, হ্যাঁ, এ খাবার তো ফেলে দেবেই। বড়লোক নরেশের ভাল খাবার খেয়ে খেয়ে।
কথা শেষ হবার আগেই, দরজায় শব্দ বাজে। সেই শব্দ, সেই উন্মত্ত, অন্ধ প্রচণ্ড করাঘাত। হীরা থেমে যায়। দুজনেরই মুখের ভাব বদলে যায়। দুজনেই অবাক হয়ে চোখাচোখি করে। হীরা চকিতে পকেটে হাত ঢুকিয়ে একটা হাতঘড়ি বের করে সময় দেখে। মাত্র দশটা! এ সময়ে নরেশ আসে না। অথচ শব্দ শুনেই বোঝা যাচ্ছে, সেই এসেছে।
দুজনেই কিংকর্তব্যবিমূঢ়। কিন্তু দরজায় সমানে শব্দ হয়ে যেতে থাকে। হীরা ভিতর ঘরের দিকে। কয়েক পা এগিয়ে, আবার ফিরে প্রথম দিনের মতো ঢাউস আলমারিটার পাশেই লুকিয়ে পড়ে। শুভা তখনও বিমূঢ়ভাবে হীরার দিকেই চেয়ে রয়েছে। হীরা দরজা খুলে দেবার ইশারা করে।
সেই ইশারাতেই যেন শুভার সংবিৎ ফিরে আসে। ও প্রায় একটা অন্যমনস্কতার ঘোরে এগিয়ে গিয়ে দরজা খুলে দেয়! নরেশ ঝড়ের বেগে ঢোকে এবং চকিতে শুভকে আঘাত করে গর্জে ওঠে, কোন নাগরের সঙ্গে শুয়েছিলে যে, এতক্ষণ লাগে দরজা খুলতে।
আঘাতটা শুভার কান ঘেঁষে গালের ওপরেই পড়ে। আজ যেহেতু ও তেমন সচেতন ছিল না, তাই প্রস্তুত ছিল না, সেজন্যেই আঘাতটা এড়িয়ে যেতে পারে না। শুধু তাই নয়, নরেশ মুহূর্তের মধ্যে, ওর ঘাড়ের কাছে জামাটা সুদ্ধ চেপে ধরে। এক হ্যাঁচকা টানেই, শুভাকে একেবারে বুকের কাছে আছড়ে ফেলে।
শুভার গলায় অস্ফুটে এক বার শোনা যায়, খবরদার!
তারপরে ও দুহাত দিয়ে নরেশকে ঠেলে দেবার চেষ্টা করে। নরেশের বুকের জামাটা চেপে ধরতে, জামাটা খানিকটা ছিঁড়ে যায়। কিন্তু নরেশের আর এক হাত তখন কঠিন পাশে শুভাকে বেষ্টন করেছে। তার গলায় শোনা যায়, কত তোমার তেজ আর জোর, আজ আমি দেখব। দরকার হয়, গলা টিপে নিকেশ করে দেব।
বলতে বলতে সে তার বীভৎস ভয়ংকর মুখটা শুভার মুখের ওপর নামিয়ে নিয়ে আসে। শুভার নিশ্বাস বন্ধ হয়ে আসে। ওর দুই চোখে আতঙ্ক, আর আত্মরক্ষার দুঃসহ চেষ্টা। কিন্তু কিছুতেই নরেশের হাত থেকে নিজেকে ছাড়াতে পারে না। ওর জামায় এত জোরে টান পড়ে, বেআবরু হয়ে যাবার মতো হয়। নরেশের সর্বগ্রাসী ঠোঁট ঝাঁপিয়ে পড়ে শুভার গালের ওপর।
শুভার গলার একটা আর্তধ্বনি শোনা যায়, না না।
সেই মুহূর্তেই ঘরটা অন্ধকারে হঠাৎ ডুবে যায়। নরেশ এত ত্ৰস্ততার মধ্যেও, চমকে ওঠে। বলে ওঠে, কে?
তার আলিঙ্গনও একটু শিথিল হতেই শুভা এক ঝটকায় নিজেকে ছাড়িয়ে নেয়। নরেশ আবার চিৎকার করে ওঠে, কে বাতি নেভাল, কে?
ইতিমধ্যে, শুভার হাতে একটা হাত এসে পড়ে। ও কিছু বুঝে ওঠবার আগেই, সেই হাত ওর হাত চেপে ধরে। বাইরের দরজার দিকে টেনে নিয়ে যায়। শুধু এক বার চুপিচুপি স্বর শুনতে পায়, চুপ কথা নয়।
মত্ত নরেশ যখন টলতে টলতে, অন্ধকারে সুইচের দিকে এগিয়ে যাবার চেষ্টা করে, শুভা দেখতে পায়, ততক্ষণে সে হীরার হাত-ধরা অবস্থায় ঘরের বাইরে। সমস্ত ঘটনার মধ্যেই এত চমক। এত দ্রুত চকিত যে, কী ঘটতে যাচ্ছে বোঝবার আগেই, সিঁড়ি দিয়ে নীচে নেমে, এ বাড়ির চৌহদ্দি পেরিয়ে একেবারে রাস্তার ওপরে এসে পড়ে।
রাস্তা লোকজন গাড়ি, সমস্ত কিছু দেখে, শুভা যেন থতিয়ে যায়। এক বার বলে ওঠে, কোথায় যাচ্ছি?
কোনও কথা নয়। রাস্তায় গোলমাল হয়ে যাবে। চুপ করে চলে এসো আমার সঙ্গে।
শীতের রাত্রি, দশটা বেজে গিয়েছে। লোকজন গাড়ি সবই কম। হীরা শুভকে নিয়ে বড় রাস্তা থেকে, একটা ছোট নির্জন রাস্তায় ঢুকে পড়ে। শুভার মনে হয়, এক বার যেন ও নরেশের ডাক শুনতে পায়, শুভা!
শুভা আর একবার জিজ্ঞেস করে, কোথায় নিয়ে যাচ্ছ তুমি আমাকে?
যেখানেই হোক, নরেশের থেকে ভাল জায়গায়।
আরও কয়েক পা যাবার পরেই, শুভা হঠাৎ থমকে দাঁড়াতে যায়। ওর ভিতরটা ভয়ে কেঁপে ওঠে। একটা মাতাল লম্পটকে ছেড়ে একটা চোরের সঙ্গে। ও হাত টেনে নেবার চেষ্টা করে। বলে, ছেড়ে দাও তুমি?
কোথায় যাবে? নরেশের কাছে?
তা জানি না, তুমি ছেড়ে দাও।
দেব না। জোর করলে, শেষ পর্যন্ত পুলিশ তোমাকে থানায় নিয়ে যাবে। আর আমি ঠিক কেটে পড়ব। ইচ্ছে হয়, কাল তুমি দেশে মরতে যেয়ো, আটকাব না। আজ রাত্রের মতো বেঁচে থাকো। এই ট্যাক্সি!
হীরা ডাক দিয়ে একটা খালি ট্যাক্সি দাঁড় করায়। শুভা হঠাৎ কোনও কথা বলতে পারে না। হীরা দরজা খুলে, ওকে ঠেলে নিয়ে ট্যাক্সিতে উঠে বলে, টালিগঞ্জ।
ট্যাক্সি চলতে থাকে। হীরা শুভার হাত ছেড়ে দিয়ে সরে বসে, তবু লক্ষ রাখে। শুভার চোখে অস্থিরতা, কিন্তু মুখে ও দেহে একটা আচ্ছন্নতার ঘোর। এই অস্থির ও আচ্ছন্নতার ঘোর আর একদিন ওর জীবনে এসেছিল। কিন্তু, সেদিন একটা অন্য অনুভূতিও ছিল ওর মনের মধ্যে। সেদিন ও তারকদার সঙ্গে দেশ থেকে পালিয়ে এসেছিল। সেদিন অবিশ্যি ওকে কেউ ঠেলে তোলেনি। ও নিজের থেকেই স্টেশন অবধি হেঁটে গিয়েছিল, গাড়িতে উঠেছিল। সেদিনও ছিল এক অপরিচয়ের যাত্রা। আজ রাত্রেও এক অচিন যাত্রা।
হীরা যেন নিজের মনেই বলে ওঠে, চোখে দেখে, ওভাবে রেখে আসা যায় না। নরেশ তো একটা পাগলা কুকুরের চেয়েও মারাত্মক হয়ে আছে। কী করে রেখে আসব আমি।
সে কথা অস্বীকার করবার উপায় নেই। আজ না পালাতে পারলে কী ঘটত কে জানে। কিন্তু কার সঙ্গে পালাচ্ছে শুভা। এই লোকটাই বা কোথায় নিয়ে যাচ্ছে। টালিগঞ্জ, একটা কানে শোনা জায়গা মাত্র। সেখানে আরও কী ভয়াবহ পরিণতি অপেক্ষা করে আছে, কে জানে। বিশ্বাস করতে ইচ্ছা করে না। তবু, কী জানি, হীরাকে সেরকম ভয়ংকর খারাপ বলে তো মনে হয় না। কিন্তু কতটুকুই বা জানে শুভা। তারকাকেই বা কতটুকু চিনতে পেরেছিল। অথচ তাকে তো কতকাল দেখেছে।
ট্যাক্সি ড্রাইভারের সামনে কিছু বলতে সংকোচ হয়। কিছু বলতে ইচ্ছে করে, কিন্তু কী বলতে হবে, তাও যেন জানে না।
পরদিন দুপুরবেলা, বারোটার সময় কলিংবেল বেজে ওঠে। শুভা তখন ভিতরের ঘরে, খাটের ওপর এলিয়ে শুয়ে ছিল। বিছানার ওপরেই, এক পাশে কাগজ আর কলম পড়ে রয়েছে।
ওর মুখ দেখলেই বোঝা যায়, এখনও খায়নি। স্নান করেছে সকালেই। চুলে তেল দেয়নি। খোলা চুল ওর মুখের দুপাশে ছড়ানো। চোখ দুটো লাল। চোখের কোল বসা। অসহায় দুশ্চিন্তা ছাড়া, চোখে মুখে আর কিছু নেই।
গতকাল রাত্রে নরেশের সেই একই মূর্তিতে আবির্ভাব হয়েছিল। আরও মত্ত, আরও নিষ্ঠুর, আরও র। ভাষা কত কুৎসিত হতে পারে, নরেশের কথা না শুনলে বোঝা যায় না। শুভারও আত্মরক্ষার সেই একই পদ্ধতি। কিন্তু কতদিন, আর কতক্ষণ সে একটা মত্ত কামুক পশুর সঙ্গে এ লড়াই চালিয়ে যাবে। এখন বরং একটা আশঙ্কা জাগে শুভার মনে, কোনদিন কী ভাবে, কী দিয়ে নরেশকে সে আঘাত করে বসবে। পরিণামে নরেশ হয়তো নিহত হবে। আক্রমণের মুখে, আত্মরক্ষায় ওর কোনও হিতাহিত জ্ঞান থাকে না। যেভাবে পারে, তখন নরেশকে আঘাত করার জন্যে, ওর ভিতর থেকে যেন একটা বিশেষ শক্তি জেগে ওঠে। গতকাল রাত্রে, নরেশকে ও এত জোরে ধাক্কা দিয়েছে, খাটের গায়ে লেগে নরেশের কপাল ফুলে গিয়েছে। সেই অবস্থায়, শুভা পাশের ঘরে গিয়ে দরজা বন্ধ করে দিয়েছে।
যদি এমন হত, মধ্যরাত্রে নরেশকে দরজা খুলে দেবার কেউ থাকত, তা হলে আর কোনও ভাবনা ছিল না। কিন্তু আর কেউ এখানে নেই। আর, লোকচক্ষে, শুভার এই আশ্রয়ের মূল্যে, এ কাজটুকু সে কেন পারবে না।
এখন বরং মনে হয়, নরেশ প্রচুর মদ খেয়ে আসে বলেই দুর্বল। তার হাতে-পায়ে শক্তি হয়তো থাকে, কিন্তু লক্ষ্যভ্রষ্ট প্রতি পদে। মত্ত চোখের দৃষ্টি তার নির্দেশ মানে না। হাত-পা তার বশে থাকে না। যদিও আক্রমণের তীব্রতা, ভয়ংকরতা বাড়ে বই কমে না।
গতকাল রাত্রেই, শুভা মনে মনে স্থির করেছিল, কপালে যা-ই থাক, লজ্জার মাথা খেয়ে, রাত পোহালে, সমস্ত কথা জানিয়ে, মাকে চিঠি লিখবে। কলঙ্ক নিয়ে যে কোনও মেয়ে, গ্রামে আর কোনওদিন ফিরে আসেনি, পরিবারের সঙ্গে বাস করেনি, এমন তো নয়। তাদের নিয়ে হয়তো, শুভা, শুদের বাড়ির লোকেরা অনেক নিন্দা কুৎসা করেছে। সেই পাপেরই শাস্তি এ সব। ভেবেছিল, মাকে লিখে জানাবে,নতুন শহরে যে হোসিয়ারি কারখানা হয়েছে, যেখানে এখন অনেক মেয়েরাই কাজ করে, শুভা না হয় সেখানেই কাজ করে, নিজের ভরণপোষণ করবে। কেন না, বিয়ে তো আর কোনওদিন হবে না। ওর সব কথা জানবার পরে, কেউ-ই আর কোনওদিন ওকে বিয়ে করতে চাইবে না। তবু, মা যেন বাবাকে বলে, রাজি করায়। তবু শুভা আর এভাবে, আত্মীয়-স্বজনহীন, এই ভয়ংকর পরিবেশে, প্রতি মুহূর্তের ভয়ে সংশয়ে থাকতে পারছে না। কলকাতায় ওর এমন কেউ নেই যে, একটা কোনও কাজের ব্যবস্থা করে দেয়। একটা নির্ভয় নির্ভরযোগ্য আশ্রয় দেয়। তা হলে হয়তো ও কলকাতাতেই থাকত। কিন্তু আর এভাবেও থাকতে পারছে না। মায়ের পায়ে মাথা কুটে বলছে, মা যেন বাবাকে রাজি করায়। বাবাকে যেন মা বলে, এখনও সেরকম কিছু শুভার ঘটেনি, যাতে গ্রামে ফিরে গেলে, লোকে আঙুল দিয়ে কিছু দেখাবে। শুভার কোনও ছেলেপিলে হয়নি। আর যদি মা এই কথা না রাখতে পারে, তারা যদি রাজি না হয়, তবে দুটো পথই ওর সামনে খোলা থাকবে। মরণ অথবা নরেশের রক্ষিতা হওয়া।
সবই ভেবে রেখেছিল শুভা। রাত পোহালে, নরেশ যেমন বেরিয়ে যায়, তেমনি বেরিয়ে গিয়েছে। বিহানী ঝি যেমন আসে, তেমনি এসেছিল। শুভার কথা না শুনে, বাজার করে এনেছে। শুভাকে নানারকম সান্ত্বনা সাহস দিয়ে, রান্না করিয়েছে। বিহানী সমস্ত ব্যাপারটাই অনুমান করতে পারে এখন। তা-ই বলে, দুনিয়াতে বহুত কিসিম বিপদ আছে, কিন্তু ভুখ সব সে বড়া দুখ। যতক্ষণ জুটবে, ততক্ষণ, মেমসাব, পেটকে কষ্ট দেবেন না।
এখন বিহানীকেই তবু যা হোক একটু ভাল লাগে। শুভা তার সঙ্গেই একটু কথা বলে। আজ সে বিহানীকে জিজ্ঞেস করেছিল, সেই তালাগুনিনের চেহারা কেমন, সে জানে কি না।
বিহানী চোখ বড় করে, ফিসফিসিয়ে বলেছে, কভি তো দেখিনি মেমসাব। ও তো মন্তর গুণ জানে। ওকে কেউ দেখতে পায় না।
শুভা জিজ্ঞেস করেছিল, তবে যে তুমি বলছিলে, খবরের কাগজে ওর ছবি বেরিয়েছিল?
বাহার হইয়েছিল তো। আমি দেখি নাই। যারা দেখেছে, তাদের মুখে শুনেছি, আমার আদমির উমর হবে।
শুভা হতাশ ও অবাক হয়েছিল। বিহানীর আদমির উমর হলে, সে-মানুষ আর যে-ই হোক, কাল সন্ধ্যারাত্রের সেই লোক কখনওই নয়। কিন্তু লোকটা তো প্রায় স্বীকারই করেছে, সে চোর। পরশু রাত্রের পলাতক যে সে-ই, তাতে কোনও সন্দেহ নেই। সে কি তবে, বিহানীর সেই তালাগুনিন নয়? যে সমস্ত তালাকেই গুণ তুক করতে জানে।
তারপরেও শুভা জিজ্ঞেস করেছিল, চিচিং ফাঁক কী, জান?
বিহানী হেসে, সোজা আলিবাবা হিন্দি ছবির গল্প বলেছিল। সে কথা শুভারও জানা ছিল। কিন্তু চিচিং ফাঁক বস্তুটি তাকে সাহস করে দেখাতে পারেনি। তবে, গল্পটার প্রসঙ্গ আসবার পর, শুভার মনের মধ্যে চকিতে একটা ঝিলিক হেনে গিয়েছিল। চিচিং ফাঁক মানে কি তা হলে, যা দিয়ে সব খোলা যায়? লোকটা কি সেই ইঙ্গিতই করেছিল?
বিহানী চলে যাবার পরে, আর সে সব কথা শুভার মনে ছিল না। মাথায়ও ছিল না। নিজের চিন্তাতেই ডুবে গিয়েছিল। নেহাত বিহানীর কথায় রান্নায় হাত দিয়েছিল। নইলে মাছ আনাজ নষ্ট হত। তেমন অঢেল তো জীবনে কখনওই দেখেনি, যে কোনও কিছু নষ্ট করবে। তাই কোনওরকমে রান্নাটা করেছিল, খেতে আর ইচ্ছে করেনি। রান্না শেষ করেই, গতকাল রাত্রের সিদ্ধান্ত অনুযায়ী, কাগজ কলম নিয়ে বসেছিল, মাকে চিঠি লিখবে বলে। কিন্তু একটি লাইনও লিখতে পারেনি। কাগজে একটি আঁচড়ও লাগেনি। মায়ের মুখ মনে পড়তেই, ওর সমস্ত মন লজ্জায় ধিক্কারে কুঁকড়ে গিয়েছিল। হাত গুটিয়ে গিয়েছিল।
এতক্ষণ ধরে আকাশ-পাতাল ভেবেছে। অনেক চেষ্টা করেছে, কিছু লিখবে বলে। একটি কথাও লিখতে পারেনি। মনে হয়েছিল, ওর চোখের সামনেই যেন, সেই চিঠি ছিঁড়ে পায়ের তলায় মাড়িয়ে, বাবা-মা রাগে অপমানে জ্বলছে।
শুভার এই ভাবনার অবকাশেই কলিংবেল বেজে ওঠে। শুভা উঠে, এগিয়ে যেতে গিয়েও, মাঝখানের দরজায় থমকে দাঁড়ায়। গতকালের সেই লোকটা নিশ্চয়ই। লোকটা জানে, এ সময়ে ও একলা থাকে। খবর রাখে ঠিক। কিন্তু আজ ও দরজা খুলবে না।
বিজলি ঘণ্টা আবার বেজে ওঠে। এবার একটু বেশি সময় ধরে বাজে। এই দিনে-দুপুরে লোকটার এত সাহস। এখনও বেল বাজাচ্ছে। যে কোনও দিকের জানালা খুলে ও যদি লোকজন ডাকে, কেউ না কেউ এসে পড়বে। লোকটার কি সে খেয়ালও নেই।
কিন্তু বেল আবার বেজে ওঠে ঘন ঘন। শুভা তথাপি নড়ে না। তারপরে দরজায় ধাক্কা পড়ে, একটা গলার স্বরও যেন শোনা যায়। এবার আর শুভা না এগিয়ে পারে না। সে লোকটার নিশ্চয় এতখানি সাহস হবে না, দরজা ধাক্কা দিয়ে গলার আওয়াজ করবে। তবু দরজাটা খোলবার আগে ও এক মুহূর্ত ভাবে, তারপরে খুলে দেয়।
নরেশের ড্রাইভার। চামড়ার একটা বড় ব্যাগ তার হাতে। দেখেই মনে হয় খুব ভারী। বলে, বাবু এটা ঘরে রেখে যেতে বললেন।
শুভা সরে দাঁড়ায়। বাঙালি ড্রাইভার লোকটা তেমন খারাপ নয়। মাঝারি বয়স, দৃষ্টি ভদ্র, চালচলনও শালীন। আসে, জিনিস রাখে, চলে যায়। আজও তেমনি ঘরে ঢুকে ব্যাগটা ঘরের দেওয়ালের এক পাশে রেখে, বেরিয়ে যায়। শুভা দরজা বন্ধ করে। একটা উদ্বেগ থেকে যেন নিশ্চিন্ত হয়। ভাবে, বৃথাই আমি ভয়ে মরি। লোকটা নেহাত তার চিচিং ফাঁক খুঁজতেই এসেছিল। এবং এই বিশ্বাস নিয়েই ফিরেছে, ওটার বিষয়ে শুভা কিছুই জানে না। লোকটার ঘুরে আসার আর কোনও কারণ নেই।
আর যদি বা আসে, তাতেই বা শুভার ভয় কীসের। এখনও কি শুভার আর কোনও ভয় আছে। তবে লোকটার যদি নরেশের মতো কোনও মতলব থাকে, তা হলে হয়তো শুভা পারবে না। কিন্তু সে রকম কিছু মনে হয়নি।
শুভা ভিতরের ঘরে এসে, খাটের ওপর কাগজ কলমের দিকে তাকায়। না, পারবে না, মাকে সম্বোধন করে, একটা কথাও ও লিখতে পারবে না। কারণ এই পোড়ামুখ, কোনওরকমেই মাকে দেখাতে পারবে না। ও আবার বিছানাতেই এলিয়ে পড়তে যায়। আবার কলিংবেল বেজে ওঠে।
আবার কে? ড্রাইভারই ফিরে এল নাকি। দু মিনিট তো গেল লোকটা। তা ছাড়া, ভয়টা এখন আর তেমন নেই শুভার। হয়তো আবার কিছু বলতে এসেছে। কিংবা কিছু নিয়ে যাবার কথা, নিতে ভুলে গিয়েছে। এমন যে কখনও হয় না, তা নয়।
শুভা গিয়ে দরজা খুলে দেয়। তৎক্ষণাৎ ওর সমস্ত ভাবনাকে মিথ্যে করে দিয়ে গতরাত্রের সেই লোকটিই ঢোকে। ঢুকে একই ভঙ্গিতে, ঝটিতি ছিটকিনি বন্ধ করে দেয়।
শুভা সঙ্গে সঙ্গে একটু সরে গিয়ে, লোকটার দিকে তাকায়। আজ লোকটার পোশাক একটু অন্য রকম। প্যান্ট আর জামা, দুটোই আলাদা। জুতো সেই একই। একটু যেন ছিমছাম ভাব। চোখের দৃষ্টি যেন বাজের মতো, অনুসন্ধিৎসু অথচ শুভার প্রতি অমনোযোগী, নির্বিকার ভাব।
প্রথম প্রশ্ন, সেটা পেলেন?
শুভার জবাব, না।
কিন্তু আমি শিওর জানি, সেটা এখানেই আমি ফেলে গেছি।
বলেই সে ঢাউস আলমারিটার টানা ধরে টান দেয়। টানা খুলে যায়। পর পর সব টানাগুলোই সে খুলে খুলে দেখে। নিরাশ হয়ে, ফিরে বলে, কাল শুনেছিলাম, এ আলমারি বন্ধ।
শুভা কোনও জবাব দেয় না। লোকটা এগিয়ে আসে। শুভা সরে যায়। নরেশের আয়রন সেফের হাতল ঘোরায়। সেটা বন্ধ। শুভার দিকে চেয়ে সে বলে, ওটা রেখে কী লাভ? আপনার কোনও কাজেই লাগবে না।
শুভার মুখ দিয়ে পালটা প্রশ্ন বেরিয়ে যায়, তোমার কী কাজে লাগে?
লোকটার দৃষ্টি তীক্ষ্ণ হয়ে ওঠে। পরমুহূর্তেই ঠোঁটের কোণে একটু হাসির ঝিলিক খেলে যায়। বলে, যদি ফিরিয়ে দেন, এখুনি দেখিয়ে দিতে পারি।
শুভা হঠাৎ কোনও কথা বলতে পারে না। নিজের কথাটা, ওর নিজের কানেই যেন কেমন গোলমেলে লাগে। যেন ধরা পড়ে যাবার মতো কিছু বলে ফেলেছে। অথচ ওর ভিতরে, একটা কৌতূহলও তীব্র হয়ে ওঠে। এ কৌতূহল একান্ত মেয়েলি কি না কে জানে। কিন্তু ও নিজেও বোধ হয়, মনের এই আশ্চর্য গতিবিধির কথা জানে না। যাকে দেখে ও ভয় পাচ্ছে, যার কথায় ও গতকাল তীব্র অপমানে জ্বলে উঠেছিল, সেই লোকটার কথাতেই ওর কৌতূহল জেগে ওঠে। কী দেখাবে লোকটা, সেই জিনিসটা দিয়ে?
সত্যি কোনও জাদু দেখিয়ে দেবে নাকি! ও জিজ্ঞেস করে, কী দেখাবে?
চিচিং ফাঁক।
কথাটার উচ্চারণের দোষে বা লোকটার একদৃষ্টে চেয়ে থাকার জন্যই, এখন কথাটা যেন কী রকম খারাপ শোনায়। জিজ্ঞেস করে, মানে?
মানে, আগে জিনিসটা দিন, তবে তো দেখাব।
মুহূর্তের মধ্যেই শুভা সচেতন হয়ে ওঠে। তাড়াতাড়ি বলে ওঠে, আমি জানি না ওটা কোথায়।
লোকটা তৎক্ষণাৎ জিজ্ঞেস করে, কোনটা?
সেইটা।
লোকটা ওর চোখ থেকে চোখ নামায় না। শুভার মুখের চেহারা বদলে যায়। ধরা পড়ে যাবার একটা ছাপ ওর মুখে ফুটে ওঠে। ভাবে, ও বুঝি প্রায় স্বীকার করে ফেলেছে কথাটা।
লোকটা বলে, নিশ্চয়ই জানেন, আর চাপতে পারবেন না। চোখ-মুখ বলছে।
শুভা ঘাড় নেড়ে বলে, না না, জানি না।
আলবত জানো।
লোকটা এবার প্রায় ধমকে ওঠে। আর পাশ ফিরে এমনভাবে দাঁড়ায়, চোখের কোণ দিয়ে তাকায়, যেন এখুনি ঝাঁপিয়ে পড়বে শুভার ওপরে। ধমক শুনে শুভা শুধু অবাক হয় না, ভয়ে ওর ভিতরটা কীরকম কুঁকড়ে যায়। হঠাৎ কোনও কথা বলতে পারে না।
লোকটা যেন ছিটকে ওর কাছে চলে আসে, শাসিয়ে ওঠে, নিয়ে এসো, দাও, শিগগির দাও বলছি। হারি আপ।
শুভা কাঠ হয়ে যায়। লোকটা এখন ওকে তুমি বলছে না শুধু, ভয়ংকর মনে হচ্ছে। ওর মুখ দিয়ে হঠাৎ বেরিয়ে যায়, গায়ে হাত দিয়ো না, দিচ্ছি।
জলদি।
শুভা যেন লোকটার ছোঁয়া বাঁচাবার জন্যই তাড়াতাড়ি পাশের ঘরে যায়। সেই জিনিসটা ঢাউস আলমারিতে আর রাখেনি। পাছে সেটা নরেশের চোখে পড়ে যায়। তা হলে ওকেই কৈফিয়ত দিতে হত। গতকালই ও সেটা পাশের ঘরের খাটের বিছানার নীচে লুকিয়ে রেখেছিল।
শুভার প্রায় গা ঘেঁষেই, লোকটাও এল সঙ্গে সঙ্গে। শুভা একবার খাটের পাশে দাঁড়ায়। লোকটার দিকে তাকায়। তারপর সরে গিয়ে বলে, এখানে বিছানার নীচে আছে।
লোকটা তৎক্ষণাৎ বিছানা তুলে, লোহার পাতের সেই অদ্ভুত জিনিসটা তুলে নেয়। তার মুখে বিস্ময় এবং খুশি, চকিতে এক বার ঝলসে ওঠে। শুভার দিকে চেয়ে বলে, লক্ষ্মী মেয়ে একেবারে! কিন্তু কাল এটা এখানে দেখতে পাইনি তো। কোথায় রেখেছিলে?
শুভা কোনও জবাব দেয় না। লোকটাও শোনবার জন্যে তেমন আগ্রহ দেখায় না। সে তার বিচিত্র আকার লোহার পাতের জিনিসটাই ঘুরিয়ে ফিরিয়ে দেখতে থাকে। আর শুভার ভয়ের মধ্যেও, লোকটার প্রতি রাগে মন জ্বলতে থাকে। একটা চোর, অনায়াসে ওকে তুমি বলে বলছে! লোকটার সেরকম বয়স হলেও বা কথা ছিল। একটা ছাব্বিশ-সাতাশ বছর বয়সের চোর মাত্র। লোকটা ওর দিকে চোখ তুলে বলে, চলো, তোমাকে যা দেখাব বলেছিলাম দেখিয়ে দিই।
শুভা ভয়ের মধ্যেও ফুঁসে ওঠে, কিছু দেখতে চাই না। তুমি বেরিয়ে যাও।
যাব। এটা কী কাজে লাগে, দেখবে না?
না।
লোকটা আস্তে আস্তে হেঁটে পাশের ঘরে যায়। কিন্তু দরজার দিকে যায় না। বাঁ দিকের আড়ালে চলে যায়। শুভা আর তাকে দেখতে পায় না। কী করছে লোকটা, ঘরের ওপাশে? ওর কানে আসে দু-একটা ঠুং ঠাং শব্দ। কৌতূহল না চাপতে পেরে ও মাঝখানের দরজায় এসে দাঁড়ায়। সঙ্গে সঙ্গে ওর বুকের মধ্যে যেন নিশ্বাস আটকে আসে। আতঙ্কে শিউরে উঠে, পাথরের মতো দাঁড়িয়ে থাকে। দেখে লোকটা সেই অদ্ভুত জিনিস দিয়ে, নরেশের আয়রন সেফের লক্ খোলবার চেষ্টা করছে। এবং সমস্ত ব্যাপারটার ভয়ংকর ভেবে ওঠবার আগেই, লোকটা অনায়াসে আয়রন সেফের ডালা খুলে ফেলে।
শুভার গলা দিয়ে একটা চাপা আর্তস্বর বেরিয়ে আসে। লোকটা ওর দিকে চেয়ে বলে, এর নাম চিচিং ফাঁক।
তারপরেই তার চোখ দুটি চক চক করে ওঠে। বলে, প্রচুর মালকড়ি। নিশ্চয়ই ট্যাক্স ফাঁকি দেওয়া কালো টাকা। তা নইলে কেউ এভাবে রাখে না।
বলতে বলতে সে, সেফের ভিতরে দু হাত গলিয়ে, দুই তাড়া নোটের বান্ডিল বের করে নিয়ে আসে। শুভকে দেখিয়ে বলে, দেখেছ?
শুভার তখন বুকের মধ্যে কীরকম করছে। সে বাইরের দরজাটার দিকে তাকায়। দু পা এগিয়ে ঘরের মধ্যে ঢুকে, প্রায় চিৎকার করে ওঠে, কী করছ তুমি!
লোকটা তৎক্ষণাৎ নোটের বান্ডিল সেফের মধ্যে ছুঁড়ে দিয়ে, ডালাটা ভেজিয়ে, নিচু গলায় শাসিয়ে ওঠে, চুপ, চেঁচিও না। তাতে সুবিধে হবে না।
কিন্তু শুভার ভিতরে যে কী হয়, নিজেই বুঝতে পারে না। ভয়ে আর কান্নায় ও হঠাৎ ভেঙে পড়ে। বলে, দোহাই, ও টাকা নিও না। নরেশ আমাকে কখনও বিশ্বাস করবে না। ভাববে আমিই সরিয়েছি।
লোকটা তীক্ষ্ণ চোখে, শক্ত মুখে কয়েক মুহূর্ত শুভার দিকে চেয়ে থাকে। লোহার পাতের বিচিত্র আকৃতি তিনটি চাবির, একটা তখনও সেফের লক-এর ছিদ্রে ঢোকানো।
লোকটা ঘুরে দাঁড়ায়। লোহার পাতের চাবি ধরে কয়েক বার এদিক ওদিক করে ঘোরায়। কটু করে একটা শব্দ হয়। সেফের হাতলটা চাপ দিয়ে দেখে নেয়, বন্ধ হয়ে গিয়েছে। তার ভাষায় চিচিং ফাঁক চাবিটা সে প্যান্টের পকেটে ঢুকিয়ে দেয়। আবার শুভার মুখোমুখি দাঁড়ায়। জিজ্ঞেস করে, ঠিক আছে?
শুভা কোনও কথা বলে না। ওর মুখে ভয় বিস্ময়ের বিহ্বলতা। চোখ দুটো প্রায় ভিজে উঠেছে। লোকটার ঠোঁট দুটো বেঁকে ওঠে। আবার জিজ্ঞেস করে, কিন্তু এ টাকা তুমি কতদিন যখ দিয়ে আগলে রাখবে?
শুভা তবু কথা বলতে পারে না। এখন বিহানীর কথা তার মনে পড়ছে। এ নিশ্চয় সেই তালাগুনিন। পরশু রাত্রের সেই প্রাণ-সংশয় করে পালানোর দৃশ্য ওর চোখের সামনে ভাসতে থাকে। কিন্তু বিহানী লোকটার চেহারা চেনে না। এখন সেই মারাত্মক লোকটা ওর সামনেই দাঁড়িয়ে।
সে আবার বলে, এ কথা নিশ্চয়, আজ রাত্রেই নরেশকে বলে দেবে? যাতে নিজেও বাঁচে, টাকাটাও নরেশ সরিয়ে ফেলতে পারে।
শুভা ঘাড় নেড়ে একবার উচ্চারণ করে, না।
লোকটা আবার অপলক চেয়ে দেখে শুভকে। তারপর নরেশের খাটে গিয়ে বসে, দোলাতে দোলাতে আশেপাশে দেখে। হঠাৎ খাটের নীচে পা রেখে শুয়ে পড়ে, ড্রেসিং টেবিলের আয়নায় নিজেকে খানিকক্ষণ নিরীক্ষণ করে। কপাল থেকে চুলগুলো সরিয়ে দেয়। আবার উঠে বসে, আড়মোড়া ভাঙে। বলে, নাঃ, খুব খিদে পেয়েছে। আছে কিছু খাবারদাবার?
লোকটা শুধু ছেলে নয়, এখন তার ব্যবহারও যেন ছেলেমানুষিতে ভরতি। শুভা এতে অবাক হয়, কোনও জবাবই দিতে পারে না। কিন্তু ভয়টা তার অনেকখানি কেটে আসতে থাকে।
সে উঠে দাঁড়ায়। জিজ্ঞেস করে, নেই, না? আচ্ছা চলি।
দরজার দিকে এগিয়ে যায়। শুভার ভিতরটা কী রকম অস্থির হয়ে ওঠে। লোকটা এভাবে সত্যি খেতে চেয়ে ফিরে যাচ্ছে, তাও কোনওরকম দুর্ব্যবহার না করে, টাকা না নিয়ে, এটা যেন সে বিশ্বাস করতে পারছে না। অথচ খাবার সত্যি রয়েছে। খাওয়ালে কি খুবই অন্যায় হবে।
লোকটা যখন ছিটকিনিতে হাত দেয়, তখন শুভার মুখে উচ্চারিত হয়, আছে?
খাবার আছে।
সে ঘুরে দাঁড়ায়। আবার জিজ্ঞেস করে, তোমার খাওয়া হয়নি বোধ হয়?
শুভা ঘাড় নাড়ে। লোকটা বলে, না। মুখের খাবার খেতে চাই না। এমনি কিছু আছে? পাঁউরুটি, বিস্কুট, যাহোক, তা হলেই হবে।
ভাতই আছে।
তোমার ভাত?
এমনিতেই শুভা হয়তো খেত না। খেলেও, বেশিই আছে। বলে, বেশি আছে।
বলতে বলতেই শুভা পাশের ঘরে গিয়ে, সংলগ্ন রান্নাঘরে, ভাত বেড়ে ফেলে। রান্নাঘরটা খুব ছোট নয়। নরেশের একলার মতো ব্যবস্থা সবই আছে। একপাশে খাবার টেবিল-চেয়ারও রয়েছে। সেই টেবিলের ওপরেই শুভা তাকে ভাত বেড়ে দেয়। আলুভাতে কাঁচালঙ্কা আর মাছের ঝাল।
লোকটা এক মুহূর্ত দেখেই, বসে পড়ে। শুভা ভেবেছিল, লোকটা বোধ হয় হাতটা ধোবে। সে সবের ধারেকাছেও নেই। সোজা ভাতে হাত দিয়ে খেতে আরম্ভ করে। মুখে ভাত নিয়ে বলে, অনেক দিন এত তরিবত করে খাওয়া হয়নি মাইরি। বাজারটা খারাপ যাচ্ছে কিনা, বিজনেস হচ্ছে না, টানাটানি চলছে।
বলে, বিশ্রীভাবে হেসে, চোখ কোঁচকায়। আবার বলে, রোজ শালা ভাল করে জুটছেই না।
শুভা কোনও জবাব দেয় না। লোকটার খাওয়া দেখতে থাকে। তিন থাবাতেই প্লেট খালি। তাতে শুভা একেবারে অনভ্যস্ত নয়। প্লেটে খাওয়া বা খাবার বেড়ে দেওয়া, কোনওটাতেই ও অভ্যস্ত নয়। কটা ভাতই বা প্লেটে ধরে? ও আবার ভাত দেয়। সে খেতে খেতে আবার বলে, তবে, কাজ হাসিল হয়ে যাবে। লেগে যাবে ঠিক কোথাও না কোথাও।
শুভা ভাবে, তার মানে চুরির দাঁও। অনেক দিন কোনও লকার সিন্দুক ভাঙতে পারেনি। ওর চোখের সামনে ভেসে উঠে পরশু রাত্রের সেই দৃশ্য। পালাবার সেই ভয়ংকর দৃশ্য। ও সেই কথা বলবার জন্যে, মুখ খোলবার আগেই, কলিংবেল বেজে ওঠে। ও থতিয়ে গিয়ে চমকে ওঠে। আর একজনেরও খাওয়া থেমে যায়। চকিতে উঠে দাঁড়ায়। দুজনেরই চোখাচোখি হয়।
একজনের চোখে কুটিল সন্দেহ। আর একজনের চোখে আতঙ্ক। শুভা ভাবে, কে হতে পারে এ সময়ে? বিহানীর আসবার সময় তো এখনও হয়নি। সে আসবে চারটের সময়।
লোকটার নিচু সন্দিগ্ধ তীক্ষ্ণ গলা শোনা যায়, কে?
আবার কলিংবেল বেজে ওঠে। শুভা আর দেরি করতে পারে না। সে চট করে রান্নাঘর থেকে বেরিয়ে, দরজা টেনে বন্ধ করতে যায়। লোকটা হঠাৎ ফুঁসে ওঠে, না, আমাকে বন্ধ করা চলবে না।
শুভা অবাক হয়ে বলে, না করলে দেখে ফেলবে যে! আগে দেখি, কে।
লোকটার বাঁ হাতে একটা স্প্রিং-এর ছুরি চিকচিক করে ওঠে। বলে ওঠে, কিন্তু যদি—
কলিংবেল আবার বেজে ওঠে। শুভা প্রায় ধমকে ওঠে, চুপ করে বসে থাকো। যা বলছি তাই করো, না হলে বিপদে পড়বে।
দরজাটা টেনে শিকল বন্ধ করে ও তাড়াতাড়ি দরজা খুলতে যায়। পাশের ঘরে গিয়ে, ছিটকিনি খুলে দেখে, নরেশের ড্রাইভার। শুভা মুখ চোখ স্বাভাবিক রাখবার চেষ্টা করে বলে, কী হল আবার?
ড্রাইভার বলে, ব্যাগটা আবার নিতে এলুম। আবার নিয়ে যেতে বললেন। ..
শুভা সরে দাঁড়ায়। ড্রাইভার যেখানে ব্যাগটা রেখেছিল, সেখান থেকে নিয়ে বেরিয়ে যায়। ও দরজাটা বন্ধ করে ফিরে আসে। ওর বুকের মধ্যে তখনও ধক ধক শব্দ হচ্ছে যেন। বুঝতে পারে, ব্যাগের মধ্যে এমন কিছু ছিল, যেটা কোনও কারণে হঠাৎ লুকোবার দরকার হয়েছিল। বিপদ কেটে গিয়েছে, তখনই আবার নিতে পাঠিয়েছে।
ও ফিরে এসে রান্নাঘরের শিকলটা খুলে, দরজা ঠেলতেই দেখে, লোকটা দরজার পাশেই দাঁড়িয়ে আছে। খাবার পড়ে আছে। দুজনের চোখাচোখি হয়। শুভা বলে, চলে গেছে।
কে?
নরেশবাবুর ড্রাইভার। একটা ব্যাগ নিতে এসেছিল।
লোকটা আর এক বার শুভার দিকে চেয়ে খেতে বসে। ভাত মুখে তুলে বলে, শালা, খেতে বসেও শান্তি নেই।
শুভার ঠোঁট দুটো আপনা থেকেই একটু বেঁকে ওঠে। বলে, এইসব যারা করে, তাদের কোথাও শান্তি আছে নাকি?
প্রায় সঙ্গে সঙ্গেই লোকটা জবাব দেয়, যারা অন্য কিছু করে, তাদের বুঝি খুব শান্তি আছে?
কথাটার কোনও জবাব দিতে পারে না শুভা। প্লেট খালি দেখে ও আবার ভাত দেয়। সে আবার বলে, ও সব শান্তি-টান্তি দুনিয়া থেকে হাওয়া হয়ে গেছে। খালি লড়াই আর লড়াই। একটু কাই পাওয়া যাবে?
শুভার লজ্জা করে ওঠে। লোকটা শুকনো ভাত খাচ্ছে, লক্ষই করেনি। তাড়াতাড়ি মাছের সব ঝোলটা ঢেলে দেয়। এখনও ওর মধ্যে, পাড়াগাঁ মফস্বলের, সেই ইস্কুল মাস্টারের মেয়েটাই আছে। কাকে খেতে দিচ্ছে, সেটা মনে থাকে না। খেতে দিয়ে, লক্ষ না রাখতে পারলে, এখনও লজ্জা পায়।
যে খায়, তার ও সব নেই। পাওয়া গিয়েছে, খেয়ে নিচ্ছে। শুভা ওর খাওয়া দেখতে দেখতে বলে, সে লড়াইয়ের নমুনা তো সেদিন রাত্রে দেখলাম। ওভাবে যে পাইপ বেয়ে যাচ্ছিলে, যদি নীচে পড়ে যেতে?
তুমি দেখেছিলে নাকি?
হ্যাঁ।
কী আবার হত, মাংস তালগোল পাকিয়ে যেত। যতক্ষণ শ্বাস, ততক্ষণ আশ, আবার কী। মরার বাড়া তো কিছু নেই।
শুভার গায়ের মধ্যে শিউরে ওঠে। কোনও কথা বলে না। লোকটা আবার বলে,
রিক্স না নিলে চলে? কেল্লা ফতে হোক বা না হোক। রিক্স বাবা সবাইকেই নিতে হয়। তুমিও তো নিয়েছিলে, বাড়ি থেকে পালিয়ে। ফসকে গেল তাই।
বলতে বলতে লোকটা শুভার দিকে একবার তাকায়। ঠোঁটের কোণে হাসি। শুভার মুখ গম্ভীর হয়ে ওঠে। লোকটাকে এখন ওর বিশ্রী লাগে। ওর মনে মনে রাগ হতে থাকে। একটা চোরের মুখে এ সব শুনতে চায় না ও।
লোকটা খাওয়া শেষ করে উঠে পড়ে। কোণের দিকে, কল খুলে মুখ ধোয়। পকেট থেকে একটা চিটচিটে ময়লা রুমাল বের করে মুখ মুছে ঢেঁকুর তোলে। তারপরে পকেট থেকে সস্তা সিগারেট বের করে জিজ্ঞেস করে, ম্যাচিস আছে?
শুভা তাক থেকে দেশলাই নিয়ে টেবিলের ওপর দেয়। নিজের হাতটা কলে ধুয়ে নেয়। ওর মেজাজ রীতিমতো বিগড়ে গিয়েছে।
লোকটা সিগারেট ধরিয়ে আরামসূচক শব্দ করে। দেশলাইটা পকেটেই রাখে। তারপর ঘরে এসে খাটের ওপর বসে বলে, সেদিন তোমার ওই নরেশকে আমি আর একটু হলেই ঝেড়ে দিতাম।
মানে?
ঘুষি পাকিয়ে বলে, হাঁকতাম।
কেন?
তোমাকে, আমার সামনেই ও যদি যা-তা আরম্ভ করত, মানে কামড়ে ছিঁড়ে যদি কিছু করত, তা হলে মারতাম।
কেন, তোমার তাতে কী?
আমার আবার কী। এক-এক সময় হয় না, ব্যাপার দেখলে, মেজাজ ঠিক রাখা যায় না। তখন তোমাকে দেখে নরেশের ওপর রাগ হচ্ছিল। একটা মেয়েকে বাগে পেয়ে ঘরের মধ্যে দরজা বন্ধ করে, মাল খেয়ে এসে–শালা!
গালি দিয়েই সে থেমে যায়। সিগারেটের ধোঁয়া ছাড়তে ছাড়তে মুখ শক্ত করে। আবার বলে, তখন তোমাকে ভালই মনে হচ্ছিল। মানে তুমি যে ওর কেউ নও, একটা ভাল মেয়ে বেকায়দায় পড়েছ, তখন মনে হচ্ছিল।
কথাগুলো যে যথেষ্ট মনোযোগ দিয়ে বলছে, ওকে দেখে তা মনে হয় না। যেন নিজের মনেই বকবক করছে। এর মধ্যেই, এক বার আস্তে একটু শিস দিল। শুভার ইচ্ছে করল, জিজ্ঞেস করে, এখন কী মনে হচ্ছে ওকে? এখন কি খারাপ মেয়ে মনে হচ্ছে?
তবে নরেশ তোমাকে ছাড়বে না।
বলতে বলতে ও হঠাৎ উঠে দাঁড়ায়। বলে, যা দেখলাম সেদিন, ও তো একটা ডালকুত্তা। কাল রাত্রেই গোলমাল করে দেয়নি তো?
বলে, এমন বিশ্রী চোখে তাকায়, শুভার মনটা আবার দপ করে জ্বলে ওঠে। বলে ওঠে, দিলেই বা, তোমার কী?
লোকটা বাইরের ঘরের দিকে যেতে যেতে বলে, আমার আবার কী! দেখে শুনে যা মনে হল, তা-ই বলছি। ও তোমাকে খেয়ে ফেলে দেবে।
দিক। তুমি যাও এখন।
সে কথায় যেন লোকটার কানই নেই। বলে, তোমার সেই কী, তারকাটি কি সত্যি আর কোনওদিন আসবে, যার সঙ্গে বাড়ি থেকে পালিয়েছ?
আসুক বা না-আসুক, তাতেই বা তোমার কী?
কতকগুলো লোচ্চা বাটপাড়ের পাল্লায় পড়েছ, তা-ই বলছি।
ভূতের মুখে রাম নাম! চোরের আবার বড় বড় কথা! তুমিই বা কী? বেরোও, বেরিয়ে যাও এখান থেকে।
শুভার দু চোখ ধক ধক জ্বলে। ফুঁসে ফুঁসে ওঠে। লোকটা নরেশের আয়রন সেফের কাছে দাঁড়ায়। বলে, বেরিয়ে যাব না তো কি তোমার বাবুর ঘরে থাকব? তুমি যা মেয়ে, ঠিক জায়গাতেই এসে পড়েছ। তা নইলে আর জোচ্চোরের সঙ্গে বাড়ি থেকে পালিয়েছ?
তুমি যাবে কি না?
শুভা এত জোরে চেঁচিয়ে ওঠে যে, শুধু লোকটাই নয়, শুভা নিজেও চমকে ওঠে। তবু ও থামতে পারে না। আবার তেমনি গলাতেই বলে, তুমি না গেলে, আমি চেঁচিয়ে তোক ডাকব। নীচে দারোয়ানকে ডাকব।
লোকটা হঠাৎ ওর কাছে চলে আসে। চিবিয়ে চিবিয়ে বলে, তার আগে তোমার গলা টিপে শেষ করে দেব। চুপ!
শুভা সত্যি চেঁচিয়ে ওঠে, না, আমি চুপ—
কথা শেষ করবার আগেই, ওর মুখে শক্ত থাবা চেপে বসে। একটা শক্ত থাবা মুখে চেপে বসে, আর একটা থাবা ঘাড়ের কাছে চেপে ধরে। চাপা গলায় শাসানি শোনা যায়। চুপ বলছি।
শুভা হাত দিয়ে মুখের থাবাটা খুলতে চেষ্টা করে। পারে না। জোর করে সরে যাবার চেষ্টা করে। তাও পারে না। আস্তে আস্তে শান্ত হয়ে আসে। মুখের থাবাটাও সরে যায়। কিন্তু ঘাড়ের হাতটা তখনও সরে না দেখে, ঘাড় ফেরাবার চেষ্টা করে, লোকটার মুখ দেখবার চেষ্টা করে। তৎক্ষণাৎ লোকটার মুখটাকে ও ওর নিজের মুখের সামনেই দেখতে পায়। তার গরম নিশ্বাস ওর মুখে লাগে। তার চোখে তীক্ষ্ণ ক্রুদ্ধ দৃষ্টি। কী করবে লোকটা? কী চায়?
সহসা যেন পাথর হয়ে যায় শুভা। নড়তে চড়তে পারে না। ওর শিরদাঁড়ার কাছে, সেই ভয়ের কাঁপুনিটা যেন আবার অনুভব করে। আর ঠিক তখনই লোকটা ওকে ছেড়ে দিয়ে সরে যায়। ঠিক যেন একটা রাগি ছেলে, এমনি ভাবে, ক্রুদ্ধ চোখে চেয়ে, নাকের পাটা ফুলিয়ে কপালের চুলগুলো হাত দিয়ে সরায়। বলে, দুটো খেতে দিয়েছ তাই ছেড়ে দিলাম। বলো তো পয়সাও দিয়ে দিতে পারি। হীরা সরকারের এখনও এত পোকা-পড়া অবস্থা হয়নি, বুঝলে?
শুভা চুপ করে থাকে, কোনও কথা বলে না। লোকটাকে ওর এখন একটা রাগি বোকা ছেলের মতো লাগছে। কেন, ও তা নিজেও জানে না। ও যে রকম ভয়ংকর একটা কিছু আশঙ্কা করেছিল, সে রকম ঘটল না বলেই বোধ হয় এ রকম মনে হয়। এবং এই প্রথম ও লোকটার নাম শোনে, হীরা সরকার। হীরা কি পুরুষের নামও হয় নাকি? হবে হয়তো, হীরালাল বা ওইরকম কিছু। কিন্তু শুভা হীরা নামে একটা মেয়েকে, ওদের দেশে চিনত।
হীরা পকেট থেকে একটা চিরুনি বের করে মাথা আঁচড়াতে আঁচড়াতে আবার বলে, এত দিন ধরে বিজনেস নেই, তবু এত চোরাই টাকা থাকতেও ছেড়ে দিলাম, আবার বড় বড় কথা! আমিও দেখব, ওই তারকদাটি গেছে, এবার নরেশ মাক্ষীচুসের পাল্লায় পড়তে কত দিন লাগে। তারপরে কত পাল্লাতেই পড়তে হবে। তখন কোথায় এ সব বুকনি থাকে ছুকরির, দেখে নেব।
বলতে বলতে সে দরজার কাছে চলে যায়। আর শুভা অবাক হয়ে মনে মনে ভাবে, ওর যাই হোক, এ লোকটার তাতে কী যায় আসে। হীরা তো একটা চোর। ওর যন্ত্র ফিরে পেয়েছে, খেতে পায়নি, খেতে চেয়েছে, শুভা দিয়েছে। শুভার নিজের ভাতও খেয়ে নিয়েছে। এখন শুভকে নিয়ে ওর মাথাব্যথা কীসের! তারকা আসবে কি না, নরেশ কিছু করেছে কি না, সে খোঁজ নিয়ে ওর কী হবে। আর জিজ্ঞেস করার যা ছিরি, তাতে যে কোনও মেয়েরই খারাপ লাগবে।
অবশ্যি ওর কাছে ভাল-মন্দর আশাই বা কী থাকতে পারে? হীরা যে ওকে কী চোখে দেখছে, সে তো হীরার কথাবার্তা ভাব-ভঙ্গিতে বোঝা যাচ্ছে। শুভা একটা নোংরা খারাপ মেয়ে, জোচ্চোর লোচ্চাদের সঙ্গে বাড়ি থেকে পালিয়ে আসে, থাকে। আর ও নিজে যে একটা চোর, সে কথা যেন ভুলেই যাচ্ছে। শুভকে নোংরা খারাপ ভাববার লোকের অভাব নেই সমাজে। এ কেন, এই হীরা সরকার, নাকি তালাগুনিন, যে-ই হোক।
ছিটকিনি খোলার শব্দে শুভা দরজার দিকে ফিরে চায়। হীরা শক্ত মুখে তাকিয়ে, বুড়োআঙুল দেখিয়ে বলে, আমার কাঁচকলা, তুমি মরোগে। কিন্তু আমি এসেছিলাম, লকার খুলেছিলাম, এ সব যদি বলে দাও, তা হলে তোমাদের কারুরই ভাল হবে না বলে দিলাম। তারপরে আমার পেছনে ফেউয়ের মতো পুলিশ লেগে থাকবে। মালকড়িও হাতালাম না, ও সব ঝুট ঝামেলা আমার ভাল লাগে না।
বলেই সে দরজাটা খুলে বেরিয়ে যায়। শুভা তেমনি এক জায়গায় চুপ করে দাঁড়িয়ে থাকে। তারপরে ও যেন আস্তে আস্তে অবাক হয়ে, নরেশের স্টিল সেফের দিকে চায়। সত্যি নোকটা টাকা নিল না। শুভকেও কোনওরকম শারীরিক আঘাত বা অপমান করল না। মানুষের লোভের ক্ষেত্রে, এ ঘটনাকে, শুভা ওর অভিজ্ঞতার সঙ্গে মেলাতে পারে না। অথচ লোকটা একটা চোর। মানুষের টাকার আকাঙ্ক্ষা, তার জন্যে অন্যায়, ছেলেবেলা থেকে দেখে এসেছে। বয়স বাড়ার সঙ্গে সঙ্গে দেখেছে, মেয়েদের প্রতি পুরুষদের লোভের নীচতা। কলকাতায় এসে তার ভয়াবহ রূপ দেখেছে। এখন সেই পরিবেশই ওর বাস। তার কোনওটার সঙ্গে এ ঘটনা মেলাতে পারে না।
পূর্বাপর, সমস্ত ঘটনাই আবার ওর মনে পড়তে থাকে। হীরা সরকার নামক একটা চোরের কথা ভেবে, ও যেন কোনও কিছুরই থৈ পায় না। তারপর এক সময়ে, সামান্য বাতাসে দরজাটা নড়ে উঠতে খেয়াল হয়, দরজাটা খোলা রয়েছে। ও দরজাটা বন্ধ করে দিয়ে, ভিতরের ঘরে গিয়ে, রান্নাঘরের সামনে এসে দাঁড়ায়। এঁটো থালাবাসনের দিকে তাকিয়ে দেখে। লোকটা সত্যি খেয়ে গিয়েছে। লোকটাকে নিজের হাতে শুভা খাইয়েছে।
কেন যেন, শুভার সমস্ত মন জুড়ে সহসা ছায়ার মতো, অন্ধকার ঘনিয়ে আসে একটা অচেনা-অজানা কষ্টে, ওর চোখে জল এসে পড়ে। খাটের উপর এসে, হাঁটুতে মুখ গুঁজে বসে। নিজের খাওয়ার কথা ওর আর মনে থাকে না।
বিকালে বিহানী আসে। শুভকে ঠাট্টা করে বলে, তবে যে মেমসাহেব বলেছিল রান্নাই করবে না। আজ তো দেখা যাচ্ছে একটু কিছু খাবার পড়ে নেই, সব খাওয়া হয়ে গিয়েছে। শুভা উপবাসী মুখ তুলে, বিহানীর দিকে চেয়ে হাসে। বলে, এত খেয়েও ওর খিদে যায়নি। এখন আবার একটু চা রুটি খাবে। বিহানী বলে, সে-ই তো ভাল। মেমসাহেবের শরীর ভাল হবে।
বিহানী চলে যায়। আবার আবার সেই রাত্রের প্রতীক্ষা। সে-ই ভয়ংকর রাত! তবু, সন্ধ্যা রাত্রে বারে বারেই শুভা চমকে উঠেছে। যেন ও কোনও শব্দের জন্যে উত্তর্ণ। কিন্তু রাত গড়িয়ে যায়। কোনও শব্দই হয় না। তারপরে থাকে শুধু মধ্যরাত্রের সেই কুৎসিত আক্রমণ আর আত্মরক্ষার প্রতীক্ষা।…
.
পরদিন বিকালে বিহানী এসে চলে যাবার পরে, শুভা সমস্ত বাতি নিবিয়ে অন্ধকার করে দেয়। কতক্ষণ চুপ করে জানালার ধারে দাঁড়িয়ে থাকে, নিজেরই খেয়াল থাকে না। আজ ও অন্যদিকের জানালা খুলে, হোটেলের নামে, সেই মেয়েদের বাড়িটার দিকে চেয়ে থাকে। মাঝে মাঝে, এক-একটা অদ্ভুত দৃশ্য ভেসে ওঠে। কখনও নগ্ন মেয়ে, নগ্ন পুরুষ আলাদা আলাদা। কখনও আলিঙ্গনাবদ্ধ। পান ভোজন আদিম রিপুর নানা লীলা, হঠাৎ হঠাৎ এ জানালায়, ও দরজায় ভেসে ওঠে, আবার ঢাকা পড়ে যায়। ও বাড়িটা, এদিকের অংশটাকে ভয় পায় না। ভয় হয়তো কোনও কারণেই পায় না। তবু আড়ালে রাখার যে একটা সাবধানতা আছে বা দেহব্যবসারও যে একটা গোপনীয়তা আছে, এদিক সম্পর্কে সেই সচেতনতাও যেন নেই।
শুভা ভাবে, ওরা কি সত্যি খুব দুঃখী। ওরাও হয়তো অনেকেই একদা শুভার মতো কুমারী ছিল। বাপ মা ভাই বোন ছিল। কেউ হয়তো বিবাহিতা, যে স্বামী ছাড়া কিছুই জানত না। কিন্তু সব ছেড়েই তো ওরা এসেছে এখানে। ওরা এমনকী ভিন্ন ধাতু দিয়ে গড়া, ওরা যা পারে, শুভা তা পারে না! আসলে শুভা হয়তো মিথ্যে ভয় পায়।
মিথ্যে ভয়। শুধু কি তাই! ভয় তো আছেই এবং তা মিথ্যা ভয়ও নয়। তার সঙ্গেও আরও অনেক বাধা, বীভৎস চিন্তা ওকে যেন শিউরে তোলে। অথচ, ওই বাড়িটার কোনও কোনও দৃশ্য, ওর রক্তের মধ্যে একটা উত্তেজনাও এনে দেয়। ওর রক্ত-মাংসের শরীরের মধ্যে, একটা সুপ্ত বাসনা আপনা থেকেই জেগে ওঠে। ওর মনকে অসুস্থ করে, ধিক্কার দিতে ইচ্ছা করে। শেষ পর্যন্ত বিষণ্ণ করে তোেল।
শুভা জানালার কাছ থেকে সরে আসতে যায়। তখনই কলিংবেল বেজে ওঠে। শুভা থমকে যায়। একটু থেমে আবার বেল বেজে ওঠে। শুভা যেন যন্ত্রচালিতের মতো এ ঘরের বাতি জ্বালায়। সামনের ঘরের বাতি জ্বালিয়ে দিয়ে দরজার ছিটকিনিটা খুলে দেয়।
হীরা ঢোকে। ঢুকেই দরজাটা বন্ধ করে দেয়। ওর হাতে কীসের একটা ছোট্ট প্যাকেট। প্রথমেই বলে, এসে পড়লাম। রাগ হচ্ছে না তো?
বলেই ও যেন চমকে ওঠে। বলে ওঠে, আরে, গালে কীসের দাগ? কেটে গেল কী করে?
এমন পরিচিতের মতো কথা বলে, যেন ওর নিজের পরিচয়টাও ভুলে গিয়েছে। শুভার অনেকখানি কাছে এসে বলে, নিশ্চয় নরেশের কীর্তি? ছুরি-টুরি চালিয়েছিল নাকি?
শুভা বলে, না। কিন্তু তুমি কী মনে করে?
আমি?
হীরা ঠোঁট বাঁকিয়ে হাত উলটে বলে, আমি কাজেই বেরিয়েছি। ভাবলাম, তোমার সঙ্গে একটু দেখা করে যাই। আর একটু ইয়ে নিয়ে এলাম–মানে খাবার। তুমি কাল আমাকে খাওয়ালে। আমিও একটু নিয়ে এলাম।
শুভা অবাক হয়ে লোকটার মুখের দিকে চেয়ে থাকে। শুভার জন্য খাবার নিয়ে এসেছে। হীরা আবার বলে, আর দেখেও মনে হচ্ছে, আজ সারাদিন খাওয়া হয়নি। কালও হয়নি। দুপুরেরটা তো আমিই সেঁটে গেছি। রাত্রে তো নরেশ খুবই খাইয়েছে। কিন্তু কী দিয়ে মারল বলো তো?
বলে, খাবারের প্যাকেটটা খাটের কাছে টেবিলের ওপর রেখে, চেয়ারে পা ছড়িয়ে বসে। যেন ব্যাপারটা খুবই স্বাভাবিক। ওর নির্বিকারত্বও তেমনি।
শুভা বলে, নরেশের ঘড়ির সোনার ব্যান্ডে লেগেছে।
তার মানেই শালা হাত চালিয়েছিল। এবার একদিন মটকে দেব ওর সোনার ঘড়ি পরা হাতের কব্জি। হীরা শক্ত মুখে বলে।
শুভা বলে, কেন, তুমি ওর হাতের কবজি ভাঙবে কেন?
ও মারবে কেন?
তোমাকে তো মারেনি। তোমার কী?
আমার আবার কী, আমার কিছুই না। কিন্তু হাতে পেয়ে একটা মেয়েকে এরকম করবে কেন?
তুমি ওকে মারলে, আমার কী হবে?
হীরা কোনও জবাব দিতে পারে না। তারপরে হঠাৎ প্রায় খেঁকিয়ে ওঠে, তোমার কী হবে, তা আমি কী জানি!
শুভা না-হেসে পারে না। এবং হেসে ও নিজেই অবাক হয়। সত্যি, এখনও ওর হাসি আছে তা হলে। এখনও হাসি পায়। কিন্তু হীরার রাগের ভঙ্গি আর কথা শুনলে না-হেসেও পারা যায় না। অথচ ওর দুর্গতি দেখে একটা ছেলে রেগে উঠছে দেখে শুভার ভিতরে একটা খুশির ভাবই শুধু আসে না, চোখ দিয়ে জল এসে পড়তে চায়।
গতকাল রাত্রে নরেশের সঙ্গে রীতিমতো হাতাহাতি হয়েছে। নরেশ ওকে মারতে পর্যন্ত দ্বিধা করেনি। যেদিন থেকে নরেশ শুভকে পাবার সংকল্প করেছে, সেদিন থেকেই সে সব কিছু করতেই প্রস্তুত, প্রয়োজনবোধে শুধু মারা না, তার চেয়ে বেশি কিছু করতেও রাজি। বিশেষ, মদ খেয়ে যখন আসে, তখন সে একেবারে বেপরোয়া পশু।
নরেশ গত রাত্রে শুভার মুখে ঘুষি মারবার জন্যেই হাতটা তুলেছিল। শুভা চকিতে সরে যাবার সময়, খুব জোরে ঘড়ির ব্যান্ড গালে ঘষে গিয়েছিল। শুভাও অন্ধের মতো নরেশের টেবিলের ওপর থেকে স্টিলের কলম আর পেন্সিল রাখবার পাত্রটা সজোরে ছুঁড়ে মেরেছিল। নরেশের গায়ে সেটা লাগেনি। কিন্তু শুভার গালে রক্ত দেখে সে একটু থমকে গিয়েছিল। সেই ফাঁকেই শুভা পাশের ঘরে ছুটে গিয়েছিল। তাও ওর একমুঠো চুল অন্তত নরেশের হাতে থেকে গিয়েছিল। দরজা বন্ধ করে দেবার পরে, অনেকক্ষণ ধরে দরজা ধাক্কা দিয়ে, আঁচড়ে, চিৎকার করেছে নরেশ।
গতকাল শুভা খায়নি, তবু বিহানীর কথায় রান্না করেছিল। আজ তাও করেনি। আজ মনস্থির করতে ওর সারাদিন গিয়েছে। তাই আজও নরেশের সঙ্গে ওকে মোকাবিলা করতে হবে। আগামীকাল সকালে, যেমন করে তোক হাওড়ায় গিয়ে, বাড়ি ফিরে যাবেই। এই ওর শেষ সিদ্ধান্ত। আত্মহত্যা যদি করতে হয় তবে সেখানে গিয়েই। তবু এক বার সবাইকে দেখতে পাবে। রাগ করুক ঘৃণা করুক, তাড়িয়ে দিক, মারুক-ধরুক তবু তো এক বার সবাইকে দেখতে পাবে। সবাইকে দেখে মরতে পারবে।
কিন্তু শুভার মনটা বিস্ময়ে ভরে যায় হীরার কথা শুনে। পৃথিবীতে এখনও যে ওর জন্যে কারুর করুণা হয়, ওর প্রতি অত্যাচারে কারুর রাগ হয়, এটা যেন বিশ্বাস করতে পারে না। শুধু তা-ই নয়, এখনও ওর মুখের দিকে চেয়ে কেউ যে ওর উপবাসের কথা ভাবে, বিশ্বাস করা যায় না। আর সে লোকটা একটা চোর। গতকাল চেয়ে খেয়ে গিয়েছিল বলে, সেই লোক আবার আজ হাতে করে খাবার নিয়ে এসেছে। কী অদ্ভুত ভাগ্য শুভার। হাসতে গেলে, রেগে নিজেকেই ধিক্কার দিতে ইচ্ছা করে। ধিক্কার দিতে গিয়ে কান্না পায়।
হয়তো এ মানুষ, আর দশ জনের মতো গলা নরম করে, মিষ্টি করে কথা বলতে পারে না। লোকটার ভিতরে আরও নিগূঢ় শয়তানি কিছু আছে কি না কে জানে। আপাতত, এ অবস্থায়, লোকটাকে কেন যেন খারাপ ভাবা যায় না কিছুতেই। বরং অনেক মানুষের থেকে, অনেক বেশি অন্য মানুষ বলে মনে হয়। এখন বুঝতে পারে শুভা, এ লোকটা আসুক, মনে মনে যেন এরকম ও চেয়েছিল। অন্য কোনও কিছুর জন্যে নয়, তবু একটা লোকের সঙ্গে ভয়ে রাগে সন্দেহে কথা বলা যায়। এমনকী ঝগড়াও করা যায়। অথচ সে কোনও ক্ষতিই করে যায় না।
হীরা আবার বলে, তবে আমি ভালভাবেই জানি, নরেশ তোমাকে ছাড়বে না।
তার জন্যে আমি আর ভাবি না। কাল সকালেই আমি বাড়ি চলে যাব।
হীরা অবাক হয়ে বলে, বাড়ি মানে তোমাদের দেশে?
হ্যাঁ।
তাড়িয়ে দেবে না? তুমি তো পালিয়েছিলে।
তাড়িয়ে দিক, তারপরে মরব। তবু তো সবাইকে দেখে মরতে পারব।
হীরা হাঁ করে কয়েক মুহূর্ত চেয়ে থেকে বলে, যাঃ বাবা! দেখে যাবে, সবাইকে দেখে তারপরে মরে যাবে?
আগাগোড়া ব্যাপারটা সে হৃদয়ঙ্গমই করতে পারে না যেন। তারপরে হাত উলটে দিয়ে বলে, কী জানি বাবা, তোমাদের সব ব্যাপারই আলাদা। আমি ও সব বুঝি না।
হীরার মুখ দেখে, এমন দুঃসময়ে দুঃখেও, আবার হাসি পায়। হীরা শেষ পর্যন্ত এর একমাত্র উপায় হিসাবে বলে, বড্ড শীত করছে, একটু চা খাওয়াবে?
শুভা বলে, দেব।
হ্যাঁ, সেই ভাল। যে যার নিজের কাজ কর বাবা। তুমি মরতে যাও আমি আমার কাজে যাই, ফুরিয়ে গেল ল্যাটা।
তোমার কাজে যাওয়াও তো মরতে যাওয়াই।
তা মানুষের কখন মরণ আছে কেউ বলতে পারে?
তুমি মরতে যাও জেনেশুনে।
হীরা কোনও জবাব দেয় না। শুভা আবার বলে, এতে সুখ কীসের? অন্য কোনও কাজ করতে পার না?
তুমিই বা তারকার সঙ্গে পালাতে গেলে কেন? বাড়ি থেকে বিয়ে দিত না?
শুভা থমকে যায়। হীরার দিকে চেয়ে আজ তার রাগ হয় না। ওর উপবাসী ক্লান্ত বিষণ্ণ মুখে, লাল লম্বা কাটা ক্ষতের চিহ্ন যেন সমস্ত মুখটাকে বদলে দিয়েছে। বলে, যদি দিত, কোনও আশা থাকত, তবে কি এই ছলনায় ভুলি?
আমারও তাই ভাবনা, কেন। পরের সিন্দুক ভাঙতে কি আর এমনি শিখেছি? আপনি বাঁচলে বাপের নাম। কিছু না হোক ভাত তো জুটবে।
শুভা বলে ওঠে, না তো, মাংসের দলা পাকিয়েও মরা যাবে।
তা হলে তো সব ল্যাটাই চুকে যায়।
শুভা কয়েক মুহূর্ত হীরার মুখের দিকে চেয়ে থেকে বলে, কিন্তু আমার সঙ্গে তোমার তুলনা চলে না। আমি মেয়ে, তুমি পুরুষমানুষ।
হীরা অদ্ভুতভাবে ঘাড় দুলিয়ে হাত নেড়ে বলে, তবে আর কী, পুরুষ হলে দশটা হাত-পা বেশি গজায়।
তোমাদের কত সুযোগ-সুবিধা।
ও সব ছেদো কথা ছাড়ো দিকিনি। সুযোগ-সুবিধেই যদি থাকবে তা হলে লোকের আর কষ্ট থাকত না। দেখছি তো, চারদিকে সুযোগ-সুবিধের ছড়াছড়ি!
তারপরে হঠাৎ উঠে দাঁড়িয়ে বলে, যাকগে, ও সব বলতে আমার ভাল লাগে না। জীবনে সুযোগ সুবিধের পেছনে অনেক ঘুরেছি। যাদের ষোলো বছর বয়স থেকে পেটের ধান্দায় ঘুরতে হয় তাদের আর ও সব শেখাতে হবে না। তার ওপরে যদি আবার কাঁড়িখানেক ভাই-বোন থাকে। সুযোগ-সুবিধে কাকে বলে, তা আর জানি না? টাকা থাকলে, ফেরববাজি বদমাইশি কালোবাজারি ফাটকা, এই যা সব করে তোমার নরেশ, সে সব সুযোগ-সুবিধে থাকলেও কাজ হয়। আর আমি না হয় তালা ভাঙি। তা বলে, আমি কুলিগিরি করতে পারব না।
শুভা বলে, চুরির থেকে, তাও ভাল।
হীরা হঠাৎ ভুরু কুঁচকে চায়। মুখটা শক্ত দেখায়। বলে, এই দ্যাখ, তোমার বক্তিমে শুনিও না মাইরি আমাকে। ও সব আমি অনেক শুনেছি। আরে বাবা, কিছু না হোক ক্লাস টেন পর্যন্ত তো পড়েছি। তারপরে বাবা মরে গেল বলে, আর হল না। কুলিগিরি করব কেন। যত হেঁজিপেজি মাল, হাজার দু হাজার টাকা লুটবে, আর আমি কুলিগিরি করব? চাকরির ব্যাপার আমার জানতে বাকি নেই, ওখানে কী হয়, সব জানি।
কী আবার হবে। তুমি একটা চাকরি জোগাড় করতে পারবে না?
যখন দরকার ছিল, তখন পারিনি। এখন আর ও সব হবে না।
কেন?
হীরা বিরক্ত ক্রুদ্ধ মুখে তাকায়। বলে ওঠে, ধুত্তোরি তোর নিকুচি করেছে, এ দেখছি একেবারে গোঁসাই ঠাকরুন। বেশ্যাকে সতী না করে ছাড়বে না। আমি এখন একটা চোর, বুঝেছ? একটা চোর! ষোলো বছর বয়স থেকে বাইশ বছর পর্যন্ত মরতে মরতে চেষ্টা করেছি, তারপরে আমি আমার পথ পেয়েছি। এবার তুমি বকবক কর, আমি চললাম। আজ আমার রাত্রের যাত্রাটাই খারাপ।
সত্যি সে দরজার দিকে যায় দেখে শুভা বলে ওঠে, চা খাবে না?
কোথায় আর দিচ্ছ, খালি তো ঠাকুরালি হচ্ছে।
শুভা ভিতরের ঘরের দিকে চলে যায়। লোকটার কথাবার্তা ওর খুব অদ্ভুত লাগে। ওর অনেকগুলো ভাই-বোনও আছে। কথাবার্তা ঠিক চোরের মতোও নয়। কিন্তু পথ পেয়েছি মানে কী। চুরি কি কারুর পথ হতে পারে। তাই যদি হয়, সে পথই বা তারা পায় কেমন করে। হিটার জ্বেলে চায়ের জল গরম করতে করতে, ওর এ সব মনে হতে থাকে।
শুভা!
শুভার বুকের মধ্যে একেবারে ধক করে উঠে। পুরুষের গলায় এরকম ডাক ও বহু কাল শোনেনি। নরেশের ডাক আলাদা। অনেক দিন পরে যেন একটা সুস্থ পরিচ্ছন্ন গলায় নিজের নামটা শুনতে পেল। পিছন ফিরে দেখে, হীরা দাঁড়িয়ে। হাতে খাবারের প্যাকেট। সে বলে, এটার কথা ভুলেই গেছলাম।
আর তুমিও সত্যি খাওনি, দেখেই বোঝা যাচ্ছে। এটা খেয়ে নাও, মাংসের রোল আছে।
শুভা ওর চমকানোটা কাটিয়ে, অবাক হয়ে বলে, রোল?
হ্যাঁ, ওই আর কী পরোটা মাংস মেশানো।
কীসের মাংস?
খাসির।
একটু যেন আশ্বস্ত হয় শুভা। তবু বলে, তুমি খাও না, আমার দরকার নেই।
খুব দরকার আছে। আরে বাবা চোর হতে পারি, নজরটা তো খাইনি। দরকার আছে কি না, তা তো দেখতেই পাচ্ছি।
বলতে বলতে হীরা একেবারে রান্নাঘরে ঢুকে পড়ে। টেবিলের ওপর খাবারের প্যাকেটটা রেখে, শুভার দিকে তাকায়। শুভা তার খুব কাছেই দাঁড়িয়ে। হীরা শুভার গালের ক্ষতের দিকে তাকিয়ে হঠাৎ একেবারে গালে হাত দিয়ে বলে, দেখি।
শুভা মনে মনে ভীষণ চমকে যায়, শরীরটা শক্ত হয়ে ওঠে। কিন্তু এত সহজ আর স্বাভাবিকভাবে হীরা হাত দিয়ে গাল ফিরিয়ে ক্ষতটা দেখতে থাকে, প্রতিবাদ করাও যায় না। অথচ মনে মনে অবিশ্বাস, সংকোচ, ভয় সবই আছে।
গালটা ছেড়ে দিয়ে, এক পা সরে যায় হীরা তার মুখটা শক্ত হয়ে ওঠে। চোখের দৃষ্টি কঠিন। বলে, আমি হলে, শালার দুটো গালের মাংস ঝুলিয়ে দিতাম।
শুভা ততক্ষণে হীরার দিক থেকে মুখ ফিরিয়ে গরম জলে চা ঢালে। কিন্তু ওর মুখে একটা লাল ছোপ পড়ে গিয়েছে ইতিমধ্যে। হীরার আচরণটা হয়তো খুবই সহজ। শুভা যেন লজ্জায় কেমন গুটিয়ে যায়। অথচ একটা রাগ রাগ ভাবও যেন ভিতরে বিচিত্র অনুভূতির সৃষ্টি করে। সেই সঙ্গেই, ওর মনে হয়, গালে যেন হীরার হাতের স্পর্শটা লেগেই আছে। ভারী সাহস তো ছেলেটার। অসভ্য। এ কথা মনে মনে বলে ওঠে শুভা। ওর মুখ গম্ভীর হয়ে ওঠে।
কিন্তু যার সম্পর্কে শুভা এ সব ভাবে, সে তখন রান্নাঘর থেকে বেরিয়ে গিয়ে, শুভার খাটে বসে বলতে থাকে, কিন্তু এভাবে তো চলতে পারে না। আর কদিন চালাবে তুমি এভাবে। নরেশ তো কুকুরের মতো খেপে আছে। অবিশ্যি, আমার কিছু নয়, আমার আর কী। একটা খুনখারাপি হয়ে যাবে কখন…।
তার কথা শেষ হবার আগেই, শুভা চায়ের কাপ বাড়িয়ে দেয়। হীরা অবাক হয়ে বলে, কী হল?
কী হবে?
তোমার মুখটা কী রকম রাগ রাগ দেখাচ্ছে।
শুভা গম্ভীরভাবেই বলে, তোমাকে বাজে কথা কে বকবক করতে বলেছে। আমি তো বললামই, কাল সকালে আমি বাড়ি চলে যাব।
হীরার যেন হঠাৎ মনে পড়ে যায়। বলে ওঠে, ও হ্যাঁ হ্যাঁ, তুমি তো দেশে গিয়ে, তারপরে মরবে। ভুলেই গেছলাম।
শুভা ভুরু কুঁচকে তাকায় হীরার দিকে। হীরা খুব স্বাভাবিক মুখেই চায়ের কাপে চুমুক দেয়।
মনে হয় না যে, কথাটা কোনওরকম বিদ্রূপ করে বলেছে। সে চায়ের কাপ নিয়ে উঠে, পাশের ঘরে যেতে যেতে বলে, অদ্ভুত ব্যাপার বাবা, এ রকম যে কেউ করতে পারে, ভাবতেই পারি না, মাইরি।
হঠাৎ ঘুরে দাঁড়িয়ে বলে, আচ্ছা সত্যি বলছ, তুমি দেশে গিয়ে বাবা মাকে দেখে, তারপরে সুইসাইড করবে?
শুভা জবাব দিতে গিয়ে, অবাক হয়ে দেখে, হীরার মুখে একটা গভীর উদ্বেগ আর বিস্ময়। হীরার মুখ দেখে, বিষয়টা শুভার যেন নতুন করে মনে হয়। নিজেকেই মনে মনে প্রশ্ন করে, সত্যি কি আমি তা পারব? একটু আগেই ওর মনের মধ্যে, লজ্জার সঙ্গেই যে বিরূপতা এসেছিল, তা কেটে যায়। বলে, তা ছাড়া আর কী করব বলো। বাবা মা যদি তাড়িয়ে দেয়, আর আমার কী গতি আছে। কিন্তু এখানে আর একটা রাত্রিও থাকতে পারছি না। আজকের রাতটা কেমন করে কাটাব, তা-ই ভাবতে পারছি না।
হীরার দৃষ্টি এখন নরেশের লকারের ওপর পড়ে। বলে, দেখ বাপু, আমি একটা কথা বলি, শুনবে?
কী?
শঠে শাঠ্যংই ভাল। মরবার দরকার কী। লকার খুলে দিচ্ছি কিছু না হোক সত্তর-আশি হাজার টাকা নিশ্চয়ই আছে। টাকাটা নিয়ে কেটে পড়ো না তার চেয়ে।
শুভা অবাক হয়ে চেয়ে থাকে। হীরা আবার বলে, আর তোমার কাছে এত টাকা আছে জানলে, দেখবে বাবা মা হয়তো তাড়িয়ে দেবে না। চাই কী, টাকার জোরেই একটা ভাল বিয়েও হয়ে যেতে পারে।
কথাগুলো এমন বিশ্রী জঘন্য সত্যের মতো শোনায় যে, শুভার আজন্মের ভিতটাই ভেঙে চূর্ণ-বিচূর্ণ হয়ে যাবে বলে মনে হয়। শোনামাত্রই ও বুঝতে পারে, হীরার প্রত্যেকটা অনুমানই অক্ষরে অক্ষরে ফলে যেতে পারে। পারে নয়, ফলেই যাবে। কিন্তু কিন্তু একজনের লকার থেকে, এতগুলো টাকা, হাজার হাজার টাকা চুরি করে নিয়ে পালিয়ে যাবে শুভা!… না অসম্ভব, ওর দ্বারা তা হবে না। একটা লোকের সঙ্গে ও বাড়ি থেকে পালিয়ে আসা মেয়ে। নিজেকে ও ভাল ভাবে না। এমনকী, যার সঙ্গে এসেছিল, তাকে যে ভালবেসে এসেছিল, তাও ঠিক নয়। একটা চোখ ধাঁধানো ঝলকে চলে এসেছিল। একসঙ্গে সংসার করলে, কী হত, ও জানে না। নিজের সম্পর্কে শুভার কোনও ভাল ধারণা নেই। তবু লকারের টাকা চুরি করে, এভাবে ও পালাতে পারবে না। শুভা মাথা নেড়ে বলে, না, পারব না।
হীরা বলে, কেন? তুমি তো আর চুরি করছ না। করছি তো আমি। আমি তোমাকে চুরি করে দিচ্ছি।
শুভা দৃঢ়ভাবে মাথা নেড়ে বলে, না না, কিছুতেই পারব না। তার থেকে মরা সহজ।
তার থেকে মরাও সহজ?
হীরা যেন রাগতে গিয়ে, অবাক হয়ে হেসে ফেলে। চায়ের শূন্য কাপ রেখে দিয়ে বলে, ঠিক আছে। তুমি কাল চলে গেলে, পরশু রাত্রে এসে আমি টাকাটা হাতিয়ে নিয়ে যাব। নরেশ আমার টিকিটিও ধরতে পারবে না। তা ছাড়া, আমি হলপ করে বলতে পারি, এত টাকা ঘরে রাখা মানেই কালো টাকা। তা নইলে নির্ঘাত ব্যাঙ্কেই রাখত। তাই, পুলিশকেও বলতে পারবে না।
শুভার দিকে চেয়ে আবার বলে, এখনও ভেবে দেখো।
শুভা ঘাড় নেড়ে বলে, দেখেছি। পারব না।
বোকার মরণ হলে যা হয়, তা-ই হবে। তোমার তারকা কোনওদিন আসবে না, নরেশ রোজ রাত্রে এসে মারপিট করছে, আর এখন তুমি দেশে যাচ্ছ মরতে, কোনও মানে হয়? আরে বাবা, এ উৎপাতের টাকা তো চিৎপাতেই যাবে। তুমি নিয়ে গিয়ে যদি নিজের একটা হিল্লে করতে পারতে, তা হলে একটা ভাল কাজে লাগত।
শুভা কোনও জবাব দেয় না। কথাগুলো যে তার মধ্যে কোনও আলোড়ন তোলে না, তা নয়। টাকা থাকলে জীবনের হিল্লে হয়। অন্তত শুভার বর্তমান অবস্থায়। এবং সম্ভবত এ টাকা চুরি গেলে নরেশ কাউকে প্রকাশ করতে পারবে না। শুভার পিছনে ধাওয়া করেও সে বিশেষ কিছু করতে পারবে না।
তবু মূলে তো সে-ই এক। তারকার সঙ্গে পালিয়ে ওর কোনও হিল্লে হয়নি। নরেশের টাকা নিয়ে পালানোও, আর একটা অন্যায় লোভ। প্রতি মুহূর্তে একটা উদ্বেগ থাকবে। ভিতরে ওর কোথাও কোনও সমর্থন নেই।
কিন্তু হীরার ওপর ওর রাগ হতে থাকে। হীরার যুক্তিপূর্ণ কথাগুলোও খণ্ডন করতে পারে না বলেই ওর রাগ হয়। তার ওপরে, ও চলে গেলেই হীরা টাকাগুলো নিয়ে যাবে, এ কথা ভেবে, হীরার ওপর যেন বিদ্বেষ অনুভব করতে থাকে। একটু পরে বলে ওঠে। আমার হিল্লে না হোক, চোরের হিল্লে তো হবে।
হীরা একটা সিগারেট ধরিয়ে বলে, যা খুশি তাই বলল, তোমাদের ও সব সতীগিরি আমি বুঝি না বাবা।
শুভার চোখ জ্বলে ওঠে, মুখ শক্ত। বলে, চোরেরা শুধু চুরিই বোঝে। খুব আশকারা দেওয়া হয়েছে একটা চোরকে। এখন তুমি যাও।
হীরার মুখে তীক্ষ্ণ বাঁকা হাসিতেও রাগের ঝিলিক হানে। একমুখ ধোঁয়া ছেড়ে বলে, আশকারা কে কাকে দিয়েছে, ভেবে দেখো। তোমার এত ডাঁট আর ঠাঁট অনেক আগেই আমি ভেঙে দিতে পারতাম। নেহাত।
নেহাত কী?
কী জানি শালা, সেই রাত্রে কী চোখে দেখে ফেললাম, মনটা একটু ইয়ে হয়ে গেল।
চোরের আবার মন।
ও সব তোমাদের মতো ছুঁড়িদেরই থাকে, কী বলল, অ্যাঁ? যাকগে বাবা, আজ রাত্রের যাত্রাটাই আমার খারাপ মনে হচ্ছে। চলি…হ্যাঁ, খাবারটা খেলে না?
শুভা তৎক্ষণাৎ ভিতর ঘরে গিয়ে, রান্নাঘর থেকে খাবারের প্যাকেটটা এনে ছুঁড়ে ফেলে দিল মেঝেয়, নিয়ে যাও তোমার খাবার, বেরিয়ে যাও এখুনি।
কয়েকটা রোল ছড়িয়ে পড়ে মেঝেয়। মোড়ক খুলে, মাংস বেরিয়ে পড়ে। গন্ধ ছড়ায়। সেদিকে তাকিয়ে হীরা বলে, হ্যাঁ, এ খাবার তো ফেলে দেবেই। বড়লোক নরেশের ভাল খাবার খেয়ে খেয়ে।
কথা শেষ হবার আগেই, দরজায় শব্দ বাজে। সেই শব্দ, সেই উন্মত্ত, অন্ধ প্রচণ্ড করাঘাত। হীরা থেমে যায়। দুজনেরই মুখের ভাব বদলে যায়। দুজনেই অবাক হয়ে চোখাচোখি করে। হীরা চকিতে পকেটে হাত ঢুকিয়ে একটা হাতঘড়ি বের করে সময় দেখে। মাত্র দশটা! এ সময়ে নরেশ আসে না। অথচ শব্দ শুনেই বোঝা যাচ্ছে, সেই এসেছে।
দুজনেই কিংকর্তব্যবিমূঢ়। কিন্তু দরজায় সমানে শব্দ হয়ে যেতে থাকে। হীরা ভিতর ঘরের দিকে। কয়েক পা এগিয়ে, আবার ফিরে প্রথম দিনের মতো ঢাউস আলমারিটার পাশেই লুকিয়ে পড়ে। শুভা তখনও বিমূঢ়ভাবে হীরার দিকেই চেয়ে রয়েছে। হীরা দরজা খুলে দেবার ইশারা করে।
সেই ইশারাতেই যেন শুভার সংবিৎ ফিরে আসে। ও প্রায় একটা অন্যমনস্কতার ঘোরে এগিয়ে গিয়ে দরজা খুলে দেয়! নরেশ ঝড়ের বেগে ঢোকে এবং চকিতে শুভকে আঘাত করে গর্জে ওঠে, কোন নাগরের সঙ্গে শুয়েছিলে যে, এতক্ষণ লাগে দরজা খুলতে।
আঘাতটা শুভার কান ঘেঁষে গালের ওপরেই পড়ে। আজ যেহেতু ও তেমন সচেতন ছিল না, তাই প্রস্তুত ছিল না, সেজন্যেই আঘাতটা এড়িয়ে যেতে পারে না। শুধু তাই নয়, নরেশ মুহূর্তের মধ্যে, ওর ঘাড়ের কাছে জামাটা সুদ্ধ চেপে ধরে। এক হ্যাঁচকা টানেই, শুভাকে একেবারে বুকের কাছে আছড়ে ফেলে।
শুভার গলায় অস্ফুটে এক বার শোনা যায়, খবরদার!
তারপরে ও দুহাত দিয়ে নরেশকে ঠেলে দেবার চেষ্টা করে। নরেশের বুকের জামাটা চেপে ধরতে, জামাটা খানিকটা ছিঁড়ে যায়। কিন্তু নরেশের আর এক হাত তখন কঠিন পাশে শুভাকে বেষ্টন করেছে। তার গলায় শোনা যায়, কত তোমার তেজ আর জোর, আজ আমি দেখব। দরকার হয়, গলা টিপে নিকেশ করে দেব।
বলতে বলতে সে তার বীভৎস ভয়ংকর মুখটা শুভার মুখের ওপর নামিয়ে নিয়ে আসে। শুভার নিশ্বাস বন্ধ হয়ে আসে। ওর দুই চোখে আতঙ্ক, আর আত্মরক্ষার দুঃসহ চেষ্টা। কিন্তু কিছুতেই নরেশের হাত থেকে নিজেকে ছাড়াতে পারে না। ওর জামায় এত জোরে টান পড়ে, বেআবরু হয়ে যাবার মতো হয়। নরেশের সর্বগ্রাসী ঠোঁট ঝাঁপিয়ে পড়ে শুভার গালের ওপর।
শুভার গলার একটা আর্তধ্বনি শোনা যায়, না না।
সেই মুহূর্তেই ঘরটা অন্ধকারে হঠাৎ ডুবে যায়। নরেশ এত ত্ৰস্ততার মধ্যেও, চমকে ওঠে। বলে ওঠে, কে?
তার আলিঙ্গনও একটু শিথিল হতেই শুভা এক ঝটকায় নিজেকে ছাড়িয়ে নেয়। নরেশ আবার চিৎকার করে ওঠে, কে বাতি নেভাল, কে?
ইতিমধ্যে, শুভার হাতে একটা হাত এসে পড়ে। ও কিছু বুঝে ওঠবার আগেই, সেই হাত ওর হাত চেপে ধরে। বাইরের দরজার দিকে টেনে নিয়ে যায়। শুধু এক বার চুপিচুপি স্বর শুনতে পায়, চুপ কথা নয়।
মত্ত নরেশ যখন টলতে টলতে, অন্ধকারে সুইচের দিকে এগিয়ে যাবার চেষ্টা করে, শুভা দেখতে পায়, ততক্ষণে সে হীরার হাত-ধরা অবস্থায় ঘরের বাইরে। সমস্ত ঘটনার মধ্যেই এত চমক। এত দ্রুত চকিত যে, কী ঘটতে যাচ্ছে বোঝবার আগেই, সিঁড়ি দিয়ে নীচে নেমে, এ বাড়ির চৌহদ্দি পেরিয়ে একেবারে রাস্তার ওপরে এসে পড়ে।
রাস্তা লোকজন গাড়ি, সমস্ত কিছু দেখে, শুভা যেন থতিয়ে যায়। এক বার বলে ওঠে, কোথায় যাচ্ছি?
কোনও কথা নয়। রাস্তায় গোলমাল হয়ে যাবে। চুপ করে চলে এসো আমার সঙ্গে।
শীতের রাত্রি, দশটা বেজে গিয়েছে। লোকজন গাড়ি সবই কম। হীরা শুভকে নিয়ে বড় রাস্তা থেকে, একটা ছোট নির্জন রাস্তায় ঢুকে পড়ে। শুভার মনে হয়, এক বার যেন ও নরেশের ডাক শুনতে পায়, শুভা!
শুভা আর একবার জিজ্ঞেস করে, কোথায় নিয়ে যাচ্ছ তুমি আমাকে?
যেখানেই হোক, নরেশের থেকে ভাল জায়গায়।
আরও কয়েক পা যাবার পরেই, শুভা হঠাৎ থমকে দাঁড়াতে যায়। ওর ভিতরটা ভয়ে কেঁপে ওঠে। একটা মাতাল লম্পটকে ছেড়ে একটা চোরের সঙ্গে। ও হাত টেনে নেবার চেষ্টা করে। বলে, ছেড়ে দাও তুমি?
কোথায় যাবে? নরেশের কাছে?
তা জানি না, তুমি ছেড়ে দাও।
দেব না। জোর করলে, শেষ পর্যন্ত পুলিশ তোমাকে থানায় নিয়ে যাবে। আর আমি ঠিক কেটে পড়ব। ইচ্ছে হয়, কাল তুমি দেশে মরতে যেয়ো, আটকাব না। আজ রাত্রের মতো বেঁচে থাকো। এই ট্যাক্সি!
হীরা ডাক দিয়ে একটা খালি ট্যাক্সি দাঁড় করায়। শুভা হঠাৎ কোনও কথা বলতে পারে না। হীরা দরজা খুলে, ওকে ঠেলে নিয়ে ট্যাক্সিতে উঠে বলে, টালিগঞ্জ।
ট্যাক্সি চলতে থাকে। হীরা শুভার হাত ছেড়ে দিয়ে সরে বসে, তবু লক্ষ রাখে। শুভার চোখে অস্থিরতা, কিন্তু মুখে ও দেহে একটা আচ্ছন্নতার ঘোর। এই অস্থির ও আচ্ছন্নতার ঘোর আর একদিন ওর জীবনে এসেছিল। কিন্তু, সেদিন একটা অন্য অনুভূতিও ছিল ওর মনের মধ্যে। সেদিন ও তারকদার সঙ্গে দেশ থেকে পালিয়ে এসেছিল। সেদিন অবিশ্যি ওকে কেউ ঠেলে তোলেনি। ও নিজের থেকেই স্টেশন অবধি হেঁটে গিয়েছিল, গাড়িতে উঠেছিল। সেদিনও ছিল এক অপরিচয়ের যাত্রা। আজ রাত্রেও এক অচিন যাত্রা।
হীরা যেন নিজের মনেই বলে ওঠে, চোখে দেখে, ওভাবে রেখে আসা যায় না। নরেশ তো একটা পাগলা কুকুরের চেয়েও মারাত্মক হয়ে আছে। কী করে রেখে আসব আমি।
সে কথা অস্বীকার করবার উপায় নেই। আজ না পালাতে পারলে কী ঘটত কে জানে। কিন্তু কার সঙ্গে পালাচ্ছে শুভা। এই লোকটাই বা কোথায় নিয়ে যাচ্ছে। টালিগঞ্জ, একটা কানে শোনা জায়গা মাত্র। সেখানে আরও কী ভয়াবহ পরিণতি অপেক্ষা করে আছে, কে জানে। বিশ্বাস করতে ইচ্ছা করে না। তবু, কী জানি, হীরাকে সেরকম ভয়ংকর খারাপ বলে তো মনে হয় না। কিন্তু কতটুকুই বা জানে শুভা। তারকাকেই বা কতটুকু চিনতে পেরেছিল। অথচ তাকে তো কতকাল দেখেছে।
ট্যাক্সি ড্রাইভারের সামনে কিছু বলতে সংকোচ হয়। কিছু বলতে ইচ্ছে করে, কিন্তু কী বলতে হবে, তাও যেন জানে না।

গাড়িটা যেন শহর পেরিয়ে চলে আসে। রাস্তা ক্রমেই ছোট আঁকাবাঁকা গলি হয়ে ওঠে। হীরার নির্দেশেই এক জায়গায় গাড়িটা দাঁড়িয়ে পড়ে। একটা ঘিঞ্জি গলির মুখে, গাড়িটা দাঁড়ায়। হীরা ভাড়া মিটিয়ে দিয়ে, শুভাকে নিয়ে নামে। এদিকটা যেন নিশুতি। শীতও যেন এখানে বেশি।
গলির মধ্যে খানিকটা গিয়ে ডান দিকে বেঁকে কয়েক পা যেতেই, চোখের সামনে প্রকাণ্ড একটা দোতলা ভুতুড়ে বাড়ি দেখা যায়। অন্ধকার চারদিকে। আশেপাশে কিছু বস্তি, পোড় জমি, জঙ্গল ছড়ানো।
হীরা শুভকে নিয়ে সেই প্রকাণ্ড দোতলা ভুতুড়ে বাড়িটার দিকেই যায়। শুভার গাটা কী রকম ছমছম করে ওঠে। শুভা থমকে দাঁড়িয়ে পড়ে। হীরা জিজ্ঞেস করে, কী হল?
কোথায় নিয়ে এলে এখানে?
এখানেই তো থাকি।
এটা তো একটা পোড়ো বাড়ি, কেউ নেই।
হীরা যেন একটু বিদ্রূপ করে জবাব দেয়, কলকাতায় আজকাল আবার পোড়ো বাড়ি বলে কিছু আছে নাকি? এ বাড়িতে ষোলো সতেরোটা ঘর আছে, প্রত্যেকটা ঘরে লোক থাকে।
কথা শেষ হতে না হতেই, শিশুর কান্না শোনা যায়। মায়ের কান্না থামানোর, সান্ত্বনা দেবার স্বর বেজে ওঠে। কোথায় যেন এক বৃদ্ধ কেশে ওঠে খক খক করে। হীরা শুভার হাত ধরে। বাড়িটার দরজাবিহীন সদর দিয়ে ঢোকে। সেকালের পুরনো বাড়ি। মাঝখানে উঠোন, চারপাশে ঘর। একটা ঘরে আলোর রেশ দেখা যায় জানালা দিয়ে।
হীরা বাঁ দিকের বারান্দায় উঠে, অন্ধকার সিঁড়ি দিয়ে দোতলায় ওঠে শুভাকে নিয়ে। পুরনো ইট আর শ্যাওলার গন্ধ লাগে শুভার নাকে। দোতলায় উঠে, একটা বাঁক নিয়ে, বারান্দার একদিকে এগিয়ে, একেবারে এক পাশে চলে যায়। আবার বাঁক নিয়ে, বাড়িটার বাইরের দিকের বারান্দার এক কোণে গিয়ে হীরা দাঁড়ায়। এদিকটায় একেবারে ভুতুড়ে নির্জনতা। একটা গাছের ঝুপসি ডাল এদিকেই হেলে পড়েছে।
হীরা পকেট থেকে ওর সেই যন্ত্রটা বের করে, তালা খোলে। ঘরে ঢুকে সুইচ টিপতে, একটা আলো জ্বলে। আলো এত কম যে, নরেশের আলোকিত ঘরের তুলনায় অন্ধকার বলে মনে হয়। লাল টিমটিমে আলো। ইলেকট্রিকের আলো যে এত কম হয়, শুভা জানত না। হীরার ডাকে শুভা ঘরে ঢোকে।
ঘরে আসবাব বলতে কিছুই নেই। একটা তক্তপোশ, তাতে একটা পাতলা ময়লা বিছানা, আর একটা পুরনো সেকালের কাঠের ভারী আলমারি। মনে হয়, বাড়িটার মতোই, এটাও পুরনো। হীরা দরজাটা বন্ধ করে, তক্তপোশের ওপর বসে পড়ে! বলে, নাও, রাত্তিরটা কোনওরকমে কাটিয়ে সকালবেলা দেশে চলে যেয়ো। সে সব আর আমি দেখতে যাব না। কিন্তু।
শুভা ফিরে তাকায়। হীরার সঙ্গে ওর চোখাচোখি হয়। হীরা বলে, খাবারগুলো তো তেজ করে ফেলে দিলে, এখন খাবে কী? দেখেই তো মনে হচ্ছে ধুকছু।
শুভা বললে, কোনও দরকার নেই।
হীরার চোখ দুটো হঠাৎ বড় হয়ে ওঠে। দাঁড়িয়ে উঠে বলে, এ কী, তোমার কানের কাছে, ঘাড়ে রক্ত লেগে আছে।
শুভা আঁচল দিয়ে কান আর ঘাড়ের কাছে, আস্তে করে মুছে বলে, একটু লেগেছে।
হীরা জিজ্ঞেস করে, কামড়ে টামড়ে দেয়নি তো। যে রকম করছিল।
কথা শুনে লজ্জা করে ওঠে। ও চুপ করে তক্তপোশের ওপর গিয়ে এক পাশে বসে পড়ে। কিন্তু ও বিস্মিত উৎকর্ণ হয়ে, বারে বারেই কী যেন শুনতে থাকে। ওর মনে হয় কাছেই যেন কারা কথা বলছে। চুপিচুপি ফিসফিস করে কথা বলছে। ওর দৃষ্টি গিয়ে পড়ে, এ ঘরের আর একটা বন্ধ দরজার দিকে। হঠাৎ শুভার মনে পড়ে যায় একটা কথা। জিজ্ঞেস করে, তোমার যে ভাই-বোন আছে বলেছিলে?
বলেছি তো।
কোথায় তারা?
হীরা উঠে দাঁড়ায়। বন্ধ দরজাটার গায়ে টোকা দিয়ে ডাকে, নমি–এই নমি।
দরজাটা দুই ডাকেই খুট করে খুলে যায়। ভিতরটা অন্ধকার, কিন্তু শুভা একটি মেয়ের মূর্তিকে দেখতে পায়। হীরা বলে, আলো জ্বাল তো।
কথার সঙ্গে সঙ্গেই আলো জ্বলে ওঠে। এই ঘরের মতোই টিমটিমে রক্তিম আলো। সেই আলোয়, শুভা দেখতে পায়, দরজার কাছে একটি মেয়ে দাঁড়িয়ে, বয়স কুড়িবাইশ হবে। অন্যদিকে দেওয়ালের কাছে, যেখানে সুইচ, সেখানে আর একটি মেয়ে, ষোলো সতেরো বছর বয়স হতে পারে। মেঝেয় পাতা ময়লা বিছানা। কাঁথা গায়ে শুয়ে আছে আরও দুজন। মুখ দেখে মনে হয়, একটি ছেলের বয়স বারো-তেরো। আর একটি ছেলে আট-ন।
মেয়ে দুটি যে জেগেই ছিল, তাদের মুখ দেখেই বোঝা যায়। তাদের চোখে-মুখে বিস্মিত কৌতূহল, তীব্র অনুসন্ধিৎসা, তীক্ষ্ণ দৃষ্টি। অথচ, যেন ঠোঁটের কোণে ঈষৎ হাসিরও আভাস। দেখতে শুনতে মোটামুটি। হয়তো, ভালভাবে থাকতে পেলে, আরও ভাল লাগত। নিতান্ত সস্তা, বাড়িতে কাঁচা শাড়ি, জামাও সেই রকম। দুজনের কারুরই হাতে কাঁচের চুড়ি ছাড়া কিছুই নেই।
হীরা বলে, দেখে নাও, এরা আমার ভাই-বোন।
শুভা যেন এক নতুন জগতে চলে এসেছে। বহু দিনের ফেলে আসা একটা জগৎ, বা ওর পরিচিত, অথচ মনে করত, আর কোনও দিন এমন একটা জগৎ, ও আর দেখতে পাবে না। শুভা দাঁড়িয়ে পড়েছিল। মেয়ে দুটির সঙ্গে ওর যতই দৃষ্টি বিনিময় হয়, ততই যেন ওদের মুখে চোখে হাসি ফুটতে থাকে। শুভার মুখ দিয়ে প্রথমেই বেরিয়ে আসে, তোমার মা নেই?
হীরা ঠোঁট উলটে বলে, নাঃ, সে পটল তুলেছে বছর পাঁচেক। সব আমার ঘাড়ে ফেলে, বুড়িটা সটকেছে।
দেওয়ালের দিকের ছোট মেয়েটি ফিক করে এক বার হেসে ওঠে, মুখে হাত চাপা দেয়। হীরা জিজ্ঞেস করে, হাঁরে নমি, কিছু আছে?
বড় মেয়েটি জবাবে বলে, খাবার?
হাঁ।
ছ-সাতটা রুটি আছে, আর কালকের সেই তরকারি একটুখানি।
সে তো নষ্ট হয়ে গেছে।
না, শীতের দিন তো, রাত্রে গরম করেছিলাম।
তা হলে একে একটু দে, দ্যাখ খেতে পারে কি না।
শুভা বলে ওঠে, না, না, আমার দরকার নেই।
হীরা বলে, সে কথা তো অনেক বার শুনেছি। দেখ না, খেতে পার কি না। আর কানের কাছে রক্তটা ধুয়ে ফেলো গে! হ্যাঁরে সবি, ওদিকের বারান্দায় জল আছে তো?
ছোট মেয়েটি জবাব দেয়, আছে।
হীরা শুভকে বলে, নাও, ওদের সঙ্গে যাও, ওদের সঙ্গেই রাতটা কাটিয়ে দাও। আমার তো রাতটাই খারাপ হয়ে গেল!
নমির দিকে ফিরে বলে, যা, নমি নিয়ে যা একে। এর নাম শুভ।
নমি হঠাৎ বলে ওঠে, একে আবার কোথাকার লকার ভেঙে নিয়ে এলি দাদা!
কী?
হীরা খেঁকিয়ে উঠে বোনের দিকে তাকায়। নমি আর সবি, দুজনেই তখন হাসতে আরম্ভ করেছে। হীরা বলে ওঠে, না না ফাজলামি করিস না।
শুভার লজ্জা করে ওঠে। তবু, এ পরিবেশটা যেন অনেক সহজ আর বিশ্বাসযোগ্য লাগে ওর কাছে। ও যে একটা তালা ভাঙা চোরের বাড়িতে এসেছে, এ কথা মনেই থাকে না। হীরাকেও এখানে অন্যরকম লাগে। হীরা সত্যি একটা দাদা, বোন এবং ভাইদের দাদা।
সবি সবিতা যার নাম, সে খুব সহজভাবেই ডেকে ওঠে, এসো শুভাদি।
ডাক শুনে শুভার বুকের ভিতরটা চমকায় যত, বিস্ময়ে আর একটা বিচিত্র অনুভূতিতে যেন ততই চোখ দুটো ঝাপসা হয়ে উঠতে চায়। মনে হয়, ও যেন চেনা আপন মানুষের কাছে এসে পড়েছে। এই দারিদ্র জীর্ণতা, তার মধ্যেই হাসি ঠাট্টা, এ সবই ওর চেনা গম্ভীর বিষয়। ওর নিজেরই পরিবেশের চেহারা। সবির ডাক শুনে, শুভাও সহজেই পাশের ঘরে যায়। নমি আবার বলে ওঠে, দেখিস দাদা, এ চোরাই মাল নিয়ে আবার বিপদে পড়তে না হয়।
নমির সঙ্গে শুভার চোখাচোখি হয়ে যায়। নমি হাসে। শুভার চোখে লজ্জা ফুটে উঠে। তবু সে হাসে। বলে, চোরাই মাল নই। বিপদে পড়ে এসেছি।
হীরা নিজের মনেই বলে, বিপদ! খুন হয়ে যেত আজ আর একটু হলে।
নমি বলে, তাই নাকি!
হীরা জবাব দেয়, তবে? দ্যাখ না, এত জোরে মেরেছে, কানের নীচেটা বোধ হয় ফেটে গেছে।
কে মেরেছে?
কী জানি, নরেশ না কী নাম, এদের দেশের লোক। যাকগে, সে সব বলে কোনও লাভ নেই।
নমি মাঝের দরজাটা বন্ধ করে দেয়। সবি পাশের ঘরের আর একটা দরজা খুলে শুভকে নিয়ে যায়। সেখানে অন্ধকার। সবি বালতি থেকে মগে জল তুলে দেয়। শুভা ভাল করে কাঁধ ঘাড় ধুয়ে নেয়। বারান্দাতেই হাত পা ধোবার জায়গা। আর এক পাশে একটু রান্নার ব্যবস্থা।
ঘরে আসার পর নমি থালায় করে শুভকে রুটি তরকারি খেতে দেয়। ঘুমন্ত ভাইদের নাম ধরে বলে, ধীরু বিশু। কথায় কথায় কৌতূহল প্রকাশ করে শুভার সম্পর্কে। শুভা জানায়, তার সমস্ত কথাই এত লজ্জার যে মুখ ফুটে বলতে ইচ্ছা করে না। কোনওদিন যদি সে সুযোগ আসে তো বলবে। তবে, নমি আর সবিকে ওর যে খুবই ভাল লাগছে, সে কথা জানায়।
ওরাও জানায় শুভকে ওদের খুব ভাল লাগছে। শুভা কেন রাত পোহালেই চলে যাবে? দু-একদিন বাদে গেলে ক্ষতি কী? যদিও কাউকে থাকতে বলতে ইচ্ছে করে না, তা হলেও শুভা থেকে গেলে ওরা খুব খুশি হবে।
এমনি সব নানান কথায় রাত্রি শেষ হয়ে আসে। তারপরে ওরা ঘেঁষাঘেঁষি করে শুয়ে কোনওরকমে রাতটা কাটিয়ে দেয়। শুভা জানতে পারে, ওরা ওদের দাদার জন্যে, প্রতিটি রাত উদ্বেগে কাটায়। কখন কোনদিন কী দুঃসংবাদ আসবে, সেই ভয়ে ওরা কাঁটা হয়ে থাকে। কোনদিন যে ওদের কী বিপদ ঘনিয়ে আসবে, ওরা কিছুই জানে না। দাদা জেলে গেলেও ওরা না খেয়ে মরবে। জেলে না গিয়ে, শারীরিক ক্ষতি হলেও তাই হবে। দাদাকে বলে ওরা থামিয়ে রাখতে পারে না। অবিশ্যি দাদাকেও বলার কিছু নেই। সে সৎ থাকতেই চেয়েছিল, পারেনি। চোখের সামনে পিতৃহীন ভাই-বোন, বিধবা মাকে দেখে নিজেকে ঠিক রাখতে পারেনি। আজ আর দাদাকে ফেরাতে পারে না ওরা।
পরদিন সকালবেলা ঘুম থেকে উঠে, শুভার বিস্ময় যেন ঘোচে না, সত্যি নিরাপদে নিরুপদ্রবে ওর রাত্রি কেটেছে। ধীরু আর বিশু অবাক হয়ে শুভকে দেখে।
হীরা মিথ্যা বলেনি। গোটা বাড়িটাতে মেলাই লোক। সকলেই গরিব। কারখানার দরিদ্র শ্রমিক, সামান্য ফেরিওয়ালা, এই রকম বিভিন্ন পেশার লোক বাস করে। হীরাদের অংশটা এক পাশে হওয়ায়, অনেকটা নিরিবিলি।
সকালবেলা, সাধারণ পরিবারের মতোই এখানে উনুন জ্বলে, চা হয়। দু-এক মুঠো মুড়ি চিবিয়ে সবাই চা খায়। শুভা লক্ষ করে, হীরা নিজের ঘর ছেড়ে প্রায় নড়েইনা। পাশের ঘরেও আসে না। তার দরজাটা প্রায় সবসময় বন্ধই থাকে। যেন এ অংশের সে কেউ নয়।
সকালবেলাই শুভার চলে যাবার কথা। নমি আর সবির কথাতেই যে শুভা থেকে যাওয়ার কথা ভাবে, তা নয়। নিজের মধ্যেও তার একটা দ্বিধা দেখা দেয়। বাড়ি যাবার আগে, আরও দু-একটা দিন, ওর ভাবতে ইচ্ছে করে। এভাবে বাড়ি যাবার কথা ভাবলেই ওর মনের মধ্যে প্রত্যাখ্যান ও অপমানের ভয় জেগে ওঠে। পায়ে যেন বেড়ি লাগে।
চা খাবার পরেই হীরা জিজ্ঞেস করে, কী, তোমাকে এখুনি হাওড়ায় পৌঁছে দিয়ে আসতে হবে?
নমি জবাব দেয়, শুভাদি আজ যাবে না। তুই তাড়া দিচ্ছিস কেন দাদা।
হীরা অবাক হয়ে বলে, আমি আবার তাড়া দিচ্ছি কোথায়। ও নিজেই বলেছিল চলে যাবে।
হীরার সঙ্গে শুভার চোখাচোখি হয়। শুভা তাকিয়ে থাকতে পারে না। চোখ নামিয়ে নেয়।
হীরা বলে, থাকুক না। কাল রাত্রে তো আসতেই চাইছিল না। আমিই তো জোর করে ধরে নিয়ে এসেছি। চোরের ভয়েই মরল যে!
নমি বলে, তা ভয় তো হবেই। কাল তো শুনলাম, কী ভাবে তুই গিয়ে লুকিয়েছিলি।
হীরা বলে, না না, মেলা ফ্যাচ ফ্যাচ করিস না।
তারপরেই ধুপুস করে শুয়ে পড়ে বলে, তা হলে বাবা আমি খানিকটা ঘুমিয়ে নিই। আমার এখনও চোখের ঘুম কাটেনি।
শুভা তবু দাঁড়িয়ে থাকে। নমি চলে যায় দরজাটা টেনে দিয়ে। হীরা চোখ বুজে থাকে। শুভা হীরার দিকে চেয়ে থাকে। এ লোকটার সঙ্গে, ওর মনের কল্পনাকে যেন মেলাতে পারে না।
হীরা হঠাৎ বলে ওঠে, কী হল?
শুভা একটু চমকে ওঠে। বলে, না কিছু না।
তারপরে জিজ্ঞেস করে, আচ্ছা একটা কথা।
কী?
শুনতে পাই, তালাগুনিন খুব সাংঘাতিক লোক, অনেক টাকা তার। তার ঘরের এ দুরবস্থা কেন?
দূর, কোথায় টাকা। কোনওরকমে দিন চলে যায়। বড় দাঁও সেই কবে মেরেছি, সেই টাকা ভাঙিয়েই চলছে। আর মাঝে মধ্যে ছুটকো ছাটকা চলে, ওতে কিছু হয় না।
তার মানে ছিঁচকেমি।
হ্যাঁ, বড় কাজ অনেকদিন হয়নি। সেই ফেঁসে গেল বলেই তো তোমার ঘরে লুকিয়েছিলাম। এখন বেকার।
কিন্তু এভাবে কি সত্যি চালানো যায়?
কেন যাবে না? নরেশরা কী করছে। ওরা ব্যবসার নাম করে দাঁও মারছে, ওদের অনেক লোকজন, দল, অফিস সব আছে। আমার ও সব নেই। মেরে নিয়ে আসি, যদ্দিন চলে। চলে যায়, তারপর আবার বেরিয়ে পড়ি।
নরেশ এক রকমের চোর, তুমি আর এক রকমের চোর। তবু চোর তোত।
হীরা লাফ দিয়ে উঠে বসে। বলে, এই দ্যাখ, মা গোঁসাইয়ের মতো বক্তিমে আরম্ভ করো না বলে দিচ্ছি, ও সব আমার ভাল লাগে না।
শুভা চুপ করে চেয়ে থাকে, কিছু বলে না। সরে গিয়ে জানলার কাছে দাঁড়ায়। বাইরের দিকে চেয়ে থাকে। হীরা আবার শুয়ে পড়ে। অনেকক্ষণ পর শুভা হঠাৎ বলে ওঠে, কত কাল বাইরে বেরুইনি।
হীরা তড়াক করে উঠে বলে, বেরুবে?
শুভা অবাক হয়ে বলে, কোথায়?
যেখানেই হোক, একটু ঘুরে আসব।
এখুনিই?
কী হয়েছে?
হীরা নমিকে ডেকে বলে। নমি ওর একটা বোয়া কাপড় দেয়। তাই পরে হীরার সঙ্গে বেরিয়ে পড়ে শুভা। হীরা ট্যাক্সিতে তুলে, শুভাকে ময়দানে নিয়ে যায়। গঙ্গার ধারে ঘোরে। শীতের সকালবেলা, মিষ্টি রোদে বেড়াতে ভালই লাগে। তারকার সঙ্গেও শুভা বেড়িয়েছে, কিন্তু সেটা ছিল আলাদা। এটা অন্যরকম। মনের মধ্যে একটা দ্বিধা, ভবিষ্যতের নানান সংশয়ের আর, অথচ কোথায় যেন একটা মুক্তির স্বাদও অনুভূত হয়। তারকার সঙ্গে যখন বেড়িয়েছে, ঘুরেছে, তার মধ্যে ছিল একটা নতুন মদের মতো নেশা। অমৃতের বদলে যা গরল হয়ে উঠেছে, সেই গরলেরই খোয়ারি কাটছে এখন।
গঙ্গার ধারে বসে, হীরা বলে, এভাবে বেড়াতে ভুলেই গেছি, সত্যি।
এরকম বেড়িয়েছ কখনও?
হ্যাঁ, একটা মেয়ের সঙ্গেই বেড়াতাম মাঝে মাঝে। প্রেম করতাম।
বলে হো হো করে হেসে ওঠে হীরা। শুভা অবাক হয়ে চেয়ে থাকে। হীরা বলে, তখন অবিশ্যি চোর হইনি। মেয়েটাও বলত, আমাকে নাকি ভালবাসে। কিন্তু একটা বেকার ছোঁড়ার সঙ্গে মেয়েরা কদিন প্রেম করতে পারে বলো। তাই কেটে পড়ল।
কোথায় গেল?
ভাল রাস্তায় যায়নি শুনেছি। তবে টাকা করেছে মেলাই।
ইঙ্গিতটা শুভা বুঝতে পারে। হীরার কথা আর হাসির মধ্যে তিক্ততার ঝাঁজটা পায় ও। তারপরে কথায় কথায় হীরা ওর প্রথম চুরির কাহিনী বলে। কী ভাবে এক ব্যবসায়ীর কাছে ও চাকরির জন্যে গিয়েছিল। লোকটা তার নিজের আলাদা ঘরে বসে হীরার সঙ্গে কথা বলছিল। লোকটা আসলে ছিল স্মাগলার। হীরাকে বলেছিল, নানান জায়গায় নানা ধরনের মাল চালাচালি করতে সে রাজি আছে কি না। তা হলে ভাল মাইনে আর কমিশন দুই-ই দেবে। অথচ হীরা গিয়েছিল, একটা সাধারণ চাকরির আশাতেই।
লোকটার সঙ্গে এই সব কথা যখন হচ্ছিল তখনই ফোন বেজে ওঠে। ফোনের কথা শুনেই লোকটা আঁতকে ওঠে। রিসিভার রেখে দিয়ে হীরাকে বলে, তুমি একটু বসো, আমার ড্রাইভার কাছেই কাকে। চাপা দিয়ে মেরে ফেলেছে। আমি আসছি।
লোকটা চলে যেতেই, বিদ্বেষে আর তিক্ততায় ওর মন ভরে ওঠে। হঠাৎ ওর লক্ষ পড়ে, নোকটার স্টিল আলমারির দিকে। তৎক্ষণাৎ ওর মনে হয়, আলমারিটা খুলতে পারলে কেমন হয়? সবই তো জোচ্চোরির টাকা। নিশ্চয় আলমারিতে কিছু আছে। তাড়াতাড়ি উঠে ও হাতল ঘোরায়। চাবি বন্ধ ছিল। সামনেই টেবিলের ওপর একটা কাগজকাটা চুরি পড়েছিল। সেটা চাবির ঘরে ঢুকিয়ে নাড়াচাড়া করতে থাকে। তাতে খোলেনি। তখন হন্যে হয়ে ও একটা পেরেক খুঁজেছিল। ওর মনে হয়েছিল, একটা তিন ইঞ্চি পেরেক ঢুকিয়ে, কোনওরকমে ডানদিকে মোচড়াতে পারলে, ওটা খুলে যাবে।
পেরেক ও খুঁজে পেয়েছিল দেওয়ালে গাঁথা অবস্থায়। সেটাকে খুলতে পেরেছিল। পেরেকটা চাবির গর্তে ঢুকিয়ে পিন গাঁথার যন্ত্র দিয়ে চেপে ধরে চাড় দিতেই, সত্যি সত্যি লকটা খুলে গিয়েছিল। আলমারি খুলেই, ও আর কিছু লক্ষ করেনি, শুধু দেখেছিল, বেশ কিছু নোট সাজানো রয়েছে। কোনও চিন্তা না করে, টাকাগুলো পকেটে পুরেছিল। তাও সব টাকা নিতে পারেনি। ওর হাত-পা কাঁপছিল, ঘাম ঝরছিল, গলা শুকিয়ে গিয়েছিল। লকটা করতে পারেনি। এমনি হাতল ঘুরিয়ে বন্ধ করে, ঘরের বাইরে চলে এসেছিল। গদিতে যে দু-তিনজন কর্মচারী ছিল, তাদের বলে এসেছিল, দেরি হয়ে যাচ্ছে, পরে আবার একদিন আসবে।
সেই ওর প্রথম চুরি, যে চুরির জন্যে ও ধরা পড়েনি। ওকে কেউ দীক্ষা দেয়নি। ও নিজেই নিজেকে দীক্ষিত করেছিল এবং সেই থেকে এটাকেই ধ্যান-জ্ঞান করেছিল, আজ পর্যন্ত দুবার ধরা পড়েছে। একবার ছমাস, আর একবার দশ মাস জেল খেটেছে। কিন্তু চুরি ধরা পড়েনি কখনও। তবে ও যত বড় চোর নয়, নামটা তার চেয়ে বেশি। দলের সঙ্গে না থাকার জন্যে, ওর শত্রুও বেশি।
বলে, হীরা ধপাস করে গঙ্গাধারের দূর্বায় শুয়ে পড়ে। বলে, কেরানির ছেলে চোর হয়ে গেলাম।
কথাটা এমনভাবে বলে যেন ও মজা করছে। কিন্তু ওর মুখে তার কোনও চিহ্নই নেই। শুভা গঙ্গার বুকে দৃষ্টিপাত করে। তখনই সাইরেন বেজে ওঠে। ভাঁটার শেষ, জোয়ার আসছে।
শুভা কখন যেন অন্যমনস্ক হয়ে গিয়েছিল। হঠাৎ ওর খেয়াল হয়, হীরা কখন যেন ওর হাতটা ধরেছে। হীরা ওর দিকে তাকিয়ে আছে। শুভা ওর হাতটা ছাড়িয়ে নেয়। হীরা জোরে হেসে ওঠে বলে, বেকার আর চোর সমান। কোনও মেয়েই তাকে চায় না। তবে দোহাই বাবা, আমি প্রেম করতে চাইনি। এমনি একটু হাতটা ধরেছিলাম। তোমাকে দেখে ভারী অবাক লাগে আমার। তোমার ভাগ্যটা অদ্ভুত।
তারপরেই লাফ দিয়ে উঠে বলে, চলো।
.
টালিগঞ্জে ফিরে শুভা যখন শোনে, ধীরু আর বিশু ইস্কুলে গিয়েছে, তখন ওর খুব অবাক লাগে। আবার নমির মুখে এ কথাও শোনে ইস্কুলে না ছাই, গিয়ে দেখ, কোথায় পালিয়ে বেড়াচ্ছে। ওদের আবার লেখাপড়া হবে?
কয়েক দিন এরকম কাটে। শুভা লক্ষ করে, ধীরু আর বিশু যে কেবল ইস্কুল পালিয়ে, উচ্ছঙ্খল দুর্বিনীত হয়ে উঠছে তাই নয়। নমি আর সবির সঙ্গেও, এই প্রকাণ্ড বাড়ি এবং পাড়াটার যে সব ছেলে আড্ডা মারতে আসে তারা কেউ ভাল নয়। দেখলেই বোঝা যায়, তারা অন্ধকারের জীব। তাদের ভাব, ভাষা, ভঙ্গি অত্যন্ত নিচু শ্রেণীর। সেই সঙ্গে নমি সবির আচরণও কদর্য লাগে। শুভা নেহাত নতুন বলে, ওদের সামনাসামনি চক্ষুলজ্জা হয়। অন্যথায় ওরা একেবারে বেহেড বেলাজ।
কোনওরকমে রান্নাটা করে দুজনে। তা ছাড়া যখন খুশি দুজনে বেরিয়ে যাচ্ছে, ফিরে আসছে। শুভাকে পেয়ে ওদের আরও সুবিধা। রান্না ওর ঘাড়ে চাপিয়ে দিয়ে দুজনে আড্ডায় মেতে যায়।
তথাপি, শুভাকে ওরা ভাল না বেসে পারে না। ওদের মনে কোথায় যেন একটা সমীহ বোধও আছে শুভার প্রতি। শুভার সঙ্গে মাত্রাতিরিক্ত ইয়ার্কি ঠাট্টা করতে গেলে, ওদের যেন কোথায় আটকে যায়। শুভাও গম্ভীর হয়ে ওঠে। ধীরু ও বিশু একটু ভক্ত হয়ে পড়ে শুভার। যদিও তাতে ওদের এত দিনের জীবনে কোনওই পরিবর্তন হয় না।
প্রায় পনেরো দিন হীরাও কোথাও বেরোয়নি। ও যেন অন্য মানুষ হয়ে উঠেছে। প্রায় একটা সংসারী চরিত্রের মানুষ যেন। শুভার সঙ্গে বক বক করে। একটু আধটু খিটিমিটিও লাগে। কিন্তু সবকিছুর মধ্যেই, একটা বিষয় স্পষ্ট হয়ে ওঠে, ওদের মধ্যে কোথায় একটা কী ঘটছে, ওরা নিজেরাও জানে না। ওদের চোখের মুখের ভাবে ফুটে ওঠে। পরস্পরের সান্নিধ্যকে ওদেরও ভাল লাগে।
তারপরে একদিন বিকেল থেকেই হীরার চোখমুখ বদলাতে থাকে। ঘোর সন্ধ্যায় সে যখন বেরুবার উদ্যোগ করে, শুভা এসে সামনে দাঁড়ায়। হীরার চোখের দিকে তাকায়। হীরা ফিরেও চায় না। সে দরজার দিকে যায়। শুভা বলে, না বেরুলে হত না?
হীরা থমকে দাঁড়িয়ে বলে, দিলে তো অযাত্রা করে। খামকা একটা বাধা।
শুভা বলে, কী দরকার এ সব করার। একটা কাজকর্মের ফিকির দেখ না।
হীরা রুখে ওঠে, এই দ্যাখ, ন্যাকামি কোরো না। তুমি আমাকে খাওয়াবে, না?
শুভা চুপ করে যায়। হীরা আবার বেরুবার উদ্যোগ করে। শুভা বলে, এভাবে চিরদিন কি চালিয়ে যেতে পারবে?
কেন, চালিয়ে আসিনি?
যে কোনওদিন তো তোমার জেল হতে পারে, একটা বিপদও হতে পারে।
হয় হবে।
তখন তোমার এ সব কে দেখবে, ভাই-বোনদের?
যতক্ষণ নিজে আছি, ততক্ষণ ওরাও আছে। তারপরে আর জানি না।
সেই জন্যেই ওরাও এরকম হয়ে গেছে। কারুরই কোনও ভবিষ্যৎ নেই। এও তোমারই জন্যে।
আমার জন্যে?
হ্যাঁ। কেবল খাইয়ে পরিয়ে রাখলেই হয়? একবার দেখছ না, ওদের কী অবস্থা হয়েছে?
হীরা এবারে অনুরাগে আর ক্ষোভে ফিরে তাকায়। চিৎকার করে ওঠে, দুত্তোরি তোর নিকুচি করেছে ভাল মন্দর। পেটে দুটো ভাত জুটছে, এই যথেষ্ট। বাকি ন্যাকামো রেখে দাও। ফের যদি আমাকে এ সব বলবে, মুখ দেখাদেখি বন্ধ হয়ে যাবে।
বলেই সে চলে যায় বাইরে। শুভা অন্ধকারে একলা দাঁড়িয়ে থাকে। ওর চোখের সামনে ভাসতে থাকে, হীরা নরেশের ঘরে গিয়ে স্টিল সেফ খুলছে। ওদিকে পাশের ঘরে তখন ধীরুর সঙ্গে সবির ঝপড়া মারামারি চলছে।
কিন্তু রাত্রি নটার মধ্যেই হীরা ফিরে আসে। তার মুখ থমথমে। এসেই শুয়ে পড়ে। শুভা ঘরে আসতেই খিঁচিয়ে ওঠে। ও বাধা দেওয়াতেই, হীরা যেতে পারেনি। এরকম বাধা পড়লে সে কোথাও যায় না।
আবার তর্কাতর্কি লাগে, ঝগড়া বেধে যায়। হীরা অত্যন্ত অপমানকর কথা বলে শুভকে। প্রায় মারতে ওঠে। শুভাও পেছিয়ে থাকে না। কিন্তু ও ভীষণ ক্লান্ত আর বিষণ্ণ হয়ে পড়ে। একটা উদ্বেগ হয়তো গিয়েছে। এ পরিবেশ ওকে থাকতে দিচ্ছে না।
তারপরে আস্তে আস্তে, নমি সবির সঙ্গেও শুভার সংঘর্ষ উপস্থিত হয়। ওদের আচরণের বিরুদ্ধে কথা বললেই, ওরা শুভাকে অপমান করে। তীব্র বিদ্রুপে জ্বালিয়ে দেয়। শুভা ওদের সঙ্গে সমানে ঝগড়া করে। ওরা ধীরু আর বিশুকে লেলিয়ে দেয়। ওদের পুরুষ বন্ধুদের সামনেই ঝগড়া করে।
পরে আবার শুভার সঙ্গে ওরা হেসে কথা বলবার চেষ্টা করে। শুভা একলা অবাক হয়ে বসে ভাবে, এরা তার কে? কেন সে এদের সঙ্গে ঝগড়া-বিবাদ করে। নেহাত এক ঘরে আছে বলেই তো। ও নিজেই বা ওদের থেকে কত তফাত, কতটুকুই বা ভাল।
তবু শুভা যখন যেখানে আছে, সেখানে ছায়ার মতো কী একটা চিন্তা ওর পায়ে পায়ে ফেরে। মনের মধ্যে প্রতি পদে পদে বিরুদ্ধ ভাব জেগে ওঠে। হীরার চুরির জীবিকা, তার ভাইবোনদের আচার আচরণ সব মিলিয়ে, এই গোটা সংসারটার সঙ্গে ওর একটা সংগ্রাম চলতে থাকে।
অথচ শুভা একটা বাইরের মানুষ। একটা অবিশ্বাস্য অদ্ভুত অবস্থায় এখানে এসে উপস্থিত হয়েছে।
আবার এই সংঘর্ষ সংগ্রামের মধ্যেই, কখনও কখনও, একটু হালকা হাওয়া ভেসে আসে। কিন্তু তা অহর্নিশ গুমোটের মধ্যে সামান্য পলকের বাতাস মাত্র। এভাবে থাকা যায় না। ওকে সেই খানেই ফিরতে হবে। দেশে, বাবা মায়ের কাছে, এবং সেই শেষ পরিণতির দিকে।
একদিন বিকালের আগেই, হীরার সঙ্গে শুভার ঝগড়া লেগে যায়। এখন শুভা নিজেকেই কোনও এক মাস্টারমহাশয়ের মেয়ে বলে চিনতে পারে না, এত কটু ইতর কথাবার্তা বলে ঝগড়া করে। আর হীরাও শুভকে বলে, শুভা যেন রাস্তায় দাঁড়িয়ে রোজগার করে এনে খাওয়ায়, তা হলে সে আর চুরি করতে যাবে না।
শুভাও জবাব দেয়, সে ভাত খাবার আগে, হীরালাল চোর যেন গলায় দড়ি দিয়ে মরে।
হীরা রেগে গিয়ে শুভকে থাপ্পড় মেরে বসে। সেই শুভার শেষ। সেই মুহূর্তেই ওর সিদ্ধান্ত হয়ে যায়, এবং সিদ্ধান্ত অনুযায়ী, একটি কথাও না বলে, হীরার বাড়ি থেকে বেরিয়ে যায়। কেমন করে যে হাওড়ার বাসে ওঠে, কন্ডাক্টরকে করুণভাবে পয়সা না থাকার কথা বলে, নিজেরই চৈতন্য থাকে না। ট্রেনে উঠে, হাওড়া থেকে দেড় ঘণ্টার পথ পেরিয়ে, যখন ওদের স্টেশনে নামে, তখন বিকাল গড়িয়ে গিয়েছে।
স্টেশনের বাইরে এক বার থমকে দাঁড়ায়, তারপর আরও দ্রুত নতুন শহরের ভিতর দিয়ে ওদের বাড়ির দিকে যায়। চেনা পরিচিত কেউ ওকে দেখছে কি না দেখছে, সে চিন্তা ওর মাথায় এক বারও আসে না।
কিন্তু শহরটা যতই শেষ হয়ে আসে, ততই ওর গতি শ্লথ হয়ে আসে। বাড়ির কাছাকাছি এসে, ওর পা আর সরতে চায় না। একটা অর্ধেক তোলা বাড়ির সামনে, ঘোর সন্ধ্যার কোলে আঁধারে দাঁড়িয়ে থাকে। একটু দূরেই ওদের বাড়িটা, অন্ধকারে নিশ্ৰুপ দাঁড়িয়ে আছে। শুভার মনে পড়ে যায়, একদিন এ সময়েই প্রথম তাকে বাড়ির বারান্দায় দেখে তারকদা থমকে দাঁড়িয়ে ছিল। কিন্তু তারকদার কথা আর তেমন মনে পড়ে না। বরং অনেক বেশি যন্ত্রণা কষ্ট অথচ যেন একটা গভীর বিশ্বাসের সঙ্গে, একটা অন্য লোকের কথা বেশি মনে পড়ে। যে লোকটার চোখের দৃষ্টি বুঝতে ওর ভুল হয়নি। যে লোকটির জন্যে। ওর নিজের মনেও এক আশ্চর্য পরিবর্তন ঘটে গিয়েছে। যে লোকটির কাছে, একটা আত্মসমর্পণের আবেগে কখনও কখনও মনে মনে ব্যাকুল হয়েছে। যে আবেগ ব্যাকুলতা, জীবনে আর কখনও ও অনুভব করেনি।
কিন্তু দুয়ের মধ্যে একটা ব্যবধান কখনও ঘুচল না। তারই চিহ্ন গালে নিয়ে ফিরতে হয়েছে আজ। ওরা সবাই কেবল নিজেদের মতো করে চায়। অপরের মনটা দেখতে চায় না।
শুভা পায়ে পায়ে এগিয়ে যায়। সামনের বারান্দা দিয়ে না গিয়ে, শুভাদের নিজেদের ভাগে পুরনো বাড়ির যে অংশ পড়েছে, ওর ঠাকুরদার আমলের সেই বাড়ির অংশের দিকে এগিয়ে যায়। সেই অংশের, অন্ধকার অলিন্দে গিয়ে দাঁড়ায়। ঘরের মধ্যে টিম টিম করে আলো জ্বলছে।
শুভা অলিন্দে দাঁড়াতেই, ওর বাবার গলা শোনা যায়, কে, ওখানে কে?
বাতি হাতে শুভার মা বেরিয়ে আসে। জীর্ণ, রুগ্ন স্বাস্থ্য মায়ের? ভূত দেখার মতো চমকে, থমকে দাঁড়িয়ে যায়। বাবা ঘরের ভিতর থেকে আবার জিজ্ঞেস করে কে গো?
শুভা কথা বলতে ভুলে যায়। কাঁদবার কথাও ওর মনে আসে না। খক খক করে কাশতে কাশতে কুঁজো হয়ে ওর বাবা বেরিয়ে আসে। চোখ তীক্ষ্ণ করে দেখে। তারপরেই চমকে, যেন ভয় পেয়ে বলে, কে?
কারুর মুখে কোনও কথা নেই। দেখতে দেখতে ওর ভাই-বোনেরাও এসে পড়ে। ওরা যেন কেউ শুভাকে চেনে না, কোনওদিন দেখেনি। অথচ বিস্ময়ে একটা ভয় পাওয়া চোখে চেয়ে থাকে।
শুভার বাবা, হঠাৎ শক্ত গলায় বলে ওঠে, আর এদিকে না ওখান থেকেই বিদেয় হও। বিষের হাওয়া আর ঘরে ঢুকতে দেব না।
তবু শুভা খানিকক্ষণ দাঁড়িয়ে থাকে। ও তো জানতই, কোথায় যাবে এবার। এই পরিণতি ওর জানাই ছিল। চোখের জল আসে আসুক। তবু ওর কী রকম কষ্ট হচ্ছে সবাইকে দেখে। অবস্থা আরও খারাপ হয়েছে। এক বার যেন ওর গলা দিয়ে অস্ফুটে বেরিয়ে আসে, যাচ্ছি।
.
শুভা অলিন্দ থেকেই নেমে আসে। অন্ধকারে অদৃশ্য হয়ে যায়। পিছনে যেন মায়ের গলার ক্ষীণ একটা শব্দ শোনা যায়। কার যেন নিশ্বাস পড়ে। শুভা বাইরে বেরিয়ে আসে।
বেরিয়ে এসে, দরজার কাছেই একটা মূর্তি দেখে, থমকে যায়। অন্ধকারেও চিনতে পারে, হীরা। প্রথমেই বলে, পরের ট্রেন ধরেই ছুটে এসেছি…।
শুভা শোনে না, এগিয়ে যেতে থাকে।
হীরা বলতে থাকে, দ্বিধায় লজ্জায় ভয়ে ভয়ে, তুমি চলে এলে। মুখটা চেপে বসেছিলাম। হঠাৎ নমিটা ছুটে এল কাঁদতে কাঁদতে। পিছনে সবি, ভাই দুটোও।…
শুভা চলতেই থাকে। ওর গন্তব্য শহর পেরিয়ে রেল লাইন। হীরার গলাটা যেন রুক্ষ শোনায়। বলে, নমিটা বলে উঠল, তুই এখনও বসে আছিস দাদা? শুভাদি যে বেরিয়ে গেছে, শিগগির যা, দ্যাখ কোথায় গেল। শুভাদির হাতে যে একটা পয়সাও নেই।
আমি যেন বুঝতেই পারছিলাম না, কী করেছি। অথচ যে হাত তোমার গায়ে তুলেছি…।
হীরা আর কথা বলতে পারে না, স্বর বন্ধ হয়ে যায়। শুভা এগিয়ে যেতে থাকে। ওদের আশপাশ দিয়ে লোকজন যাতায়াত করে। ওদের সেদিকে ভ্রূক্ষেপ নেই। ওরা অন্য জগতের মানুষ যেন।
হীরা আবার গলাটা পরিষ্কার করে বলে, তারপরে সবি আর ভাই দুটো কেঁদে উঠতেই খেয়াল হল, তাড়াতাড়ি ছুটলাম। জানতাম, তুমি কী করবে, কোথায় যাবে। কী ভাবে যে ট্রেনের পথটা চুপচাপ এসেছি। শুভাশুভা তুমি কোনদিকে যাচ্ছ। এদিকে স্টেশন নয়, শুভা।…
শুভা ক্রমে শহরের বাইরের অন্ধকারে, রেল লাইনের দিকে এগিয়ে যেতে থাকে। হীরা শুভার হাতটা ধরতে চায়, পারে না। ওর মুখে উদ্বেগ ব্যাকুলতা। শুভার দৃষ্টি রেল লাইনের সিগন্যাল পোস্টের লাল আলোর দিকে।
হীরা আবার বলে, শুভা, আমি সব দেখেছি, ঘরের বাইরে থেকেই তুমি ফিরে চলে এলে। সেখানে তোমার বাবা মা ভাই বোন…
শুভা সহসা ঘাড় ঝাঁকিয়ে দ্রুত চলতে থাকে। এ সব কথা ও আর শুনতে চায় না। হীরা ব্যাকুল স্বরে বলে, শুভা, শুভা, এরা তোমাকে নেয়নি, আমার ভাইবোনদের কাছে চলো। ওরা তোমাকে সত্যি ভালবাসে।
শুভার অস্ফুট কান্না জড়ানো গলায় কেবল শোনা যায়, না না, আর এ সব শুনতে চাই না।…
শুভা প্রায় ছুটতে থাকে। হীরা ওর হাত চেপে ধরে। লাল আলো নীল হয়। হীরা বলে, ওরা তোমার কাছে থাকবে, তুমি যেমন বলবে…
.
গাড়ির শব্দ পাওয়া যায় দূরে। শুভার গলায় এক শব্দ, না না, আর না…
হীরা চিৎকার করে ওঠে, আমিও, আমিও তাই শুভা। আমি আর আগের রাস্তায় চলতে চাই না। আমি–তুমি যা বলেছ–আমি জানি, একটা মানুষ চিরদিন এ সব করতে পারে না। কিন্তু তুমি না থাকলে–
শুভা থমকে দাঁড়ায়। হীরার চোখের দিকে চায় তারপর সহসা মাঠের ওপর মুখ ঢেকে বসে পড়ে।
গাড়িটা তখনও অনেক দুরে। তার ক্ষীণ আলো এসে ওদের গায়ে পড়ে। হীরা আবার বলে, তুমি কাছে থাকলে সব পারব। ওরাও, আমার ভাই-বোনেরাও
কথা শেষ না করে, হীরাও শুভার কাছে নত হয়ে বসে। গাড়ির আলোটা আরও তীব্র হয়। একবার বাঁশি বেজে ওঠে।
গাড়িটা যেন শহর পেরিয়ে চলে আসে। রাস্তা ক্রমেই ছোট আঁকাবাঁকা গলি হয়ে ওঠে। হীরার নির্দেশেই এক জায়গায় গাড়িটা দাঁড়িয়ে পড়ে। একটা ঘিঞ্জি গলির মুখে, গাড়িটা দাঁড়ায়। হীরা ভাড়া মিটিয়ে দিয়ে, শুভাকে নিয়ে নামে। এদিকটা যেন নিশুতি। শীতও যেন এখানে বেশি।
গলির মধ্যে খানিকটা গিয়ে ডান দিকে বেঁকে কয়েক পা যেতেই, চোখের সামনে প্রকাণ্ড একটা দোতলা ভুতুড়ে বাড়ি দেখা যায়। অন্ধকার চারদিকে। আশেপাশে কিছু বস্তি, পোড় জমি, জঙ্গল ছড়ানো।
হীরা শুভকে নিয়ে সেই প্রকাণ্ড দোতলা ভুতুড়ে বাড়িটার দিকেই যায়। শুভার গাটা কী রকম ছমছম করে ওঠে। শুভা থমকে দাঁড়িয়ে পড়ে। হীরা জিজ্ঞেস করে, কী হল?
কোথায় নিয়ে এলে এখানে?
এখানেই তো থাকি।
এটা তো একটা পোড়ো বাড়ি, কেউ নেই।
হীরা যেন একটু বিদ্রূপ করে জবাব দেয়, কলকাতায় আজকাল আবার পোড়ো বাড়ি বলে কিছু আছে নাকি? এ বাড়িতে ষোলো সতেরোটা ঘর আছে, প্রত্যেকটা ঘরে লোক থাকে।
কথা শেষ হতে না হতেই, শিশুর কান্না শোনা যায়। মায়ের কান্না থামানোর, সান্ত্বনা দেবার স্বর বেজে ওঠে। কোথায় যেন এক বৃদ্ধ কেশে ওঠে খক খক করে। হীরা শুভার হাত ধরে। বাড়িটার দরজাবিহীন সদর দিয়ে ঢোকে। সেকালের পুরনো বাড়ি। মাঝখানে উঠোন, চারপাশে ঘর। একটা ঘরে আলোর রেশ দেখা যায় জানালা দিয়ে।
হীরা বাঁ দিকের বারান্দায় উঠে, অন্ধকার সিঁড়ি দিয়ে দোতলায় ওঠে শুভাকে নিয়ে। পুরনো ইট আর শ্যাওলার গন্ধ লাগে শুভার নাকে। দোতলায় উঠে, একটা বাঁক নিয়ে, বারান্দার একদিকে এগিয়ে, একেবারে এক পাশে চলে যায়। আবার বাঁক নিয়ে, বাড়িটার বাইরের দিকের বারান্দার এক কোণে গিয়ে হীরা দাঁড়ায়। এদিকটায় একেবারে ভুতুড়ে নির্জনতা। একটা গাছের ঝুপসি ডাল এদিকেই হেলে পড়েছে।
হীরা পকেট থেকে ওর সেই যন্ত্রটা বের করে, তালা খোলে। ঘরে ঢুকে সুইচ টিপতে, একটা আলো জ্বলে। আলো এত কম যে, নরেশের আলোকিত ঘরের তুলনায় অন্ধকার বলে মনে হয়। লাল টিমটিমে আলো। ইলেকট্রিকের আলো যে এত কম হয়, শুভা জানত না। হীরার ডাকে শুভা ঘরে ঢোকে।
ঘরে আসবাব বলতে কিছুই নেই। একটা তক্তপোশ, তাতে একটা পাতলা ময়লা বিছানা, আর একটা পুরনো সেকালের কাঠের ভারী আলমারি। মনে হয়, বাড়িটার মতোই, এটাও পুরনো। হীরা দরজাটা বন্ধ করে, তক্তপোশের ওপর বসে পড়ে! বলে, নাও, রাত্তিরটা কোনওরকমে কাটিয়ে সকালবেলা দেশে চলে যেয়ো। সে সব আর আমি দেখতে যাব না। কিন্তু।
শুভা ফিরে তাকায়। হীরার সঙ্গে ওর চোখাচোখি হয়। হীরা বলে, খাবারগুলো তো তেজ করে ফেলে দিলে, এখন খাবে কী? দেখেই তো মনে হচ্ছে ধুকছু।
শুভা বললে, কোনও দরকার নেই।
হীরার চোখ দুটো হঠাৎ বড় হয়ে ওঠে। দাঁড়িয়ে উঠে বলে, এ কী, তোমার কানের কাছে, ঘাড়ে রক্ত লেগে আছে।
শুভা আঁচল দিয়ে কান আর ঘাড়ের কাছে, আস্তে করে মুছে বলে, একটু লেগেছে।
হীরা জিজ্ঞেস করে, কামড়ে টামড়ে দেয়নি তো। যে রকম করছিল।
কথা শুনে লজ্জা করে ওঠে। ও চুপ করে তক্তপোশের ওপর গিয়ে এক পাশে বসে পড়ে। কিন্তু ও বিস্মিত উৎকর্ণ হয়ে, বারে বারেই কী যেন শুনতে থাকে। ওর মনে হয় কাছেই যেন কারা কথা বলছে। চুপিচুপি ফিসফিস করে কথা বলছে। ওর দৃষ্টি গিয়ে পড়ে, এ ঘরের আর একটা বন্ধ দরজার দিকে। হঠাৎ শুভার মনে পড়ে যায় একটা কথা। জিজ্ঞেস করে, তোমার যে ভাই-বোন আছে বলেছিলে?
বলেছি তো।
কোথায় তারা?
হীরা উঠে দাঁড়ায়। বন্ধ দরজাটার গায়ে টোকা দিয়ে ডাকে, নমি–এই নমি।
দরজাটা দুই ডাকেই খুট করে খুলে যায়। ভিতরটা অন্ধকার, কিন্তু শুভা একটি মেয়ের মূর্তিকে দেখতে পায়। হীরা বলে, আলো জ্বাল তো।
কথার সঙ্গে সঙ্গেই আলো জ্বলে ওঠে। এই ঘরের মতোই টিমটিমে রক্তিম আলো। সেই আলোয়, শুভা দেখতে পায়, দরজার কাছে একটি মেয়ে দাঁড়িয়ে, বয়স কুড়িবাইশ হবে। অন্যদিকে দেওয়ালের কাছে, যেখানে সুইচ, সেখানে আর একটি মেয়ে, ষোলো সতেরো বছর বয়স হতে পারে। মেঝেয় পাতা ময়লা বিছানা। কাঁথা গায়ে শুয়ে আছে আরও দুজন। মুখ দেখে মনে হয়, একটি ছেলের বয়স বারো-তেরো। আর একটি ছেলে আট-ন।
মেয়ে দুটি যে জেগেই ছিল, তাদের মুখ দেখেই বোঝা যায়। তাদের চোখে-মুখে বিস্মিত কৌতূহল, তীব্র অনুসন্ধিৎসা, তীক্ষ্ণ দৃষ্টি। অথচ, যেন ঠোঁটের কোণে ঈষৎ হাসিরও আভাস। দেখতে শুনতে মোটামুটি। হয়তো, ভালভাবে থাকতে পেলে, আরও ভাল লাগত। নিতান্ত সস্তা, বাড়িতে কাঁচা শাড়ি, জামাও সেই রকম। দুজনের কারুরই হাতে কাঁচের চুড়ি ছাড়া কিছুই নেই।
হীরা বলে, দেখে নাও, এরা আমার ভাই-বোন।
শুভা যেন এক নতুন জগতে চলে এসেছে। বহু দিনের ফেলে আসা একটা জগৎ, বা ওর পরিচিত, অথচ মনে করত, আর কোনও দিন এমন একটা জগৎ, ও আর দেখতে পাবে না। শুভা দাঁড়িয়ে পড়েছিল। মেয়ে দুটির সঙ্গে ওর যতই দৃষ্টি বিনিময় হয়, ততই যেন ওদের মুখে চোখে হাসি ফুটতে থাকে। শুভার মুখ দিয়ে প্রথমেই বেরিয়ে আসে, তোমার মা নেই?
হীরা ঠোঁট উলটে বলে, নাঃ, সে পটল তুলেছে বছর পাঁচেক। সব আমার ঘাড়ে ফেলে, বুড়িটা সটকেছে।
দেওয়ালের দিকের ছোট মেয়েটি ফিক করে এক বার হেসে ওঠে, মুখে হাত চাপা দেয়। হীরা জিজ্ঞেস করে, হাঁরে নমি, কিছু আছে?
বড় মেয়েটি জবাবে বলে, খাবার?
হাঁ।
ছ-সাতটা রুটি আছে, আর কালকের সেই তরকারি একটুখানি।
সে তো নষ্ট হয়ে গেছে।
না, শীতের দিন তো, রাত্রে গরম করেছিলাম।
তা হলে একে একটু দে, দ্যাখ খেতে পারে কি না।
শুভা বলে ওঠে, না, না, আমার দরকার নেই।
হীরা বলে, সে কথা তো অনেক বার শুনেছি। দেখ না, খেতে পার কি না। আর কানের কাছে রক্তটা ধুয়ে ফেলো গে! হ্যাঁরে সবি, ওদিকের বারান্দায় জল আছে তো?
ছোট মেয়েটি জবাব দেয়, আছে।
হীরা শুভকে বলে, নাও, ওদের সঙ্গে যাও, ওদের সঙ্গেই রাতটা কাটিয়ে দাও। আমার তো রাতটাই খারাপ হয়ে গেল!
নমির দিকে ফিরে বলে, যা, নমি নিয়ে যা একে। এর নাম শুভ।
নমি হঠাৎ বলে ওঠে, একে আবার কোথাকার লকার ভেঙে নিয়ে এলি দাদা!
কী?
হীরা খেঁকিয়ে উঠে বোনের দিকে তাকায়। নমি আর সবি, দুজনেই তখন হাসতে আরম্ভ করেছে। হীরা বলে ওঠে, না না ফাজলামি করিস না।
শুভার লজ্জা করে ওঠে। তবু, এ পরিবেশটা যেন অনেক সহজ আর বিশ্বাসযোগ্য লাগে ওর কাছে। ও যে একটা তালা ভাঙা চোরের বাড়িতে এসেছে, এ কথা মনেই থাকে না। হীরাকেও এখানে অন্যরকম লাগে। হীরা সত্যি একটা দাদা, বোন এবং ভাইদের দাদা।
সবি সবিতা যার নাম, সে খুব সহজভাবেই ডেকে ওঠে, এসো শুভাদি।
ডাক শুনে শুভার বুকের ভিতরটা চমকায় যত, বিস্ময়ে আর একটা বিচিত্র অনুভূতিতে যেন ততই চোখ দুটো ঝাপসা হয়ে উঠতে চায়। মনে হয়, ও যেন চেনা আপন মানুষের কাছে এসে পড়েছে। এই দারিদ্র জীর্ণতা, তার মধ্যেই হাসি ঠাট্টা, এ সবই ওর চেনা গম্ভীর বিষয়। ওর নিজেরই পরিবেশের চেহারা। সবির ডাক শুনে, শুভাও সহজেই পাশের ঘরে যায়। নমি আবার বলে ওঠে, দেখিস দাদা, এ চোরাই মাল নিয়ে আবার বিপদে পড়তে না হয়।
নমির সঙ্গে শুভার চোখাচোখি হয়ে যায়। নমি হাসে। শুভার চোখে লজ্জা ফুটে উঠে। তবু সে হাসে। বলে, চোরাই মাল নই। বিপদে পড়ে এসেছি।
হীরা নিজের মনেই বলে, বিপদ! খুন হয়ে যেত আজ আর একটু হলে।
নমি বলে, তাই নাকি!
হীরা জবাব দেয়, তবে? দ্যাখ না, এত জোরে মেরেছে, কানের নীচেটা বোধ হয় ফেটে গেছে।
কে মেরেছে?
কী জানি, নরেশ না কী নাম, এদের দেশের লোক। যাকগে, সে সব বলে কোনও লাভ নেই।
নমি মাঝের দরজাটা বন্ধ করে দেয়। সবি পাশের ঘরের আর একটা দরজা খুলে শুভকে নিয়ে যায়। সেখানে অন্ধকার। সবি বালতি থেকে মগে জল তুলে দেয়। শুভা ভাল করে কাঁধ ঘাড় ধুয়ে নেয়। বারান্দাতেই হাত পা ধোবার জায়গা। আর এক পাশে একটু রান্নার ব্যবস্থা।
ঘরে আসার পর নমি থালায় করে শুভকে রুটি তরকারি খেতে দেয়। ঘুমন্ত ভাইদের নাম ধরে বলে, ধীরু বিশু। কথায় কথায় কৌতূহল প্রকাশ করে শুভার সম্পর্কে। শুভা জানায়, তার সমস্ত কথাই এত লজ্জার যে মুখ ফুটে বলতে ইচ্ছা করে না। কোনওদিন যদি সে সুযোগ আসে তো বলবে। তবে, নমি আর সবিকে ওর যে খুবই ভাল লাগছে, সে কথা জানায়।
ওরাও জানায় শুভকে ওদের খুব ভাল লাগছে। শুভা কেন রাত পোহালেই চলে যাবে? দু-একদিন বাদে গেলে ক্ষতি কী? যদিও কাউকে থাকতে বলতে ইচ্ছে করে না, তা হলেও শুভা থেকে গেলে ওরা খুব খুশি হবে।
এমনি সব নানান কথায় রাত্রি শেষ হয়ে আসে। তারপরে ওরা ঘেঁষাঘেঁষি করে শুয়ে কোনওরকমে রাতটা কাটিয়ে দেয়। শুভা জানতে পারে, ওরা ওদের দাদার জন্যে, প্রতিটি রাত উদ্বেগে কাটায়। কখন কোনদিন কী দুঃসংবাদ আসবে, সেই ভয়ে ওরা কাঁটা হয়ে থাকে। কোনদিন যে ওদের কী বিপদ ঘনিয়ে আসবে, ওরা কিছুই জানে না। দাদা জেলে গেলেও ওরা না খেয়ে মরবে। জেলে না গিয়ে, শারীরিক ক্ষতি হলেও তাই হবে। দাদাকে বলে ওরা থামিয়ে রাখতে পারে না। অবিশ্যি দাদাকেও বলার কিছু নেই। সে সৎ থাকতেই চেয়েছিল, পারেনি। চোখের সামনে পিতৃহীন ভাই-বোন, বিধবা মাকে দেখে নিজেকে ঠিক রাখতে পারেনি। আজ আর দাদাকে ফেরাতে পারে না ওরা।
পরদিন সকালবেলা ঘুম থেকে উঠে, শুভার বিস্ময় যেন ঘোচে না, সত্যি নিরাপদে নিরুপদ্রবে ওর রাত্রি কেটেছে। ধীরু আর বিশু অবাক হয়ে শুভকে দেখে।
হীরা মিথ্যা বলেনি। গোটা বাড়িটাতে মেলাই লোক। সকলেই গরিব। কারখানার দরিদ্র শ্রমিক, সামান্য ফেরিওয়ালা, এই রকম বিভিন্ন পেশার লোক বাস করে। হীরাদের অংশটা এক পাশে হওয়ায়, অনেকটা নিরিবিলি।
সকালবেলা, সাধারণ পরিবারের মতোই এখানে উনুন জ্বলে, চা হয়। দু-এক মুঠো মুড়ি চিবিয়ে সবাই চা খায়। শুভা লক্ষ করে, হীরা নিজের ঘর ছেড়ে প্রায় নড়েইনা। পাশের ঘরেও আসে না। তার দরজাটা প্রায় সবসময় বন্ধই থাকে। যেন এ অংশের সে কেউ নয়।
সকালবেলাই শুভার চলে যাবার কথা। নমি আর সবির কথাতেই যে শুভা থেকে যাওয়ার কথা ভাবে, তা নয়। নিজের মধ্যেও তার একটা দ্বিধা দেখা দেয়। বাড়ি যাবার আগে, আরও দু-একটা দিন, ওর ভাবতে ইচ্ছে করে। এভাবে বাড়ি যাবার কথা ভাবলেই ওর মনের মধ্যে প্রত্যাখ্যান ও অপমানের ভয় জেগে ওঠে। পায়ে যেন বেড়ি লাগে।
চা খাবার পরেই হীরা জিজ্ঞেস করে, কী, তোমাকে এখুনি হাওড়ায় পৌঁছে দিয়ে আসতে হবে?
নমি জবাব দেয়, শুভাদি আজ যাবে না। তুই তাড়া দিচ্ছিস কেন দাদা।
হীরা অবাক হয়ে বলে, আমি আবার তাড়া দিচ্ছি কোথায়। ও নিজেই বলেছিল চলে যাবে।
হীরার সঙ্গে শুভার চোখাচোখি হয়। শুভা তাকিয়ে থাকতে পারে না। চোখ নামিয়ে নেয়।
হীরা বলে, থাকুক না। কাল রাত্রে তো আসতেই চাইছিল না। আমিই তো জোর করে ধরে নিয়ে এসেছি। চোরের ভয়েই মরল যে!
নমি বলে, তা ভয় তো হবেই। কাল তো শুনলাম, কী ভাবে তুই গিয়ে লুকিয়েছিলি।
হীরা বলে, না না, মেলা ফ্যাচ ফ্যাচ করিস না।
তারপরেই ধুপুস করে শুয়ে পড়ে বলে, তা হলে বাবা আমি খানিকটা ঘুমিয়ে নিই। আমার এখনও চোখের ঘুম কাটেনি।
শুভা তবু দাঁড়িয়ে থাকে। নমি চলে যায় দরজাটা টেনে দিয়ে। হীরা চোখ বুজে থাকে। শুভা হীরার দিকে চেয়ে থাকে। এ লোকটার সঙ্গে, ওর মনের কল্পনাকে যেন মেলাতে পারে না।
হীরা হঠাৎ বলে ওঠে, কী হল?
শুভা একটু চমকে ওঠে। বলে, না কিছু না।
তারপরে জিজ্ঞেস করে, আচ্ছা একটা কথা।
কী?
শুনতে পাই, তালাগুনিন খুব সাংঘাতিক লোক, অনেক টাকা তার। তার ঘরের এ দুরবস্থা কেন?
দূর, কোথায় টাকা। কোনওরকমে দিন চলে যায়। বড় দাঁও সেই কবে মেরেছি, সেই টাকা ভাঙিয়েই চলছে। আর মাঝে মধ্যে ছুটকো ছাটকা চলে, ওতে কিছু হয় না।
তার মানে ছিঁচকেমি।
হ্যাঁ, বড় কাজ অনেকদিন হয়নি। সেই ফেঁসে গেল বলেই তো তোমার ঘরে লুকিয়েছিলাম। এখন বেকার।
কিন্তু এভাবে কি সত্যি চালানো যায়?
কেন যাবে না? নরেশরা কী করছে। ওরা ব্যবসার নাম করে দাঁও মারছে, ওদের অনেক লোকজন, দল, অফিস সব আছে। আমার ও সব নেই। মেরে নিয়ে আসি, যদ্দিন চলে। চলে যায়, তারপর আবার বেরিয়ে পড়ি।
নরেশ এক রকমের চোর, তুমি আর এক রকমের চোর। তবু চোর তোত।
হীরা লাফ দিয়ে উঠে বসে। বলে, এই দ্যাখ, মা গোঁসাইয়ের মতো বক্তিমে আরম্ভ করো না বলে দিচ্ছি, ও সব আমার ভাল লাগে না।
শুভা চুপ করে চেয়ে থাকে, কিছু বলে না। সরে গিয়ে জানলার কাছে দাঁড়ায়। বাইরের দিকে চেয়ে থাকে। হীরা আবার শুয়ে পড়ে। অনেকক্ষণ পর শুভা হঠাৎ বলে ওঠে, কত কাল বাইরে বেরুইনি।
হীরা তড়াক করে উঠে বলে, বেরুবে?
শুভা অবাক হয়ে বলে, কোথায়?
যেখানেই হোক, একটু ঘুরে আসব।
এখুনিই?
কী হয়েছে?
হীরা নমিকে ডেকে বলে। নমি ওর একটা বোয়া কাপড় দেয়। তাই পরে হীরার সঙ্গে বেরিয়ে পড়ে শুভা। হীরা ট্যাক্সিতে তুলে, শুভাকে ময়দানে নিয়ে যায়। গঙ্গার ধারে ঘোরে। শীতের সকালবেলা, মিষ্টি রোদে বেড়াতে ভালই লাগে। তারকার সঙ্গেও শুভা বেড়িয়েছে, কিন্তু সেটা ছিল আলাদা। এটা অন্যরকম। মনের মধ্যে একটা দ্বিধা, ভবিষ্যতের নানান সংশয়ের আর, অথচ কোথায় যেন একটা মুক্তির স্বাদও অনুভূত হয়। তারকার সঙ্গে যখন বেড়িয়েছে, ঘুরেছে, তার মধ্যে ছিল একটা নতুন মদের মতো নেশা। অমৃতের বদলে যা গরল হয়ে উঠেছে, সেই গরলেরই খোয়ারি কাটছে এখন।
গঙ্গার ধারে বসে, হীরা বলে, এভাবে বেড়াতে ভুলেই গেছি, সত্যি।
এরকম বেড়িয়েছ কখনও?
হ্যাঁ, একটা মেয়ের সঙ্গেই বেড়াতাম মাঝে মাঝে। প্রেম করতাম।
বলে হো হো করে হেসে ওঠে হীরা। শুভা অবাক হয়ে চেয়ে থাকে। হীরা বলে, তখন অবিশ্যি চোর হইনি। মেয়েটাও বলত, আমাকে নাকি ভালবাসে। কিন্তু একটা বেকার ছোঁড়ার সঙ্গে মেয়েরা কদিন প্রেম করতে পারে বলো। তাই কেটে পড়ল।
কোথায় গেল?
ভাল রাস্তায় যায়নি শুনেছি। তবে টাকা করেছে মেলাই।
ইঙ্গিতটা শুভা বুঝতে পারে। হীরার কথা আর হাসির মধ্যে তিক্ততার ঝাঁজটা পায় ও। তারপরে কথায় কথায় হীরা ওর প্রথম চুরির কাহিনী বলে। কী ভাবে এক ব্যবসায়ীর কাছে ও চাকরির জন্যে গিয়েছিল। লোকটা তার নিজের আলাদা ঘরে বসে হীরার সঙ্গে কথা বলছিল। লোকটা আসলে ছিল স্মাগলার। হীরাকে বলেছিল, নানান জায়গায় নানা ধরনের মাল চালাচালি করতে সে রাজি আছে কি না। তা হলে ভাল মাইনে আর কমিশন দুই-ই দেবে। অথচ হীরা গিয়েছিল, একটা সাধারণ চাকরির আশাতেই।
লোকটার সঙ্গে এই সব কথা যখন হচ্ছিল তখনই ফোন বেজে ওঠে। ফোনের কথা শুনেই লোকটা আঁতকে ওঠে। রিসিভার রেখে দিয়ে হীরাকে বলে, তুমি একটু বসো, আমার ড্রাইভার কাছেই কাকে। চাপা দিয়ে মেরে ফেলেছে। আমি আসছি।
লোকটা চলে যেতেই, বিদ্বেষে আর তিক্ততায় ওর মন ভরে ওঠে। হঠাৎ ওর লক্ষ পড়ে, নোকটার স্টিল আলমারির দিকে। তৎক্ষণাৎ ওর মনে হয়, আলমারিটা খুলতে পারলে কেমন হয়? সবই তো জোচ্চোরির টাকা। নিশ্চয় আলমারিতে কিছু আছে। তাড়াতাড়ি উঠে ও হাতল ঘোরায়। চাবি বন্ধ ছিল। সামনেই টেবিলের ওপর একটা কাগজকাটা চুরি পড়েছিল। সেটা চাবির ঘরে ঢুকিয়ে নাড়াচাড়া করতে থাকে। তাতে খোলেনি। তখন হন্যে হয়ে ও একটা পেরেক খুঁজেছিল। ওর মনে হয়েছিল, একটা তিন ইঞ্চি পেরেক ঢুকিয়ে, কোনওরকমে ডানদিকে মোচড়াতে পারলে, ওটা খুলে যাবে।
পেরেক ও খুঁজে পেয়েছিল দেওয়ালে গাঁথা অবস্থায়। সেটাকে খুলতে পেরেছিল। পেরেকটা চাবির গর্তে ঢুকিয়ে পিন গাঁথার যন্ত্র দিয়ে চেপে ধরে চাড় দিতেই, সত্যি সত্যি লকটা খুলে গিয়েছিল। আলমারি খুলেই, ও আর কিছু লক্ষ করেনি, শুধু দেখেছিল, বেশ কিছু নোট সাজানো রয়েছে। কোনও চিন্তা না করে, টাকাগুলো পকেটে পুরেছিল। তাও সব টাকা নিতে পারেনি। ওর হাত-পা কাঁপছিল, ঘাম ঝরছিল, গলা শুকিয়ে গিয়েছিল। লকটা করতে পারেনি। এমনি হাতল ঘুরিয়ে বন্ধ করে, ঘরের বাইরে চলে এসেছিল। গদিতে যে দু-তিনজন কর্মচারী ছিল, তাদের বলে এসেছিল, দেরি হয়ে যাচ্ছে, পরে আবার একদিন আসবে।
সেই ওর প্রথম চুরি, যে চুরির জন্যে ও ধরা পড়েনি। ওকে কেউ দীক্ষা দেয়নি। ও নিজেই নিজেকে দীক্ষিত করেছিল এবং সেই থেকে এটাকেই ধ্যান-জ্ঞান করেছিল, আজ পর্যন্ত দুবার ধরা পড়েছে। একবার ছমাস, আর একবার দশ মাস জেল খেটেছে। কিন্তু চুরি ধরা পড়েনি কখনও। তবে ও যত বড় চোর নয়, নামটা তার চেয়ে বেশি। দলের সঙ্গে না থাকার জন্যে, ওর শত্রুও বেশি।
বলে, হীরা ধপাস করে গঙ্গাধারের দূর্বায় শুয়ে পড়ে। বলে, কেরানির ছেলে চোর হয়ে গেলাম।
কথাটা এমনভাবে বলে যেন ও মজা করছে। কিন্তু ওর মুখে তার কোনও চিহ্নই নেই। শুভা গঙ্গার বুকে দৃষ্টিপাত করে। তখনই সাইরেন বেজে ওঠে। ভাঁটার শেষ, জোয়ার আসছে।
শুভা কখন যেন অন্যমনস্ক হয়ে গিয়েছিল। হঠাৎ ওর খেয়াল হয়, হীরা কখন যেন ওর হাতটা ধরেছে। হীরা ওর দিকে তাকিয়ে আছে। শুভা ওর হাতটা ছাড়িয়ে নেয়। হীরা জোরে হেসে ওঠে বলে, বেকার আর চোর সমান। কোনও মেয়েই তাকে চায় না। তবে দোহাই বাবা, আমি প্রেম করতে চাইনি। এমনি একটু হাতটা ধরেছিলাম। তোমাকে দেখে ভারী অবাক লাগে আমার। তোমার ভাগ্যটা অদ্ভুত।
তারপরেই লাফ দিয়ে উঠে বলে, চলো।
.
টালিগঞ্জে ফিরে শুভা যখন শোনে, ধীরু আর বিশু ইস্কুলে গিয়েছে, তখন ওর খুব অবাক লাগে। আবার নমির মুখে এ কথাও শোনে ইস্কুলে না ছাই, গিয়ে দেখ, কোথায় পালিয়ে বেড়াচ্ছে। ওদের আবার লেখাপড়া হবে?
কয়েক দিন এরকম কাটে। শুভা লক্ষ করে, ধীরু আর বিশু যে কেবল ইস্কুল পালিয়ে, উচ্ছঙ্খল দুর্বিনীত হয়ে উঠছে তাই নয়। নমি আর সবির সঙ্গেও, এই প্রকাণ্ড বাড়ি এবং পাড়াটার যে সব ছেলে আড্ডা মারতে আসে তারা কেউ ভাল নয়। দেখলেই বোঝা যায়, তারা অন্ধকারের জীব। তাদের ভাব, ভাষা, ভঙ্গি অত্যন্ত নিচু শ্রেণীর। সেই সঙ্গে নমি সবির আচরণও কদর্য লাগে। শুভা নেহাত নতুন বলে, ওদের সামনাসামনি চক্ষুলজ্জা হয়। অন্যথায় ওরা একেবারে বেহেড বেলাজ।
কোনওরকমে রান্নাটা করে দুজনে। তা ছাড়া যখন খুশি দুজনে বেরিয়ে যাচ্ছে, ফিরে আসছে। শুভাকে পেয়ে ওদের আরও সুবিধা। রান্না ওর ঘাড়ে চাপিয়ে দিয়ে দুজনে আড্ডায় মেতে যায়।
তথাপি, শুভাকে ওরা ভাল না বেসে পারে না। ওদের মনে কোথায় যেন একটা সমীহ বোধও আছে শুভার প্রতি। শুভার সঙ্গে মাত্রাতিরিক্ত ইয়ার্কি ঠাট্টা করতে গেলে, ওদের যেন কোথায় আটকে যায়। শুভাও গম্ভীর হয়ে ওঠে। ধীরু ও বিশু একটু ভক্ত হয়ে পড়ে শুভার। যদিও তাতে ওদের এত দিনের জীবনে কোনওই পরিবর্তন হয় না।
প্রায় পনেরো দিন হীরাও কোথাও বেরোয়নি। ও যেন অন্য মানুষ হয়ে উঠেছে। প্রায় একটা সংসারী চরিত্রের মানুষ যেন। শুভার সঙ্গে বক বক করে। একটু আধটু খিটিমিটিও লাগে। কিন্তু সবকিছুর মধ্যেই, একটা বিষয় স্পষ্ট হয়ে ওঠে, ওদের মধ্যে কোথায় একটা কী ঘটছে, ওরা নিজেরাও জানে না। ওদের চোখের মুখের ভাবে ফুটে ওঠে। পরস্পরের সান্নিধ্যকে ওদেরও ভাল লাগে।
তারপরে একদিন বিকেল থেকেই হীরার চোখমুখ বদলাতে থাকে। ঘোর সন্ধ্যায় সে যখন বেরুবার উদ্যোগ করে, শুভা এসে সামনে দাঁড়ায়। হীরার চোখের দিকে তাকায়। হীরা ফিরেও চায় না। সে দরজার দিকে যায়। শুভা বলে, না বেরুলে হত না?
হীরা থমকে দাঁড়িয়ে বলে, দিলে তো অযাত্রা করে। খামকা একটা বাধা।
শুভা বলে, কী দরকার এ সব করার। একটা কাজকর্মের ফিকির দেখ না।
হীরা রুখে ওঠে, এই দ্যাখ, ন্যাকামি কোরো না। তুমি আমাকে খাওয়াবে, না?
শুভা চুপ করে যায়। হীরা আবার বেরুবার উদ্যোগ করে। শুভা বলে, এভাবে চিরদিন কি চালিয়ে যেতে পারবে?
কেন, চালিয়ে আসিনি?
যে কোনওদিন তো তোমার জেল হতে পারে, একটা বিপদও হতে পারে।
হয় হবে।
তখন তোমার এ সব কে দেখবে, ভাই-বোনদের?
যতক্ষণ নিজে আছি, ততক্ষণ ওরাও আছে। তারপরে আর জানি না।
সেই জন্যেই ওরাও এরকম হয়ে গেছে। কারুরই কোনও ভবিষ্যৎ নেই। এও তোমারই জন্যে।
আমার জন্যে?
হ্যাঁ। কেবল খাইয়ে পরিয়ে রাখলেই হয়? একবার দেখছ না, ওদের কী অবস্থা হয়েছে?
হীরা এবারে অনুরাগে আর ক্ষোভে ফিরে তাকায়। চিৎকার করে ওঠে, দুত্তোরি তোর নিকুচি করেছে ভাল মন্দর। পেটে দুটো ভাত জুটছে, এই যথেষ্ট। বাকি ন্যাকামো রেখে দাও। ফের যদি আমাকে এ সব বলবে, মুখ দেখাদেখি বন্ধ হয়ে যাবে।
বলেই সে চলে যায় বাইরে। শুভা অন্ধকারে একলা দাঁড়িয়ে থাকে। ওর চোখের সামনে ভাসতে থাকে, হীরা নরেশের ঘরে গিয়ে স্টিল সেফ খুলছে। ওদিকে পাশের ঘরে তখন ধীরুর সঙ্গে সবির ঝপড়া মারামারি চলছে।
কিন্তু রাত্রি নটার মধ্যেই হীরা ফিরে আসে। তার মুখ থমথমে। এসেই শুয়ে পড়ে। শুভা ঘরে আসতেই খিঁচিয়ে ওঠে। ও বাধা দেওয়াতেই, হীরা যেতে পারেনি। এরকম বাধা পড়লে সে কোথাও যায় না।
আবার তর্কাতর্কি লাগে, ঝগড়া বেধে যায়। হীরা অত্যন্ত অপমানকর কথা বলে শুভকে। প্রায় মারতে ওঠে। শুভাও পেছিয়ে থাকে না। কিন্তু ও ভীষণ ক্লান্ত আর বিষণ্ণ হয়ে পড়ে। একটা উদ্বেগ হয়তো গিয়েছে। এ পরিবেশ ওকে থাকতে দিচ্ছে না।
তারপরে আস্তে আস্তে, নমি সবির সঙ্গেও শুভার সংঘর্ষ উপস্থিত হয়। ওদের আচরণের বিরুদ্ধে কথা বললেই, ওরা শুভাকে অপমান করে। তীব্র বিদ্রুপে জ্বালিয়ে দেয়। শুভা ওদের সঙ্গে সমানে ঝগড়া করে। ওরা ধীরু আর বিশুকে লেলিয়ে দেয়। ওদের পুরুষ বন্ধুদের সামনেই ঝগড়া করে।
পরে আবার শুভার সঙ্গে ওরা হেসে কথা বলবার চেষ্টা করে। শুভা একলা অবাক হয়ে বসে ভাবে, এরা তার কে? কেন সে এদের সঙ্গে ঝগড়া-বিবাদ করে। নেহাত এক ঘরে আছে বলেই তো। ও নিজেই বা ওদের থেকে কত তফাত, কতটুকুই বা ভাল।
তবু শুভা যখন যেখানে আছে, সেখানে ছায়ার মতো কী একটা চিন্তা ওর পায়ে পায়ে ফেরে। মনের মধ্যে প্রতি পদে পদে বিরুদ্ধ ভাব জেগে ওঠে। হীরার চুরির জীবিকা, তার ভাইবোনদের আচার আচরণ সব মিলিয়ে, এই গোটা সংসারটার সঙ্গে ওর একটা সংগ্রাম চলতে থাকে।
অথচ শুভা একটা বাইরের মানুষ। একটা অবিশ্বাস্য অদ্ভুত অবস্থায় এখানে এসে উপস্থিত হয়েছে।
আবার এই সংঘর্ষ সংগ্রামের মধ্যেই, কখনও কখনও, একটু হালকা হাওয়া ভেসে আসে। কিন্তু তা অহর্নিশ গুমোটের মধ্যে সামান্য পলকের বাতাস মাত্র। এভাবে থাকা যায় না। ওকে সেই খানেই ফিরতে হবে। দেশে, বাবা মায়ের কাছে, এবং সেই শেষ পরিণতির দিকে।
একদিন বিকালের আগেই, হীরার সঙ্গে শুভার ঝগড়া লেগে যায়। এখন শুভা নিজেকেই কোনও এক মাস্টারমহাশয়ের মেয়ে বলে চিনতে পারে না, এত কটু ইতর কথাবার্তা বলে ঝগড়া করে। আর হীরাও শুভকে বলে, শুভা যেন রাস্তায় দাঁড়িয়ে রোজগার করে এনে খাওয়ায়, তা হলে সে আর চুরি করতে যাবে না।
শুভাও জবাব দেয়, সে ভাত খাবার আগে, হীরালাল চোর যেন গলায় দড়ি দিয়ে মরে।
হীরা রেগে গিয়ে শুভকে থাপ্পড় মেরে বসে। সেই শুভার শেষ। সেই মুহূর্তেই ওর সিদ্ধান্ত হয়ে যায়, এবং সিদ্ধান্ত অনুযায়ী, একটি কথাও না বলে, হীরার বাড়ি থেকে বেরিয়ে যায়। কেমন করে যে হাওড়ার বাসে ওঠে, কন্ডাক্টরকে করুণভাবে পয়সা না থাকার কথা বলে, নিজেরই চৈতন্য থাকে না। ট্রেনে উঠে, হাওড়া থেকে দেড় ঘণ্টার পথ পেরিয়ে, যখন ওদের স্টেশনে নামে, তখন বিকাল গড়িয়ে গিয়েছে।
স্টেশনের বাইরে এক বার থমকে দাঁড়ায়, তারপর আরও দ্রুত নতুন শহরের ভিতর দিয়ে ওদের বাড়ির দিকে যায়। চেনা পরিচিত কেউ ওকে দেখছে কি না দেখছে, সে চিন্তা ওর মাথায় এক বারও আসে না।
কিন্তু শহরটা যতই শেষ হয়ে আসে, ততই ওর গতি শ্লথ হয়ে আসে। বাড়ির কাছাকাছি এসে, ওর পা আর সরতে চায় না। একটা অর্ধেক তোলা বাড়ির সামনে, ঘোর সন্ধ্যার কোলে আঁধারে দাঁড়িয়ে থাকে। একটু দূরেই ওদের বাড়িটা, অন্ধকারে নিশ্ৰুপ দাঁড়িয়ে আছে। শুভার মনে পড়ে যায়, একদিন এ সময়েই প্রথম তাকে বাড়ির বারান্দায় দেখে তারকদা থমকে দাঁড়িয়ে ছিল। কিন্তু তারকদার কথা আর তেমন মনে পড়ে না। বরং অনেক বেশি যন্ত্রণা কষ্ট অথচ যেন একটা গভীর বিশ্বাসের সঙ্গে, একটা অন্য লোকের কথা বেশি মনে পড়ে। যে লোকটার চোখের দৃষ্টি বুঝতে ওর ভুল হয়নি। যে লোকটির জন্যে। ওর নিজের মনেও এক আশ্চর্য পরিবর্তন ঘটে গিয়েছে। যে লোকটির কাছে, একটা আত্মসমর্পণের আবেগে কখনও কখনও মনে মনে ব্যাকুল হয়েছে। যে আবেগ ব্যাকুলতা, জীবনে আর কখনও ও অনুভব করেনি।
কিন্তু দুয়ের মধ্যে একটা ব্যবধান কখনও ঘুচল না। তারই চিহ্ন গালে নিয়ে ফিরতে হয়েছে আজ। ওরা সবাই কেবল নিজেদের মতো করে চায়। অপরের মনটা দেখতে চায় না।
শুভা পায়ে পায়ে এগিয়ে যায়। সামনের বারান্দা দিয়ে না গিয়ে, শুভাদের নিজেদের ভাগে পুরনো বাড়ির যে অংশ পড়েছে, ওর ঠাকুরদার আমলের সেই বাড়ির অংশের দিকে এগিয়ে যায়। সেই অংশের, অন্ধকার অলিন্দে গিয়ে দাঁড়ায়। ঘরের মধ্যে টিম টিম করে আলো জ্বলছে।
শুভা অলিন্দে দাঁড়াতেই, ওর বাবার গলা শোনা যায়, কে, ওখানে কে?
বাতি হাতে শুভার মা বেরিয়ে আসে। জীর্ণ, রুগ্ন স্বাস্থ্য মায়ের? ভূত দেখার মতো চমকে, থমকে দাঁড়িয়ে যায়। বাবা ঘরের ভিতর থেকে আবার জিজ্ঞেস করে কে গো?
শুভা কথা বলতে ভুলে যায়। কাঁদবার কথাও ওর মনে আসে না। খক খক করে কাশতে কাশতে কুঁজো হয়ে ওর বাবা বেরিয়ে আসে। চোখ তীক্ষ্ণ করে দেখে। তারপরেই চমকে, যেন ভয় পেয়ে বলে, কে?
কারুর মুখে কোনও কথা নেই। দেখতে দেখতে ওর ভাই-বোনেরাও এসে পড়ে। ওরা যেন কেউ শুভাকে চেনে না, কোনওদিন দেখেনি। অথচ বিস্ময়ে একটা ভয় পাওয়া চোখে চেয়ে থাকে।
শুভার বাবা, হঠাৎ শক্ত গলায় বলে ওঠে, আর এদিকে না ওখান থেকেই বিদেয় হও। বিষের হাওয়া আর ঘরে ঢুকতে দেব না।
তবু শুভা খানিকক্ষণ দাঁড়িয়ে থাকে। ও তো জানতই, কোথায় যাবে এবার। এই পরিণতি ওর জানাই ছিল। চোখের জল আসে আসুক। তবু ওর কী রকম কষ্ট হচ্ছে সবাইকে দেখে। অবস্থা আরও খারাপ হয়েছে। এক বার যেন ওর গলা দিয়ে অস্ফুটে বেরিয়ে আসে, যাচ্ছি।
.
শুভা অলিন্দ থেকেই নেমে আসে। অন্ধকারে অদৃশ্য হয়ে যায়। পিছনে যেন মায়ের গলার ক্ষীণ একটা শব্দ শোনা যায়। কার যেন নিশ্বাস পড়ে। শুভা বাইরে বেরিয়ে আসে।
বেরিয়ে এসে, দরজার কাছেই একটা মূর্তি দেখে, থমকে যায়। অন্ধকারেও চিনতে পারে, হীরা। প্রথমেই বলে, পরের ট্রেন ধরেই ছুটে এসেছি…।
শুভা শোনে না, এগিয়ে যেতে থাকে।
হীরা বলতে থাকে, দ্বিধায় লজ্জায় ভয়ে ভয়ে, তুমি চলে এলে। মুখটা চেপে বসেছিলাম। হঠাৎ নমিটা ছুটে এল কাঁদতে কাঁদতে। পিছনে সবি, ভাই দুটোও।…
শুভা চলতেই থাকে। ওর গন্তব্য শহর পেরিয়ে রেল লাইন। হীরার গলাটা যেন রুক্ষ শোনায়। বলে, নমিটা বলে উঠল, তুই এখনও বসে আছিস দাদা? শুভাদি যে বেরিয়ে গেছে, শিগগির যা, দ্যাখ কোথায় গেল। শুভাদির হাতে যে একটা পয়সাও নেই।
আমি যেন বুঝতেই পারছিলাম না, কী করেছি। অথচ যে হাত তোমার গায়ে তুলেছি…।
হীরা আর কথা বলতে পারে না, স্বর বন্ধ হয়ে যায়। শুভা এগিয়ে যেতে থাকে। ওদের আশপাশ দিয়ে লোকজন যাতায়াত করে। ওদের সেদিকে ভ্রূক্ষেপ নেই। ওরা অন্য জগতের মানুষ যেন।
হীরা আবার গলাটা পরিষ্কার করে বলে, তারপরে সবি আর ভাই দুটো কেঁদে উঠতেই খেয়াল হল, তাড়াতাড়ি ছুটলাম। জানতাম, তুমি কী করবে, কোথায় যাবে। কী ভাবে যে ট্রেনের পথটা চুপচাপ এসেছি। শুভাশুভা তুমি কোনদিকে যাচ্ছ। এদিকে স্টেশন নয়, শুভা।…
শুভা ক্রমে শহরের বাইরের অন্ধকারে, রেল লাইনের দিকে এগিয়ে যেতে থাকে। হীরা শুভার হাতটা ধরতে চায়, পারে না। ওর মুখে উদ্বেগ ব্যাকুলতা। শুভার দৃষ্টি রেল লাইনের সিগন্যাল পোস্টের লাল আলোর দিকে।
হীরা আবার বলে, শুভা, আমি সব দেখেছি, ঘরের বাইরে থেকেই তুমি ফিরে চলে এলে। সেখানে তোমার বাবা মা ভাই বোন…
শুভা সহসা ঘাড় ঝাঁকিয়ে দ্রুত চলতে থাকে। এ সব কথা ও আর শুনতে চায় না। হীরা ব্যাকুল স্বরে বলে, শুভা, শুভা, এরা তোমাকে নেয়নি, আমার ভাইবোনদের কাছে চলো। ওরা তোমাকে সত্যি ভালবাসে।
শুভার অস্ফুট কান্না জড়ানো গলায় কেবল শোনা যায়, না না, আর এ সব শুনতে চাই না।…
শুভা প্রায় ছুটতে থাকে। হীরা ওর হাত চেপে ধরে। লাল আলো নীল হয়। হীরা বলে, ওরা তোমার কাছে থাকবে, তুমি যেমন বলবে…
.
গাড়ির শব্দ পাওয়া যায় দূরে। শুভার গলায় এক শব্দ, না না, আর না…
হীরা চিৎকার করে ওঠে, আমিও, আমিও তাই শুভা। আমি আর আগের রাস্তায় চলতে চাই না। আমি–তুমি যা বলেছ–আমি জানি, একটা মানুষ চিরদিন এ সব করতে পারে না। কিন্তু তুমি না থাকলে–
শুভা থমকে দাঁড়ায়। হীরার চোখের দিকে চায় তারপর সহসা মাঠের ওপর মুখ ঢেকে বসে পড়ে।
গাড়িটা তখনও অনেক দুরে। তার ক্ষীণ আলো এসে ওদের গায়ে পড়ে। হীরা আবার বলে, তুমি কাছে থাকলে সব পারব। ওরাও, আমার ভাই-বোনেরাও
কথা শেষ না করে, হীরাও শুভার কাছে নত হয়ে বসে। গাড়ির আলোটা আরও তীব্র হয়। একবার বাঁশি বেজে ওঠে।

