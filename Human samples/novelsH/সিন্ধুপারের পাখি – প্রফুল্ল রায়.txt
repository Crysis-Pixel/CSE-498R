সিন্ধুপারের পাখি – প্রফুল্ল রায়
দেজ পাবলিশিং, কলকাতা
SINDHUPARER PAKHI – A Bengali Novel by PRAFULLA Roy Published by Sudhangshu Sekhar Dey, Deys Publishing
প্রথম দেজ সংস্করণ : এপ্রিল ১৯৮১, বৈশাখ ১৩৮৮
পঞ্চম সংস্করণ : জানুয়ারি ২০১৭, মাঘ ১৪২৩
অগ্রজপ্রতিম
শ্রীকানাইলাল সরকার
পরম শ্রদ্ধাস্পদেষু
.
এই উপন্যাসে কোন জাতি, ধর্ম বা ব্যক্তির উপর কটাক্ষ করার বিন্দুমাত্র ইচ্ছা আমার নেই। আমার দৃষ্টিতে জাতি, ধর্ম বা বর্ণের চেয়ে মানুষ অনেক বড়, অনেক মহান। মানুষের মৌল গুণগুলির উপর অটুট বিশ্বাস, শ্রদ্ধা এবং আস্থা রেখে এ গ্রন্থ লিখতে চেষ্টা করেছি।
ভৌগোলিক ও ঐতিহাসিক পটভূমি এবং আনুষঙ্গিক কিছু কিছু বিষয় ছাড়া এই উপন্যাসের সমস্ত চরিত্র ও ঘটনা কাল্পনিক। কোন চরিত্র ও ঘটনার সঙ্গে বাস্তব ক্ষেত্রে সামান্য মিলও যদি থেকে থাকে তা নিতান্তই যোগাযোগ। এ সম্বন্ধে আমার কোন দায়িত্ব নেই।
যাঁদের অকুণ্ঠ সহায়তা ছাড়া এই উপন্যাস কোনদিনই লেখা সম্ভব হত না, তারা হলেন অগ্রজপ্রতিম শ্রীকানাইলাল সরকার, পোর্টব্লেয়ারের ম্যাজিস্ট্রেট বন্ধু শ্রীসাধন রাহা, আন্দামান-নিকোবরের এঞ্জিনীয়ার ও হারবার মাস্টার মিঃ স্যাণ্ডেল, শ্রীধীরেন্দ্রনাথ পাল, উত্তর আন্দামানের শ্রীবিকাশ চক্রবর্তী এবং ডাণ্ডাস পয়েন্টের থানাদার শ্রী বন্দ্যোপাধ্যায়। এঁদের কাছে আমার ঋণ অফুরন্ত।
এই উপন্যাসের নামকরণ করে দিয়েছেন অগ্রজপ্রতিম শ্ৰীসাগরময় ঘোষ। তাঁর সঙ্গে আমার ব্যক্তিগত সম্পর্কের কথা মনে রেখে নিছক কৃতজ্ঞতা প্রকাশ বাহুল্য মনে করি।
লেখক
কলকাতা
২০শে ফাল্গুন, ১৩৬৫
.
কথামুখ
‘Life is not a series of gig-lamps symmetrically arranged.’
পূর্বদেশীয় উপকথার উল্লেখ আছে, এক অজ্ঞাতনামা সওদাগর দুস্তর সমুদ্রে সপ্তডিঙা মধুকর ভাসিয়ে ‘আন্ধারমাণিক্যে’ পৌঁছেছিলেন। সম্ভবত এই ‘আন্ধারমাণিক্য’ই আন্দামান।
অতীত-কথা মাত্রেই অমৃতসমান। কিছু মোহ, কিছু আবেশ এবং কল্পনার কিছু বিলাস মিশিয়ে চোখ বুজে যে অস্পষ্ট, ধূসর অতীতের ধ্যান করি, তা অতি রমণীয়। তার স্বাদ মধুর।
বঙ্গোপসাগরের দু শ’ চারটি দ্বীপের সমষ্টি আন্দামান। তার অতীত কুহেলিবিলীন। ইতিহাসের ফাঁকগুলি কল্পনা আর অনুমান দিয়ে রিফু করে নেওয়া ছাড়া উপায় নেই।
কয়েক বছর আগেও আন্দামানের সঙ্গে কালা পানি নামে একটা ভয়ানক শব্দ মিশে ছিল। আর এই কালা পানির সঙ্গে মিশে ছিল বিভীষিকা, নিগ্রহ, দ্বীপান্তর এবং কুখ্যাত সেলুলার জেল। কিন্তু এ তো মাত্র বিগত কয়েক দশকের ইতিহাস, আমাদের সকলেরই জানা। সবার জানাশোনার পেছনেও আন্দামানের একটা বিপুল অতীত আছে। এখানে এসেছে বহু দেশ, বহু জাতির মানুষ। নাবিক-বণিক-পরিব্রাজকের মুখে মুখে প্রচলিত হাজার রূপকথায়, কিংবদন্তিতে এবং উচ্চারণভঙ্গিতে বঙ্গোপসাগরের এই দ্বীপমালার নাম ছড়িয়ে রয়েছে।
পোর্ট ব্লেয়ারের ফুঙ্গি চাউঙে বসে অনেক কথাই শুনেছিলাম।
মেজো ফুঙ্গি লা ডিন ত্রিকালদর্শী পুরুষ। সে কাল দেখেছেন, এ-কাল দেখছেন এবং যে বোধি থাকলে আগামী কালকে দেখা যায়, তা তার আছে।
বিচিত্র মানুষ লা ডিন। প্রথম জীবনে সুমাত্রা-জাভা-বলিদ্বীপে, শ্যাম-কাম্বোডিয়া মালয়ে-পূর্ব এবং দক্ষিণ-পূর্ব এশিয়ার বন্দরে বন্দরে নিরুদ্দেশ হয়ে ঘুরে বেড়িয়েছেন। আঠার-শ’ চুরাশি পঁচাশিতে তৃতীয় বার ইংরেজদের সঙ্গে ব্রহ্মদেশের যুদ্ধ বাধে। হঠাৎ ব্রহ্মরাজ থিবোর পক্ষে লড়াই করে বন্দি হয়ে তিনি আন্দামান এসেছিলেন।
প্রথম জীবনের দুঃসাহসী পরিব্রাজক, মধ্য জীবনের সৈনিক, শেষ জীবনে কেমন করে ফুঙ্গি হলেন, সে কাহিনী অন্য। সে-কথা অনেক পরের। তবে সত্তর বছরের জীবনে অনেক দেখেছেন, অনেক শুনেছেন লা ডিন। দেখা এবং শোনার চেয়ে অনেক বেশি বুঝেছেন। বিশাল অভিজ্ঞতা আর বিরাট উপলব্ধির কথা সহৃদয় সমঝদার পেলে তিনি অনর্গল শোনান।
তাঁর কাছেই আন্দামানের অতীত-কথা শুনেছিলাম।
প্রথমেই লা ডিন বলেছিলেন, বাবুজি, ঐতিহাসিক টলেমি আন্দামানকে আগাথু ডাইমনস নেসস (উত্তর আত্মার দ্বীপ) বলেছিলেন। আমার মনে হয়, ভুল তিনি করেন নি। খুব খাঁটি কথাই বলেছিলেন। এই দ্বীপে ইনসানিয়াতের বিচার চলছে। হাঁ বাবুজি, নয়া ইনসাফ। এই দ্বীপে একদিন মহান আত্মা জন্ম নেবে।
বর্মী লা ডিনের মুখে হিন্দি এবং উর্দু একাকার হয়ে অদ্ভুত শোনায়। এই বিচিত্র ভাষার মহিমা অনেক পরে বুঝেছিলাম।
.
এবার আন্দামানের ইতিহাস দেখা যাক। কোথায় যেন শুনেছিলাম, পুরাতত্ত্বের তুল্য সরস আখ্যান আর নেই। সময়ের মতো কাহিনীকার মেলা দুষ্কর। গাল্পিক ঘটনা বুনে বুনে গল্প বানান। কিন্তু ইতিহাস হল জাত গল্প। প্রয়োজনের খাতিরে সেখানে ঘটনা ঘটে, চরিত্র সৃষ্টি হয়। সেখানে তাল-মান-মাত্রা বজায় রেখে কল্পনার মিশেল দিয়ে নিটোল কাহিনি ফাঁদবার হাঙ্গামা নেই।
আন্দামানের ঐতিহাসিক কাহিনি অপূর্ব।
অনুমানের ওপর নির্ভর করলে দেখা যায়, খ্রিস্টজন্মের হাজার খানেক বছর আগে চিনা এবং জাপানিরা আন্দামানের কথা জানত। চৈনিক উচ্চারণে আন্দামান ইয়েঙ-ততা-মাঙ হয়েছিল। জাপানিরা বলত আন্দাবান।
বঙ্গোপসাগরের নাবিকরা হাজার হাজার বছর ধরে যে রূপকথা বানিয়েছে তাতে আছে, এক ঝক সাগর-পাখি দিক ভুল করিয়ে দুজন আরব নাবিককে আন্দামানে নিয়ে এসেছিল। আন্দামানের মাটিতে বিদেশি মানুষের সেই বোধ হয় প্রথম পদক্ষেপ। তারপর কত মানুষই না এল, কত দেশের কত জাহাজই না ভিড়ল!
পূর্বদেশীয় উপকথার সওদাগরই শুধু নন, সুপ্রাচীন কাল থেকে ভারতীয় এবং আরব বণিকেরা, বৌদ্ধ ভিক্ষুণী ও শ্রমণেরা বার বার পূর্ব সমুদ্রে পালের জাহাজ ভাসিয়েছেন। সমাপ্তিহীন বঙ্গোপসাগরের মধ্যপথে আরাম-বিশ্রাম-খাদ্য আর স্বাদু জলের সন্ধানে আন্দামান দ্বীপমালায় তাদের বহর থেমেছে।
সে-সব দিনে মালয়ী ও চিনা জলদস্যুরা আন্দামানের উপকূলে হন্যে হয়ে ঘুরত। সুযোগ পেলেই এখানকার আদিম অধিবাসীদের ধরে নিয়ে শ্যাম, কম্বোডিয়া এবং ইন্দোচিনের রাজদরবারে বিক্রি করে দিত।
আন্দামানের উপকূলে কত জাহাজডুবি হয়েছে, এই সব দ্বীপের আদিম বাসিন্দাদের তীরে কত নাবিক প্রাণ হারিয়েছে, তার হিসাব কে রাখে। তবু নানা দেশ থেকে এখানে জাহাজ আসার বিরাম ঘটে নি। বিদেশিরা এসে একদিন এই দ্বীপপুঞ্জ দখল করে বসেছিল।
লা ডিন বলেছিলেন, বাবুজি, আন্দামানের মিট্টিতে পঞ্চাশটা বছর কেটে গেল। এই দ্বীপের হরেক চীজ দেখলাম। জঙ্গল সাফ হয়ে শহর হল। সেলুলার জেল তৈরি হল। রস্ দ্বীপে রোশনি ফুটে উঠল, আবার নিভেও গেল। কত জাতের কত ধাতের মানুষই দেখলাম! মোপলা দেখলাম, পাঠান-পাঞ্জাবি-কারেন দেখলাম, বর্মী বাঙালি-চিনা দেখলাম।
হ্যাঁ, অনেক দেখেছেন লা ডিন। প্রিয়জন-পরিজনহীন এই বিচ্ছিন্ন দ্বীপে দিনের পর দিন কাটিয়ে কত কয়েদি বদ্ধ উন্মাদ হয়ে গিয়েছে। অতিষ্ঠ হয়ে কেউ সমুদ্রে ঝাঁপ দিয়ে হাঙরের দাঁতে ছিন্নভিন্ন হয়েছে। ভাগোয়া কয়েদি গভীর অরণ্যে পালিয়ে জারোয়াদের তীরে প্রাণ দিয়েছে। অত্যাচার আর পীড়ন সইতে না পেরে কেউ কেউ ছোট ডিঙিতে বিপুল সমুদ্র পাড়ি দিতে চেয়েছে। তারপর পাহাড়-প্রমাণ ঢেউয়ের মর্জিতে কোথায় ভেসে গিয়েছে, পৃথিবীর কেউ খোঁজ রাখে নি।
অনেক, অনেক দেখেছেন লা ডিন। কয়েদির রক্তে, ঘামে এখানে সড়ক তৈরি হয়েছে। কয়েদির হাড় সাজিয়ে সমুদ্রের দেওয়াল বাঁধা হয়েছে। আন্দামানের মূক মাটিতে অনেক দীর্ঘশ্বাস, অনেক লোহু, অনেক স্বেদ এবং অভিশাপ গোপন হয়ে আছে।
সবই জানেন লা ডিন।
লা ডিন বলেছিলেন, বাবুজি, দেখলাম তো বহুত, পেলাম কী? পেয়েছি বাবুজি, বহুত পেয়েছি, একদিন আপনাকে বলব।
কিন্তু পরের কথা অনেক আগে এসে গেল। এখন উজান ঠেলে না পিছিয়ে উপায় নেই।
.
বঙ্গোপসাগরের দু শ’ চারটি দ্বীপের স্থানমাহাত্ম্য যত, নামমাহাত্ম্য তার চেয়ে তিল পরিমাণ কম নয়। কোত্থেকে কিভাবে আন্দামান নামের উদ্ভব, তার হদিস পাওয়া দায়। চিনাদের ইয়েঙ-তো-মাঙ, জাপানিদের আন্দাবান না হয় বাদই দেওয়া গেল।
মার্কো পোলো বঙ্গোপসাগরে ‘আঙ্গামানিয়ান’ নামে দ্বীপমালা দেখেছিলেন। সপ্তম শতকে চৈনিক ভিক্ষু তি সিঙ এই দ্বীপে এসেছিলেন। সে-সময় এর নাম ছিল ‘আগদামান’। ক্লডিয়াস টলেমি এই দ্বীপকে ‘আগমাটে’ নামেও জানতেন। চোদ্দ শ’ চল্লিশে পরিব্রাজক নিকলো কন্টি আন্দামানকে স্বন্দ্বীপ আখ্যা দিয়েছিলেন। যোড়শ শতকে মাস্টার ফ্রেডরিক নিকোবর থেকে পেগু পর্যন্ত এক সারি দ্বীপ দেখেছিলেন। এখানকার বন্য অধিবাসীরা তাদের এই দ্বীপপুঞ্জকে নাকি ‘আণ্ডেমেওন’ বলত। মালয়ীরা আন্দামানের আদিম বাসিন্দাদের বলত ‘হণ্ডুমানী’।
এই নামাবলির কোনটি থেকে ‘আন্দামান’-এর উৎপত্তি, কে বলবে।
লা ডিন বলেছিলেন, বাবুজি, এই আন্দামান সহজ জায়গা নয়। কোতল-রাহাজানি ডাকাতি না করলে এখানে আসা যায় না। যেদিকে তাকাবেন, যে মুখটি দেখবেন, হয় সে হত্যারা, নয় ডাকু। সে জন্যে মনে ঘৃণা রাখবেন না। একটু দরদি হবেন। সকলের বুকে কান রেখে দিলের কথা শুনবেন, তারপর তাদের মুখের দিকে তাকাবেন। দেখবেন, তারা খুব খারাপ নয়। কয়েদিরাও মানুষ।
মুগ্ধ হয়ে তার মুখের দিকে তাকিয়ে ছিলাম।
লা ডিন আবার শুরু করেছিলেন, বাবুজি, খুনি আর ডাকু ছাড়া অন্য মানুষও আছে। ইণ্ডিয়ার আজাদের জন্য যে-সিপাহিরা.প্রথম লড়াই করেছিল, তাদের নিয়েই আন্দামানের বন্দি কলোনির পত্তন। বর্মাকে আজাদ রাখার জন্যে রাজা থিবোর হয়ে যারা লড়েছিল, তাদেরও এখানে পাবেন। ইণ্ডিয়ার স্বদেশি বাবুদেরও খোঁজ নেবেন। সবারই সাধ ছিল, নিজের নিজের দেশকে আজাদ করবে। কিন্তু–
হঠাৎ থেমে গিয়েছিলেন লা ডিন। সামনেই বিরাট বুদ্ধমূর্তি। প্রসন্ন, ক্ষমাসুন্দর, ভগবান তথাগত। তন্ময় দৃষ্টিতে সেদিকে তাকিয়ে রইলেন লা ডিন। বিড়বিড় করে কী যেন বলতে লাগলেন। শুনতে পেলাম না।
.
আন্দামানের হাল আমল শুরু হল সতর শ’ আটাশি সালের সেপ্টেম্বর মাসে। লর্ড কর্নওয়ালিস লেফটেনান্ট কোলব্রুক এবং লেফটেনান্ট ব্লেয়ারকে আন্দামান দ্বীপমালায় সার্ভের জন্য পাঠান। তার উদ্দেশ্য ছিল বঙ্গোপসাগরের মাঝখানে এই বিস্তীর্ণ ভূখণ্ডে একটি উপনিবেশ পত্তন করা।
ব্লেয়ার এবং কোলব্রুক সার্ভে রিপোর্ট পেশ করলেন। পরের বছরই সেটেলমেন্টের কাজ আরম্ভ হল। কতকালের দুর্ভেগ্য অরণ্য সংহার করে চ্যাথামে এবং বর্তমান পোর্ট ব্লেয়ারে কলোনি তৈরি হল। কিন্তু তিন বছরের মধ্যেই সেটেলমেন্টের কাজ উত্তর-পূর্ব দিকের পোর্ট কর্নওয়ালিসে তুলে আনা হয়। বন্দর এবং সুরক্ষিত পোতাশ্রয়ের পক্ষে পোর্ট কর্নওয়ালিস নিরাপদ। কিন্তু এই দ্বীপটি অত্যন্ত অস্বাস্থ্যকর এবং মৃত্যুর হার অস্বাভাবিক হওয়ায় চার বছরের মধ্যেই সেখানকার কলোনি উঠে যায়।
পুরাতন নথিপত্রে পরবর্তী ষাট বছরের বিশেষ উল্লেখ নেই।
লা ডিন বলেছিলেন, বাবুজি, দুনিয়ার হরেক কিসিমের পাপীতাপীর আস্তানা এই আন্দামান। এখানে দেখবেন মদের নেশায় চুর হয়ে কয়েদি নিজের আওরতকে অন্যের হাতে তুলে দিচ্ছে। এক রতি আফিমের জন্যে মানুষ এখানে চাকু চালায়। এখানে কথায় কথায় কোতল, কথায় কথায় ছোরাছুরি। তবু এই দ্বীপের একটা আত্মা আছে, বড় সন্দুর আত্মা। সেই আত্মাকে খুঁজবেন। তার খোঁজ না পেলে আপনার আন্দামানে আসা বৃথা হবে।
অবাক হয়ে লা ডিনের মুখের দিকে তাকিয়ে ছিলাম। এই মানুষটিকে যত দেখছি ততই বিস্মিত হচ্ছি।
চোখ বুজে লা ডিন আবার শুরু করেছিলেন। তার কথাগুলি সাজিয়ে নিলে এমন দাঁড়ায়। সমুদ্রের অতল থেকে এই দ্বীপমালা কবে উঠেছিল, কবে যে নিবিড় অরণ্যের ঘাগরায় নিজেকে সাজিয়েছিল, কে বলবে। সুদূর অতীত, গহীন অরণ্য, চারপাশের গর্জমান সমুদ্র, পাপ-তাপ, আকাশ বাতাস-অন্তরীক্ষ এবং আলো-অন্ধকারের মধ্যে এইদ্বীপের সুন্দর আত্মাটি সঙ্গোপন হয়ে আছে। অতি সন্তর্পণে তাকে খুঁজে নিতে হবে। বার বার হয়তো ব্যর্থ হতে হবে। সে-আত্মা ধরা দিয়েও দেবে না। তবু অসহিষ্ণু হলে চলবে না।
লা ডিন বলেছিলেন, বাবুজি, নিরাকাঙক্ষ না হলে আত্মাকে ধরা যায় না। যোগী-সন্ত ভিক্ষু বাসনা–মুক্ত হয়েই আত্মার মহিমা বুঝতে পারে। আপনি লেখক, মনে মনে আপনিও
তো সাধক–
হঠাৎ থেমে গিয়েছিলেন লা ডিন।
.
পোর্ট কর্নওয়ালিসের কলোনি উঠে যাওয়ার পর একটি একটি করে ছোট-বড়-মাঝারি, অনেকগুলি কারণ জমা হচ্ছিল। মালয়ী জলদস্যুদের উপদ্রব, জাহাজডুবি, নাবিকদের ওপর দ্বীপবাসী আদিম মানুষগুলির আক্রমণ, এমনি অসংখ্য। সর্বপ্রধান এবং সর্ববৃহৎ কারণটি পাওয়া গেল আঠার শ’ সাতান্নতে। এই বছরটা সিপাহি বিদ্রোহের বছর। ভারতের মূল ভূখণ্ড থেকে বিদ্রোহীদের বহুদূরে নির্বাসন দেওয়ার একান্ত প্রয়োজন দেখা দিল।
আঠার শ’ আটান্ন সালের চৌঠা মার্চ আন্দামানের ইতিহাস অবিস্মরণীয় তারিখ। এই তারিখেই ডক্টর জে. পি. ওয়াকার দু শ’ জন বন্দি, একজন নেটিভ ওভারসিয়ার, দুজন ডাক্তার এবং ওল্ড ন্যাভাল ব্রিগেডের পঞ্চাশটি রক্ষী নিয়ে সেমিরামিস জাহাজে আন্দামান যাত্রা করলেন।
বঙ্গোপসাগরের বিচ্ছিন্ন দ্বীপমালায় স্থায়ী উপনিবেশ পত্তন সম্ভব হল। জীবনের সীমানা দীর্ঘ হল।
লা ডিন বলেছিলেন, ওই যে বললাম বাবুজি, নিরাকাঙ্খ না হলে আত্মাকে ধরা যায় না। কথাটা মনে রাখবেন।
বুদ্ধমূর্তির সামনে বসে ছিলাম। সেদিকে তাকিয়ে ভাবলাম, নিরাসক্ত এবং নির্লিপ্ত হয়ে আন্দামানের আত্মাকে খুঁজব। এ এক দুরূহ ভাবনা, বড় কঠিন পরীক্ষা। জানি না বঙ্গোপসাগরের এই দ্বীপমালার ঘুরে ঘুরে পাহাড় বনস্পতি-সমুদ্র, মানুষ এবং নিসর্গের মধ্যে তার গহন গোপন আত্মাকে খুঁজে পেয়েছি কিনা।
সে-দিন ফুঙ্গি চাউঙ থেকে বেরিয়ে এসেছিলাম।
মেজো ফুঙ্গি লা ডিন তন্ময় হয়ে তখন বুদ্ধপদ আবৃত্তি করছিলেন। তার কণ্ঠের ঝঙ্কার অনেকক্ষণ ধরে আমার কানে বাজছিল।
ন নগ্‌গচরিয়া, না জটা, ন পঙ্কা।
অনাসকা থণ্ডিলা সায়িকা বা।
রজোব জল্লং উকুটি কপ্পধানং,
সোধন্তি মচ্চুং অবিতিন্ন কঙ্ক্ষং।
.
আখ্যান
উনিশ শ’ এগার সালের এক দিন।
আউটরাম ঘাট থেকে আড়াই শ’ কয়েদি নিয়ে একটি জাহাজ আন্দামানে পাড়ি দিল। জাহাজটির নাম এস. এস. এলফিনস্টোন।
কাল সমস্ত দিন হুগলি নদীর গৈরিক জল দেখা গিয়েছে। অস্পষ্ট হলেও দু’পারে তীর দেখা যাচ্ছিল। এক ঝক সাগরপাখি মাস্তুলের ওপর দিয়ে উড়ে উড়ে আসছিল। দুই তীরের বাঁধনে আকাশটা ছোট হয়ে গিয়েছিল। তাকে মাপা না গেলেও তার সম্বন্ধে ধারণা বিরাট ছিল না।
আকাশে শীতের রোদ ছিল, রোদে মাধুর আমেজ ছিল, দিগন্তে ঘন কুয়াশার স্তর ছিল। নদীর ঢেউ কুঁড়ে কুঁড়ে বাতাস উঠছিল, বাতাসে হিম মিশে ছিল। ঠাণ্ডায় মেরুদণ্ডের ভেতর দিয়ে তীব্র কনকনানি ছুটে যাচ্ছিল যেন।
কিন্তু শীতের এই রোদ, আকাশ, নদীতীর, কুয়াশা–সবই বড় চেনা। এই কনকনানির অনুভূতি বড় পরিচিত।
তারপর একটি রাতের কারসাজিতে এমন বিস্ময় ঘটে গেল। এক ফুঙ্কারে পরিচিত পৃথিবীটা কোথায় অদৃশ্য হল। কোথায় পড়ে রইল রূপনারায়ণের মোহানা আর কোথায় রয়ে গেল সাগদ্বীপ!
ডায়মণ্ড হারবার পেরিয়ে গেরুয়া জল যখন সবুজ হল, তখনও শীতের বেলাশেষ নিভু নিভু আলো দিচ্ছিল। একটু পরেই ছায়া ছায়া অন্ধকার নেমেছিল। তারপর স্যান্ড হেডের মুখে এসে বৃত্তাকারে বাঁক নিয়ে নদী কখন সঙ্গমে মিশল, কখন সবুজ জল নীল হল, নীল কখন কালাপানি হয়ে নিঃসীম সমুদ্র হয়ে গেল–সে কথা আড়াই শ’ কয়েদি একবারও ভাবে নি। এমন বিপুল বিস্ময় তারিফ করার মতো মনই নয় তাদের।
আজ আর পারাপার নেই, দিকচিহ্ন নেই। ভরসা দেওয়ার মতো আকাশের কোথাও একটা সিন্ধু-শকুনকে খুঁজে পাওয়া যাবে না। কালকের চেনাজানা তীর, গৈরিক জলের নদী, কালকের আকাশ বাতাস আজ নেই, কোথাও নেই।
বিশাল সমুদ্র এখানে গর্জায়, গহীন সমুদ্র এখানে অবিরাম ফেঁসে। পাহাড়প্রমাণ তরঙ্গ মালা ফুলে ফুলে যেদিকে আকাশ আর সমুদ্র একাকার হয়ে মিশেছে, বিচিত্র আক্রোশে সেদিকে ধাওয়া করে।
ওপরে অবাধ আকাশ, নিচে অবারিত নোনা সমুদ্র। আকাশ আর সমুদ্র এখানে পাল্লা দিয়ে দিগ্বিদিকে ছোটে।
এর নাম বঙ্গোপসাগর।
বঙ্গোপসাগর–গভীর, গম্ভীর, ভয়ঙ্কর, কখনও বা প্রমত্ত। মুহূর্তে মুহূর্তে এর রূপ বদলায়, মেজাজ বদলায়। এর হঠকারিতার অন্ত নেই, এর খামখেয়ালকে বিশ্বাস নেই। কখন যে কালা পানি মেতে উঠবে, ঝড় তুলবে, কখন যে ফুলে ফুলে জল আকাশ-সমান উঁচু হবে, আর কখন যে একান্ত অবলীলায় মহাকায় জাহাজ ডুবিয়ে অথৈ অতলে টেনে নেবে, আগে থেকে হদিস মেলে না।
.
বিরাট একটা জলচর মাছের মতো ঢেউ কেটে এগিয়ে চলেছে এস. এস. এলফিনস্টোন। জাহাজ এখন দক্ষিণগামী।
অনেক আগেই সকাল হয়েছে।
অগাধ সমুদ্র থেকে একটি সোনালি গোলক একটু একটু করে আকাশের গা বেয়ে জাহাজের মাথায় এসে উঠেছে। দরিয়ার সূর্য, তার তেজ ভয়ানক।
নীল আকাশটা ঝকঝক করে। টুকরো টুকরো হালকা মেঘ উত্তর থেকে দক্ষিণে, আড়াআড়ি পাড়ি জমায়। নিচে নোনা জলের দরিয়া ফুঁসতে থাকে। সমস্ত সমুদ্র জুড়ে যতদূর দৃষ্টি চলে, শুধু কোটি কোটি ঢেউয়ের মাথা ঝকমক করে।
চার নম্বর হ্যাচে তিন কয়েদি ঘেঁষাঘেঁষি করে বসে ছিল। মাঝখানের কয়েদিটির মাথা দু’হাঁটুর মধ্যে গোঁজা। কোমর থেকে শরীরের ওপরের অংশটা নগ্ন। পরনে লম্বা লম্বা কালো দাগকাটা ইজের। গায়ের রং পোড়া তামার মতো। চওড়া কাঁধ, মজবুত গর্দান। বিরাট দেহে থরে থরে কঠিন পেশি। মাথার চুল নিরপেক্ষ ভাবে ছোট এবং সমান করে ছাঁটা। দু’পায়ে লোহার বেড়ি। নাম লখাই।
ডান পাশ থেকে একটা গলা শোনা গেল, লখাই ভাই–
লখাই মাথা তুলল। ঘোর ঘোর রক্তাভ চোখ, মণি দু’টি লাল। উদ্ধত চোয়াল, চোখের নিচে হনু দু’টি অতি প্রকট। রোমশ বুক, চ্যাপ্টা নাক, মাংসল কাঁধ। সমস্ত শরীরে মোটা
মোটা শক্ত হাড়।
ডাইনে তাকাল লখাই। দেখল, তোরাব আলি সমুদ্রের দিকে একদৃষ্টে চেয়ে আছে।
সারা মুখে হিংস্র ভঙ্গি ফুটল লখাইর। ভাঙা, কর্কশ গলায় সে বলল, আঁই হারামী, কী কইচিস?
কালা পানি রে লখাই ভাই! ফিসফিস স্বরে তোরাব আলি বলল। তার গলায় কাঁপুনি ধরেছে।
হুঁ। সংক্ষিপ্ত জবাব দিয়ে আবার হাঁটুর মধ্যে মাথা গুঁজল লখাই।
আকারে প্রকারে তোরাব আলি লখাইর মতো মারাত্মক নয়। বেঁটেখাটো দোহারা চেহারা। কিন্তু ছোট ছোট গোলাকার চোখ দুটো অতি ধূর্ত, অতি কুটিল। ঠোঁটের পাশ থেকে কান পর্যন্ত ডান গালে পুরু কাটা দাগ। এই দাগটা এবং কুটিল একজোড়া চোখ তার মুখটাকে ভয়ঙ্কর করে তুলেছে।
তোরাব আলি ফের ডাকল, লখাই ভাই–
লখাই জবাব দিল না।
আপন মনেই এবার তোরাব বলতে লাগল, সমুন্দরের পার কূল নাই। দরিয়া দেখে বুকের লৌ যে পানি হয়ে যায়। হা আল্লা, কোথায় জন্ম দিলে আর কোথায় মারতে নিয়ে চলেছ। তোমার মর্জি বুঝি না।
অনেকটা সময় কাটে।
লখাই কথা বলে না। এই বিপুল সমুদ্রের মতোই আল্লার মর্জির পারকুল না পেয়ে চুপচাপ বসে থাকে তোরাব।
জাহাজটা মুহূর্তের জন্য থামে না। ধক ধক অদ্ভুত শব্দ করে অবিরাম ছুটতে থাকে। চাকার ঘা লেগে লবণসমুদ্র গেঁজে ওঠে। কালো দরিয়ায় পুঞ্জ পুঞ্জ তুষারের মতো সাদা
ফেনা ফোটে।
চারদিকে শুধু জল, কালো কুটিল জল। নিঃসীম, অফুরন্ত বঙ্গোপসাগর। বঙ্গোপসাগর তো কোনোদিন শুকোয় না, কোনোকালে ফুরোয় না। এর জলতলের মাটি কেউ কখনও দেখে নি, চিরকাল গোপন হয়েই আছে।
তোরাব হঠাৎ বলে, জবর ডর লাগে লখাই ভাই–
ডর লাগে! দু’হাঁটুর ফাঁক থেকে মুখ তুলে তাকায় লখাই। বলে, কেন?
দরিয়া দেখে, কালা পানি দেখে।
লখাই খেপে ওঠে। রক্তাভ চোখজোড়া জ্বলতে থাকে। সে বলে, মানুষের খুন দেখে ডর লাগে না, পানি দেখে লাগে! চুপ মার কুত্তা, এটুন ঘুমুতে দে।
জাহাজের দোলানিতে কাল সারারাত এক দণ্ড ঘুমাতে পারে নি লখাই। কপালের দু’পাশে সরু সরু রগগুলো যন্ত্রণায় ফুলে উঠেছে, দাপাদাপি করছে। মোটা মোটা আঙুলে টিপেও তাদের বাগ মানানো যাচ্ছে না।
বিরক্ত চোখে ভোরাবের দিকে একবার তাকিয়ে আবার হাঁটুর ফাঁকে মাথা নামায় লখাই।
আর সঙ্গে সঙ্গে বাঁ পাশ থেকে আর্তনাদ ওঠে।
চমকে তাকায় লখাই। লোকটা দু’হাতে মুখ ঢেকে শব্দ করে কাঁদছে। আউটরাম ঘাটেই প্রথম দেখেছে, লোকটা বর্মা মুলুকের। নামটাও জেনে নিয়েছে লখাই। মঙ চো।
ধারাল কনুইটা দিয়ে মঙ চোর পাঁজরে সজোরে খোঁচা দিল লখাই। তারপর খেঁকিয়ে উঠল, কি রে শালা, চিল্লাচ্ছিস কেন?
মুখ থেকে হাত নামায় মঙ চো। কুতকুতে চাপা চোখ দুটো কান্নায় বুজে গিয়েছে। মুখটা বিকৃত দেখাচ্ছে। ভাঙা ভাঙা গলায় দুর্বোধ্য ভাষায় হাউ হাউ করে কী যে সে বলে, কিছুই বোঝা যায় না। হাত বাড়িয়ে বার বার সে সামনের সমুদ্র দেখায়।
লখাই চেঁচায়, হারামীটা কী বলে রে, এট্টুও বুঝি না।
তোরাব বলে, দরিয়া দেখে বুঝি ডর লেগেছে বর্মীটার।
ডরপোক। বিদ্রুপে পুরু পুরু কালো ঠোঁট দুটো বেঁকে গেল লখাইর। নিরোম দ্রুর তলায় হিংস্র চোখজোড়া কোঁচকাল। লখাই গর্জে উঠল, কুত্তা কঁহাকা, ভাগ এখান থেকে। আমার পাশে বসে মাগীদের মত ফাঁচফাঁচ করতে পারবি না।
বলতে বলতে মঙ চোর কাঁধ ধরে প্রবল ঝকানি দিল লখাই। আবার বলল, কাদলে অ্যায়সা কুনুই হাঁকাব–
মঙ চো কী বুঝল, সে-ই জানে। একবার লখাইর দিকে তাকাল। কাল জাহাজ ছাড়ার সঙ্গে সঙ্গে সে নিদারুণ কান্না জুড়েছে। এখনও থামে নি। পুরা একদিন সে কিছু খায় নি, শোয় নি, সমানে কাঁদছে। চোখ দুটো ফুলে উঠেছে।
মঙ চোর ফোলা ফোলা কুতকুতে চোখে কাতর দৃষ্টি ফুটল। তার পরই দু’হাতে মুখ ঢাকল সে। আর শব্দ করল না। শুধু শরীরটা থরথর কাঁপতে লাগল।
মঙ চোর দিকে থেকে দৃষ্টিটা সরিয়ে অনেক উঁচুতে তুলল লখাই। আশ্চর্য! একটা সাদা সাগরপাখি মাস্তুলের ডগায় বসে রয়েছে।
লখাই রুক্ষ স্বরে গজগজ করে, খালি ডর আর ডর। অতই যদি ডরাস, তবে কালা পানি যেতে চেয়েছিলি কেন রে হারামীর বাচ্চারা! আই–
একটু থামে লখাই। আবার শুরু হয়, সমুদুর দেখেই মড়াকান্না লাগিয়েছিস! শালা আন্দামানে নেমে যে দম ফেটে খতম হয়ে যাবি। বিশ সাল ঘানি ঘোরাবি কেমন করে!
সময় কাটতে থাকে, রোদের তেজ বাড়ে। মাস্তুলের ডগায় সাগরপাখিটা যেন ঝলসে যাচ্ছে।
এবার মঙ চোর কাঁধে হাত রাখে লখাই। নরম গলায় বলে, কাঁদবিই যদি, তবে খুন করেছিলি কেন? জানিস না, খুন করলে হয় কঁসি, নয় কালা পানি। ওই সব কঁদুনি ভুলে যা মঙ চো। আন্দামান হল জাহান্নাম জায়গা। সেখানে কার কাছে কাঁদবি মানিক? ঘরের মাগ আছে সেখানে?
আরো অনেকটা সময় কাটে। কেউ আর কিছু বলে না। রোদের রং হলদে হয়ে আসে।
একসময় তোরাব বলে ওঠে, তার গলাটা বড় করুণ শোনায়, লখাই ভাই, তা হলে আমরাদ্বীপান্তরেই চললাম!
ভারী গলায় লখাই বলে, হাঁ রে, হাঁ। যাচ্ছিস আর মালুম পাচ্ছিস না?
শালার দিলটা জবর খারাপ হয়ে গেছে। লখাইর দিকে তাকিয়ে হাসবার চেষ্টা করে তোরাব। চোখ দুটো সামান্য চিকচিক করে।
লখাই বলে, কী হল আবার?
বিবির কথা মনে পড়ছে। ভাঙাভাঙা, অদ্ভুত গলায় তোরাব বলতে থাকে, বিবির পেটে ছানা রয়েছে। আসার সময় জাহাজঘাটে খুব একচোট কাদল সে, বলল। ছেলে জন্মে কুনোদিন তার বাপজানের মুখ দেখতে পাবে না। একটু ছেদ, তারপর বলে, ঠিকই বলেছে বিবি, আন্দামান থেকে আর কুনোদিন ফিরতে হবে না। আর ছেলেও শালা বাপজনের মুখ দেখবে না।
লখাই জবাব দেয় না। খুনখারাপি, রাহাজানি–দুনিয়ার সব রকম ভীষণতার সঙ্গে তার পরিচয় আছে। লালসা, মত্ততা–এগুলির মহিমা সে পুরোপুরি বোঝে। কিন্তু বিষাদে মন যখন নরম হয়, তার মুখে উপযুক্ত জবাব যোগায় না।
তোরাব আবার বলে, দিলটা গোরস্থান হয়ে গেছে। কিছুই ভাল লাগে না। খেয়ে শুয়ে বসে জুত পাই না। খালি বিবির পেটের ছানাটার কথা ভাবি।
লখাইর গলাটা বিষণ্ণ শোনায়, আন্দামান যাচ্ছিস তোরাব। ঘর-সংসার বিবি-বাচ্চার কথা ভুলে যা। যত ভাববি, দিল তত বিগড়োবে।
ভুলতেই তো চাই। কিন্তুক খোদা কি ভুলতে দেবে? কোতল করেছি–হিসেব করে গুনাহর সাজা দেবে না? একটু থামে তোরাব। বড় বড় শ্বাস টানে। অল্প অল্প হাঁপায়। তারপর বলে, দরিয়ার এ-পারে থাকবে বিবি, অনেক ফারাকে দরিয়ার ও-পারে থাকব। আমি। খোদার ইচ্ছা, দিনরাত বিবির কথা ভাবিয়ে ভাবিয়ে আমাকে খতম করবে।
এবার লখাই উত্তর দেয় না। স্থির দৃষ্টিতে সমুদ্রের দিকে তাকিয়ে বসে থাকে। তার চোখের পাতা পড়ে না।
তোরাব বলে, কী করি বল দিকি লখাই ভাই? বিবির কথা ছেলের কথা ভেবে কুননা কালে তত দিলটা এমন বিগড়ে যেত না!
বড় করুণ দেখায় তোরাবকে। তার কদাকার মুখখানা এই মুহূর্তে তত খারাপ মনে হয় না।
দিলকে ফুর্তি দেওয়ার মতো একটি মাত্র অমোঘ প্রক্রিয়ার কথাই জানা আছে লখাইর। ভড়ে ঊড়ে নির্জলা তাড়ি গিলে, ভাড়া-করা কোনো মেয়েমানুষের ঘরে উন্মত্ত রাত্রি কাটানো। তাড়ির উগ্র ঝাঁঝাল স্বাদে এবং তীব্র উত্তেজক নারীমাংসে যে মৌতাত জমে, তাতে ঝুঁদ হয়ে থাকলে বিগড়ানো দিল আপনিই চাঙ্গা হয়ে ওঠে। আন্দামানগামী এই জাহাজে ওই বস্তু দু’টি নেহাতই নাগালের বাইরে। তা ছাড়া, হাঠাৎই লখাইর মনে হয়, দুনিয়ার সব মন-খারাপের প্রতিকার বোধ হয় নেশায় এবং নারীমাংসে নেই।
বলি বলি করেও দিলকে ফুর্তি দেবার মতো অমোঘ উপায়টার কথা তোরাবকে বলতে পারে না। অদ্ভুত বিষাদে মনটা ভরে যায়। উদাস চোখে সামনের দিকে তাকিয়ে বসে থাকে লখাই।
তোরাব ডাকে, লখাই ভাই–
আচমকা লখাই খেঁকিয়ে ওঠে, চুপ মার। সেই থেকে ঘ্যানঘ্যান লাগিয়েছে! শালা যেন একাই বিবি ছেড়ে এসেছে–
বঙ্গোপসাগরের ঢেউ ফুঁড়ে খুঁড়ে জাহাজ ছোটে। বিপুল সমুদ্র পেরিয়ে কবে যে আন্দামানের কূল মিলবে, কে জানে।
তিনটে কয়েদি চার নম্বর হ্যাচের ওপর নির্বাক, নিস্পন্দ বসে থাকে।
.
২.
আউটরাম ঘাট থেকে জাহাজ ছাড়ার পর দু’দিন পার হল। ডেরিকের নিচে বসে সমুদ্র দেখছিল লখাই।
জাহাজের শব্দে উড়ুক্কু মাছগুলি জল ছুঁড়ে কুঁড়ে উড়ছে। সাঁ করে খানিকটা উড়ে । আবার সমুদ্রে মিলিয়ে যাচ্ছে। তাদের ফিনফিনে রুপোলি ডানা রোদে চিকচিক করে।
দু’দিন ধরে পাটকিলে রঙের যে পুঞ্জ পুঞ্জ মেঘ ভাসছিল, আজ তারা বদলে গিয়েছে। কালো মেঘ দক্ষিণ আকাশে পাহাড়ের মতো জমতে শুরু করেছে। এতটুকু ফাঁক নেই, রন্ধ্র নেই। দরিয়ার এই মেঘ–নিরেট, কঠিন এবং বিপজ্জনক।
এখন বিকেল।
দক্ষিণ দিকের বিশাল জমাট মেঘ ফুলতে শুরু করেছে। চতুর্দিকে তার শুড় বেরিয়েছে। বাকি তিন দিকের খণ্ড খণ্ড মেঘগুলিকে খুঁড় দিয়ে টেনে এনে মিলে মিশে একাকার হয়ে আকাশ ঢেকে ফেলছে।
সামনের মাস্তুলটার দিকে তাকাল লখাই। আশ্চর্য! সাগরপাখিটা উধাও হয়েছে। থেকে থেকে পাখিটা কোথায় যে পালায়, ঠিক করে উঠতে পারে না সে। তা ছাড়া, পাখির ভাবনা ভাবার সময়ও এটা নয়। আর তেমন মনও নয় লখাইর।
পায়ের বেড়ি বাজাতে বাজাতে ভিখন আহীর এল। লোকটার মাথা এবং বাঁ গালটা সমেত একটা চোখ পোড়া। মাথায় চুল নেই। বাঁ গালে কালো কালো, পোড়া মাংস কুঁচকে রয়েছে। মুখটা বীভৎস দেখায়।
ভিখনের একটি মাত্র চোখ। সেই চোখটার ওপর লালচে ভুরু। নাক নেই, দুটো গোলাকার গর্ত শ্বাসপ্রশ্বাসের কাজ চালায়।
এমন ভয়ানক চেহারা ভিখনের, কিন্তু তার গলার স্বর বড় সরু, বড় সুরেলা। সে বলল, কী করছিস লখাই?
দরিয়া দেখছি।
লখাইর পাশে বসে পড়ে ভিখন। ফিসফিস করে বলে, এই দুরোজ পেটে কুছ পড়েছে? তার একটি মাত্র চোখে অর্থপূর্ণ দৃষ্টি ফোটে।
লখাই দু’পাশে মাথা নাড়ে। মুখে বলে, না। জাহাজে নেশার চিজ পাব কোথায়? ভাঙায় নেমে খোঁজ করতে হবে। একটু থেমে আবার শুরু করে, ও-সব না পেলে শালা সমুদুর সাঁতরেই আন্দামান থেকে ভাগব।
আমার দিকে তাকা। ভিখন নিচু স্বরে বলে। তার মুখে মিটিমিটি রহস্যময় হাসি ফোটে।
লখাই ঘুরে বসে। চারদিক ভাল করে দেখে নেয় ভিখন। খানিকটা সময় কাটে। কান সজাগ করে জাহাজের সমস্ত শব্দ শোনে। শব্দগুলির মর্ম বুঝবার চেষ্টা করে। তারপর নিঃসন্দেহ হয়। নাঃ, আশপাশে কেউ নেই।
কোমরের খোঁজ থেকে একটা কাগজের মোড়ক বার করে ভিখন। তীব্র মাদক গন্ধে স্নায়ুগুলো ঝিমঝিম করে ওঠে লখাইর। প্রথমে হতবাক হয়ে গিয়েছিল সে। ঘোর কাটলে লাফিয়ে উঠল, মুহূর্তের মধ্যে ভিখনের থাবা থেকে মোড়কটা ছিনিয়ে নিল। উত্তেজনায় তার বিরাট দেহ অল্প অল্প কাঁপছে, চোখদুটো ঝকঝক করছে।
লখাই চেঁচিয়ে ওঠে, আফিং–কোথায় পেলি?
তালু এবং জিভের যোগাযোগে অদ্ভুত শব্দ করে ভিখন। তারপর বলে, সামাল দাদা। নেশা হাতে পেয়ে মাথা বিগড়ে গেল! চিল্লাচ্ছিস যে, লাল পাগড়িওলারা টের পাবে না?
এখন পৃথিবীর অন্য কোনো ব্যাপারে বিন্দুমাত্র মনোযোগ নেই লখাইর। তার সব উৎসাহ, সব কৌতূহল ওই মোড়কটার মধ্যে। পরতের পর পরত কাগজ খুলে কালো রঙের আফিম বার করল লখাই, ক্ষিপ্র নিপুণ হাতে গোলাকার পিণ্ড পাকিয়ে চক্ষের পলকে মুখে পুরে দিল।
একদৃষ্টে সব দেখল ভিখন। হুস করে ফুসফুসে বাতাস টানল। পর মুহূর্তেই বাতাসটা দীর্ঘশ্বাস হয়ে বেরিয়ে এল।
কর্কশ মোটা জিভটা একবার বার করল ভিখন। ফাটা ফাটা ঠোঁট দুটো চাটল। মুখেচোখে কেমন এক ধরনের আক্ষেপ ফুটল। ভাবল, আফিমের কথাটা লখাইকে না জানালেই হত।
চোখ বুজে আসছে লখাইর। আফিমের নেশা জমতে শুরু করেছে। শিরায় শিরায় ঝিমঝিম উত্তেজনা। কপালে বিন্দু বিন্দু ঘাম দেখা দিয়েছে।
আফিমের প্রথম ধাক্কাটা সামলে লখাই বলল, আফিং পেলি কোথায় ভিখন?
তোকে বলেছিলুম না লখাই, আমি এই সমুন্দরেও সব চীজ জোটাতে পারি।
সত্যি?
হাঁ, সচ।
চোখ বুজেই লখাই তারিফ করে, তুই শালা আসলী হিরে। এই জন্যেই তো তোকে এত পেয়ার করি। কিন্তুক মানিক, আফিং কেমন করে জোটালি তা তো বললি না।
আমার দিকে তাকিয়ে দ্যাখ।
চোখের পাতা ফাঁক করে লখাই তাকায়। আর ভিখন অদ্ভুত কৌশলে মুখে আঙুল ঢুকিয়ে একটা টাকা বার করে। তর্জনী আর বুড়ো আঙুলে ধাতুমুদ্রাটি বাজায়। ঠং করে শব্দ হয়। সে বলে, ভেইয়া রে, এই চিজ হল রুপেয়া। এই চিজ তোর কাছে থাকলে, তুই দরিয়াতেই থাক আর আসমানেই থাক, দুনিয়ার হর চীজ তোর হাতে আসবে।
সত্যি?
সচ।
সব চীজ?
জরুর।
মুহূর্তে মনের কথাটা বুঝে নেয় ভিখন। একমাত্র চোখটা কুঁচকে ফিসফিস করে বলে, আওরত ভি মেলে।
এবার পুরাপুরি চোখ খুলে ফেলে লখাই। আফিমের নেশা স্নায়ুতে স্নায়ুতে ঘা মারছে। কাঁপা, তীব্র গলায় সে বলে, দরিয়ায় মেয়েমানুষ কোথায় মিলবে?
মিলবে রে ভেইয়া, মিলবে। চারদিকে তাকিয়ে ভিখন বলে, নগদা চৌআনি খসিয়ে হাবিলদারজির কাছ থেকে খবরটা জুটিয়েছি।
কী খবর?
বহুত বঢ়িয়া।
লখাইর কানে মুখটা গুঁজে তীক্ষ্ণ, সরু গলায় ভিখন বলে, এই জাহাজে পঞ্চাশটা আওরত কয়েদি চলেছে।
সত্যি! উত্তেজনায়, উল্লাসে চোখদুটো ঝিকঝিক করে লখাইর। সে বলে, ঠিক বলছিস?
জরুর।
অনেকটা সময় কাটে। কেউ কথা বলে না, শব্দ করে না। শুধু দুটো কয়েদির তিনটে চোখ ধিকিধিকি জ্বলে।
হঠাৎ ভিখন বলে, তোকে আফিং জুটিয়ে দিলাম, আওরতের খবর বাতলে দিলাম। আমার কথাটা মনে আছে তো?
তোর আবার কী কথা?
সাবাস ভেইয়া, এর মধ্যেই ভুলে গেলি!
পোড়া বীভৎস মুখখানা যতদূর সম্ভব করুণ করে ভিখন বলে, রোজ তোর খানা থেকে একটা করে রোটি দিবি বলেছিলি না?
লখাই জবাব দেয় না। নির্বিকার ভঙ্গিতে সমুদ্র দেখতে থাকে। নেশাটা জমে ওঠার মুখে হঠাৎ যেন ফিকে ফিকে লাগে।
ভিখন আবার বলে, আমার ভুখটা বহুত হারামি, জেলের খানায় পেট ভরে না। শুনেছি আন্দামানে খানা ঘোড়া মেলে। রামজির কসম লখাই, আন্দামানে তোকে রোজ নেশা জুটিয়ে দেব, লেকিন রোটি দিবি তো?
দেব।
মুখে বলে বটে, কিন্তু মনে মনে লখাই ভাবে রুটির বদলে নেশার কথাটা ভিখনকে না বললেই হত।
রুটির বন্দোবস্ত পাকা করে ফেলে ভিখন। বলে, ইয়াদ রাখিস লখাই, নইলে মরে যাব।
চুপ মার। লখাই গর্জে ওঠে।
তবু ভিখন বিড়বিড় করে বকে যায়, দুরোজ জাহাজে চিড়ে চিবিয়ে রয়েছি। তকদির জবর খারাপ। রুপেয় হলে জাহাজে নেশা মেলে, লেকিন খানা মেলে না। পেটে আগুন জ্বলছে। শালারা আমাদের ভুখাই খতম করবে।
এই দু’দিন চিড়ে, মরিচ আর সামান্য নিমক ছাড়া কিছুই জোটে নি কয়েদিদের। খিদের তাড়নায় ভিখনের পোড়া কদাকার মুখটা হিংস্র দেখায়।
বিরক্ত চোখে তাকায় লখাই। চড়া গলায় বলে, কী কইছিস?
ভুখাই মরব।
খালি ভুখ আর ভুখ। দুনিয়া খেয়ে ফেললেও তোর ভুখ মিটবে না। লখাই বলতে লাগল, শালা দ্বীপান্তরে গিয়ে আন্দামানটাকেই গিলে ফেলবে।
ভিখন জবাব দেয় না।
লখাই আবার বলে, রুপেয়া হলে তো হর চীজ মেলে। বাড়তি খানা জুটল না?
খানা তো আছে। লেকিন খেতে পারলাম না। কেন?
জাহাজিরা খানা পাকাচ্ছিল। ছুঁড়ে কুঁড়ে সেখানে গেলাম। লাল পাগড়িওলারা টের পেয়ে আমাকে ধরে আনলে। হারামিরা খেতে দিলে না। অ্যায়সা রদ্দা হাঁকালে, এই দ্যাখ গদান চুরচুর হয়ে গেছে। একটু থেমে দম নেয় ভিখন। তারপর চাপা, ক্রুদ্ধ গলায় অশ্রাব্য খিস্তি করে।
অনেকটা সময় কাটে।
হঠাৎ মোলায়েম গলায় লখাই ডাকে, এই ভিখন—
কী?
মাগী কয়েদিগুলো কোথায় রে?
জানি না।
ঠিক বলছিস?
হাঁ।
দুচোখের ফাঁদ পেতে কিছুক্ষণ তাকিয়ে থাকে লখাই। নাঃ, ভিখনের মুখে ভাবান্তর দেখা যাচ্ছে না। মনে হয়, সত্যিই মেয়ে কয়েদিদের খবর তার জানা নেই। তবু চড়া, কর্কশ গলায় সে বলে, ঝটা বলবি না ভিখন। শালা অ্যায়সা কোতকা হাঁকাব–
ঝুট বলছি না। মাপা আধ হাত জিভ কাটে ভিখন। কানে হাত ঠেকিয়ে বলে, আওরত কয়েদিরা কোথায় আছে, হাবিলদারজি বাতায় নি। সচ বলছি, রামজি কসম।
যা, ভাগ এখান থেকে। লখাই খেঁকিয়ে উঠল।
ভিখন চলে গেল।
.
৩.
প্রথমে খেয়াল করেনি লখাই। হঠাৎ আকাশ এবং সমুদ্রের চেহারা দেখে তার অন্তরাত্মা চমকে উঠল।
দক্ষিণ দিকের কালো জমাট মেঘ একটু একটু করে অর্ধেক আকাশটাকে কখন যেন ঢেকে ফেলেছে। তুফান উঠছে সাঁই সাঁই। ওপরে কালো মেঘ ফুলছে, নিচে লবণ দরিয়া উথলে উথলে উঠছে, সমানে ফুঁসছে। পশ্চিমা বাতাস শূন্যে পাক খেয়ে সমুদ্রে ঝাঁপিয়ে পড়ছে। আকাশটাকে ফালা ফালা করে ঘন ঘন বিদ্যুৎ চমকায়। কড়কড় শব্দে বাজ পড়ে।
কয়েক মুহূর্তের মধ্যে যেন প্রলয় ঘটে গেল।
সামনের ফোরমাস্টটা মড়মড় করে। যে কোনো সময় সেটা ভেঙে পড়তে পারে। এলফিনস্টোন জাহাজটা বিরাট বিরাট ঢেউয়ের মর্জিতে একবার আকাশে উঠছে, পর মুহূর্তেই পাতালে নামছে। উন্মাদ দরিয়া দু’পাশ থেকে তাকে এলোপাথাড়ি ঝাঁকাচ্ছে।
রোলিং এবং পিচিং শুরু হয়েছে।
আকাশের কোথাও এখন সূর্যটাকে খুঁজে পাওয়া যাবে না। এতটুকু আলো নেই। কালো, কুটিল, ভয়ঙ্কর অন্ধকার আকাশ এবং সমুদ্রকে গিলে ফেলেছে।
আসন্ন বিপদের সঙ্কেত জানায় জাহাজের যে ঘণ্টাটা, সেটা অবিরাম বাজছে। দূরে মেইন ডেকে, ব্রিজে, এঞ্জিন রুমে খালাসি-সারেঙ-সুখানিরা সমানে চিৎকার করছে। কিন্তু কিছুই শোনা যায় না। মেঘ, সমুদ্র আর কড়কড় বাজের গর্জন সব শব্দকে ঢেকে দিয়েছে।
কালাপানি মেতেছে। লাফিয়ে লাফিয়ে আপার ডেকের ওপর জল উঠছে। জাহাজের আলোগুলো একবার জ্বলছে, একবার নিভছে।
চারদিকে তাকাতে লাগল লখাই। যাত্রী বলতে এই জাহাজে একমাত্র কয়েদিরাই। আর যারা জাহাজ চালায় তারা। ডেকের কোথাও তাদের চিহ্নমাত্র নেই। কী এক ভোজবাজিতে সবাই উধাও হয়েছে। সদাব্যস্ত খালাসি, যারা কাজে অকাজে জাহাজময় ছোটাছুটি করে, তাদেরও দেখা গেল না।
জাহাজের এ-অংশটা নির্জন। জাহাজিদের গোটাকতক কেবিন, একটা হ্যাঁচ, মাল তোলার একটা ডেরিক, ফ্ল্যাগ স্ট্যান্ড আর খোলা ডেক–এ ছাড়া কিছুই নেই।
ডেরিকের পাশ থেকে উঠে দাঁড়াল লখাই। কিন্তু পরমুহূর্তে তুফান আর বাতাসের ঝাঁপটা খেয়ে হুমড়ি খেয়ে পড়ে গেল। আবার উঠবার চেষ্টা করল, আবারও পড়ল। কয়েক বার চেষ্টার পর উঠল না লখাই।
সমুদ্র থেকে অবিরাম লবণ জলের ঢেউ উঠে আসছে। জল আর বাতাসের যা জোর, উঠলে হয়তো সমুদ্রে উড়িয়ে নিয়ে ফেলবে। হয়তো কেন, নিশ্চয়ই। তা ছাড়া পায়ে মোক্ষম বেড়ি পরানো। হাঁটলে একবারে বিঘত-খানেকের বেশি এগোনো অসম্ভব, লম্বা করে পা ফেলতে গেলেই বেড়িতে টান পড়ে।
পুলিশ হাবিলদারদের চোখ এড়িয়ে ডেরিকের নিচে এসে বসে ছিল লখাই। দরিয়ার দিকে তাকিয়ে মনে হল, না এলেই ভাল হত।
বসে থাকারও উপায় নেই। জল আর ঝড় ডেরিকের মোটা মোটা লোহায় আছাড় মেরে তাকে গুঁড়িয়ে ফেলবে যেন। এখান থেকে ডান দিকে কমপক্ষে শখানেক হাত যেতে পারলে তাদের লোয়ার ডেকের সিঁড়ি মিলবে। আর বাঁ দিকে হাত পঞ্চাশের মধ্যেই ছাদ ঢাকা আর একটা ডেক, জাহাজিদের কেবিন।
মুহূর্তে স্থির করে ফেলল লখাই, বাঁ দিকেই যাবে। যেমন করে হোক, সেখানে পৌঁছতে হবে। আপাতত একটা নিরাপদ আশ্রয় চাই।
দাঁতে দাঁতে চাপল লখাই। তারপর উবু হয়ে শুয়ে পড়ল। অকারণ আক্রোশে চোখদুটো তার জ্বলছে।
জাহাজটা অবিরাম ভো বাজিয়ে চলেছে। সেই সঙ্গে বিপুল সমুদ্রে নিজের অসহায়, ক্ষীণ অস্তিত্বটাকে টিকিয়ে রাখার জন্য ঝড় এবং তুফানের সঙ্গে পাল্লা দিয়ে লড়ছে।
খোলা ডেকের ওপর বুকে হাঁটতে হাঁটতে জল আর বাতাসের সঙ্গে সমানে যুঝছে লখাই। শরীরটা ভিজে গিয়েছে। শীতে হাড়ের মধ্যে কাঁপন ধরেছে। বুকটা ছিঁড়ে জায়গায় জায়গায় চামড়া উঠে যাচ্ছে। তবু এগোবার বিরাম নেই।
পিছল ডেকে বুক ঘষে চলতে চলতে হঠাৎ ভাল লেগে গেল লখাইর। এই উন্মাদ দরিয়ার সঙ্গে তার স্বভাবের কোথায় যেন একটা সাঙ্ঘাতিক মিল আছে।
একবার চোখ মেলবার চেষ্টা করল লখাই। পারল না। লোনা জলের ঝাঁপটায় চোখদুটো কর কর করছে। আন্দাজে বুঝল, আর একটু যেতে পারলেই জাহাজিদের কেবিনগুলো পাওয়া যাবে।
সমুদ্রের মত্ততা বেড়েই চলছে। সেই সঙ্গে ঝড়ের তাণ্ডবও। উত্তর থেকে যে বাতাস দক্ষিণমুখি ছুটছিল, মাঝ দরিয়ায় অসহায় জাহাজটাকে পেয়ে খুব একচোট নাস্তানাবুদ করে যাচ্ছে। তুফান আর বাতাস একযোগে কারসাজি করেছে, জাহাজটা না ডুবিয়ে ছাড়বে না।
অনেকক্ষণ পর ছাদ-ঢাকা ডেকে এসে হাঁফাতে থাকে লখাই। এতক্ষণ উথাল পাতাল দরিয়ার সঙ্গে প্রাণ বাঁচাবার উত্তেজনায় সমানে যুঝেছে। এখন ক্লান্তিতে শরীরটা কাহিল হয়ে আসছে। বুকটা তোলপাড় করে শ্বাস উঠছে, নামছে।
দু’পাশে ক্রুদের কেবিন। মাঝখানের প্যাসেজে নিস্পন্দ পড়ে রইল লখাই। জাহাজের এলোপাতাড়ি দোলানির সঙ্গে দু ধারের কেবিনের দেওয়ালে ক্রমাগত ঘা খেতে লাগল। নাক-মুখ ফেটে তাজা রক্তের ফোয়ারা ছুটল। জাহাজের বাড়ি ঠেকাবার মতো সামর্থ্যটুকু পর্যন্ত সে হারিয়ে ফেলেছে।
দু’ পাশের কেবিনে টাল সামলাতে সামলাতে একটা লোক প্যাসেজের ভেতর দিয়ে আসছিল। লখাইর কাছাকাছি এসে সে থমকে দাঁড়াল। ঝড়ের দরিয়ায় ডেকে লোক থাকে না। সবাইকে জাহাজের হোলে ঢুকিয়ে মুখ বন্ধ করে দেওয়াটা দস্তুর। লখাইকে বাইরে দেখে লোকটা চমকে উঠল। বিস্ময়ে চেঁচিয়ে উঠল, কে রে?
মাথা তুলবার চেষ্টা করল লখাই। দেখল, সামনেই ডাংরি-পরা একটা খালাসি দাঁড়িয়ে রয়েছে। নির্জীব গলায় কী যেন বলতে চাইল লখাই, পারল না।
দুর্বোধ্য স্বরে তড়বড় করে অনেকগুলো কথা বলে গেল খালাসিটা। ছাইক্লোন ছাড়া বাকি একবর্ণও বোঝা গেল না। তবে লখাই আন্দাজ করল, খালাসিটা প্রচণ্ড উত্তেজিত হয়ে উঠছে।
উৎকর্ণ হয়ে লখাইর জবাব শুনবার জন্য দাঁড়িয়ে রইল খালাসিটা। যখন জবাব মিলল না, তখন দুই ঠ্যাং ধরে টানতে টানতে তাকে প্যাসেজের শেষ মাথায় নিয়ে এল। এটা জাহাজের দক্ষিণ প্রান্ত। লোয়ার ডেকের দরজাটা খুলে ফেলল সে, মুহূর্তে লখাইকে ভেতরে ঢুকিয়ে পাল্লা বন্ধ করে দিল।
লোহার খাড়াই সিঁড়ি দিয়ে গড়িয়ে নিচে এসে পড়ল লখাই। অতি কষ্টে একবার চোখ মেলল। নিচের এই পাতালটাকে বুঝবার চেষ্টা করল সে। জাহাজের এই অংশটা একেবারেই অচেনা। পেছনের ডেরিকের নিচে এসে বসেছে কতবার, অথচ তারই পঞ্চাশ হাতের মধ্যে এমন একটা বিস্ময়কর দুনিয়া ছিল, গত দু দিনে কি একবারও ভেবেছিল লখাই?
পোর্ট হোলের কাঁচ সমুদ্রের মধ্যে ঢুকে গিয়েছে। উইন্ড ব্লোয়ার দিয়ে তীব্র বেগে বাতাস আসছে। বাতিগুলো একবার জ্বলছে, একবার নিভছে।
হঠাৎ চোখে পড়ল, লোয়ার ডেকের এক কোণে অনেকগুলো মেয়েমানুষ জড়াজড়ি করে বসে রয়েছে। ভীষণ চমকে উঠল লখাই। তবে তো পশ্চিমা ভিখনটা মিথ্যে স্তোক দেয়নি! পঞ্চাশ আওরত কয়েদি সত্যিই আন্দামান চলেছে। এইটুকুই মাত্র ভাবতে পারল লখাই। এই মুহূর্তে এর বেশি ভাববার মতো শক্তিই তার নেই। জাহাজের বাড়ি খেয়ে নাক-মুখ ফেটেছে, উন্মাদ সমুদ্রের সঙ্গে যুঝে যুঝে শরীরটা আড়ষ্ট হয়ে আসছে। মাথার রগগুলো একসঙ্গে দাপাদাপি শুরু করেছে।
একসময় নিজের অজান্তে চোখ বুজে এল লখাইর। লোয়ার ডেকের আলো, মেয়েমানুষ–সব নিরাকার, অদৃশ্য হয়ে গিয়েছে। দরিয়ার গর্জন, মেঘের ফেঁসানি, কিছুই শুনতে পাচ্ছে না সে।
লখাই বেহুশ হয়ে পড়ে রইল।
.
অনেকটা সময় কেটে গেল।
সমুদ্র এখনো সমানে ফুঁসছে। কালো আকাশটাকে আড়াআড়ি চিরে বিদ্যুৎ চমকায়। ঝড়ের আক্রোশ ক্রমাগত বেড়েই চলে।
লবণ দরিয়া একবার খেপে উঠলে সহসা থামতে চায় না।
একসময় লখাইর জ্ঞান ফিরল।
পোর্ট হোলের কাঁচ এখনো সমুদ্রের নিচে তলিয়ে রয়েছে। বাতিগুলো জ্বলছে, নিভছে। নিভছে, জ্বলছে। জাহাজটা একবার বাঁ পাশে হেলছে, পরমুহূর্তেই ডান পাশে ঝুঁকছে। একবার বিপুল তরঙ্গের মাথায় উঠেই আবার কোন অতলে নেমে যাচ্ছে। কখন যে কালা পানি জাহাজটাকে গ্রাস করে ফেলবে, কে জানে।
জাহাজের দোলানির সঙ্গে সঙ্গে লটবহর-বোঁচকা-কুঁচকি, বিছানা-গাঁটরি, হরেক কিসিমের মালপত্র ডাইনে বাঁয়ে সামনে পেছনে গড়াগড়ি খাচ্ছে। একপাশে গোটাকয়েক মুরগির ঝুড়ি রয়েছে। নিরীহ প্রাণীগুলো দরিয়ার গর্জন শুনতে শুনতে একটানা ককিয়ে চলেছে।
হঠাৎ লোয়ার ডেকের এক কোণ থেকে কান্নার রোল উঠল।
একটু আগে জ্ঞান ফিরেছে লখাইর। স্নায়ুগুলো এখনো বড় দুর্বল। মাথার রগগুলো কেউ যেন ধারাল নখে ছিঁড়ছে। শিরায় শিরায় অসহ্য যন্ত্রণা ছোটাছুটি করছে। একবার তাকিয়ে তাকিয়ে চারদিক দেখল লখাই। সঙ্গে সঙ্গে অপরিসীম ক্লান্তিতে চোখ দুটো আবার বুজে এল।
এইসময় অনেকগুলো গলার কান্না একসঙ্গে তুমুল হয়ে উঠতে লাগল। কান্নার রোলটি তীব্র, করুণ এবং অসহায়।
কিছুক্ষণ পড়ে পড়ে দরিয়ার সোনির সঙ্গে মানুষের কান্নামেশা এক অদ্ভুত শব্দ শুনল লখাই। তারপর হাতের ভর দিয়ে ধীরে ধীরে অতি কষ্টে উঠে বসল। মাথাটা টলছে। নাক-মুখ ফেটে যে রক্ত ঝরেছিল, তা এখন জমে গিয়েছে। খোলা ডেকে বুকে হেঁটে আসার সময় ঘষায় ঘষায় চামড়া ছিঁড়ে গিয়েছিল। বুকটা এখন জ্বলছে।
কিছুটা সামলে নিয়ে লখাই ফের তাকায়।
লোয়ার ডেকের এক কোণে যে মেয়েমানুষগুলো জড়াজড়ি করে বসে ছিল, তারা চিৎকার করে কাঁদছে। একটানা কান্নার বিরাম নেই, ছেদ নেই। উন্মাদ দরিয়ার তাণ্ডব দেখে, ডুবে মরার আতঙ্কে দিশেহারা হয়ে পড়েছে। খুব সম্ভব সকলে মিলে ডাক ছেড়ে কেঁদে কেঁদে তারা মরার ভয় ঠেকাতে চাইছে।
কী করবে, কী বলবে, হঠাৎ কিছুই ভেবে উঠতে পারল না লখাই। হতবাক বসে রইল সে।
একটু পর কান্নার রোল ঝিমিয়ে এল।
একটি নারীকণ্ঠ শোনা গেল, দরিয়া বাওরা হয়ে উঠেছে, জানে মরে যাব। জরুর জাহাজ ডুবে যাবে।
কান্নাটা থেমে এসেছিল, আবার সেটা তুমুল হয়ে উঠল।
মেয়েমানুষগুলো ভয়ার্ত গলায় সমানে চেঁচাতে লাগল, জরুর জাহাজ ডুবে যাবে।
জরুর ডুবে মরব।
হে রামজি কিরপা কর।
এ খোদা, দোয়া কর।
একটা বিরাট ঢেউ ফুলে ফুলে আকাশের দিকে উঠছিল। তার মাথায় চড়ে জাহাজটাও অনেক উঁচুতে উঠে গিয়েছিল। আচমকা সমুদ্রের কী খেয়াল হল, প্রচণ্ড ঝাঁকুনি দিয়ে জাহাজটাকে ঢেউয়ের চড়াই থেকে অথৈ উতরাইতে আছড়ে ফেলল।
লোয়ার ডেকের এই পাতালে কেমন এক ধরনের ভয় ঘনিয়ে এল। আকাশ-বাতাস বজ্রপাত-বিদ্যুৎ–সব ক্ষিপ্ত হয়ে উঠেছে। উন্মত্ত সমুদ্র ছুঁড়ে সাঙ্তিক এক ভয় উঠে এসে জাহাজটাকে গ্রাস করতে লাগল।
প্রকৃতি এখানে নিরাবরণ, নগ্ন। পারাপারহীন সমুদ্রের মতো তার ক্রুরতার অন্ত নেই। কালাপানির হিংসা বড় ভীষণ।
নিচে গহিন দরিয়া, ওপরে কালো, কুটিল আকাশ। বিপুল অন্ধকারে কোথাও একবিন্দু আলো নেই, যাকে বিশ্বাস করা চলে।
প্রাণ বাঁচাবার অন্ধ তাড়নায় এলফিনস্টোন জাহাজটা দিশাহারা হয়ে ছুটছে। কোথাও কূল নেই, পার নেই, দিকচিহ্ন নেই, আলো নেই, নিশানা নেই। তবু জাহাজটা ছুটছে। ছোটার বিরাম নেই।
পোর্ট, হোলগুলো একবার জলতলে ডুবছে, আবার ভেসে উঠছে। বিদ্যুতের আলোয় পোর্ট হোলের কাছে উথালপাতাল দরিয়া আর আকাশ দেখা যায়। ডাইনে বাঁয়ে হাজার। দিকে আকাশময় চিড় ধরছে। আর সেই ফাটলের মধ্য দিয়ে লিকলিকে বিজুরি চমকায়।
লোয়ার ডেকের এক কোণে গোটাকয়েক প্রাণী দলা পাকিয়ে বসে রয়েছে। এখন আর তারা কাঁদছে না, শব্দ করছে না। অপরিসীম ভয়ে শিরায় শিরায় ছুটন্ত রক্ত তাদের হৃৎপিণ্ডে প্রবল ঘা দিচ্ছে। অসাড় হয়ে পোর্ট হোলের কাঁচের দিকে তাকিয়ে বসে রয়েছে তারা।
লখাই হঠাৎ বলে উঠল, তার গলাটা বড় কাতর শোনায়, এটু জল, বড় তিয়াস–লোয়ার ডেকের ওই কোণে চাঞ্চল্য দেখা দিল। একটা তীক্ষ্ণ গলা শোনা গেল, কৌন রে?
আমি–
হামি কৌন রে হারামি?
নির্জীব গলায় লখাই সাড়া দিল, আমি লখাই। কয়েদি–
টালমাটাল জাহাজ। দু’পাশের বাঙ্কে টাল সামলাতে সামলাতে দুটো মেয়েমানুষ লখাইর সামনে এসে দাঁড়াল।
লখাই তাকিয়ে তাকিয়ে দেখে। একেবারে সামনে যে রয়েছে, তার চোখের সাদা অংশে দুটো আড়াআড়ি লাল দাগ, তারা দুটো কটা। গায়ের চামড়া মাজা কালো, মসৃণ এবং পিছল। চিকন কোমরের ওপর সুঠাম ছিপছিপে শরীর। ঘন রোমশ ভুরু দুটো জোড়া। ছোট চাপা কপালে গোলাকার শ্বেতির চিহ্ন। পরনে মোটা শাড়ি, দেহের ওপর দিকে নীল ধারী আঁকা কুর্তা।
বিবির বাজারের মোতি প্রায়ই একটা কথা বলত, কাল ভুজঙ্গী। মেয়েমানুষটাকে দেখতে দেখতে কেন যেন সেই কথাই মনে পড়ল লখাইর। তাকিয়েই রইল সে। চোখে পলক পড়ল না।
হিন্দি এবং উর্দু মেশানো কিম্ভুত ভাষায় মেয়েমানুষটা বলল, কি রে শালে, কী মতলবে এখানে ঢুকেছিস?
এট্টু পানি, বড় তিয়াস–ঢোক গিলে এটুকুই মাত্র বলতে পারল লখাই।
হারামি, পানি গিলবার আর জায়গা পাসনি! পেছনে থেকে একটা কর্কশ, বাজখাঁই গলা শোনা গেল, কুত্তীকা বাচ্চা, জানিস না এখেনে আওরত কয়েদিরা রয়েছে? এই সোনিয়া হঠ তো–
সোনিয়াকে ঠেলে, কনুই দিয়ে গুঁতিয়ে যে মেয়েমানুষটা সামনে এগিয়ে এল, তার দিকে তাকিয়ে অমন যে দুর্দান্ত লখাই, তার অন্তরাত্মাও মুহূর্তের জন্য আঁতকে উঠল। মাপা চার হাত খাড়াই শরীর। গলাটা সেই অনুপাতে অস্বাভাবিক খাটো। হাত জানু ছাড়িয়ে নিচে নেমেছে। কোটরের মধ্যে গোল চোখ দুটো ঝিকঝিক করছে। চৌকো মুখ, উদ্ধত চোয়াল। ভাঙা গালে হনু দুটো ফুঁড়ে বেরিয়েছে। মাথার আধাআধি পর্যন্ত টাক, পেছন দিকে কয়েক গাছা খোঁচা খোঁচা, তামাটে চুল।
পরনের কাপড়টা পায়ের পাতা পর্যন্ত নামেনি, হাঁটুর খানিকটা নিচে এসে ঝুলছে।
মেয়েমানুষটা আবার হুমকে উঠল, আমরা আওরত–বলতে বলতে হঠাৎ থেমে গেল।
বিড়বিড় করে লখাই বলে, তুমি শালী আওরত! তুমি আওরত হলে মরদকা বাপ কে?
সন্দিগ্ধ চোখে লখাইর দিকে তাকিয়ে রইল মেয়েমানুষটা। তারপর বলল, কি রে শুয়ারকা বাচ্চা, গালি দিচ্ছিস?
না।
তবে কী বলছিস?
এট্ট পানি মাঙছি।
উল্লু কহিকা, এখানে পানি মিলবে না।
বড় তিয়াস–করুণ গলায় বলে লখাই।
সচ বলছিস?
হাঁ।
তবে ঠার, পানি নিয়ে আসছি। জলের সন্ধানে লম্বা মেয়েমানুষটা কোণের দিকে চলে গেল।
কাল ভুজঙ্গী এক দৃষ্টে লখাইর দিকে তাকিয়ে ছিল। মৃদু, নরম গলায় এবার সে বলল, তোর নাম তো লখাই?
হাঁ, তোর?
সোনিয়া।
যে পানি আনতে গেল, ও কে?
হাবিজা। এক মুহূর্ত কী যেন ভাবল সোনিয়া, তারপর বলল, জোড়া খুন করে কালাপানি চলেছে।
পৌরুষে কোথায় যেন ঘা লাগে। লখাই ফুঁসে উঠল, আমিও পাঁচ-পাঁচটা খুন করে এসেছি।
খানিকটা চুপচাপ।
কেউ স্তব্ধতা ভাঙে না। সোনিয়া আর লখাই মুখ ঘুরিয়ে ঢেউয়ে টাল-খাওয়া জাহাজের দেওয়ালে কী দেখে, কে জানে।
হঠাৎ লখাই বলে, তুই কালা পানি এলি যে সোনিয়া?
সোনিয়ার কটা চোখের তারা দুটো জ্বলে উঠল। বিষাদ, হিংস্রতা এবং রোষমেশানো অদ্ভুত এক ভঙ্গি ফুটল মুখে। দাঁতে দাঁত চেপে সে বলল, তা শুনে তোর কী দরকার?
শান্ত, নির্বিকার গলায় লখাই বলল, তুইও আন্দামানে যাচ্ছিস, আমিও যাচ্ছি। জান-পয়চান হল। তাই জিজ্ঞেস করছিলাম। কসুর হল?
না। কঠিন গলায় সোনিয়া বলল, শুনতেই যখন চাস, তখন বলছি। কোতল করেছিলাম। বিশ সাল কালাপানি হয়েছে।
লখাই হাসল, আন্দামান যেতে হলে খুন করে যাওয়াই ভাল। ওসব ডাকাতি ফাঁকাতি, উঁচড়ামি করে লাভ নেই। কি বলিস সোনিয়া?
আচমকা ফুঁসে উঠল সোনিয়া। ছিপছিপে, কালো শরীরটা ঈষৎ বাঁকিয়ে দাঁড়াল। মাথা অল্প অল্প দুলছে। চোখের তারা দুটো সাপিনীর মতো হিংস্র হয়ে উঠেছে। সে ধমকে উঠল, চোপ হারামি–
খিস্তি খেয়ে শরীরের সমস্ত রক্ত লাফিয়ে তালুতে চড়ল লখাইর। মেজাজটা বদখত হয়ে গেল। রক্তচোখে সোনিয়ার দিকে তাকাল সে। দু’হাতের বিরাট থাবায় গলাটা টিপেই ধরত সোনিয়ার, কিন্তু তার আগেই ঘটনাটা ঘটল।
দরিয়ার আক্রোশ এখনো পড়েনি। জাহাজের দক্ষিণ প্রান্তে যে উঁচু মাস্তুলটা আকাশের দিকে মাথা তুলেছে, সেটায় চড়চড় শব্দে চিড় ধরল।
জাহাজের ক্যাপ্টেন প্রমাদ গোনে, ভয় পেয়ে প্রচণ্ড শব্দে ভো বাজায়।
লোয়ার ডেকের কোণ থেকে মেয়েমানুষগুলো ডুকরে কেঁদে উঠল। লখাই চমকে সেদিকে তাকায়।
বিড় বিড় করে সোনিয়া বলে, কালাপানি বাওরা হয়ে উঠেছে। ডর পেয়ে ওরা কাঁদছে।
কান খাড়া করে কান্নার শব্দ শুনল লখাই। তারপর বলল, তুইও তো এতক্ষণ কাঁদছিলি।
সাঁ করে ঘুরে দাঁড়াল সোনিয়া। বলল, ঝুট। আমি আর হাবিজা কাঁদি নি।
আমি যে দেখলাম।
জরুর নেহী। সোনিয়া বলতে লাগল, পেছনের দো সাল আমি একবারও কাঁদি নি। আমার আঁখোমে কেউ আঁশু দেখে নি।
অনেকটা সময় চুপচাপ কাটে।
হঠাৎ লখাই বলে বসে, তোর মুল্লুক কোথায় সোনিয়া?
কয়েদখানায়।
কয়েদখানা কারো মুল্লুক হয়?
হয়। কঠিন গলায় বলে সোনিয়া।
স্থূল মনোধর্মের মানুষ লখাই। কথার সূক্ষ্ম মারপ্যাঁচ সে বোঝে না। যে বুদ্ধি এবং তীক্ষ্ণতা থাকলে সামান্য রহস্যও বোঝা যায়, সেটুকুও তার নেই। জীবনে যা কিছু সরাসরি এবং মোটা দাগের, একমাত্র সেগুলির মাহাত্মই সে বুঝতে পারে। বিরাট দেহের ভেতর তার মন অত্যন্ত শ্লথ গতিতে ক্রিয়া করে। তবু সোনিয়ার মুখের দিকে তাকিয়ে এই মুহূর্তে তার সংশয় জাগে। ধীরে ধীরে লখাই বলে, ঠিক বল তো, দুনিয়ায় কে কে আছে তোর?
কেউ নেই, কুছ নেই।
হঠাৎ লখাইর পাশে বসে পড়ে সোনিয়া। দু’হাতে মুখ ঢাকে। সুঠাম শরীরটা ফুলে ফুলে কাঁপতে থাকে।
লখাইর মুখে সহসা জবাব যোগায় না। অথৈ দরিয়া যখন মেতে উঠেছে, তখন আন্দামানগামী এই জাহাজে এমন এক তাজ্জব নারীর দেখা মেলবে, একথা কি কস্মিনকালে ভেবেছিল লখাই!
লখাই শুধু এটুকুই বলতে পারে, তুই কাঁদছিস সোনিয়া?
হাঁ। দো সালে এই পয়লা কাঁদলাম।
কেন?
দিল হল।
সোনিয়া মুখ তুলল। বাইরে অশান্ত, অফুরন্ত লবণ-সমুদ্র, ভেতরে সোনিয়ার দুগালে লবণ-জলের দরিয়া। লখাই ভেবেই পায় না, যে নারী কোতল করে সাজা নিয়ে আন্দামান চলেছে, দুবছরে যার চোখ একবারও ভেজেনি, সে কেন কাঁদে?
বহুদিন পর লখাই যখন জীবনের দুজ্ঞেয় রহস্যের মহিমা বুঝতে শিখেছিল, মানুষের মনের গহন গোপন কথাটি পড়তে পেরেছিল, সেদিন সোনিয়ার কান্নার অর্থ বুঝেছিল। লখাই জেনেছিল, পশ্চিমের এক দেহাতি গাঁও থেকে নিজের মরদকে খুন করে সোনিয়া আন্দামান এসেছে। কিন্তু সে কথা অনেক, অনেক পরের।
সোনিয়ার মুখের দিকে হতবাক তাকিয়ে ছিল লখাই। সমস্ত জীবনে নারীর একটি মহিমাই সে জেনেছে। যে নারী তার কামাতুর দেহ দিয়ে পুরুষকে মাতিয়ে তোলে, ছলাকলা দিয়ে বিচিত্র এক নেশায় তাকে বুঁদ করে রাখে, একমাত্র তাকেই সে চেনে, বুঝতে পারে। কিন্তু যে নারী খুন করে এসে দুবছর পর আন্দামানের জাহাজে দুচোখের আঁশুতে দরিয়া ভাসায়, তার দুজ্ঞেয়, দুর্বোধ্য মন বোঝা লখাইর সাধ্য নয়। তাকে সে আদপেই বুঝতে পারে না।
খানিক পরে হাবিজা জল নিয়ে ফিরল। কর্কশ গলায় ডাকল, এই সোনিয়া—
কী? সোনিয়া চোখ তুলল।
হারামিটাকে পানি গেলা। সোনিয়ার দিক থেকে গোল গোল দুটো কোটরে-ঢোকা চোখ লখাইর ওপর এনে ফেলল হাবিজা। তীব্র গলায় বলল, এই শালে, তুই এখেনে ঢুকলি কেমন করে?
একটা খালাসি দু ঠ্যাং ধরে ঢুকিয়ে দিল যে–
সন্দিগ্ধ চোখে একবার লখাইর দিকে তাকাল হাবিজা। ডান পায়ের বুড়ো আঙুল তার পাঁজরে গেঁথে দিল। তারপর খেঁকিয়ে উঠল, পানি গিলেই ভাগবি। নইলে শির ঘেঁচে দেব। সোনিয়াকে বলল, পানি গেলা হলেই কুত্তাটাকে লাথ মেরে ভাগাবি।
লখাই রুখে উঠল, গালি দিবি না
কোটরের মধ্যে দুটো চোখ ঝিকিয়ে উঠল হাবিজার। চড়া গলায় সে বলল, শালে, আওরতের গায়ের গন্ধ শুকবে আর গালি খাবে না! সব অ্যায়সা অ্যায়সা, মাগনা? বদখত মুখটা হিংস্র হয়ে উঠল হাবিজার। জলের ললাটাটা লখাইর মাথার ওপর তুলে গর্জে উঠল, হাঁকাব–
সাংঘাতিক কিছু ঘটতে পারত। কিন্তু তার আগেই সোনিয়া হাবিজার হাত থেকে লোটাটা ছিনিয়ে নিল। বলল, তুই ওধারে যা হাবিজা–
হারামিটার জন্যে তোর দেখি বহুত দরদ–
দরদ নেই। পানি গিলিয়েই ভাগাচ্ছি। সোনিয়ার গলা শান্ত এবং কঠোর শোনায়। হাবিজা এক মুহূর্ত কী ভাবল, সে-ই জানে। কপালে অসংখ্য পাচালো রেখা ফুটল। গলার একটা শিরা ফুলে ফুলে মোটা হতে লাগল। ভুরু দুটো কুঁচকে রইল। সে বলল, আচ্ছা, ইয়াদ রাখিস সোনিয়া, ওটাকে না ভাগালে তোদের দুটোকেই কোতল করব। আমি ওদিকে যাচ্ছি। দরিয়ার ঝকানিতে মাগীগুলো বমি করতে শুরু করেছে। খিদমত করতে হবে।
হাবিজা চলে গেল। কয়েক ঢোক জল খেয়েই বমি করে ফেলল লখাই। পাকস্থলীতে যা ঢুকছে, জাহাজের অবিরাম দোলানিতে সব ঠেলে বেরিয়ে আসছে। নির্জীব, অসাড় হয়ে শুয়ে পড়ল সে।
একটু পর কাতর গলায় লখাই গোঙাতে থাকে, বড় কষ্ট হচ্ছে। বুকের কাছটায় বহুত দরদ, বুকটা চেপে ধর সোনিয়া। চেপে ধর—অঁ—অঁ—অঁ– লখাইর মুখটা যন্ত্রণায় বিকৃত দেখায়।
সোনিয়া বাঙ্কের রড ধরে পেছন দিকে ঘুরল। ডাকল, এই হাবিজা–
কী কইছিস?
ইধারে আয়।
উধার থেকেই বল।
আদমিটার বুকে দরদ হচ্ছে।
খিক খিক শব্দ করে হাসে হাবিজা। হাসলই শুধু, কথা বলল না। তার হাসিতে অনেক কিছু ছিল। হাসি দিয়েই তা বুঝিয়ে দিল সে।
সোনিয়াও আর কথা বলল না। ঘুরে বসে লখাইর বুকটা দু’হাতে চেপে ধরল। একদৃষ্টে লখাইর মুখের দিকে তাকিয়ে রইল। চোখে পলক পড়ল না। শুধু হাতের পাতায় একটি কঠিন পাথুরে বুকের হৃৎপিণ্ডের ধুকপুকুনি অনুভব করতে লাগল।
অনেকক্ষণ পর সোনিয়ার নরম হাতের ডলায় যন্ত্রণার বেগটা কমে এল লখাইর। চোখ বুজে ছিল, মেলল। ঘন ঘন শ্বাস টানল। তারপর টেনে টেনে বলতে লাগল, খুব যত্ন করলি, বহোত খিদমত। সারা জিন্দেগি তোকে মনে রাখব।
সোনিয়া জবাব দিল না।
লখাই আবার বলতে লাগল, শুনেছি, আন্দামানের কয়েদখানায় এক এক কয়েদির এক এক কুঠরি মেলে। তুই আমার পাশের কুঠরিতে থাকবি?
সোনিয়া নিরুত্তর বসে রইল।
আরো খানিকটা পর দরিয়ার আক্রোশ কমে এল। উন্মাদ কালাপানি শান্ত হল। উমড়ঝুমড় মেঘের ডাক থামল। আকাশের মেঘ উড়ে উড়ে কোথায় যেন উধাও হতে লাগল। রাশি রাশি তারা দেখা দিল আকাশে। সমুদ্র জুড়ে, যে-দিকেই তাকানো যায়, এখন কোটি কোটি ঢেউয়ের মাথায় ঝিকমিক করতে থাকে ফসফরাস। জাহাজের দোলানি থেমে এল।
এখন রাত কত, কে জানে। হঠাৎ সিঁড়ির মাথায় লোহার দরজাটা ঘটাং করে খুলে যায়। সিঁড়ি বেয়ে ভারী ভারী বুটের শব্দ নামতে থাকে। দুটো পুলিশ আর একটা পাঠান হাবিলদার লোয়ার ডেকে ঢোকে। পেছনে পেছনে আসে ভিখন আহির।
ভিখন অদ্ভুত হাসে। তার একমাত্র চোখটা ধিকিধিকি জ্বলে। সে বলে, কি হাবিলদারজি, বলেছিলুম না, লখাই ভেইয়া পরীস্তানে রয়েছে। বেফায়দা তামাম জাহাজ টুড়লেন।
লখাইর দিকে তাকিয়ে ভিখন বলে, হাঁ ভেইয়া, বহোত তখলিফ দিলি। ইধারে দরিয়া খেপে উঠেছে, উধারে তুই ভাগলি। সিপাইজিরা আমাদের কথা বিশোয়াস করে না। খালি বলে, লখাই শালেকো কোথায় সরিয়ে দিয়েছিস, বল। পিটিয়ে পিটিয়ে কয়েদিদের হাড্ডি চুরচুর করে দিলে সিপাইজিরা। লেকিন আমরা কেমন করে জানব, তুই ভেইয়া এখেনে ভেগে এসেছিস।
পাঠান হাবিলদারটা লখাইর পেটে বুটের ঠোক্কর দিয়ে বলল, এ জনাব, সারা রাত তো বেহেস্তে কাটালেন, এবার চলিয়ে। একটু থেমে আবার, শালে, বহোত ভুগিয়েছিস!
করুণ চোখে একবার সোনিয়ার দিকে তাকায় লখাই। তারপরেই দৃষ্টিটা ভয়ানক হয়ে পাঠান হাবিলদারটার মুখে এসে পড়ে।
একটা পুলিশ টিপ্পনি কাটাল, শালে, এর মধ্যেই জমিয়ে নিয়েছিস! এলেমদার আদমি। আভি ওঠ ওঠ–
দুটো পুলিশ লখাইকে টেনে ওপরে তুলল। একটু পর সকলে অদৃশ্য হল। সঙ্গে সঙ্গে ঘটাং করে লোহার পাল্লাটা বন্ধ হয়ে গেল।
যতক্ষণ লখাইকে দেখা গেল, সেদিকে তাকিয়ে রইল সোনিয়া। চোখে পলক পড়ল না।
আচমকা লোয়ার ডেকের এই পাতালপুরী চমকে দিয়ে তীক্ষ্ণ, ভীষণ একটা হাসির রোল উঠল। হাবিজা হাসছে। হাসির দমকে তার দীর্ঘ, কদাকার শরীরটা বেঁকে দুমড়ে একাকার হয়ে যেতে লাগল।
সোনিয়া শিউরে উঠল।
হাবিজা টেনে টেনে বলল, একটা আদমি কোতল করে কালাপানি এলি। আর একটা আদমি দিলের কাছে এসে ভেগে গেল। বহুত খারাপ তকদির।
সোনিয়া সাড়া দিল না, নিরুত্তর বসে রইল।
ঝড়ের দরিয়ায় দিক ভুল করে জাহাজটা পুব দিকে চলে গিয়েছিল। এবার কোনাকুনি দক্ষিণমুখি পাড়ি জমাতে হল।
আরো দুটো দিন কাটল সমুদ্রে।
উনিশ শ’ এগার সালের এক নতুন সকাল।
আড়াই শ’ কয়েদি নিয়ে এলফিনস্টোন জাহাজ আন্দামানে পৌঁছল।
.
৪.
ওদিকে রসদ্বীপ, এদিকে এবারডিন জেটি। মাঝখানে নীল জলের উপসাগর, নাম সিসোস্ট্রেস বে। সিসসাস্ট্রেস বে অর্ধবৃত্তের আকারে ঘুরে সাউথ পয়েন্টের পাশ দিয়ে নিঃসীম সমুদ্রে মিশেছে।
উপসাগরের জল এখন আশ্চর্য শান্ত।
খানিক আগেই সকাল হয়েছে। শীতের রোদ বড় স্নিগ্ধ, মনোরম। উপসাগরের ছোট ছোট ঢেউগুলো চিকমিক করছে।
সিসোস্ট্রেস বের নীল জলে সবুজ রঙের এলফিনস্টোন জাহাজটা দাঁড়িয়ে রয়েছে। ফোরমাস্টের মাথায় এক ঝাঁক সাগরপাখি সমানে চক্কর দিচ্ছে।
এবারডিন জেটি। পাথরের ছোট জেটিটা সরু হয়ে উপসাগরে ঢুকে গিয়েছে।
এলফিনস্টোন জাহাজটা সিসোস্ট্রেস বেতে ঢুকে নোঙর ফেলেছে ভোরবেলায়। কাল বিকেলেই জাহাজ আসার খবরটা সমস্ত পোর্টব্লেয়ার, পোর্টব্লেয়ার ছাড়িয়ে ব্রুখসাবাদ, পাহাড়গাঁও, গারাচামারা–দূর দূর গাঁওয়ে ছড়িয়ে পড়েছিল।
সকাল হওয়ার সঙ্গে সঙ্গে এখানকার পুরনো একদল কয়েদি এবারডিন জেটিতে জমায়েত হয়েছে। জন দুই টিণ্ডাল এবং তিনটে পেটি অফিসার ধমকে, চেঁচিয়ে তাদের সামাল দিয়ে রাখতে পারছে না।
একটা কয়েদি বলল, এবার দুমাহিনা বাদে জাহাজ এল।
অনেকগুলো গলার সায় মিলল, হাঁ হাঁ–
আর একজন বলল, দু’মাহিনা মুল্লুকের খবর পাই না।
এরপর সকলে মিলে হল্লা শুরু করল।
মুল্লুকসে চিট্‌ঠি জরুর এসেছে।
লেড়কার বোখারের খবর এসেছিল আগের জাহাজে। জিন্দা আছে কিনা খোদা মালুম।
হামকো ভি খবর এসেছিল, বহুটা না কি কার সঙ্গে ভাগবার মতলব করছে। এই জাহাজের চিট্‌ঠিতে সব জানতে পারব। শালীকে পেলে–
বিবি লেড়কা ছোড় শালে, পচাশ আওরত কয়েদি এসেছে এ জাহাজে–সমস্ত গলার স্বর ছাপিয়ে একটা কর্কশ, লোলুপ কণ্ঠস্বর চড়তে থাকে, সব মাগী বাহারি গুল।
শোরগোল যখন তুমুল হয়, একটা টিণ্ডাল ঘুরে দাঁড়িয়ে খেঁকিয়ে ওঠে, অ্যাই উল্ললোগ, চিল্লাও মাত্।
কিছুক্ষণের জন্য হল্লা থামে।
বেলা বাড়ার সঙ্গে সঙ্গে বিগি লাইন, ডিলানিপুর, ফিনিক্স বে–পোর্ট ব্লেয়ারের নানা বস্তি থেকে, দূর দূর গাঁও–মোঙলুটন, হামফ্রেগঞ্জ, মিঠাখাড়ি থেকে, বিজন এবং টাপুগুলো থেকে ঝাঁকে ঝকে কয়েদি এবারডিন জেটিতে আসতে লাগল।
প্রতি মাসে একবার জাহাজ আসে আন্দামানে। এ-মাসে যদি কলকাতা থেকে আসে, পরের মাসে আসবে রেঙ্গুন থেকে, তার পরের মাসে মাদ্রাজ থেকে। কলকাতা থেকে এসে জাহাজটা সোজা রেঙ্গুনে পাড়ি জমায়। এক মাস পর আসে আন্দামানে। আন্দামান থেকে এবার মাদ্রাজ। মাঝখানে আর একটা মাস। তারপর ফের এখানে এসে কলকাতায় ফেরার পালা।
আন্দামানের জাহাজ, পারাপারের বাহন। মেইন ল্যাণ্ডের সঙ্গে একমাত্র যোগাযোগ। বিপুল সমুদ্রের ওপার থেকে জাহাজ আসে। সেই সঙ্গে আসে রসদ, দেশ গাঁও আর মেইন ল্যাণ্ডের খবর। আর আসে নতুন কয়েদি। বঙ্গোপসাগরের এই বিচ্ছিন্ন দ্বীপমালায় মানুষ বাড়ে, জীবন তার দখল প্রসারিত করে।
জাহাজ আসা না-আসার সঙ্গে এই দ্বীপের উদ্বগ-উৎকণ্ঠা, আশা-উল্লাস, মরা-বাঁচা জড়িয়ে থাকে। দরিয়ার ওপর থেকে যে জাহাজটা এক মাস পর পর মাত্র কয়েকদিনের জন্য এখানে ভেড়ে, তার সঙ্গে এই দ্বীপের ভবিষ্যৎ জড়ানো। এই দ্বীপের ভাগ্য সে-ই নিয়ন্ত্রণ করে। আন্দামানের জীবনে জাহাজের ভূমিকা অসাধারণ।
জাহাজ আসার দিনের সঙ্গে আন্দামানের অন্য সব দিনের মিল নেই। এই দিনের স্বাদ গন্ধই আলাদা। এই দিনটা বিচিত্র।
এই দিনটিতে চাঞ্চল্য বাড়ে, ব্যস্ততা বাড়ে। দলে দলে কয়েদি জেটিতে এসে হইচই করতে থাকে। আন্দামানের ঢিমে তালের জীবনের বেগ দ্রুত হয়।
এই দিনটা সবাই আসে জেটিতে। যে কয়েদির তামাম দুনিয়ায় কোথাও কেউ নেই, মেইন ল্যাণ্ড থেকে চিঠি আসার কোনো সম্ভাবনাই যার নেই, যার কোনো কিছু সম্বন্ধে আদৌ আগ্রহও নেই, সে-ও সকলের সঙ্গে আসে।
এই দিনটার জন্য কয়েদিরা উন্মুখ হয়ে থাকে। দেশ গাঁওয়ের কী খবর আসবে, নতুন কয়েদিরা কেমন মানুষ, কোন মুল্লুক থেকে আসছে–এ-সব সম্বন্ধে একমাস ধরে জল্পনা চলে, জাহাজ আসার পর সেটা থামে। জাহাজ চলে যাওয়ার পর আবার নতুন করে জল্পনা শুরু হয়। এটুকুই তাদের বিলাস।
দিন যায়, মাস যায়, বছর কাটে। ঋতুচক্রে সময় পাক খায়। মাসে মাসে নতুন কয়েদি আসার বিরাম ঘটে না। তারপর একদিনের নতুন কয়েদি কিছুদিনের মধ্যে পুরনো হয়। যাদের দ্বীপান্তরের দীর্ঘ মেয়াদ ফুরোয়, তাদের কেউ কেউ ওই জাহাজেই দেশে ফেরে। কেউ কেউ মেয়াদ ফুরোলেও আন্দামানের মাটি আঁকড়েই পড়ে থাকে। বিয়ে-শাদি করে, সংসার পাতে। সন্তান-সন্ততিতে এই বিচ্ছিন্ন দ্বীপের জীবনস্পন্দন বাড়িয়ে চলে।
তবু জল্পনা থামে না। জাহাজ আসাও বন্ধ হয় না। নতুন পুরনো, মেয়াদ-ফুরানো, মেয়াদ–ফুরানো–সব কয়েদিই এই দিনটিতে জাহাজঘাটে ভিড় জমায়। এই দিনটিকে ঘিরে উন্মাদনার শেষ থাকে না।
এই দিনটির মহিমাই আলাদা।
এবার জাহাজ এসেছে দু’মাস পর।
এই দুমাসে উদ্বেগ এবং উৎকণ্ঠা মাত্রা ছাড়িয়ে গিয়েছিল। মেইন ল্যাণ্ড থেকে যে-সব ভয়ঙ্কর হত্যাকারীর দল বঙ্গোপসাগরের এই বিচ্ছিন্ন দ্বীপে দণ্ড ভোগ করতে আসে, তাদের মনেও আতঙ্ক দেখা দিয়েছিল। জাহাজ বুঝি আর আসবে না। দেশগাঁওয়ের খবর মিলবে, সাজার মেয়াদ ফুরোলেও ফেরা যাবে না। আন্দামানের দরিয়া দেখে দেখেই জিন্দগি ফৌত হয়ে যাবে।
কিন্তু জাহাজ এল।
অল্পবিস্তর ভয় সবার মনেই ধরেছিল। কিন্তু দুটো কয়েদির বিন্দুমাত্র বিকার নেই। তাদের একজন পাঞ্জাবি চান্নু সিং। অন্যটা বর্মী–মাউ খে।
এবারডিন জেটির একপাশে দাঁড়িয়ে ছিল তারা।
মাউ খে বলল, এ চান্নু—
কিয়া বাত?
এই জাহাজে মঙ চো আসছে।
মঙ চো কৌন?
তোকে কতবার বলেছি–আমার ভাই।
মাউ খের বর্মী উচ্চারণে হিন্দুস্তানী শব্দগুলো অদ্ভুত শোনায়।
হাঁ হাঁ, মনে পড়েছে।
আমার এই ভাইটার চাকুর হাত খুব সাফ। আমাদের পেগু শহরে কত কোতল যে করেছে, এক ফায়া (বুদ্ধ) মালুম।
খানিকটা সময় কাটে।
এবারডিন জেটিতে ভিড় আরো বাড়ে, হল্লা তুমুল হয়ে ওঠে।
সূর্যটা মাঝ-আকাশের দিকে পাড়ি জমিয়েছে। তির্যক ধারাল রোদ এসে পড়েছে উপসাগরে। সিসোস্ট্রেস বের নীল জল,লতে থাকে।
মাউ খে আবার ডাকে, এ চান্নু–
ক্যা বাত?
মুল্লুকে ভাইটা ছাড়া কেউ ছিল না। বহোত ফিকর (চিন্তা) ছিল। এবার আন্দামানে এক সাথ থাকব। মুল্লুক শালে জাহান্নামে যাক। মাউ খে বিড়বিড় করে।
চান্নু সিং মাথা নেড়ে সায় দেয়।
একটু পর চান্নু সিং আস্তে আস্তে মাথা নাড়ে। তার মুখে অদ্ভুত হাসি ফোটে। সে বলে, আই মাউ খে–
আঁ–ক্যা চান্নু?
মুন্সিজির কাছে বহোত আচ্ছা বাত শুনেছি। কাল বিকেলে সে বাতালে–বলতে বলতে চান্নু সিং থামে। তার চোখজোড়া জ্বলতে থাকে।
মাউ খে’র ছোট ছোট চোখ পিটপিট করে। আর একটু ঘন হয়ে দাঁড়ায় সে। ফিস ফিস করে বলে, কী বাতালে মুন্সিজি?
পচাশ আওরত কয়েদি এসেছে এই জাহাজে।
কেমন একটা তাচ্ছিল্যের ভঙ্গি ফোটে মাউ খের গোলাকার তামাটে মুখে। নিরাসক্ত গলায় সে বলে, বহোত পুরানা বাত। ও বাত পুট বিলাসের (পোর্ট ব্লেয়ারের) সব আদমি জানে। এগারচালানসে শুরু করে বাদাকাঁচাঙ–সব গাঁওয়ের সবাইকে পুছে দ্যাখ।
ও বাত তো জানে। আউর এক বাত আছে, সে বাত কেউ জানে না।
কী বাত?
কাউকে যদি না বলিস, তবে বলব।
বিলকুল নেহী। কাউকে বলব না।
দুশমনি করবি না তো?
না। ফায়া (বুদ্ধ) কসম।
কাঠের চিরুনি দিয়ে লম্বা লম্বা চুল আঁচড়ায় চান্নু সিং। আর তেরছা নজরে মাউ খের মুখচোখের ভঙ্গি লক্ষ করে। তারপর বলে, এ শালে মাউ খে–
ক্যা—
মুন্সিজি পয়লা আমাকে বলেছে।
জরুর। লেকিন কী বলেছে?
বিহার মালুম? ইন্ডিয়াকো বিহার?
নেহী।
উন্মু কাঁহিকা। মাউ খের অজ্ঞতায় কয়েক মুহূর্ত চোখে পলক পড়ে না চান্নু সিংয়ের। অবজ্ঞাভরা দৃষ্টিতে কিছুক্ষণ তাকিয়ে থাকে। তারপর খুব এক চোট গালিগালাজ করে। তারও পর বলতে থাকে, ইন্ডিয়ার বহুত বড় গাঁও বিহার। বুঝলি মুরুখ?
মাউ খে মাথা নাড়ে।
চান্নু সিং আবার বলে, বিহার থেকে খুবসুরত এক আওরত এসেছে এই জাহাজে। বহোত খুবসুরত।
চান্নু সিংয়ের চোখ বুজে আসে। খুব সম্ভব চোখ বুজেই সে সুন্দরী এক রমণীর রূপ জরিপ করার চেষ্টা করে। একটু পরে বলে, মুন্সিজি নাম ভি বলেছে–সোনিয়া।
মাউ খে বলে, উ আওরত কি কয়েদি?
চান্নু সিং খেঁকিয়ে ওঠে, বুদ্ধ কাঁহিকা! কয়েদি না হলে কালাপানি আসবে কেন?
খানিকটা চুপচাপ।
ইতিমধ্যে বেলী এবং রস নামে দুটো মোটর বোট উপসাগরের জল কেটে কেটে এলফিনস্টোন জাহাজটার দিকে ছুটেছে। ভট ভট আওয়াজে জাহাজের চারপাশ থেকে সাগরপাখিগুলো উড়ে উড়ে মাউন্ট হ্যারিয়েটের দিকে পালাচ্ছে।
চান্নু সিং আবার শুরু করল, বুঝলি মাউ খে, আন্দামানে আমার দশ সাল কাটল।
মাথা নাড়ল মাউ খে। হ্যাঁ কিংবা না, কিছুই বোঝা গেল না।
চান্নু সিং বলল, এক মাস হল আমি টিকিট (সেলফ সাপোর্টার্স টিকিট) পেয়েছি।
ও তো জানি।
সিরকার (সরকার) এবার আমাকে শাদি করতে দেবে।
জরুর।
এক মুহূর্ত কী যেন ভাবে মাউ খে। তার ছোট ছোট, চাপা চোখে ধূর্ত চাউনি। আবার বলে, লেকিন শাদি তো একবার করলি এতোয়ারীকে!
চান্নু সিং খেঁকিয়ে ওঠে, ও শালীকে নিয়ে ঘর করা যায়! এতোয়ারী সাত দিনে আমার জিন্দেগি বেচাল করে দিয়েছিল! উঃ, কুত্তীটা জেনানা না মরদানা, সাত দিনেও মালুম পাই নি। এই দ্যাখ মাউ খে, লোটা দিয়ে পিটিয়ে পিটিয়ে আমার পিঠের হাড্ডি চুরচুর করে দিয়েছে। এতোয়ারীকে ভাগিয়েছি। গুরুজির নামে তিন কসম, অ্যায়সা আওরত শাদি করব না। আমার পিঠটা দ্যাখ মাউ খে—
কুর্তা খুলে উদোম পিঠটা দেখায় চান্নু সিং। বলে, বহোত আপশোশের কথা, আমার এতগুলো রুপেয়া বরবাদ হয়ে গেল।
.
চান্নু সিং-এর আক্ষেপের পেছনে একটু ইতিহাস আছে। মাসখানেক আগে সে সেলফ সাপোর্টার্স টিকিট পেয়েছিল। এবার সে শাদি করতে পারবে। শাদির জন্য ডেপুটি কমিশনারের অফিসে আর্জিও পেশ করেছিল। তারপর এক মঙ্গলবার সাউথ পয়েন্ট কয়েদখানায় ম্যারেজ প্যারেড হল। একপাশে দাঁড়াল জেনানা কয়েদিরা, আর একপাশে টিকিট-পাওয়া পুরুষ কয়েদিরা। এতোয়ারীর মনে ধরল চান্নু সিংকে, চান্নু সিং-এর মনে ধরল এতোয়ারীকে।
এদিকে দাঁড়িয়ে ছিল মেম জেলার, সাহেব জেলার, ডাক্তার, টিণ্ডালান, জমাদারনী ওয়ার্ডারনীরা।
একটু দূরে একান্তে এতোয়ারীর সঙ্গে বাতচিত করেছিল চান্নু সিং।
খাটো খাটো করে ছাঁটা চুল, থ্যাবড়া নাক, চোখদুটো ঠেলে বেরিয়ে এসেছে, গালের মাঝামাঝি পর্যন্ত মস্ত হাঁ–এই হল পাঠান এতোয়ারীর চেহারার নমুনা। তবু সেদিন দুচোখে নেশা লেগেছিল পাঞ্জাবি মরদ চান্নু সিং-এর। নারীসঙ্গহীন এই বিচ্ছিন্ন দ্বীপে দশ দশটা বছর কাটাবার পর এতোয়ারীকে বড় মোলায়েম, বড় খুবসুরত মনে হয়েছিল।
চান্নু সিং জিজ্ঞাসা করেছিল, নাম কী তোমার?
এতোয়ারী। তোমার?
চান্নু সিং।
বহোত বঢ়িয়া নাম। তোমার কে কে আছে মেইনল্যাণ্ডে?
কেউ নেই।
বহোত আচ্ছা। আমারও বিলকুল কেউ নেই।
একটুক্ষণ চুপচাপ। তারপর এতোয়ারীই শুরু করল, এ মারদ–
শাদি তো করবে। লেকিন আচ্ছা আচ্ছা কাপড়া আর গয়না দিতে হবে।
হ্যাঁ–
জরুর। মাথা ঝাঁকাতে ঝাঁকাতে চান্নু সিং বলেছিল, কয়েদখানায় আমি এখন দুধ যোগান দিই। ভাবছি, হাবরাডিন (এবারডিন) বাজারে একটা চায়ের দোকান খুলব। অনেক রুপেয়া হবে।
বহোত ভাল হবে। এতোয়ারীকে খুশি দেখাচ্ছিল।
শাদির ব্যাপারে চান্নু এবং এতোয়ারী–দুজনেই রাজিবাজি হয়ে যায়।
দিনকতক পর গোরুর গাড়ি নিয়ে এসেছিল চান্নু সিং। নয়া নয়া বাহারি কাপড় এনেছিল। রুপোর টিকলি, কাঙনা (কঙ্কণ), বিছা, মল এনেছিল। তারপর ডেপুটি কমিশনারের অফিসে টিপছাপ দিয়ে এতোয়ারীকে নিয়ে সিধা গারাচারামা গাঁওয়ে চলে গিয়েছিল। সেখানে খানাপিনা হল। অন্য সব কয়েদি যারা সেখানে ঘরবসতি করেছে, তারা এল। তামাম রাত ফুর্তিফার্তা, রং তামাশা চলেছিল। পয়লা রাতটা মজায় মজায় কেটে গিয়েছে।
আন্দামানে কয়েদিদের শাদির কানুন অনুযায়ী ডেপুটি কমিশনারের অপিসে টিপছাপ দিয়ে জেনানা নিয়ে যাওয়ার সাতদিন পর আবার আসতে হয় রসদ্বীপে, চিফ কমিশনারের অফিসে। এই সাতদিনে যদি জেনানা আর মরদের বনিবনা না হয়, কারো যদি কোনো অভিযোগ থাকে, তা হলে সেই শাদি বাতিল হয়ে যায়। জেনানা কয়েদিকে আবার ফিরে যেতে হয় সাউথ পয়েন্ট কয়েদখানায়।
পয়লা রাতটা মজায় মজায় কেটেছিল। কিন্তু তার পরদিন থেকেই শুরু হয়েছিল ঝামেলা। এতোয়ারী ঘরের কাজ করবে না। সারাদিন অন্য অন্য কয়েদিদের সঙ্গে রংবাজি করবে, শরাব গিলবে। আন্দামান আসার আগে দু দুটো রেণ্ডিপাড়া চালাত এতোয়ারী। শান্ত ঘর-সংসার তার দিল বশ করবে কেমন করে?
দুরোজ তার চালচলন লক্ষ করে চান্নুর মাথার খুন চাপল। সে বলেছিল, আমি শালা পয়সা খরচা করে তোমায় খিলাব, কাপড় গয়না দেব। তুমি শালী দুসরা কয়েদির সঙ্গে রংবাজি করবে! অ্যায়সা চলবে না।
এতোয়ারীর দুচোখে হত্যা ঝিলিক দিয়েছিল। পেতলের একটা বর্তন তুলে সে ছুঁড়ে মেরেছিল। বুক থেকে খানিকটা মাংস উপড়ে গিয়েছিল চান্নুর। এর পরেই হাতাহাতি, চুলোচুলি শুরু হয়েছিল চান্নু আর এতোয়ারীর।
পাঠান এতোয়ারীর রক্তে ঘরের মোহ নেই, স্নেহ নেই। তার দিলে মমতা নেই। তার রক্তে শুধু ক্রুরতা, হিংসা, আদিম মাতামাতি পিছল সরীসৃপের মতো কিলবিল করে। শাদি না হলে জেনানা কয়েদি কয়েদখানার বাইরে আসতে পারে না। এতোয়ারী চেয়েছিল চাল্লুকে শাদি করে কয়েদখানার বাইরে আসবে। তারপর শরাবে পুরুষসঙ্গে নেশায় তামাশায় চুরচুর হয়ে আন্দামানে আসার আগের সেই বীভৎস জীবনের স্বাদ নেবে। নেশাহীন, পুরুষসঙ্গহীন গারখানার জীবন তার কাছে দুর্বিষহ হয়ে উঠেছিল।
কিন্তু শাদির ছদিনের মাথায় শাদি খারিজের আর্জি পেশ করল চান্নু সিং। এতোয়ারী চলে গেল সাউথ পয়েন্ট কয়েদখানায়। যাওয়ার আগে এতোয়ারী কেঁদেছিল। বলেছিল, মরদ, তোমার দিলে এই ছিল! ফের আমাকে গারখানায় পাঠালে!
চান্নু সিং-এর হৃদয় টলে নি। সে ভাবছিল, এতোয়ারী শালীকে শাদি করে তার এতগুলো টাকা বরবাদ হয়ে গেল। ….
বড় রকমের একটা শ্বাস ফেলে ভুরু কুঁচকে অদ্ভুত দৃষ্টিতে মাউ খের দিকে তাকায় চান্নু সিং। ডাকে, এই মাউ খে–
হাঁ হাঁ–
ভাবছি, হাবরাডিন (এবারডিন) বস্তিতে একটা চায়ের দোকান খুলে বসব।
বহোত আচ্ছা।
তোর কি মনে হয়, এটা ঠিক হবে?
হাঁ হাঁ—
হঠাৎ চান্নু সিং বলে, লেকিন তার আগে আবার শাদি করব।
এ তো ভাল কথা। মাউ খে সঙ্গে সঙ্গে সায় দেয়।
কিছুক্ষণ খুবই চিন্তিত দেখায় চান্নু সিংকে। তারপর ধীরে ধীরে সে বলতে থাকে, সোনিয়াকেই শাদি করব। মুন্সিজি বলেছে, লেড়কি বড়ী খুবসুরত।
ঠিক হ্যায়। বলতে বলতে আচমকা চেঁচিয়ে ওঠে মাউ খে, লেকিন এ শাদি তো এখন হবে না।
কিউ? হিংস্র চোখে তাকায় চান্নু সিং।
সোনিয়া তো আজ এখানে এসেছে। ঢাই সাল (আড়াই বছর) এখানে না কাটালে আওরত কয়েদি তো শাদি করতে পারে না।
ঠিক, ঠিক বাত। আমার ইয়াদ ছিল না। চাম্বু সিংকে হঠাৎ বড় বিমর্ষ দেখায়। একটু পর বিষণ্ণ গলায় সে বলে, কালাপানিতে যে সব আওরত কয়েদি আসে, তারা জেনানা না মরদানা সমঝনা মুশকিল। মুন্সিজির কাছে সোনিয়ার কথা শুনে দিল বিগড়েছে। কী করি বল তো মাউ খে?
ঢাই সাল বাদেই শাদি করিস।
চান্নু সিং সঙ্গে সঙ্গে জবাব দিল না। খানিক পরে বলল, সোনিয়াকে তো চিনি না। ওর সঙ্গে জান-পয়চান করি কেমন করে?
আওরত কয়েদিরা যখন জেটিতে নামবে, তখন সবাইকে নাম পুছে পুছে সোনিয়াকে বার করবি।
ও তো ঠিক বাত।
মনে মনে মাউ খের খাসা বুদ্ধির তারিফ করে চান্নু সিং।
৫.
সাউথ পয়েন্ট জেলখানার পাশে বাঁক ঘুরে একটা পথ চড়াই-উতরাইতে দোল খেতে খেতে কারবাইনস কোভ, ব্রুখসাবাদের দিকে চলে গিয়েছে। বাঁকের মুখে একটা সাদা বিন্দু ফুটে বেরুলো। একটু একটু করে বিন্দুটা স্পষ্ট হতে হতে এবারডিন জেটিতে এসে একটি মানুষের আকার নিল।
মোগলাই চেহারা। মাথায় জরিদার তাজ। ঢিলেঢালা পাজামা, কলিদার কুর্তা, শুঁড়তোলা বাহারি নাগরা। খানদানি পোশাক-আশাক। ধবধবে ভুরু এবং দাড়ি পরম স্নেহে লালিত। সূচিমুখ গোঁফদু’টিতে পরিচর্যার অভাব নেই। কানে সুগন্ধি তুলো গোঁজা। দাড়ি আর কান থেকে আতরের মৃদু খুসবু যুগপৎ তার শৌখিনতা এবং রুচির পরিচয় দিচ্ছিল।
তাঁর নাম বান্দা নওয়াজ খান।
এবারডিন জেটিতে চাঞ্চল্য দেখা দিল। কয়েদিরা সরে সরে তাঁকে পথ করে দিতে লাগল। বান্দা নাওয়াজ খান জেটির শেষ মাথায় এসে দাঁড়ালেন।
চারপাশ থেকে কয়েদিরা সসম্ভ্রমে বলতে লাগল, আদাব, আদাব–
দীর্ঘ ঋজু দেহটা সামনের দিকে ঈষৎ হেলিয়ে নওয়াজ খান জবাব দিতে লাগলেন, আদাব, আদাব–-প্রসন্ন হাসিতে তার মুখ ভরে রয়েছে।
হঠাৎ ঘুরে দাঁড়ালেন নওয়াজ খান। একদৃষ্টে অনেকক্ষণ এলফিনস্টোন জাহাজটার দিকে তাকিয়ে রইলেন।
পাশেই দাঁড়িয়ে ছিল একটা মোপলা টিণ্ডাল। নাম উলফৎ। সে ডাকল, খান সাহেব।
হাঁ–অন্যমনস্কভাবে জবাব দিলেন নওয়াজ খান।
এবার দো মাহিনা বাদ জাহাজ এল।
হাঁ।
একটু ইতস্তত করল উলফৎ। তারপর নওয়াজ খানের আরো কাছে ঘন হয়ে দাঁড়াল। বলল, সুন্দর সাহেব কি এই জাহাজে আসছেন?
না।
নওয়াজ খানের কণ্ঠে একটিমাত্র শব্দ ফুটল। আর এই একটি শব্দে অনেক বেদনা, হতাশা এবং অভিযোগ মিশে রয়েছে।
উলফৎ নওয়াজ খানের মনোভাবটা বুঝল। চমকে একবার তার দিকে তাকাল। দেখল, তার শাদা প্রু দু’টির নিচে সুর্মারঞ্জিত টানা চোখজোড়া চিকচিক করছে।
হঠাৎ উলফৎ বলে ওঠে, এই জাহাজে সুন্দর সাহেবের চিঠি জরুর এসেছে।
নওয়াজ খান জবাব দিলেন না।
রস এবং বেলী নামের দুই মোটর বোট এলফিনস্টোন জাহাজের গায়ে লেগেছে। বোটের শব্দে যে সিন্ধুশকুনশুলো মাউন্ট হ্যারিয়েটের দিকে পালাতে শুরু করেছিল, তারা আবার জাহাজের মাস্তুলে ফিরে আসছে।
নওয়াজ খান অন্য কথা পাড়লেন। একেবারেই ভিন্ন প্রসঙ্গ, যার সঙ্গে সুন্দর সাহেবের কিছুমাত্র যোগ নেই। তিনি বললেন, শুনলাম, দরিয়া বাওরা হয়ে উঠেছিল, জাহাজ নাকি ঝড়ে পড়েছিল। আশ্চর্য! তার গলার স্বরে একটু আগের ক্ষোভ বেদনা, কিছুই নেই।
উলফৎ বলল, হাঁ, বহুত ভারী তুফান উঠেছিল।
খোদার দোয়া, তাই জাহাজ ডোবে নি। এতগুলো কয়েদির জান বেঁচে গেছে।
সত্তর পেরিয়েছেন বান্দা নওয়াজ খান। কিন্তু তার কণ্ঠস্বরে এখনও ঝঙ্কার আছে। এমন সুললিত গলা কদাচিৎ শোনা যায়। তিনি আবার বলতে শুরু করলেন, এই ঝড় তুফান, এই জিন্দেগি–বেবাক খোদার মর্জি। এই–ধীরে ধীরে তার গলা ভারী হয়ে এল।
উলফৎ চুপচাপ দাঁড়িয়ে রইল।
ইতিমধ্যে কয়েদিদের মধ্যে ফের গুঞ্জন শুরু হয়েছে। গুঞ্জনটা একটু একটু করে একটা হল্লার রূপ নিল।
দুটো টিণ্ডাল আর একটা পেটি অফিসার ঘুরে দাঁড়িয়ে খেঁকিয়ে উঠল, এ উল্লুলোগ, চিল্লাও মাত–
তৎক্ষণাৎ হল্লার রেশ ঝিমিয়ে এল।
নওয়াজ খান অস্ফুট গলায় বললেন, জাহাজটা দু’মাস পর এল। এদিক দিয়ে যাচ্ছিলাম। একবার জেটিতে ঘুরে যেতে ইচ্ছে হল। তাই চলে এলাম।
উলফৎ উৎকর্ণ হয়ে ছিল। নওয়াজ খানের প্রতিটি কথা ঠিক ঠিক শুনে ফেলল।
উলফৎ জানে, উলফৎ কেন, এদিকে ব্রুখসাবাদ, ওদিকে মোঙলুটন হামফ্রেগঞ্জ, সেদিকে ভাইপার, মিঠাখাড়ি, বাম্বুফ্ল্যাট–পুব-পশ্চিম-উত্তর-দক্ষিণের সবাই তো জানেই, যে হাজার কয়েক কয়েদি দ্বীপান্তরের সাজা ভোগ করতে এই আন্দামানে এসেছে, তাদের প্রত্যেকে জানে, কিসের খোঁজে বান্দা নওয়াজ খান এবারডিন জেটিতে এসেছেন।
তারা জানে, পাঁচ বছর ধরে জাহাজ আসার দিনটিতে নওয়াজ খান জেটিতে আসছেন। তারা জানে, যতদিন সুন্দর খান আন্দামানে না ফিরবে, ততদিন তিনি জেটিতে আসবেন।
বিচিত্র মানুষ বান্দা নওয়াজ খান। এইদ্বীপের কে না চেনে তাকে? প্রতিটি মানুষ তাঁকে মান্য করে। ঋজু পুরুষটি যখন দীর্ঘ পদক্ষেপে পথ দিয়ে চলেন, দু’পাশে সসম্ভ্রমে সবাই বলে, আদাব, আদাব–
এই মানুষটি সম্বন্ধে আন্দামানের কয়েদিদের মনে কৌতূহলের অন্ত নেই। বান্দা নওয়াজ খানের হাল হকিকত সম্পর্কে তারা যতখানি ওয়াকিবহাল, তার অতীত ততখানিই অজানা, দুয়ে। এই দ্বীপে তিনি কবে এসেছিলেন, সাজার মেয়াদ কত বছর ছিল, কোথায় তার মুল্লুক, কোতল রাহাজানি আদপেই করেছিলেন কিনা, এ-সব ব্যাপারে আন্দামানের যত কয়েদি, ঠিক ততগুলিই মত।
পাহাড়গাঁওয়ের উজাগর সিং, গারাচারামার সুলেমান মোপলা, বিগি লাইনের মনসুর আলি, মিয়া খান, এবারডিন বাজারের দিগিন্দর সাহা–এমনি পুরনো আমলের জনকতক কয়েদি বান্দা নওয়াজ খান সম্বন্ধে অনেক, অনেক কথাই জানে। কিন্তু তাদের জিজ্ঞাসাবাদ করেও বিশেষ সদুত্তর মেলে না।
হাল আমলের কয়েদি, যারা মাত্র দু-চার বছর এইদ্বীপের মাটিতে সাজা ভোগ করেছে, তাদের কেউ বলে, নওয়াজ খানের মুল্লুক বুম্বাই। কেউ বলে তাঁর মুল্লুকই নেই। কেউ বলে, তার নাকি বহোত ভারী ডাকাতের দল ছিল। কেউ বলে, খান সাহেব ডাকাতের সিরদার নন, পয়লা নম্বরের খেয়ালি মানুষ। মর্জি হয়েছে, তাই আন্দামানে এসে রয়েছেন। আজাদির জন্য সাহেব লোকদের সঙ্গে ইন্ডিয়ান সিপাহিদের লড়াই বেধেছিল। কেউ কেউ অনুমান করে, তিনি সেই যুদ্ধে ইংরেজদের বিরুদ্ধে লড়েছিলেন।
অদ্ভুত মানুষ বান্দা নওয়াজ খান। অমায়িক ব্যবহার, মধুর স্বভাব। দিলদরিয়া, দরাজ মানুষ। মুখে সব সময় মৃদু, প্রসন্ন হাসি লেগে থাকে।
রোজ পোর্ট ব্লেয়ার শহরটা একবার চক্কর দেন নওয়াজ খান। হ্যাঁডো, ডিলানিপুর থেকে রেণ্ডিবারিক জেলখানা, ওদিকে নয়া গাঁও থেকে ফিনিক্স বে পর্যন্ত সবগুলো টাপুতে আর বিজনে ঘুরে ঘুরে কয়েদিদের খোঁজখবর নেন। কুশল প্রশ্ন করেন। মাঝে মাঝে ফিনিক্স বে থেকে লং ফেরিতে উপসাগর পেরিয়ে চলে যান ব্যাম্বু ফ্ল্যাট, ডান্ডাস পয়েন্টে। আবার শহর ছাড়িয়ে যে পথগুলো গভীর জঙ্গলের মধ্যে দিয়ে কয়েদিদের গ্রামের দিকে চলে গিয়েছে, সে সব দিকেও যান। চাষ-আবাদের খবর নেন, নতুন মসলি ধানটা কেমন ফলছে, সুপারি নারকেলের চারাগুলি পাহাড়ি জমিতে কেমন বাড়ছে, জংলি জারোয়ারা হানা দেয় কিনা, তার খোঁজ নেন। সাজার মেয়াদ শেষ করে যে-সব কয়েদি গৃহস্থ হয়েছে, তাদের নতুন নতুন রোজগারের ফিকির বলে দেন। তরিবত করে তাদের দেওয়া তামাক টানেন, তাদের সঙ্গে খানা খান, তাদের পাতা বিছানায় আরাম করে চোখ বোজেন।
বঙ্গোপসাগরের এই বিচ্ছিন্ন দ্বীপমালায় যে বন্দি উপনিবেশ গড়ে উঠেছে, তার প্রতিটি কয়েদির সঙ্গে তার দিলের যোগ। পথ চলতে চলতে চোখ বুজে তাদের কথা ভাবেন। নওয়াজ খান তাদের মেহমানদারি এবং দিলের উত্তাপ অনুভব করেন।
নতুন যে কয়েদিটি এল, মুল্লুকে তার প্রিয়জন পরিজন কে কে আছে, পুরনো কয়েদিদের কার মেয়াদ বাড়ল, কার কমল, দীর্ঘ দিনের কয়েদ খেটে কে পরের জাহাজেই দেশে ফিরবে, কোন কয়েদি সেলফ সাপোর্টার্স টিকিট পেল, কে শাদির জন্য কমিশনারের অফিসে দরখাস্ত করেছে, সব–সব হিসাব নওয়াজ খানের কণ্ঠস্থ।
নওয়াজ খান সম্বন্ধে সম্ভ্রম যতখানি, সংশয় তার তিলমাত্র কম নয়। কয়েদিদের টাপুতে, বিজনে আর গাঁওয়ে গাঁওয়ে ঘুরে ঘুরে তাদের দেহাত মুল্লুকের, হাল হকিকতের খবর নিয়ে এই রহস্যময় মানুষটা কোন দুৰ্জ্জেয় মতলব হাসিলের ফিকিরে আছে, কেউ জানে না।
নওয়াজ খান নামে এক দীর্ঘ, ঋজু পুরুষ আন্দামানের বিস্ময়, কৌতূহল আর সংশয়ের মধ্যে মিশে রয়েছেন।
হাল আমলের কয়েদিদের কেউ জানে না, কিন্তু পুরনো দিনের উজাগর সিং কি মিয়া খান, সুলেমান মোপলা কি দিগিন্দর সাহা তার অতীত-কথা জানে।
আঠারো শ’ আটান্নর চোঠা মার্চ ওয়াকার সাহেব যে দু শ’ জন বন্দি নিয়ে প্রথম আন্দামান এসেছিলেন, বান্দা নওয়াজ খান সে দলে ছিলেন। এখানে আসার আগে তিনি ছিলেন ঘোড়সওয়ার সিপাইদের রিসালদার।
দিল্লিতে সিপাইদের সঙ্গে ইংরেজের যে লড়াই বেধেছিল, সে লড়াইতে তার ভূমিকা অসাধারণ।
.
হঠাৎ পাশ থেকে মোপলা টিণ্ডাল উলফৎ ডাকল, খান সাহেব–
এলফিনস্টোন জাহাজটার দিকে নিষ্পলক তাকিয়ে ছিলেন নওয়াজ খান। চমকে উঠলেন, আঁ, কী বললে?
একটু দ্বিধা করল উলফৎ, চনমনে চোখে ইতিউতি তাকাল। দেখল, নওয়াজ খান তার দিকেই সরাসরি তীক্ষ্ণ দৃষ্টিতে তাকিয়ে রয়েছেন। চোখ নামিয়ে উলফৎ বলল, কুছ নেহী খান সাহেব–
জাহাজটার দিকে আবার চোখ ফেরালেন নওয়াজ খান।
মাস্তুলের ডগার চারপাশে সাগরপাখিগুলো সমানে পাক খাচ্ছে। দেখতে দেখতে মন কেমন যেন উদাস লাগে নওয়াজ খানের।
খানিক পরে উলফৎ আবার ডাকে, খান সাহেব—
নওয়াজ খান ঘুরে দাঁড়ালেন।
উলফৎ বলল, জাহাজ করোজ থাকবে আন্দামানে?
চার পাঁচ রোজ।
তারপর তো মাদ্রাজ যাবে?
হ্যাঁ। কেন?
বলছিলাম–থতমত খেল উলফৎ। গোটা কয়েক ঢোক গিলল। শেষ পর্যন্ত কী ভেবে বলেই ফেলল, আপনি এই জাহাজেই ইন্ডিয়ায় যান খান সাহেব–
সুর্মারঞ্জিত দীর্ঘ চোখে নওয়াজ খানের দৃষ্টিটা তীব্র হয়ে উঠল। কঠিন গলায় তিনি বললেন, কিউ?
গলার স্বর কেঁপে গেল উলফতের, বলছিলাম, সুন্দর সাহেবকে যদি ইন্ডিয়া থেকে খুঁজে নিয়ে আসতেন–
ভীষণ গলায় ধমকে উঠলেন বান্দা নওয়াজ খান, চোপ রও বেয়াদব। দিল্লাগি করার আর লোক পেলে না!
উলফৎ অবাক দাঁড়িয়ে রইল। চারপাশের কয়েদিরা চমকে উঠেছে। তাদের হল্লা থেমে গেল।
প্রসন্ন হাসিতে যে নওয়াজ খানকে সব সময় পীর দরবেশের মতো সুন্দর দেখায়, সেই মানুষকে এমন ভীষণ হয়ে উঠতে আন্দামানের কেউ কোনো দিন দেখে নি, এমন ভয়ঙ্কর গলায় ধমকে উঠতেও কেউ কোনো দিন শোনে নি।
.
৬.
মোটর বোটে ডাক্তার এসেছিল।
খানিকটা আগেই কয়েদিদের ডাক্তারি পরীক্ষা হয়ে গিয়েছে।
খোলা ডেকে বসে সামনের দিকে তাকিয়ে ছিল লখাই। পাশেই সেই পাঠান হাবিলদারটা দাঁড়িয়ে রয়েছে।
উপসাগরের নীল জলে এলফিনস্টোন জাহাজটা মৃদু মৃদু দুলছে।
হাবিলদারটা ভারী বুট দিয়ে লখাইর পাঁজরায় ঠোক্কর বসিয়ে দিল। রক্তাভ, ভীষণ চোখে তার দিকে তাকাল লখাই। বিড়বিড় করে দুর্বোধ্য গলায় কী যে বলল, কিছুই বোঝা গেল না।
দু’পা পিছিয়ে হাবিলদারটা খিঁচিয়ে উঠল, এ শালে, কুত্তীকা বাচ্চা, অ্যায়সা আঁখ দেখাবি না। অ্যায়সা বিজির বিজির মাত্ কর।
লখাই জবাব দিল না।
খানিক পরে হাবিলদারটা আবার ঘন হয়ে দাঁড়াল। লখাইর পিঠে একটা হাত রাখল। যে মানুষ বাকি জিন্দেগিটা আন্দামানে দ্বীপান্তর ভোগ করবে, হয়তো তার জন্য পাঠানের কঠোর, নীরস মনে কিঞ্চিৎ মায়া জন্মে থাকবে। ঈষৎ নরম গলায় এবার সে ডাকল, এ লখাই–
লখাই চোখ তুলল।
হাবিলদার দূরে জেটির দিকে আঙুল বাড়াল। বলল, ওটা হল হাবরাডিন (এবারডিন) জেটি। ওখানে তোদের নামতে হবে।
কেন?
সসুরাকা কোঠি যাবি না?
খুব একটা উচ্চাঙ্গের রসিকতা করেছে ভেবে মনে মনে নিজেকেই তারিফ করল হাবিলদারটা। তারপর মোটা পাটকিলে রঙের জিভটা বার করে একচোট হেসে নিল। হাসির দমকে বিরাট দেহটা কাঁপতে লাগল। পাঠানের হাসি, একবার তোড়ে আরম্ভ হলে হঠাৎ থামে না।
সসুরাকা কোঠি! লখাইর কাছে রসিকতাটা নতুন নয়। দেশের কয়েদখানায় মেট, কালাপাগড়ি এবং সিপাইদের মুখে বহুবার শুনেছে।
তবু এই মুহূর্তে অদ্ভুত গলায় লখাই বলল, সসুরাকা কোঠি! কোথায়?
কোনাকুনি আঙুল বাড়িয়ে একটি টিলার মাথায় অনেকগুলো লম্বা তিনতলা বাড়ি দেখাল হাবিলদারটা। বলল, পাক্কা মোকাম, আরামসে থাকবি। তোদের তকদির বহোত আচ্ছা। বলে একটু থামল। ফের একচোট হেসে শুরু করল, ওই মোকামগুলোতে বিটিশ লোক শের পোষ মানায়। সমঝা?
লখাই চুপচাপ দেখতে লাগল।
উপসাগরের নীল জল থেকে খানিকটা ভূখণ্ড বিরাট এক ভ্রুপের মতো কুঁড়ে বেরিয়েছে। সেটাকে পুরোপুরি টিলাই বলা চলে। টিলাটা নারকেল গাছে ছয়লাপ। গাছের ফাঁক দিয়ে উঁচু প্রাচীর দেখা যায়। প্রাচীরের মধ্যে লাল রঙের এক সারি বাড়ি মাথা তুলে রয়েছে।
পাঠান হাবিলদারটা বলল, ওটা হল আন্দামানের কয়েদখানা, উসকো নাম সেলুলার জেল। ওটার অন্দরমে এক হাজার কুঠরি আছে।
লখাই বলল, আপনি সব জানেন হাবিলদারজি?
জরুর। হর মাহিনা তোদের মতো মেহমান নিয়ে আন্দামানে আসছি। আর জানব না! সব কিছু জানি, আন্দামানের সব আমার জান-পয়চান। হাবিলদারের মুখে আত্মপ্রসাদের হাসি ফুটল।
বিহ্বল চোখে সেলুলার জেলটার দিকে তাকিয়ে রইল লখাই। কদিন ধরে বঙ্গে পিসাগরের কালা পানি সমানে দেখেছে সে। ঝড়ের সমুদ্র উন্মাদ হয়ে এলফিনস্টোন জাহাজটাকে এলোপাতাড়ি ঝাঁকিয়েছে। কিন্তু কালাপানি, খ্যাপা তুফান আর উদ্দাম বাতাস লখাইর বুকে তরাস ধরাতে পারে নি। দরিয়া দেখে অন্য কয়েদিরা যখন ডাক ছেড়ে কেঁদেছে, সে তাদের বিদ্রূপ করেছে, ধমকেছে। ডরোকদের ভয় দেখে অশ্রাব্য খিস্তি করছে।
কিন্তু এই মুহূর্তে অনেক দূরের টিলার মাথায় লাল রঙের কয়েদখানাটা দেখতে দেখতে এমন দুর্দান্ত লখাইর বুকও ছমছম করে উঠল। ভাবল, চিৎকার করে একবার কেঁদে ওঠে, কিন্তু পারল না। তালুটা শুকিয়ে কাঠ হয়ে গিয়েছে। গলার মধ্যে একরাশ ধারাল, কর্কশ বালি যেন খরখর করছে। ঢোক গেলা যাচ্ছে না।
হাবিলদারটা বলল, এইবার তোদের নামতে হবে। কুর্তা কম্বল গুছিয়ে নে। বলেই ডান চোখটা কুঁচকে তাকাল। মুখে শয়তানি হাসি দেখা দিল। তারপর কর্কশ, চড়া গলায় সুর তুলে গাইল :
নওজোয়ান আলি যাবে
সসুরাকা কোঠি।
গোস্ত খাবে, খোবানি খাবে
আউর খাবে রোটি।
আন্ধেরা রাতমে মিলবে
সসুরাকা বেটি।
হাবিলদার মোলায়েম স্বরে বলতে থাকে, বহোত আচ্ছা গানা। রোটি মিলবে, খুবানি মিলবে, গোস্ত মিলবে আউর আন্ধেরা রাতে সসুরাকা বেটি ভি মিলবে। আলির বরাত খুব ভাল, কি বলিস লখাই? হাবিলদারকে ডগমগ দেখায়। তেরছা নজরে সে লখাইকে লক্ষ করতে থাকে।
হঠাৎ লখাই বলে বসে, আচ্ছা হাবিলদারজি–
ফরমাইয়ে জনাব–
হাবিলদারের ভাবভঙ্গি দেখে প্রথমে দমে যায় লখাই। কিন্তু তার বোলচালে কোথায় যেন খানিকটা আশকারা রয়েছে। লখাই উৎসাহিত হয়। ইতি-উতি তাকিয়ে বলে, ওই কয়েদখানায় সব কয়েদি থাকে?
প্রশ্নের উদ্দেশ্যটা বুঝতে না পেরে তাকিয়ে থাকে হাবিলদার।
লখাই আবার বলে, বলছিলাম, মরদানা কয়েদি তো থাকে, আওরত কয়েদিও থাকে?
এক মুহূর্ত কী যেন ভাবে হাবিলদারটা। তারপর ডান চোখটা আরো কুঁচকে, শয়তানি হাসিটা আরো প্রকট করে ফিসফিস গলায় বলে, মরদানা জেনানা একসাথ থাকলে বোত সুবিধা হয়, তাই না জনাব?
লখাই জবাব দেয় না।
হাবিলদারটা বলতে থাকে, সবাই মিলে একেবারে জাহান্নাম বানানো যায়!
লখাই অস্ফুট শব্দ করল। কী যে সে বলল, ঠিক বোঝা যায় না।
এবার হাবিলদারটা লখাইর কানে মুখ গুঁজে দেয়। বলে, যে কুঠরিতে আপনোক থাকবেন জনাব, সেটার পাশের কুঠরিতে দিলের রোশনি থাকবে।
দিলের রোশনি কে! লখাইর গলায় বিস্ময় ফোটে।
যার খোঁজে জাহাজ ছুঁড়তে ছুঁড়তে আওরত কয়েদিদের ডেকে ঢুকেছিলেন, সেই সোনিয়া।
সোনিয়া!
হাঁ জনাব। হাবিলদার বলে, জনাবের মর্জি হলে জেলার সাহেবকে বলে একটা বন্দোবস্ত করে দিতে পারি।
লখাই মুখ তোলে।
হাবিলদার বলে, সোনিয়াকে পাশের কুঠরিতে না রেখে একেবারে জনাবের কুঠরিতেই রাখা হবে। ঘাবড়াইয়ে মাত্ বলতে বলতে খসখসে, রুক্ষ গলায় খ্যাখ্যা করে হাসে হাবিলদার। একটু পর সে চলে যায়।
হাবিলদারের কথাগুলো পুরাপুরি বিশ্বাস করতে লখাইর মন সায় দেয় না।
.
একবার ওপর দিকে তাকাল লখাই। মাস্তুলের ডগায় সেই সাগরপাখিটা বসে রয়েছে। দরিয়ার অগুনতি পাখির মধ্যে সেই পাখিটাকে চিনে নিতে অসুবিধা হল না তার। ডানায় কালো দাগটা পরিষ্কার মনে আছে।
ঝড়ের সমুদ্রে পাখিটা কোথায় যে লুকিয়ে ছিল, কে জানে। হুগলি নদী থেকে যে সিন্ধুশকুন জাহাজের সঙ্গে সঙ্গে আন্দামান পর্যন্ত এসে পড়েছে, তার জন্য খুনি লখাইর মনে। খানিকটা মায়া হয়ে থাকবে।
সিন্ধুশকুন–দরিয়ার সঙ্গী। একদৃষ্টে পাখিটার দিকে তাকিয়ে রইল লখাই।
খানিক পর পায়ের বেড়ি বাজাতে বাজাতে ভিখন আহির এল। তাকে দেখে লখাই খেপে ওঠে। দাঁত খিঁচিয়ে বলে, আয় শালা, শুয়ারকা বাচ্চা, তোকে কোতল করি।
পোড়া মুখের একটি মাত্র চোখ ঝিকিয়ে উঠল ভিখনের। কিন্তু মুহূর্তের জন্য। তারপরেই বীভৎস মুখটা কাচুমাচু দেখাল। টেনে টেনে বলতে লাগল, এ লখাই ভেইয়া, কী কসুর হল আমার? গালি দিচ্ছিস কেন?
আওরত কয়েদিদের ডেকে, হাবিলদার সিপাইদের নিয়ে তাকে ধরিয়ে দেওয়ার পর এই দু-তিনটে দিন ভিখনের পাত্তা মেলে নি। এত বড় এলফিনস্টোন জাহাজটার কোথায় যে হারামিটা লুকিয়ে ছিল, লখাই তার হদিস পায় নি।
কিছুক্ষণ রক্তচোখে ভিখনের দিকে তাকিয়ে রইল লখাই। তারপর খেঁকিয়ে উঠল, সিপাইদের নিয়ে আমাকে ধরিয়ে দিলি কেন?
ভেইয়া, এই জন্যে গোসা হবি না। তোর গোসা দেখলে আমার ডর লাগে। একটু থেমে ভিখন আবার শুরু করে, সিপাই আর হাবিলদারজিরা তোকে খুঁজে না পেয়ে পিটিয়ে পিটিয়ে কয়েদিলোকের হাড্ডি চুর চুর করে দিল। তা না হলে তুই ভেইয়া আওরত লোকের বেহেস্তে রয়েছিস, আরাম করছিস, তোকে ধরিয়ে দিতে পারি! জানিস না, তোকে কত পেয়ার করি। ডাণ্ডা আর রদ্দা খেয়ে খেয়ে যখন খুন গিরতে লাগল, তখন তুই কোথায় আছিস, বলে দিলাম।
লখাই কথা বলে না। রাগে গরগর করে। উত্তেজিত হয়ে উঠলে তার গলায় একটা শির লাফাতে থাকে।
লখাইর একটা হাত ধরে সমানে তোয়াজ করতে থাকে ভিখন।
হঠাৎ লখাই বলে, তুই কেমন করে জানলি, আমি মাগী কয়েদিদের কাছে গিয়েছিলাম?
পোড়া মুখে অদ্ভুত হাসি ফোটে ভিখনের। একমাত্র চোখটা বুজে তীক্ষ্ণ, রহস্যময় গলায় সে বলে, আমার দিলটা বহুত আজীব চিজ লখাই ভেইয়া। কৌন শালে কয়েদি কোথায় কী কুঁড়ছে, কার মগজে কৌন মতলব ঘুরছে, ঠিক ঠিক মালুম পাই। দাদা রে, তোর সঙ্গে মুল্লুকের কয়েদখানায় তিন সাল কাটালাম। আর তোর দিলের মতলব বুঝব না! কী যে বলিস দাদা! একটু থামে ভিখন, পরক্ষণে ফের শুরু করে, তোকে সেদিন আফিং জুটিয়ে দিলাম। আওরতের খবর বাতালাম। পেটে যখন তোর নেশা ঢুকেছে তখনই জানি আওরত তোের চাই-ই। দ্বিক কি কি–বলে তীক্ষ্ণ গলায় টেনে টেনে হাসে ভিখন।
খানিকটা সময় কাটে।
লখাই ফুঁসতে থাকে। তাকে উত্তেজিত দেখায়। দাঁতে দাঁত চেপে ক্রুদ্ধ, ভীষণ গলায় সে খেঁকিয়ে ওঠে, কুত্তীকা বাচ্চা।
ভিখন বলে, গোসা করবি না লখাই। নগদ একটা দো-আনি খসিয়ে খবর এনেছি।
কী খবর?
পোড়া, বীভৎস মুখটা কাঁচুমাচু করে ভিখন বলে, খবরটা ভাল না। শুনলে তুই আমাকে রদ্দা হাঁকাবি।
লখাই জবাব দেয় না। কিছুক্ষণ কঠিন চোখে তাকিয়ে থাকে।
মাঝখানে নিরাপদ দূরত্ব বজায় রেখে ভিখন সরে বসে। তারপর বলে, শুনলে তোর দিলের ধড়কানা বন্ধ হয়ে যাবে।
লখাই গর্জে উঠল, বল শালে—
আওরত কয়েদিদের নাকি আলাদা কয়েদখানা। মরদানা কয়েদিরা সেখানে ঢুকতে পারে না।
হঠাৎ লাফিয়ে উঠে পড়ে লখাই। দুটো থাবা সামনের দিকে বাড়িয়ে ঝাঁপিয়ে পড়ার আগেই ভিখন বেড়ি বাজাতে বাজাতে ছুটে পালায়।
আক্রোশে, রোষে এবং উত্তেজনায় কাঁপতে থাকে লখাই। রক্তাভ চোখ দুটো থেকে ফুলকি ছোটে। দাঁত দিয়ে নিচের পুরু ঠোঁটটা ছিন্নভিন্ন করে ফেলতে ফেলতে সে চিৎকার করে, শালেকে আবার পেলে বাকি চোখটা উপড়ে নেব। আওরত কয়েদিদের আলাদা কয়েদখানা! দিল্লাগি করার কুঁসতে ফুঁসতে ফের ডেকের ওপর বসে পড়ে লখাই। যেদিকে ভিখন উধাও হয়েছে, সেদিকে তাকিয়ে সমানে চিল্লাতে থাকে।
.
কদিন অবিরাম জাহাজের দোলানি খেয়েছে। লখাইর মনে হয়, মাথাটা ডাইনে বাঁয়ে সামনে পেছনে আপনা থেকেই দুলছে, টলছে। জাহাজের দোলানির বিচিত্র এক নেশা আছে।
সেদিন ভিখন খানিকটা আফিম জুটিয়ে এনেছিল। এ ছাড়া জাহাজের এ কটা দিন পেটে এক বিন্দু নেশার চীজ পড়ে নি।
এরই ভেতর কেমন যেন মৌতাত ঘনায়। একটা বুঁদ বুদ ভাব। জাহাজের দোলানি যে এমন সাধের নেশা ধরাতে পারে, লখাই কস্মিনকালে ভাবে নি। আমেজে দু’হাঁটুর ফাঁকে মাথা গোঁজে সে।
জাহাজের চারপাশে সাগরপাখিরা পাক যায়। মাস্তুলের দখল নিয়ে তাদের বিবাদ মুহূর্তের জন্য থামে না। কোনোক্রমে যে পাখিটা মাস্তুলের ডগায় গিয়ে বসে, অন্য হিংসুটে পাখির ধারাল ঠোঁটের ঠোকর খেয়ে সঙ্গে সঙ্গে দখল ছেড়ে দেয়। পাখিদের চেঁচামেচি থামে না। পাখনা ঝাঁপটিয়ে বাতাস তোলপাড় করে তারা একে অপরের ওপর হানা দেয়।
কোনোদিকে তেমন লক্ষ্য নেই লখাইর। হাঁটুর ফাঁকে মাথা রেখে সে আকাশ পাতাল ভাবে।
বিবি বাজারের মোতি, আউটরাম ঘাট, কালাপানির তুফান, সোনিয়া, ভিখন আহির, সেসনস কোর্ট, পাঠান হাবিলদার–নানা ভাবনা, নানা মানুষ মগজে জটলা করে। সবগুলো একাকার হয়ে তালগোল পাকায়। মনে হয়, এক ভাবনার সঙ্গে অন্যটার তিলমাত্র মিল নেই, সামঞ্জস্য নেই। তবু কোথায় যে সোনিয়ার সঙ্গে কালাপানির, জাহাজের সঙ্গে বঙ্গোপসাগরের, বিবিবাজারের মোতির সঙ্গে ভিখন আহিরের, একের সঙ্গে অন্যের একটা দুর্বোধ্য রহস্যময় যোগাযোগ রয়েছে, ঠিক হদিস পায় না লখাই।
ভাবতে ভাবতে মাথাটা গরম হয়ে ওঠে। বিড়বিড় করে কী যেন সে বকে। সম্ভবত গালিগালাজই করে। মগজ থেকে দুর্বহ, অসহ্য ভাবনাগুলো ঝাঁকিয়ে ফেলতে চেষ্টা করে। কিন্তু যে ভাবনা হাজার থাবায় তাকে ঠেসে ধরেছে তার হাত থেকে এত সহজে রেহাই মেলে না।
মোটর বোটের আওয়াজে মাথা তুলল লখাই। সামনের দিকে নজর পড়ল। আওরত কয়েদিদের নিয়ে মোটর বোটটা জেটির দিকে ছুটেছে।
হঠাৎ দৃষ্টিটা ভীষণ ভাবে চমকে উঠল লখাইর। চোখের চমক মুহূর্তে শিরা-উপশিরা বেয়ে রক্তে রক্তে ছুটে বেড়ায়। মেরুদণ্ডের মধ্য দিয়ে বরফের মতো ঠাণ্ডা কী একটা যেন সড়াৎ করে নেমে যায়। হৃৎপিণ্ডটা তীব্র ঝকানি খেয়ে ঝনঝন করে ওঠে।
চিনতে ভুল হয় নি লখাইর। ঝড়ের সমুদ্রে একটা পুরা রাত যে-নারীর সান্নিধ্যে কাটানো যায়, যে নারীর কোমল হাতের ডলা বুকের তলায় শিরশিরানির লহর তোলে, সে কি দু-দিনেই মন থেকে মুছে যায়!
সোনিয়াকে নিয়ে উপসাগরের নীল জলে সাদা ফেনার রেখা টানতে টানতে মোটর বোটটা দূরে, অনেক দূরে এবারডিন জেটির দিকে চলে গেল। এখান থেকে অস্পষ্ট বিন্দুর মতো দেখায় মোটর বোটটাকে। এতদূর থেকে সোনিয়াকে আর চেনাই যায় না।
একটু পর ডেরিকের পাশ থেকে পাঠান হাবিলদারের বিরাট মুখ দেখা দিল। চিকন গোঁফজোড়া সস্নেহে তোয়াজ করতে করতে সে বলল, এ জনাব, ঘোড়া মেহেরবানি করকে উঠিয়ে। সব বন্দোবস্ত হয়ে গেছে। এবার পারে নামতে হবে।
লখাই উঠে পড়ল।
.
৭.
কতকালের এই আন্দামান দ্বীপপুঞ্জ।
ইতিহাসের সেদিন সৃষ্টিই হয় নি, বঙ্গোপসাগরের অথৈ অতল থেকে দু শ’ চারটি ছোট বড় দ্বীপ এখানে মাথা তুলেছিল। সেদিনের সাল তারিখের নজির কোথাও মেলে না। ভূতত্ত্ববিদ এবং নৃতত্ত্ববিদরা অনুমান করেছেন, সুদূর অতীতে আন্দামান নিকোবর সুমাত্রা এবং ব্রহ্মদেশ মিলিয়ে দক্ষিণ সমুদ্রে এক অখণ্ড বিস্তীর্ণ ভূখণ্ড ছিল। কালক্রমে সমুদ্রের খেয়ালে মাঝখানের যোগসূত্রগুলি ছিন্ন হয়ে যায়। খণ্ড খণ্ড হয়ে আন্দামান ব্ৰহ্ম নিকোবর সুমাত্রা, সব পরস্পরের কাছ থেকে দূরে সরে যায়।
এশিয়া মহাদেশের মানচিত্রে দেখা যায়, বিপুল সমুদ্রবক্ষে কয়েকটি নগণ্য বিন্দুর মধ্যেই আন্দামানের অস্তিত্ব সীমাবদ্ধ। এই দ্বীপমালা ভূগোলের পৃষ্ঠায় অতি সামান্য স্থানই দখল করতে পেরেছে। পূর্বদেশের ইতিহাসে আন্দামানের উল্লেখ নেই বললেই চলে। থাকবেই বা কেমন করে?
এই দ্বীপপুঞ্জে মোগল-পাঠান কোনোকালে তাঁবু ফেলে নি, শক-হুঁন কোনোদিন হানা দেয় নি। ওলন্দাজ-দিনেমার-ইংরেজ-ফরাসি–বিদেশি সওদাগর সাত সমুদ্র পাড়ি দিয়ে কোনোদিন এখানে বাণিজ্যপোত ভেড়ায় নি। আরমানিবা হার্মাদ লুটেরারা সম্পদের লোভে আন্দামানের উপকূলে হন্যে হয়ে যোরে নি।
কোনো দিগ্বিজয়ী সম্রাট এই দ্বীপে এসে পূর্বদেশের ভাগ্য নির্ধারিত করে যায় নি। কখনও এখানে সৃষ্টিছাড়া এমন কিছুই ঘটে নি যার চমকে তামাম দুনিয়ার চোখে ধাঁধা লাগবে।
কী আছে এই দ্বীপের যে ইতিহাসে গৌরবান্বিত অধ্যায় যোগ করবে? কিছুই নেই। সম্পদ নেই, যার লোভে দেশ-দেশান্তর থেকে বীর যোদ্ধা আসবে, অশ্বারোহী সৈনিকের তলোয়ারের ফলায় বিদ্যুৎ চমকাবে। বৈভব নেই, যার খোঁজে বণিক সওদাগর এসে বন্দর সাজাবে।
এই দ্বীপের গরিমা নেই, মহিমা নেই, মাহাত্ম্য নেই। সভ্যতার কিংবা সময়ের উত্থানপতনের কোনো দুর্লভ কাহিনীও এখানে পাওয়া যাবে না।
যা আছে, তা হল ছোটবড়-মাঝারি দুশ চারটিদ্বীপ, দৈর্ঘ্যে দু শ’ উনিশ মাইল, প্রান্থে বিশ মাইলের বেশি কোথাও নয়।
বিরাট অজগর-দেহের মতো বঙ্গোপসাগরে নিশ্চল হয়ে পড়ে আছে আন্দামান।
আন্দামানের পাহাড়ি টিলায় গহন অরণ্য, হাজার বছরের বিশাল সব বনস্পতি আর কূলে কূলে ঘোড়র ক্ষুরের আকারে নীল জলের উপসাগর। দূরে নিঃসীম সমুদ্র, নাম আন্দামান সী। সমুদ্রের বুকে কালো জলরাশি, পর্বতপ্রমাণ তরঙ্গ আর অবিরাম গর্জন।
আন্দামানের অরণ্য-উপসাগর, পাহাড়-সমুদ্রই শুধু নেই, মানুষও আছে। তোমার আমার জানাশোনা মানুষের সঙ্গে এইসব মানুষের মিল নেই। এই মানুষের রক্তে-মাংসে-অস্থিতে শুধু লালসা। কামে-মত্ততায়-প্রতিহিংসায় এই মানুষ কুটিল, কঠোর, ভয়াল, ভীষণ। মানচিত্রের কয়েকটি বিন্দুতে এই মানুষের অস্তিত্ব নেই। ইতিহাসের পৃষ্ঠায় এই মানুষের উল্লেখ আছে, কিন্তু আদত পরিচয় নেই।
ভারত-ব্রহ্মের মূল ভূখণ্ড থেকে কয়েক শ’ মাইল দূরে বঙ্গোপসাগরের এই বিচ্ছিন্ন দ্বীপমালা। প্রতি মাসে জাহাজে ভরে যাদের এখানে পাঠানো হয় তারা দস্যু, হত্যাকারী, লুটেরা। তাদের কেউ কেউ দীর্ঘ মেয়াদের, আর কেউ কেউ যাবজ্জীবন দ্বীপান্তরের আসামী।
এখানে সৎ ভদ্র সুস্থ মানুষ কস্মিনকালেও আসে না। আন্দামানের নামে অনেক দূরের শান্ত মানুষের পৃথিবী শিউরে ওঠে।
ভয়ঙ্কর সব হননকারী। তাদের উপদ্রবে মেইনল্যান্ডের মানুষের ধনপ্রাণের নিরাপত্তা ছিল না। আতঙ্কে লক্ষপতি শেঠের চোখে ঘুম আসত না। আশঙ্কায় কোনো সওদাগর রাতের দিকে বাণিজ্যবহর ভাসাত না। সুন্দরী রমণী দিবারাত্রি ঘরে খিল দিয়ে থাকত। নারী এবং সম্পদের সন্ধানে তারা হন্যে হয়ে ঘুরত। শৃঙ্খলা এবং শান্তি ভেঙে ফেলার মধ্যেই তাদের যত উল্লাস, সভ্য দুনিয়ার সব কানুন তছনছ করে অরাজকতা চালানোর মধ্যেই যত নেশা।
আইনের বিচারে জীবন থেকে তারা বাতিল হয়ে গিয়েছে। সৎ মানুষের আদালত তাদের এই বিচ্ছিন্ন দ্বীপে নির্বাসন দিয়েছে। অনেক দূরের সমুদ্রে তাদের ঠেলে সরিয়ে দিয়ে তোমার আমার পৃথিবী নিশ্চিন্ত হয়েছে, স্বস্তি পেয়েছে।
আঠারো শ’ আটান্ন সালে ডক্টর জে পি ওয়াকার সেই যে দু শ’ কয়েদি নিয়ে আন্দামান এসেছিলেন, তারপর কত বছর পার হয়ে গিয়েছে। কত কয়েদিই না এসেছে! জটিল অরণ্য নির্মূল করে এই দ্বীপে তারা স্থায়ী উপনিবেশ গড়ে তুলেছে।
আশ্চর্য, এই সব কয়েদিরও জীবন আছে। সে জীবনের একটা নির্দিষ্ট রীতিও আছে। আন্দামানের কয়েদির জীবন তোমার আমার কি আর দশজন ভদ্র সন্তানের জীবন যে খাতে বয়, সে খাতে চলে না।
এ জীবন অদ্ভুত, বিচিত্র।
তোমার আমার অন্তরাত্মা যে জীবনযাপনের কল্পনায় শিউরে ওঠে, এ জীবন হুতা-ই। তোমার আমার পৃথিবীকে নিঙড়ে যে পুঞ্জীভূত ক্লেদ তলানির মতো পড়ে থাকে, তা দিয়ে এই জীবনের সৃষ্টি।
এ-জীবন যে খাত বেয়ে চলে, সেটি হল ক্ষুধার খাত, দৈহিক এবং জৈবিক ক্ষুধা। যে রীতি মেনে এ-জীবন চলে তা হল লালসা-কাম-মত্ততার রীতি।
তীব্রস্বাদ খাদ্যে, উগ্র উত্তেজক মদে চরসে পিনিকে এবং কামাতুর নারীমাংসে এই জীবনের চরিতার্থতা। কিন্তু তেমন খাদ্য নেশা এবং নারীদেহ কোথায় মিলবে এই দ্বীপে? যে সামান্য কয়েকটি আওরত কয়েদি রয়েছে সাউথ পয়েন্ট জেলখানায়, সেখানে ঘেঁষার হুকুমও নেই, উপায়ও নেই। বিরাট বিরাট প্রাচীরের আড়ালে সিপাইদের পাহারায় তারা থাকে।
এইদ্বীপের নেশাহীন নারীসঙ্গহীন নিরুৎসব জীবন অসহ্য হয়ে ওঠে। বছরের পর বছর নিঃসঙ্গ বিচ্ছিন্নভাবে কাটিয়ে কেউ কেউ উন্মাদ হয়ে যায়, কেউ কেউ সমুদ্রে ঝাঁপ দেয়।
ভারত-ব্রহ্মের মূল ভূখণ্ড থেকে এখানে দ্বীপান্তরের সাজা ভোগ করতে আসার পথে কয়েদি তার অতীত, তার মনের সুকুমার বৃত্তিগুলি (যদি কিছু থেকে থাকে) দরিয়ার জলে ডুবিয়ে আসে।
এ এক নিদারুণদ্বীপ। এখানে স্নেহ নেই, মমতা নেই। আছে শুধু গ্লানি আর নৃশংসতা।
শান্তির ঈশ্বর, ন্যায়ের ঈশ্বর, সতোর ঈশ্বর কোনো কালে বঙ্গোপসাগর পাড়ি দিয়ে এই দ্বীপে আসে না। পৃথিবীর সব মাধুর্য, মমতা, প্রেম থেকে ছিন্ন হয়ে এই দ্বীপ অনেক, অনেক দূরে পড়ে আছে।
বঙ্গোপসাগরের জলে মরশুমে মরশুমে কত ঝড় বয়ে যায়, কত তুফান ওঠে। তবু মাসে মাসে এখানে কয়েদি আসার বিরাম ঘটে না। আর দিনের পর দিন এইদ্বীপ তোমার আমার মতো সৎ এবং ভদ্র মানুষের মনে আরো বিভীষিকা, আরো রহস্য ঘনিয়ে তোলে।
.
নারী কয়েদি নিয়ে মোটর বোটটা এবারডিন জেটিতে এসে ভিড়ল। পুরনো পুরুষ কয়েদিদের যে জটলাটা জেটির এ-প্রান্তে ও-প্রান্তে ছড়িয়ে ছিটিয়ে ছিল, হঠাৎ সেটা মিলেমিশে একাকার হয়ে মোটর বোটের ওপর হুড়মুড় করে প্রায় ঝাঁপিয়ে পড়ল। একসঙ্গে অনেকে মুখে আঙুল পুরে সিটি দিয়ে উঠল।
তুমুল হল্লা শুরু হয়ে গেল। কনুই দিয়ে ঠেলে গুতিয়ে সবাই মোটর বোটে উঠতে চায়।
মোটা, কর্কশ গলায় এক কয়েদি বলল, খুবসুরতী জেনানা—
অন্য একজন বলল, উ আওরত মেরা দিলকে রানী—
দুটো টিণ্ডাল আর তিনটে পেটি অফিসার হুমকে উঠল, উল্লুকা বাচ্চা, চিল্লাও মাত্। হঠ–হঠ–
অনেক, অনেকদিন পর এই দ্বীপে নারী কয়েদি এসেছে। এখানকার বাতাসে নারী দেহের গন্ধ নেই, এখানে নারী একান্ত দুর্লভ।
কতদিন যে এইসব কয়েদি নারীমাংসের স্বাদ পায়নি! যারা এইদ্বীপে দীর্ঘদিনের মেয়াদ খাটছে, তারা কেউ কেউ মেয়েমানুষ না দেখে দেখে তাদের চেহারানমুনাই ভুলতে বসেছে।
এই মুহূর্তে মেয়ে কয়েদিদের দেখতে দেখতে তাদের শিরায় শিরায় এতকালের বুভুক্ষু লালসা দাপাদাপি শুরু করে দিল। রক্তের কণিকাগুলি সরীসৃপের মতো কিলবিল করতে লাগল।
সকলেই মোটর বোটে লাফিয়ে পড়তে চায়। হল্লা তুমুল হয়ে উঠতে থাকে।
পেটি অফিসার, টিণ্ডাল সমানে চিল্লায়, হঠ, হঠ গাদ্ধেকো পাটঠে। আওরত দেখলে শালেরা পাগলা বনে যায়।
সত্যিই, মেয়েমানুষ দেখলে তারা উন্মাদ হয়ে ওঠে। পেটি অফিসার আর টিণ্ডালদের ধমকে, হুমকিতে তারা এক ইঞ্চিও পিছু হটে না।
কেউ কেউ আওরত কয়েদিদের দিকে হাত বাড়িয়ে কুৎসিৎ অঙ্গভঙ্গি করে। শিস দেওয়া চলছেই। কেউ কেউ ডাকে, এই মেরে পেয়ারে, এই লম্বরদারনী–ইধার–হাঁ হাঁ–
এ কয়েদানি, মেরে জান–মেরে দিলজ্বালানেবালী–
এবারডিন জেটিতে খিস্তি-খেউড়ে, শিসে, কুৎসিত অঙ্গভঙ্গিতে অশ্লীল রস গেঁজে উঠতে থাকে।
রশিম্যান দড়িদড়া দিয়ে মোটর বোটটাকে জেটির সঙ্গে বেঁধে ফেলল। বোটের সঙ্গে জেটির ফারাক আর নেই।
কয়েদিদের জটলাটাকে ভেঙে ছত্রখান করে একেবারে সামনে এগিয়ে এল চান্নু সিং। প্রথমে চিৎকার করে উঠল, ওয়া গুরুজিকা ফতে–
চান্নু সিং-এর চিৎকারে পুরুষ কয়েদিদের হল্লা মুহূর্তের জন্য থামল। মোটর বোটে মেয়ে কয়েদিরা চমকে তাকাল। দেখল, বিকট চেহারার এক শিখ পারে দাঁড়িয়ে আছে।
গুরুজির নাম নেওয়ার পর যতখানি সম্ভব গলাটাকে নরম করে চান্নু সিং হাঁকল, কৌন রে সোনিয়া? সোনিয়া কৌন?
সোনিয়া শিউরে উঠল। জবাব দিল না।
একের পর এক কয়েদিনীদের দিকে আঙুল বাড়িয়ে চান্নু সিং হাঁকতে লাগল, তুই সোনিয়া? তুই? তুই?
কেউ জবাব দেয় না। বসে বসে শুধু চাল্লু সিং-এর কাণ্ড দেখে। তাদের চোখের পাতা পড়ে না।
রোমশ বুক, বিশাল চেহারা, চওড়া কাঁধ, থলথলে মাংসল উদরের চান্নু সিং এবার উত্তেজিত, অসহিষ্ণু হয়ে উঠল। বলল, শালীলোগ, কথা বলছিস না কেন? কৌন সোনিয়া, জলদি বাতাও। না বাতালে
শাসানির সবটা মুখ থেকে বার হল না চান্নু সিং-এর। তার আগেই চিৎকার শুরু হল। পুলিশ আ গিয়া–
কয়েদিরা জটলা ভেঙে চতুর্দিকে ছুটতে লাগল।
উঁচু টিলার মাথায় কয়েদখানা। তার পাশেই লম্বা লম্বা ব্যারাক। এগুলো বিজন। বিজনগুলোর পাশ দিয়ে ঢালু উতরাই বেয়ে জনকতক পুলিশ আর একটা হাবিলদার এবারডিন জেটিতে এসে পড়ল।
কয়েদিরা দূরে দূরে সরে দাঁড়িয়েছে। ভাবগতিক সুবিধাজনক বুঝলে সামনে এগোবে।
চান্নু সিং এবং আরো দু-পাঁচজন কয়েদি, নারীমাংস সম্বন্ধে যাদের কোনোকালে উৎসাহের খামতি নেই, তারা জেটি ছেড়ে নড়েনি।
হাবিলদার দাঁত খিঁচিয়ে বলল, বেশরম কুত্তীকা বাচ্চা, ভাগ এখান থেকে।
দুর্বিনীত ভঙ্গিতে ঘাড় বাঁকিয়ে তাকাল চান্নু সিং। রক্তাভ চোখজোড়া ঝকঝক করে উঠল তার। ভাগবার কোনো লক্ষণই সে দেখাল না।
হাবিলদার ফের হাঁকল, কুত্তীকা বাচ্চা, হঠ হিঁয়াসে–
না–
না! কিঁউ হিংস্র দৃষ্টিতে তাকাল হাবিলদার।
সোনিয়া এসেছে, আওরত কয়েদানী। উসীকো আমি শাদি করব। শুনছি বহুত খুবসুরতী লেড়কি–
শাদি করবি! পুলিশদের দিকে তাকিয়ে হাবিলদার গর্জে উঠল, শালার মুখ তোড় দো, ডাণ্ডা হাঁকিয়ে পাছা ঢিলা কর দো–
পুলিশগুলো যেন এরই অপেক্ষায় ছিল। হুকুম পাওয়ামাত্র চার পাঁচটা পুলিশ চান্নু সিং এর পিঠে বুকে মাথায় ডাণ্ডা চালাতে লাগল।
অন্য কটা পুলিশ চান্নু সিং-এর ওপর ঝাঁপিয়ে পড়েছে। কেউ কুর্তার হাত ধরে, কেউ গর্দান পাকড়ে, কেউ পায়জামার রশি ধরে টানতে টানতে তাকে জেটির বাইরে নিয়ে এল। গতিক গড়বড় বুঝে যে দু-পাঁচ জন চান্নু সিং-এর পাশে দাঁড়িয়ে ছিল, চক্ষের পলকে নিরাপদ দূরত্বে সরে পড়েছে।
চান্নু সিং-এর কপাল আর থুতনি ফেটে রক্ত ঝরছে। রোমশ বুকটা ভিজে গিয়েছে। গলার মোটা হাড় ফুলে উঠেছে। ভুরুটা কেটে একদলা মাংস চোখের ওপর ঝুলছে। হাউ হাউ করে বিকট অঙ্গভঙ্গি করে কাঁদছে চান্নু সিং। আর সমানে অশ্রাব্য খিস্তি করছে, হারামি, তেরি
আরো খানিকটা পর সাউথ পয়েন্ট জেলখানা থেকে মেম জেলার এলেন।
এবার একে একে মেয়ে-কয়েদিরা এবারডিন জেটিতে নামতে লাগল।
চান্নু সিং দৌড়ে লাফিয়ে সামনের দিকে এগিয়ে আসছিল। পুলিশের এলোপাথাড়ি ডাণ্ডা খেয়ে তাকে পিছু হটতে হল।
.
বান্দা নওয়াজ খান জেটির একপাশে দাঁড়িয়ে ছিলেন। ধীরে ধীরে কয়েদিনীদের কাছে এগিয়ে এলেন। একে একে সকলের নাম জিজ্ঞেস করলেন। মুলুকের খোঁজ নিলেন। কার সাজার মেয়াদ কত বছর, দেশ-গাঁওয়ে স্বজন-পরিজন-রিস্তাদার, কার কে কে আছে, সব খবর নিলেন। সিপাই, হাবিলদার, টিণ্ডাল, পেটি অফিসার বা মেম জেলার–কেউ তাঁকে বাধা দিল না।
আঠার শ’ আটান্নতে ওয়াকার সাহেবের সঙ্গে যে দু শ’ কয়েদি এই দ্বীপে প্রথম এসেছিল, নওয়াজ খান সে দলে ছিলেন। আন্দামানের মাটিতে তার তিপ্পান্নটা বছর কাটল। এই দ্বীপের সবাই তাকে খাতির করে, সম্ভ্রম জানায়।
মাসে মাসে জাহাজ ভরে যে-সব কয়েদি এইদ্বীপে সাজা ভোগ করতে আসে, জেটিতে নামার সঙ্গে সঙ্গে তিনি তাদের নাম-ধাম-মুলুকের খোঁজখবর নেন। সকলের সঙ্গে জান পয়চান করেন। তিপ্পান্ন বছরে অভ্যাসটা পাকা হয়ে গিয়েছে।
.
সূর্যটা সরাসরি মাথার ওপরে চলে এসেছে। উপসাগরের নীল জল ঝকমক করছে। তীরের কাছে উড়ুক্কু মাছগুলো জল কেটে কেটে খানিকটা ছুটেই সমুদ্রে অদৃশ্য হচ্ছে।
এই সময় সিপাই, হাবিলদার, টিণ্ডাল, পেটি অফিসারদের পাহারায় মেয়ে-কয়েদিরা সাউথ পয়েন্ট জেলখানার দিকে রওনা হল।
অর্ধবৃত্তাকার উপসাগর। কিনারে পাথরের পর পাথর গেঁথে সমুদ্র বাঁধা হয়েছে। সমুদ্র কি বশ মানতে চায়? অথৈ দরিয়া থেকে দুর্জয় তরঙ্গমালা ছুটে এসে পাথরের দেওয়ালে আছাড় খায়।
উপসাগরের পাশ দিয়ে পাথর-কাটা সড়ক। সড়কটা সোজা সাউথ পয়েন্ট জেলখানায় ঢুকেছে।
কয়েদিরা চলেছে। তাদের পাশে পাশে সিপাই, হাবিলদার, পেটি অফিসার, টিণ্ডালরা পাহারা দিয়ে নিয়ে যাচ্ছে। আর চলেছে চান্নু সিং। অন্য কয়েদিরাও একটু দূরত্ব বজায় রেখে চলেছে।
হঠাৎ চান্নু সিং মরিয়া হয়ে উঠল। পাহারাদারদের ধাক্কা মারতে মারতে একেবারে কয়েদিনীদের কাছে এসে পড়ল।
পুলিশ, পেটি অফিসাররা টেনে হেঁচড়ে, ধাক্কা মেরে তাকে এতটুকু হটাতে পারল না। শেষ পর্যন্ত চান্নু সিং-এর ওপর ডান্ডার পর ডাণ্ডা পড়তে লাগল। হাড্ডি ফাটল, নাক বাঁকল, শির ভেঁচল, কাধ তুবড়ে গেল। তবু কোনোদিকে ভ্রূক্ষেপ নেই চান্নু সিং-এর। দু’হাত বাড়িয়ে ডাণ্ডা ঠেকাতে ঠেকাতে সে কয়েদিনীদের দিকে চোখ রেখে চিল্লাতে লাগল, এই, তোর নাম কী?
রূপীবাঈ।
না না, তুই না। আর একজনের দিকে হাত বাড়াল চান্নু সিং। তুই, তুই কৌন?
মোতিবিন বিবি।
এবার অন্য একজনকে চান্নু সিং বলল, জরুর তুই সোনিয়া—
নেহী। আমি প্রেমা—
চড়া গলায় চান্নু সিং খেঁকিয়ে উঠল, শালী, তোকে কৌন মেঙেছে? সোনিয়া কৌন বাতিয়ে দে–
মুখে চোখে সমানে ডাণ্ডা পড়ছে চান্নু সিং-এর। চামড়া ফেটে ফিনকি দিয়ে তাজা রক্ত ছুটছে। তবু সে পিছু হটে না। কাঠের চিরুনি দিয়ে লম্বা লম্বা চুলগুলো আটকানো ছিল। ডাণ্ডার বাড়িতে দুখণ্ড হয়ে গিয়েছে চিরুনিটা। এলোমেলো চুল বাঁধনমুক্ত হয়ে মুখের ওপর লুটোচ্ছে। উন্মত্তের মতো টলতে টলতে এগোচ্ছে চান্নু সিং। এই মুহূর্তে একটা রক্তাক্ত জানোয়ারের মতো দেখায় তাকে।
এত মার খেতে দেখে ঈষৎ নরম হল সোনিয়া। ধারীওয়ালা কুর্তার নিচে ঘাতক কয়েদিনীর আওরতী দিলটা হঠাৎ মোচড় দিয়ে উঠল। সে বলে ফেলল, আমি, আমি সোনিয়া। কী দরকার?
তুই! গাঢ় স্বরটা খাদে নামিয়ে একটা অস্ফুট শব্দ করেই থেমে গেল চান্নু সিং। একদৃষ্টে সোনিয়ার দিকে তাকিয়ে রইল।
চিকন মাজার ওপর সুঠাম মাংসল শরীর। কালো মসৃণ চামড়ায় এমন চকমকানি যে চোখে ধাঁধা লাগায়। সোনিয়ার চোখের সাদা অংশে আড়াআড়ি লাল দাগ। টান টান ধনুকের মতো বাঁকানো ভুরু দুটো যেখানে এসে জোড়া লেগেছে, সেখানে শ্বেতির চিহ্ন।
মাজা বাঁকিয়ে চুরিয়ে এগিয়ে চলেছে সোনিয়া।
সোনিয়ার দিকে তাকিয়ে তাকিয়ে বিশেষ কিছুই দেখছিল না চান্নু সিং। মেয়েমানুষটার বুকের দু পিণ্ড টাটকা, কঠিন মাংস আর সুডৌল পাছার দোলানির সঙ্গে তার চোখজোড়া সামনে পেছনে ছোটাছুটি করতে লাগল। গালের দুকশ বেয়ে ফোঁটা ফোঁটা রক্ত ঝরছে। ভাঙাচোরা কদাকার দাঁতগুলো বেরিয়ে পড়েছে। গলার ভেতর থেকে গোঙানির মতো একটা আধফোঁটা জান্তব আওয়াজ বেরুচ্ছে।
রক্তাক্ত বীভৎস মুখে হাসছে চান্নু সিং। অদ্ভুত হাসি। উল্লাসের সঙ্গে সে হাসিতে তীব্র যন্ত্রণাও মিশে রয়েছে।
চান্নু সিং বলতে লাগল, হে হে, মুন্সিজি ঠিক খবর দিয়েছে। তুই বহুত খুবসুরতী। আমি সিরকারের (সরকারের) টিকিট পেয়েছি। তোকে শাদি করব। জরুর–
সঙ্গে সঙ্গে পুলিশের ডাণ্ডা পড়ল মুখে। নিচের পাটিতে একটা দাঁত কটাং করে ভেঙে গেল। গলগল করে রক্ত ছুটছে। দু’হাতে মুখ ঢেকে বসে পড়ল চান্নু সিং।
সোনিয়ারা অনেক দূর এগিয়ে গিয়েছে। মুখে হাত চেপে একসময় চান্নু সিং উঠে দাঁড়ায়। তারপর ছুটতে ছুটতে মুহূর্তের মধ্যে নারী কয়েদিদের আরো কাছাকাছি চলে আসে।
হঠাৎ ঘুরে দাঁড়াল সোনিয়া। বলল, কেন আসছ মরদ? ডাণ্ডা খেয়ে খেয়ে খতম হয়ে যাবে যে।
কপাল আর ভুরু ফেটে রক্ত গড়াচ্ছে। মোটা পাটকিলে রঙের জিভ বার করে সেই রক্ত চাটতে চাটতে চান্নু সিং হাসল। সে হাসি বড় করুণ, বড় নরম। যে-হাসিতে তাজা গাঢ় রক্তের স্বাদ মিশে থাকে, তার রকমই আলাদা। চান্নু সিং হাসতে লাগল।
সোনিয়া আবার বলল, তুমি ফিরে যাও মরদ। আমার পিছু পিছু এসে ডাণ্ডা খেয়ে কৌন ফায়দা?
বিরাট আকারের চান্নু সিং এবার বলে, বহুত ফায়দা সোনিয়া। সে তুই সমঝবি না। বলে চান্নু সিং ফের হাসতে থাকে।
সোনিয়া জবাব দেয় না। চান্নু সিং আবার বলে, ইয়াদ রাখিস সোনিয়া, বিলকুল ইয়াদ রাখিস, তোর জন্যে আমি বহুত খুন দিলাম।
সোনিয়া এবারও কথা বলে না। অন্য কয়েদিনীদের সঙ্গে পা মিলিয়ে সাউথ পয়েন্ট জেলখানার দিকে এগিয়ে যায়।
এবারডিন জেটি থেকে সাউথ পয়েন্ট জেলখানায় যাওয়ার সড়কটা ফুরিয়ে এসেছে। সামনেই কয়েদখানার ফটক। হঠাৎ ভীষণ অস্থির হয়ে ওঠে চান্নু সিং। ডাকে, এ সোনিয়া–
ক্যা?
আমার সিরকারি টিকিট মিলেছে। এবার শাদি করতে পারব। তোকে ছাড়া আর কাউকে শাদি করব না। একটু থামে চান্নু সিং। হাঁপায়। ঘন ঘন শ্বাস টেনে দম নেয়। বলে, শাদির প্যারিডের সময় আমি আসব। আমার শিরে লাল সাফা (পাগড়ি) থাকবে। ইয়াদ রাখিস, চিনতে ভুল করিস না সোনিয়া। গুরুজি কসম, তোকে না পেলে আমার জান বরবাদ হয়ে যাবে।
চান্নু সিং-এর রক্তাক্ত, বীভৎস মুখটা এই মুহূর্তে বড় কোমল দেখায়।
সোনিয়া শব্দ করে না। তার ঠোঁট দুটো বিচিত্র হাসিতে বেঁকে যায়। চোখের কোণে কী যেন ঝিলিক হানে। যে নারী কোতল করে দ্বীপান্তরে এসে চান্নু সিং-এর মতো জবরদস্ত মরদের এত খুন আর কাতরতা দেখেও মুখ বুজে, ঠোঁট টিপে হাসে, তার দুয়ে দুর্বোধ্য হৃদয় কী দিয়ে গড়া, কে বলবে। সোনিয়ার মনে কী আছে, কে জানে!
অন্য পুরুষ কয়েদিরা একটু দূর দিয়ে আসছিল। আচমকা তারা হল্লা বাধিয়ে দিল। কয়েদিনীদের লক্ষ করে বলতে লাগল, এ আওরত, শাদির প্যারিডের সময় হামি ভি আসব। এই দ্যাখ হামার হাতে পিত্তলকা আঙ্গুটি, নীলা পাথর।
এ মহবৃতকা পেয়ারী, আমিও আসব। আমার গোরে (পায়ে) থাকবে লোহার কাঙ্গন (কঙ্কণ)। ইয়াদ রাখিস।
হামি ভি আসব—
হামি ভি আসব–
হল্লা তুমুল হয়ে উঠতে লাগল।
কয়েদিরা কয়েদিনীদের কাছাকাছি ঘেঁষে এসেছে। সিপাই, পেটি অফিসাররা ডাণ্ডা হাঁকিয়ে ফের তাদের হটিয়ে দিল।
একটু পর সাউথ পয়েন্ট কয়েদখানায় ঢুকে গেল সোনিয়ারা। চান্নু সিংও তাদের সঙ্গে ফটকের ভেতর চলে আসছিল। দুটো টিণ্ডাল আর তিনটে পেটি অফিসার হাত-পা-গলা ধরে টানতে টানতে তাকে বাইরে নিয়ে এল।
জেলখানার ফটকের পাল্লা বন্ধ হয়ে গেল। জ্বলন্ত চোখে সাউথ পয়েন্ট কয়েদখানার দিকে তাকিয়ে রইল চান্নু সিং।
.
৮.
এ-বেলা পুরুষ কয়েদিদের জাহাজ থেকে নামানো হবে না।
এবারডিন জেটি থেকে জটলাটা ভেঙে যেতে শুরু করল।
রোদের তেজ এখন মারাত্মক। উপসাগরের শান্ত জল ফুলতে শুরু করেছে। বিরাট বিরাট ঢেউগুলো ফুঁসতে ফুঁসতে পাথরের দেওয়ালে ঝাঁপিয়ে পড়ছে।
দূরের এলফিনস্টোন জাহাজটার দিকে স্থির দৃষ্টিতে তাকিয়ে ছিলেন বান্দা নওয়াজ খান। সবুজ রঙের জাহাজটা উপসাগরের জলে মৃদু মৃদু দুলছে। ফোরমাস্টের মাথায় সাগরপাখিগুলোকে সাদা-সাদা বিন্দুর মতো দেখায়।
বিশ বছর আগের একটা দিনের কথা ভাবছিলেন বান্দা নওয়াজ খান। আজ যেখানে এলফিনস্টোন জাহাজটা অল্প অল্প দুলছে, সেদিন ওখানেই নোঙর ফেলেছিল আর একটা জাহাজ। নামটা নির্ভুল মনে আছে তার। এস. এস. ম্যাককয়। ম্যাককয় জাহাজের সাদা রংটাও তিনি ভোলেননি।
বিশ বছর পরও এস. এস. ম্যাককয় নওয়াজ খানের স্মৃতিতে হুবহু একই রকম রয়েছে, এতটুকু বিবর্ণ হয়নি। না হওয়ারই কথা। ওই জাহাজেই সুন্দর খান আন্দামানে এসেছিল।
নওয়াজ খান সেই দিনটাকে পরিষ্কার দেখতে পাচ্ছিলেন। বিশ বছর আগের একটা অদ্ভুত দিন।
সেদিন উপসাগরের নীল জল আশ্চর্য শান্ত। মাস্তুলের মাথায় এক ঝাক সাগরপাখি নিয়ে মৃদু মন্থর গতিতে ম্যাককয় জাহাজ সিসোস্ট্রেস বের মধ্যে ঢুকে পড়ল। নোঙর ফেলার আগে উপসাগরটাকে ভীষণভাবে চমকে দিয়ে ভো বাজল।
সেদিন মাথার একটা চুলও পাকেনি নওয়াজ খানের। শরীরে বয়সের কুঞ্চন দেখা দেয়নি। অটুট মেরুদণ্ডের ওপর ঋজু, সুন্দর চেহারা। পরনে কলিদার কুর্তা, ঢোলা পাজামা, সুর্মা-আঁকা চোখ-লম্বা শৌখিন নওয়াজ খান অভ্যাসবশে সেদিন এবারডিন জেটিতে এসেছিলেন।
ভাবনায় ছেদ পড়ল। কে যেন পাশ থেকে তাকে ডেকে উঠল। নওয়াজ খান ঘুরে দাঁড়ালেন। দেখলেন হানিফ দাঁড়িয়ে রয়েছে।
হানিফ আবার ডাকল, আব্বাজান–
কী বলছ?
আম্মা আপনাকে যেতে বলেছেন।
তুমি যাও, আমি পরে যাব।
নওয়াজ খান ফের উপসাগরের দিকে তাকালেন।
এবারডিন জেটিটা এখন একেবারে নির্জন। নতুন কয়েদিদের দেখার জন্য যেসব পুরনো কয়েদি ভিড় জমিয়েছিল, কয়েদিনীদের সঙ্গে সঙ্গে তারা সাউথ পয়েন্ট জেলখানার দিকে চলে গিয়েছে।
পাথরের জেটিটার ওপর বিরাট বিরাট ঢেউ বিচিত্র আক্রোশে ঝাঁপিয়ে পড়ছে। নোনা জল ছিটকে নওয়াজ খানের পাজামা কুর্তা ভিজিয়ে দিচ্ছে। এখন কোনোদিকে ভ্রূক্ষেপ নেই তার।
কিছুক্ষণ পর পেছন থেকে হানিফ ফের ডাকে, আব্বাজান—
চমকে ঘুরে দাঁড়ালেন নওয়াজ খান। বিরক্ত গলায় বললেন, তুমি এখনো যাও নি?
না।
কেন?
আম্মা আপনাকে সঙ্গে করে নিয়ে যেতে বলেছেন।
তুমি বহুত বেতর্বিয়ত হয়েছ। নাও, চল। একটু থেমে নওয়াজ খান করুণ গলায় বললেন, এ জিন্দগিতে আর শান্তি মিলবে না। সবই খুদার মর্জি।
হানিফের পেছন পেছন বান্দা নওয়াজ খান চলতে লাগলেন।
যে সড়কটা অ্যাটলান্টা পয়েন্টে বাঁক নিয়ে উপসাগরের পার দিয়ে সিধা ফিনিক্স বের দিকে চলে গিয়েছে, সেখানে এসে পড়লেন দুজনে। বাঁ পাশে উঁচু টিলার মাথায় সেলুলার জেল। টিলার গায়ে নারকেল বন আর হাওয়াই বুটির জঙ্গল। সমুদ্র ফুড়ে ঝড়ো বাতাস উঠে আসে, নারকেল পাতার ফাঁক দিয়ে সনসনিয়ে ছোটে। ডান পাশে পাথরের দেওয়াল সড়কের সঙ্গে সঙ্গে এঁকেবেঁকে ফিনিক্স বের দিকে চলে গিয়েছে।
উপসাগর মেতে উঠেছে। অনেক দূর থেকে মাথা উঁচু করে দুর্জয় তরঙ্গমালা ছুটে আসে, পারের পাথুরে দেওয়ালে ঝাঁপিয়ে পড়ে। লবণ জল ফেনিয়ে ওঠে।
অ্যাটলান্টা পয়েন্টের এই পথটা নির্জন। উপসাগরের ঢেউ এবং বাতাসের গর্জন ছাড়া আর কোনো শব্দ নেই।
নওয়াজ খানের সেই দিনটার কথা মনে পড়ে যাচ্ছিল। সেদিন সুন্দর খান ম্যাককয় জাহাজে আন্দামান এসেছিল। বিশ বছর আগের সেই দিন।
নতুন কয়েদি এসেছে। তাই এবারডিন জেটিতে সেদিনও বিরাট জটলা।
সিসোস্ট্রেস বেতে জাহাজ ঢুকবার কিছুক্ষণ পরই নতুন কয়েদিদের নামানো হয়েছিল। সব পরিষ্কার মনে আছে নওয়াজ খানের।
বেড়ি বাজাতে বাজাতে নতুন কয়েদিরা সেলুলার জেলের দিকে চলেছে। অনেক দিনের অভ্যাস। নওয়াজ খান কয়েদিদের নাম-ধাম, দেশগাঁও, মুল্লুক, সাজার মেয়াদ, কে কোন ধারার আসামী–সব খবর নিচ্ছিলেন।
মিছিলের মতো সারি দিয়ে কয়েদিরা চলেছে।
সকলের পেছনে সেই কয়েদিটি এসেছিল। তার দিকে তাকিয়ে মুগ্ধ হয়ে গিয়েছিলেন নওয়াজ খান। দৃষ্টি ফেরাতে পারেননি।
টকটকে রং, টান টান চেহারা, থরে থরে পেশিগুলো সুন্দর ভাবে সাজানো। মজবুত গর্দান, শক্ত কবজি, একজোড়া দীর্ঘ চোখ, ধারাল নাক, চওড়া কপাল। খাড়া চোয়ালে দৃঢ়তা, থুতনিতে একটি মনোরম খাঁজ। এই হল সুন্দর খান। যে-চেহারা চোখকে সুখ দেয়, এ সেই চেহারা। কালাপানি পাড়ি দিয়ে যে-সব দুর্ধর্ষ হত্যাকারী আন্দামানে দ্বীপান্তরের মেয়াদ খাটতে আসে, তাদের সঙ্গে এ চেহারা আদৌ মেলে না।
মুখময় দাড়িগোঁফ, রুক্ষ অবিন্যস্ত চুল। তবু দেখেই মালুম হল, খানদানি ঘরের ছেলে।
নওয়াজ খান জিজ্ঞেস করেছিলেন, তোমার নাম কী?
সুন্দর খান।
ক’সালের মেয়াদে এসেছ?
তামাম জিন্দেগির।
কোন ধারার আসামী?
তিন শ’ দো ধারার।
একটু দম নিয়ে নওয়াজ খান বলেছিলেন, কোতল করে এসেছ?
না। কোতল আর করতে পারলাম কই? সুন্দর খানের চোখজোড়া ধক করে জ্বলে উঠেছিল।
বিশ বছর পরও অ্যাটলান্টা পয়েন্টের এই পাথুরে পথ ধরে চলতে চলতে অবিকল মনে করতে পারছিলেন নওয়াজ খান। স্মৃতিটা এতটুকু ফিকে হয়ে যায়নি।
হঠাৎ পেছন থেকে হানিফ ডাকল, আব্বাজান—
নওয়াজ খান চমকে উঠলেন।
ভীরু গলায় হানিফ আবার বলল, ফজিরে রোশন বহিন কাঁদছিল।
নওয়াজ খান একবার হানিফের দিকে তাকালেন। তারপরেই মাথা নিচু করে এগোতে লাগলেন। ভগ্ন, জড়িত স্বরে কী বললেন, বোঝা গেল না।
হানিফ ফের বলল, লুকিয়ে লুকিয়ে রোশন বহিন রোজ কাঁদে।
নওয়াজ খান সব জানেন। তার দিল মুচড়ে মুচড়ে অনেক দীর্ঘশ্বাস এইদ্বীপের বাতাসে মিশেছে। রোশনের চোখ থেকে অনেক আঁশু এই দ্বীপের মাটিতে ঝরেছে। তবুও সুন্দর খান ফেরেনি।
নওয়াজ খান জানেন, একদিন তার বুক মুচড়ে আর দীর্ঘশ্বাস বেরুবে না, রোশনের আঁখ থেকে আঁশু ঝরবে না। সব দীর্ঘশ্বাস, সব আঁশু ফুরিয়ে যাবে। একদিন তারা এই দ্বীপের মাটিতে মিশে যাবেন। সেদিনও সুন্দর খান ফিরবে না।
পাঁচ বছর আগে এই দ্বীপ ছেড়ে মেইন ল্যান্ডে চলে গিয়েছিল সুন্দর খান। তারপর কতবার জাহাজ এল, কতবার গেল, তবু সে ফিরল না। এই পাঁচ বছরে কোনো খোঁজখবর মেলেনি সুন্দর খানের, আর মুহূর্তের জন্য রোশনের আঁখও শুকনো থাকেনি।
সুন্দর জরুর ফিরবে–নওয়াজ খান অনেক আশ্বাস দিয়েছেন রোশনকে, অনেক ভরসা দিয়েছেন। এই পাঁচ বছরে সিসোস্ট্রেস উপসাগরে যতবার জাহাজ এসে নোঙর ফেলেছে, ততবার অনেক আশা নিয়ে এবারডিন জেটিতে ছুটে গিয়েছে। প্রতি মাসে কত নতুন কয়েদি এসেছে, নতুন মানুষে এই দ্বীপ ভরে গিয়েছে। কিন্তু তাদের কেউ সুন্দর খানের খবর দিতে পারেনি।
সব কয়েদি যখন কয়েদখানায় চলে গিয়েছে, যখন এবারডিন জেটিতে একটি মানুষও আর নেই, দুর্বল পায়ে টলতে টলতে নিঃশব্দে কুঠিতে ফিরেছেন নওয়াজ খান। কারো সঙ্গে একটি কথা বলেননি। কপাট বন্ধ করে ছটফট করে কাটিয়েছেন। আর দিল নেই, দরদ নেই, ইমান নেই যে হৃদয়হীন জানোয়ারটার, তার কথা ভাবতে ভাবতে উত্তেজনায় যন্ত্রণায় ঘরময় ছুটোছুটি করেছেন। অথচ বিশ বছর আগে এই সুন্দর খানকে কি ভালই না লেগেছিল তার!
সেদিন নওয়াজ খান জিজ্ঞেস করেছিলেন, কোতল করতে গিয়েছিলে কেন?
যাব না? পেশল গর্দান ঘুরিয়ে গর্জে উঠেছিল সুন্দর খান, আমার আব্বাজান ছিল রিসালদার সিপাহি। সিপাহিদের সঙ্গে ইংরাজদের লড়াই হয়েছিল, ইয়াদ আছে আপনার?
আছে।
নওয়াজ খানের মেরুদণ্ড বেয়ে বিজলি খেলে গিয়েছিল। চমকে তিনি সুন্দরের মুখের দিকে তাকিয়েছিলেন।
সুন্দর খান বলেছিল, সিপাহি লড়াইয়ের পর ইংরাজরা আবৃাজানের গর্দানে রশি বেঁধে গাছের ডালে লটকে গুলি করে মেরেছিল। সাহেব কোতল করে তার শোধ নিতে গিয়েছিলাম। খুদার ইচ্ছা ছিল না। ইংরাজ মারতে পারলাম না। মগর তামাম জিন্দগির জন্য দ্বীপান্তর হয়েছে আমার। সে জন্যে আপশোশ নেই।
একসময় বেড়ি বাজাতে বাজাতে টাপু আর বিজনগুলোর পাশ দিয়ে সেলুলার জেলের মধ্যে অদৃশ্য হয়ে গিয়েছিল সুন্দর খান। আর অ্যাটলান্টা পয়েন্টের টিলায় দাঁড়িয়ে কয়েদখানার বিরাট ফটকটা দেখতে দেখতে নওয়াজ খান ভাবছিলেন, এইদ্বীপে মাসে মাসে কত কয়েদিই তো আসে, কিন্তু কেউ তার কথা বোঝে না, বুঝবার চেষ্টা করে না। সেদিন নওয়াজ খানের মনে হয়েছিল, ম্যাককয় জাহাজে আজ এমন এক কয়েদি এসেছে, যে তাঁর। দিলের জ্বালা বুঝবে। মনে হয়েছিল, যে-বেদনা মেদ-মজ্জা-খুন আর বুকের মধ্যে পুরে এতগুলো বছর তিনি এই দ্বীপে কাটালেন, তার এক দরদি শরিক এসেছে।
অ্যাটলান্টা পয়েন্টের টিলায় অনেকক্ষণ দাঁড়িয়ে ছিলেন নওয়াজ খান। কয়েক মুহূর্তের পরিচয়ে সুন্দর খান তাঁর হৃদয় ওলটপালট করে দিয়েছে যেন।
পাশ থেকে হানিফ ডাকল, আব্বাজান–
বিশ বছর আগের অতীত থেকে অ্যাটলান্টা পয়েন্টের পাথুরে সড়কে ফিরে এলেন নওয়াজ খান। মৃদু গলায় বললেন, কী বলছ?
মেইন ল্যান্ডে গিয়ে একবার সুন্দর সাহেবকে খোঁজ করলে হয় না?
না। খুব আস্তে, অথচ কঠিন স্বরে নওয়াজ খান বলতে লাগলেন, যার ইমান নেই, দিল নেই, তাকে খুঁজে কী হবে? কোনো লাভ নেই।
বলতে বলতে প্রবলভাবে মাথা নাড়তে লাগলেন।
.
এবারডিন বাজারের মধ্য দিয়ে সরাসরি পথ রয়েছে। তবু কেন যে উপসাগরের পার দিয়ে ফিনিক্স বে ঘুরে ডিলানিপুরের কুঠিতে ফিরলেন নওয়াজ খান, তিনিই জানেন।
জানালার পাশে একটি করুণ, বিষণ্ণ নারীমুখ চোখে পড়ল। কিছুক্ষণ একদৃষ্টে তাকিয়ে রইলেন নওয়াজ খান। তারপরেই চোখ নামালেন। সে-মুখের দিকে তাকিয়ে থাকা যায় না। সে-মুখের বিষণ্ণতায় কোথায় যেন একটা কঠোর, ক্ষমাহীন অভিযোগ রয়েছে।
কিছুই বলে না রোশন। ধিক্কার দেয় না, অভিযোগ করে না। কিন্তু তার কঠিন নীরবতা যেন সব সময় চিৎকার করে বলে, সমস্ত অপরাধ, তার সরল নিষ্পাপ জীবনটাকে বরবাদ করে দেওয়ার সমস্ত কারসাজিই নওয়াজ খানের।
সুন্দর খান নামে যে যন্ত্রণাকে তিনি আর সকলের সামনে গোপন করে রাখেন, রোশনের দিকে তাকালে দিল ফালা ফালা করে তা বেরিয়ে আসে। এইদ্বীপের সবাই জানে, নওয়াজ খান দৃঢ়, অবিচল পুরুষ। কোনো আঘাতেই তাকে টলানো যায় না। কিন্তু তার বিরাট, কঠিন বুকের মধ্যে এই পাঁচ বছরে বিন্দু বিন্দু কত খুন যে ঝরেছে, সে খোঁজ কে রাখে, সে খবর কে জানে? চামড়া ছিঁড়ে যে খুন ঝরে তা তো সবাই দেখে। দিল টুটে যে খুন ঝরে, তা দেখার চোখ কজনের?
অনেকটা সময় চুপচাপ দাঁড়িয়ে রইলেন নওয়াজ খান। তারপর কপাটটা ঠেলে ছুটে ঘরের মধ্যে ঢুকলেন। রোশনকে বুকের মধ্যে টেনে মাথায় হাত রাখলেন। হাতটা থরথর কাঁপতে লাগল।
ভাঙা ভাঙা, অস্থির, অদ্ভুত স্বরে নওয়াজ খান বলতে লাগলেন, সব কসুর, সব দোষ আমার। তোর জিন্দেগি আমিই নষ্ট করে দিলাম রোশন।
.
৯.
নওয়াজ খান এ-বেলা আসেননি। এবারডিন জেটিতে জনকতক কয়েদি ইতস্তত দাঁড়িয়ে রয়েছে। আর আছে টিণ্ডাল, পেটি অফিসার, ফ্রি ওয়ার্ডার পুলিশ এবং হাবিলদার।
অশান্ত উপসাগর বিপুল গর্জনে পাথুরে দেওয়ালে ঝাঁপিয়ে পড়ছে।
এখন বিকেল। সিসোস্ট্রেস বের নীল জল ঝকমক করে। উড়ুক্কু মাছগুলি ঢেউ কেটে কেটে তীরবেগে ছুটে যায়। যে হিংস্র হাঙরের দল শিকারের খোঁজে পারের দিকে আসছিল, ক্ষয়িত পাথরের তটে বাড়ি খেয়ে দূরে পালিয়ে যায়। উপসাগরের ওপর দিয়ে ঝাঁকে ঝাঁকে সিন্ধুশকুন চলেছে এলফিনস্টোন জাহাজটার দিকে।
রস আর বেলী–মোটর বোট দুটো বোঝাই করে এলফিনস্টোন জাহাজ থেকে কয়েদিদের পারে নিয়ে আসা হচ্ছে। একেবারে শেষ খেপে এল মঙ চো, ভিখন, তোরাব আলি আর লখাই।
সবাই এবারডিন জেটিতে নামল। একটু পর জেটির পাথুরে চত্বর থেকে চলে এল দ্বীপের মাটিতে।
মেইনল্যান্ডের সঙ্গে সব যোগাযোগ ছিন্ন হয়ে গেল। দুস্তর কালাপানির ওপারে কোথায় পড়ে রইল দেশ-গাঁও-মুল্লুক! কোথায় রয়ে গেল জান-পয়চান দুনিয়া, কতকালের পরিচিত সেই পৃথিবী!
শীতের বিকেল এখন নিভুনিভু। রোদের তেজ মরে আসতে শুরু করেছে। রস দ্বীপটাকে আবছা দেখায়।
উপসাগরের গর্জন বেড়েই চলে। দুর্বোধ্য ভাষায় দরিয়া অবিরাম শাসাতেই থাকে।
এলফিনস্টোন জাহাজটার দিকে তাকিয়ে ছিল লখাই। নিরুপায় আক্রোশে চোখজোড়া জ্বলছিল। এই কদিন কিনারা নেই, এমন দরিয়ায় ভেসেছে। কালাপানি উন্মাদ হয়ে উঠেছে, পাহাড়প্রমাণ তুফান জাহাজের তলা ফঁসাবার কারসাজিতে মেতেছে, জাহাজটাকে ডুবিয়ে দেওয়ার কসরত করেছে সমানে। দরিয়ার চেহারা-নমুনা দেখে সারেঙ-সুখানি-খালাসি, সবার বুকের লৌ পানি হয়ে গিয়েছে। লোয়ার ডেকে পিঁজরাবদ্ধ হয়ে আড়াই শ’ কয়েদি সমস্বরে পাঁচ পীর আর বদরের নাম জপেছে। খুদাতাল্লার দোয়া মেঙেছে, ভগবান আর ফায়ার নাম নিয়েছে, আর ভয়ার্ত গলায় কেঁদেছে।
লখাইর রক্তে ডর নেই। কোনো কিছুতেই সে ভয় পায় না। উন্মাদ তুফানে জাহাজ যখন ডুবে যাবে মনে হয়েছে, বিচিত্র উল্লাসে সে তখন ডেকের ওপর বুকে হেঁটেছে। দরিয়ার সঙ্গে পাল্লা দিয়ে সমানে যুঝেছে।
কিন্তু এই মুহূর্তে বঙ্গোপসাগরের এই দ্বীপে নেমে মেইনল্যান্ডের সঙ্গে সব যোগাযোগ ঘুচিয়ে লখাইর মনে হয়, ডাক ছেড়ে কেঁদে ওঠে। মনে হয়, একটা অদম্য চিৎকার গলার নলিটাকে চিরে ফেঁড়ে বেরিয়ে পড়বে। ঢোক গিলেও সেটাকে রোখা যাচ্ছে না।
হঠাৎ সমস্ত দুনিয়ার ওপর অদ্ভুত আক্রোশে মনটা ভরে গেল লখাইর।
একটা পুরনো কয়েদি জান-পয়চান করতে এসেছিল। আলাপ জমাতে চেয়েছিল। নাম কি তোর?
লখাই জবাব দিল না।
কয়েদিটা আবার বলল, ইন্ডিয়ার কোন গাঁও থেকে এসেছিস?
বিরক্ত ভঙ্গিতে তাকাল লখাই। আচমকা ভীষণ গলায় চেঁচিয়ে উঠল, হঠ শালে, কুত্তীকা বাচ্চা–
কয়েদিটাও খিস্তি দিল। কিছু অশ্লীল বুলি আদানপ্রদানের পর কয়েদিটা ভিখন আহিরের কাছে গেল।
লখাই ভাবছিল, সেই বিবিবাজার, মতি, তিয়াসী নদী, শরিয়তুল্লা মৃধা–এমনি নানা কথা। পারকূলহীন দরিয়া পাড়ি দিয়ে আন্দামানের মাটিতে নামার পরও তাদের কথা মনে পড়ে কেন? ভেবে ভেবে লখাই দিশা পায় না।
হঠাৎ পাঠান টিণ্ডাল দেহের সমস্ত গদ গলায় ঢেলে চিল্লায়, নয়া কয়েদিলোগ, আ যা–
লখাই চমকে উঠল।
একটু পর কয়েদিরা কম্বল কাপড়-বোঁচকা মাথায় চাপিয়ে পাহারাদারদের পিছু পিছু চলল। আড়াই শ’ কয়েদির পায়ের বেড়ি ঝনঝন করে সমতালে বাজতে লাগল।
পাথুরে সড়কটা অ্যাটলান্টা পয়েন্টের টিলাটাকে পেঁচিয়ে পুরো একটা পাক খেয়ে ওপরে উঠেছে। টিলাটা নারকেল গাছে ছয়লাপ। ঝড় মুখে নিয়ে সমুদ্র ছুঁড়ে বাতাস উঠে আসে, নারকেল গাছের মাথাগুলি এলোপাতাড়ি আঁকায়। নারকেলের পাতায় পাতায় সে সোঁ শব্দ তুলে দরিয়ার বাতাস কি শোহরত যে করে, কে জানে!
তুফান মুখে নিয়ে যে সমুদ্র পাথুরে দেওয়ালে অবিরাম আছাড় খায়, তাকে এখন আর স্পষ্ট দেখা যায় না। এখান থেকে উপসাগরটাকে মাঝে মাঝে একটা চকিত ঝিলিকের মতো মনে হয়।
তোরাব পেছন পেছন হাঁটছিল। হঠাৎ সে ডাকল, লখাই ভাই—
চলতে চলতেই ঘাড়টা একবার ঘোরায় লখাই, কী কইছিস রে তোরাব?
তোরাব বলল, বড় ডর লাগে রে লখাই ভাই। তার গলায় কাঁপুনি ধরেছে।
লখাই খেঁকিয়ে উঠল না, দাঁত মুখ খিচাল না। মৃদু, নরম গলায় বলল, হুঁ–
ভরসা পেয়ে তোরাব বলতে লাগল, দ্বীপান্তরে নেমেই জান লবেজান হয়ে গেল রে লখাই ভাই। দো-চার রোজেই ফৌত হয়ে যাব। বিশ পঁচিশ সাল আর ঘানি ঘোরাতে হবে না।
লখাই মাথা ঝাঁকিয়ে সায় দিল।
কাঁপা কাঁপা, বিষণ্ণ গলায় তোরাব বলেই চলে, বড় আপশোশ রয়ে গেল লখাই ভাই, বিবির পেটের ছানাটা কুননা কালে তার বাপজানের মুখ দেখবে না।
গলাটা ধরে এল তোরাবের। লখাই দেখল, হাতের পিঠ দিয়ে চোখ মুছছে তোরাব।
দু’পাশে কয়েদিদের লম্বা লম্বা ব্যারাক। এগুলির নাম বিজন। বিজন থেকে পুরনো কয়েদিরা নতুন কয়েদিদের দেখছে।
একসময় রাস্তা ফুরিয়ে গেল। আড়াই শ’ আনকোরা কয়েদি কয়েদখানার সামনে এসে পড়ল।
পাঠান টিণ্ডাল হুঙ্কার ছাড়ল, কয়েদিলোগ, ঠার যা–
আড়াই শ’ কয়েদি থমকে দাঁড়াল। পাঁচ শ’ চোখের নজর সামনের দিকে স্থির হয়ে গেল। চোখের পাতা পড়ছে না তাদের।
হাত বিশেক দূরে সেলুলার জেল, আন্দামানের কয়েদখানা। ফটকের সামনের দুদল পাহারাদার কাঁধে বন্দুক চাপিয়ে টহল দিচ্ছে। ফটকের এ-মাথায় এসে জোড়া পায়ে শব্দ তুলে একবার তারা দাঁড়ায়। তারপরেই ঘুরে ফটকের ও-মাথায় যায়। আবার ফেরে। নির্দিষ্ট সীমানার মধ্যে তাদের কঠিন নিয়মে ঘোরাফেরা। পাকা সড়কে ভারী বুটের বিচিত্র, গম্ভীর আওয়াজ ওঠে সমতালে। খট খট, খটা খট।
পাহারাদারদের বন্দুকগুলোর মাথায় সঙিন ঝকমক করছে। লখাই একদৃষ্টে সেদিকে তাকিয়ে রইল।
সূর্যটাকে এখন আর দেখা যায় না। পশ্চিম আকাশে যে-সব খাড়া-খাড়া পাহাড়ের মাথা উঠেছে, সেগুলোর আড়ালে সূর্যটা ঢলে পড়েছে। পাহাড়ের চূড়ার পাশ দিয়ে নিভুনিভু রক্তাভ আলো আকাশের খানিকটা অংশ দখল করে রেখেছে।
খণ্ড খণ্ড ঘন কালো মেঘ দেখা দিয়েছে। সামুদ্রিক বাতাসের ঘা খেয়ে কঁক বেঁধে তারা উত্তর থেকে দক্ষিণে চলেছে।
পেছন থেকে তোরাব ডাকল, লখাই ভাই—
উঁ—
চাপা, ভীরু গলায় তোরাব বলল, এই বুঝি দ্বীপান্তরের কয়েদখানা!
হুঁ–
এবার বিড়বিড় করে দুর্বোধ্য গলায় কী যে বলতে লাগল তোরাব, কিছুই বোঝা গেল। না।
লখাই ভাবছিল। তার মনটা সোজা সহজ খাতে বয় না। নিজের মনোভাবই বুঝতে পারে না সে। কতকগুলো ছন্নছাড়া আবোল-তাবোল চিন্তা এই মুহূর্তে মনটাকে পেঁচিয়ে পেঁচিয়ে কাবু করে ফেলতে চায়।
আউটরাম ঘাট থেকে যখন জাহাজে উঠেছিল লখাই, মনের কোথাও ভাবনার চিহ্নমাত্র ছিল না। মনটা ছিল শূন্য হালকা, সব কিছু থেকে মুক্ত। সব ভাবনা মেইনল্যান্ডের মাটিতে রেখে কালাপানির জাহাজে উঠেছিল সে।
লখাই হচ্ছে সেই ধরনের মানুষ, মন যাকে বিকল করতে পারে না। কিন্তু এই মুহূর্তে দ্বীপান্তরের কয়েদখানার সামনে পশ্চিম আকাশ থেকে যখন শীতের বেলাশেষ নিষ্প্রভ আলো দিচ্ছে, মনের ওপর পরতের পর পরত ভাবনার চাপ পড়ল। বিবিবাজারের মোতি, দরিয়ার জাহাজ, কালাপানির ঝড়, শরিয়তুল্লা, ভিখন আহির–সব একসঙ্গে তুমুল ধুন্ধুমার। বাধিয়ে দিল।
আচমকা বিরাট শরীর আর শরীরের মধ্যে অদৃশ্য মনটার ভেতর চমক খেলে গেল লখাইর। সব ছাপিয়ে সোনিয়ার মুখ দেখা দিল। ঝড়ের দরিয়ায় উথালপাতাল জাহাজের সঙ্গিনী মুহূর্তে সমস্ত মন জুড়ে বসল।
সামনে পেছনে, সব দিক থেকে ফাঁচ্ ফেঁচ শব্দ উঠছে। চমকে চারপাশে তাকাল লখাই। বিশাল চেহারার জনকতক খুনি মরদ কাঁদছে।
মরদের কান্না কোনোকালে সইতে পারে না লখাই। কিন্তু এই মুহূর্তে হঠাৎই তার মনে হল, আন্দামানের কয়েদখানার সামনে মরদের কান্না অস্বাভাবিক নয়, অসহ্যও নয়।
একটু পরেই লোহার কবজায় বিকট ধাতব শব্দ তুলে কয়েদখানার ফটকটা খুলে গেল।
পাঠান টিণ্ডাল খেঁকিয়ে উঠল, কয়েদিলোগ অন্দর যা–
একে একে কয়েদিরা কয়েদখানার ভেতরে ঢুকতে লাগল। কিছুক্ষণের মধ্যে ফটকটা আড়াই শ’ নয়া কয়েদিকে গ্রাস করে ফেলল।
পশ্চিম আকাশের স্তিমিত আলো এখন এক ফুকারে নিভে গিয়েছে। ছায়া ছায়া, অস্পষ্ট অন্ধকার নামতে শুরু করেছে।
একটু পর ফটকের মুখ বন্ধ হয়ে গেল।
১০.
এটা উনিশ শ’ এগারো সাল।
আঠার শ’ আটান্নতে বন্দি উপনিবেশের পত্তন হয়েছে আন্দামানে। উনিশ শ’ দুই সালে আট শ’ কুঠুরির সেলুলার জেল তৈরি হয়ে গিয়েছে। শহর পোর্ট ব্লেয়ার থেকে দূরে দূরে গাঁও বসছে। জঙ্গল নির্মূল করে ক্ষেতিবাড়ি বানানো হচ্ছে।
আন্দামানের উপনিবেশ জমে উঠেছে। ভারত-ব্রহ্মেরা মূল ভূখণ্ড থেকে জাহাজ ভরে প্রতি মাসে কয়েদি আসে। দ্বীপের মানুষ বাড়ে। হাজার বছরের অরণ্য সংহার করে মানুষ তার বসবাসের সীমানা বাড়ায়।
কালাপানি পাড়ি দিয়ে শুধু কয়েদিই আসে না। আজকাল আন্দামানের বিভীষিকা কাটিয়ে মেইনল্যান্ড থেকে দুঃসাহসী বেনিয়ারাও আসতে শুরু করেছে এই দ্বীপে।
এই উনিশ শ’ এগারো সালে এবারডিন বাজারে পাঁচখানা দোকান বসেছে। পুরনো কয়েদি সুলেমান মোপলার কাপড়ের দোকান, ফাই মঙ বর্মীর কাঠ এবং বেতের আসবাবের দোকান, মাদ্রাজি চিনা রেড্ডির সরাইখানা, মাড়োয়ারি খুবলালের চাল-ডাল-মশলার দোকান আর বাঙালি খ্রিস্টান গোমেসের প্রবাল-শামুক-শঙ্খ, হরেক রকমের সামুদ্রিক কড়ির দোকান।
পাঁচটা দোকান গা ঘেঁষাঘেষি করে দাঁড়িয়ে আছে।
রাত অনেক বেড়েছে।
আকাশে ইতস্তত খণ্ড খণ্ড মেঘ। মেঘের সঙ্গে যুঝতে যুঝতে খানিকটা অস্পষ্ট ফ্যাকাশে চাঁদের আলো এসে পড়েছে এবারডিন বাজারের মাথায়।
দূর থেকে অশান্ত উপসাগরের শাসানি ভেসে আসছে। টিলার গায়ে নারকেল-বনে ঝড় বয়ে যাচ্ছে। নারকেলের পাতাগুলো চাঁদের আবছা আলোয় চিকচিক করে। বিরাট চেহারার রেন-ট্রিগুলোকে ভৌতিক মনে হয়।
ফাই মঙ বর্মীর দোকানের সামনে বাঁশের মাচানে বসে ছিল চান্নু সিং আর মাউ খে। চান্নু সিংয়ের হাতে মুখে মাথায় সমস্ত শরীরে ব্যান্ডেজ আর পট্টি।
চীনা রেড্ডির সরাইখানা থেকে গোটা দুই মুরুকু কিনে এনেছিল মাউ খে। মুরুকুতে এলোপাতাড়ি কামড় বসাতে বসাতে সে বলল, মঙ চোটা অ্যাদ্দিনে এল। এবার দুভাই একসাথ থাকা যাবে।
চান্নু সিং ধমকে উঠল, ছোড় দে তোর মঙ চো। ইদিকে আমার শির ফেটেছে, হাড্ডি তুড়েছে, কত খুন গিরেছে! সিকম্যানডেরার (হাসপাতালের ডাক্তার সাহিব সুঁই মেরে মেরে চামড়া টুটা ফুটা করে দিয়েছে। আর তুই শালা মঙ চোর বাত বলছিস।
মাউ খে জবাব দিল না। শক্ত, ঝাল মুরুকুতে তরিবত করে কামড়ের পর কামড় বসাতে লাগল।
দূরের আর একটা মাচানে বসে জনকতক বর্মী পিনিক যুঁকছে, কেউ শুখা তামাক চিবোচ্ছে। আর ফাই মঙ বর্মীর দোকানের ভেতরে একটা চোরা কুঠুরিতে অন্দর বাহির জুয়ার আড্ডা বসেছে। কাঠের চোঙায় গুটি পুরে গপাগপ করে দান ফেলার আওয়াজ আসছে। মাঝে মাঝে চাপা হল্লার শব্দ হচ্ছে।
মাউ খে বলল, কুত্তাগুলো একদিন নির্ঘাত ধরা পড়বে। সেদিন অন্দর বাহির–
মাউ খের কথা শেষ হওয়ার আগেই চান্নু সিং খেঁকিয়ে উঠল, ছোড় দে শালে অন্দর বাহির। সোনিয়ার জন্যে কত
চান্নু সিংয়ের কথা শেষ হওয়ার আগেই ফাই মঙ বর্মীর চোরা কুঠুরি থেকে ঢোলা জোব্রা পরা একটা লোক উঠে এল। মুখময় দাড়িগোঁফ, লম্বা লম্বা জট পাকানো চুল, লাল টকটকে একজোড়া চোখ। চুলদাড়ি থেকে উৎকট দুর্গন্ধ বেরুচ্ছে। লোকটা দাঁত বার করে হাসল। তারপর ছড়া আওড়াল।
যো গুলকা জোহিয়া হ্যায়
উসে খারকা ক্যা খটকা।
ছড়া আওড়াবার পর লোকটা বলল, যে গুল ফুল তুলতে চায়, তার কাটার ভয় করলে চলে! খুবসুরতী আওরত চাইবি আর খুন দিবি না! কি রে উল্লু?
লোকটার দিকে একদৃষ্টে অনেকক্ষণ তাকিয়ে রইল চান্নু সিং আর মাউ খে। তাদের চোখের পাতা নড়ল না। মাউ খে মুরুকুতে কামড় দিতে পর্যন্ত ভুলে গেল। চান্নু সিংও রীতিমতো অবাক হয়ে গিয়েছে।
লোকটা সামনের দিকে আরো খানিকটা এগিয়ে এল। ঢোলা জোক্বা আর চুলদাড়ি থেকে উৎকট দুর্গন্ধের ঝাঁঝ নাকে ঢুকল চান্নু সিং আর মাউ খের।
অসমান দাঁতগুলো মেলে সমানে হাসছে লোকটা। বলল, কি রে, আমাকে চিনতে পারছিস না!
এতক্ষণে চান্নু সিং কথা বলল, বহুত তাজ্জবকি বাত। তুই–
হ্যাঁ, আমি ভাগোয়া কয়েদি।
তুই অ্যাদ্দিন কোথায় ছিলি জাজিরুদ্দিন?
দাড়ির ফাঁকে হাসিটা অদৃশ্য হল। দুই ঠোঁটের আড়ালে দু’পাটি দাঁত ঢাকা পড়ল। রুক্ষ, গম্ভীর গলায় জাজিরুদ্দিন বলল, কতবার তোদের বলেছি, আমি শুধু জাজিরুদ্দিন না। আমি হলাম মৌলানা জাজিরুদ্দিন হাজী। জানিস, দু দুবার হজে গিয়েছিলাম?
জরুর। সঙ্গে সঙ্গে মাউ খে আর চান্নু সিং মাথা নাড়তে নাড়তে সায় দেয়।
জাজিরুদ্দিনের হাসি এবং দাঁত আবার দেখা দেয়।
এই দ্বীপের সবাই জানে, বছর দুই আগে লখনৌ শহর থেকে তামাম জীবনের সাজা নিয়ে এখানে এসেছিল জাজিরুদ্দিন। আন্দামানের মাটিতে নেমেই নিজের নামের সামনে পেছনে মৌলানা আর হাজী বসিয়ে শোহরত করেছিল। কিন্তু এই দ্বীপের কয়েদিরা কেমন করে যেন টের পেয়ে গিয়েছে জাজিরুদ্দিন কোনোদিন মৌলানা ছিল না, আর কোনো কালেই হজে যায় নি। যারা সত্যিকার মৌলানা আর হাজীর মাহাত্ম্য জানে, প্রথম প্রথম তারা সরাসরি এমন শোহরতে আপত্তি জানিয়েছিল। কিন্তু জাজিরুদ্দিনের মস্ত থাবার ঘুষি খেয়ে দাঁত-নাক থেকে খুন ঝরিয়ে শেষ পর্যন্ত সামনাসামনি কেউ আপত্তি করতে সাহস পেত না।
আড়ালে সব কয়েদিই বলত, মৌলানা হাজী না হোক, শালা বড়ো মরদ হ্যায়। এক ঘুষায় শির ঘেঁচে দেয়।
সেই জাজিরুদ্দিন মাসখানেক কয়েদ খাটতে না খাটতেই একদিন উধাও হল। পয়লা পয়লা জেলখানায় তাকে নারকেলের ছোবড়া কোটার কাজ দেওয়া হয়েছিল। মুগুর। পিটিয়ে পিটিয়ে শুকনো নারকেল-ছোবড়া থেকে ঝুরা ঝরিয়ে রোজ তাকে আড়াই পাউণ্ড তার ছিলতে হত। মুগুরের ঘষায় প্রথমে হাত ফোস্কা পড়ত, তারপর ফোস্কা ফাটত, তারও পর হাতের তেলো থেকে পরতের পর পরত চামড়া উঠে যেত। প্রতি বেলায় ভরপেট খানার বদলে এতখানি তখলিফ আর মেহনত করার মানুষ দুনিয়ায় লাখে লাখে মেলে। কিন্তু জাজিরুদ্দিন যে সে-ধাতের মানুষ নয়, কয়েকদিনের মধ্যেই বুঝিয়ে দিল।
ছোবড়া কোটার মুগুর ছুঁড়ে ফেলে জাজিরুদ্দিন আগে আগে চিল্লাত, কয়েদি কি সিরকারের কেনা গুলাম?
পাশ থেকে পেটি অফিসার দাঁত খিচাতো, কুত্তীকা বাচ্চা, ঠিকসে কাম কর। বলেই কেতকা হাঁকাত।
দুর্বিনীত ভঙ্গিতে গর্দান বাঁকিয়ে তাকাত জাজিরুদ্দিন। বলত, অ্যায়সা মাত্ মারো। আমি কারো বান্দা না। আমি খুদাবন্দ।
দু-চার দিনের মধ্যেই মেজাজ বদলে ফেলল জাজিরুদ্দিন। রোজ সঠিক আড়াই পাউণ্ড নারকেল ছোবড়ার তার বার করতে লাগল। পেটি অফিসার বেজায় খুশি।
তারপর একদিন পেটি অফিসারকে তোয়াজ করতে করতে জাজিরুদ্দিন বলল, অফসর সাহিব, আপ আন্দামানের মালেক, আমার খুদ বাপজান
পেটি অফিসার খ্যাখ্যা করে হাসে। বলে, কী মতলব রে শালে, এত খুশামুদি করছিস?
মাপা এক হাত জিভ কেটে জাজিরুদ্দিন কানে আঙুল রাখল। চোখ বুজে বলতে লাগল, খুদ বাপজানের খুশামুদি করতে পারি! থোড়েসে মেহেরবানি মাঙছি অফসার সাহিব–
চোখ কুঁচকে তেরছা নজরে তাকাল পেটি অফিসার। বলল, কিসের মেহেরবানি?
হেঁ হেঁ অফসর সাহিব, অ্যাদ্দিন তো ছিলা কোটার কাজ করলাম। এবার দুসরা কাম চাই। জাজিরুদ্দিন সমানে হাত কচলাতে লাগল।
কী কাম?
সড়ক বানানোর কাম।
এক মুহূর্ত কী যেন ভেবেছিল পেটি অফিসার। তারপর বলেছিল, বদ মতলব নেই তো রে?
খুদার নামে বিশ কসম। কোনো বদ মতলব নেই অফসর সাহিব। মাপা আধ হাত জিভ বার করে চোখ বুজে কানে হাত ঠেকিয়েছিল জাজিরুদ্দিন।
ঠিক হ্যায়, কাল থেকে সড়ক বানাতে যাবি।
আন্দামানে আসার পর কয়েদখানায় আটক হয়ে ছিল জাজিরুদ্দিন। নিজের কুঠুরিতে বসেই নারকেলের ছোবড়া ছিলতে কুটতে হত। পেটি অফিসার পাশে দাঁড়িয়ে দাঁড়িয়ে পাহারা দিত। একটু নড়াচড়া কি আরাম করার উপায় ছিল না।
পেটি অফিসারের মেহেরবানিতে পরের দিনই কয়েদখানার বাইরে বেরুতে পেরেছিল জাজিরুদ্দিন। সড়ক বানানোর ফাইলে নাম লিখিয়ে হার্দু এসেছিল। হার্দুতে তখন নতুন সড়ক তৈরি হচ্ছে। তামাম দিন অন্য কয়েদিদের সঙ্গে পাথর ভেঙেছে সে, হাত-রোলার টেনে সড়ক সমান করেছে। নিয়মিত দুপুরে কয়েদখানায় এসে খানাও খেয়ে গিয়েছে। তারপর একদিন কাজের শেষে সন্ধেবেলায় পেটি অফিসার যখন সড়ক বানানোর কয়েদিদের গুনতে শুরু করেছিল, তখন আর জাজিরুদ্দিনের পাত্তা মেলে নি। সমস্ত হার্দু এলাকা ছুঁড়েও তাকে পাওয়া গেল না।
যেদিকে তাকানো যায়, টিলায় টিলায় দোল খাওয়া আন্দামানের পাহাড়মালা। সেই সব পাহাড়ে কত শতাব্দীর নিবিড় গভীর জটিল অরণ্য। সেই অরণ্যের কোথায় যে জাজিরুদ্দিন উধাও হয়ে গেল, কে বলবে।
সমস্ত আন্দামান তোলপাড় করেও যখন জাজিরুদ্দিনের হদিস মিলল না, তখন সবাই ভাবল, হয় জংলি জারোয়াদের তীরে তার জান চলে গিয়েছে, তা না হলে উপসাগরের দাঁতাল হাঙররাই তাকে ছিঁড়ে ছিঁড়ে খেয়ে ফেলেছে। কেউ কেউ বলে, ছোট ডিঙিতে বিপুল বাঙ্গোপসাগর পাড়ি দিয়ে বর্মা মুলুকে চলে গিয়েছে জাজিরুদ্দিন। কারো কারো মতে সুমাত্রায় পালাবার পথে ডিঙি উলটে সমুদ্রে ভেসে গিয়েছে সে।
শেষ পর্যন্ত ভাগোয়া অর্থাৎ পলাতক কয়েদিদের খাতায় জাজিরুদ্দিনের নাম উঠেছিল।
এই হল জাজিরুদ্দিনের কিত্সা। এই দ্বীপের অন্য কয়েদি বাসিন্দারা মাত্র কয়েকদিনই দেখেছে তাকে। তবু আন্দামানের কৌতূহল এবং বিস্ময়ের মধ্যে এই আজব কয়েদি বিরাজ করছে।
অনেকক্ষণ পর জাজিরুদ্দিনই বলতে শুরু করল, কি রে চান্নু, উল্লু কাঁহিকা, সোনিয়াকে শাদি করবি?
দুবছর পর কোত্থেকে যে জাজিরুদ্দিন গভীর রাতে এবারডিন বাজার খুঁড়ে বেরুলো, ভেবে দিশা পায় না চান্নু সিং। পিছনের দুটো বছর কোথায় সে লুকিয়ে ছিল, তা-ও এক অতল রহস্য। তাজ্জব বয়ে গিয়েছে চান্নু সিং। বিস্ময়ের ঘোরটা এখনো কাটে নি। অবাক হয়ে পলকহীন তাকিয়েই থাকে সে।
জাজিরুদ্দিন এবার খেঁকিয়ে উঠল, এই শালে, মুখ দিয়ে বাত বেরুচ্ছে না কেন? বোবা হয়ে গেলি নাকি?
চান্নু সিং হুবহু মনে করতে পারছিল, যে-বছর জাজিরুদ্দিন লখনৌ শহর থেকে দ্বীপান্তরের সাজা নিয়ে সেলুলার জেলে এল সে-বছর সে টিণ্ডাল হয়েছে। অল্প অল্প জান পায়চান হয়েছিল জাজিরুদ্দিনের সঙ্গে।
এই দ্বীপে যারা কয়েদ খাটতে আসে, তাদের সকলের সঙ্গেই তো আলাপ হয়। কিন্তু এই আজব কয়েদিটা মৌলানা আর হাজী বনে পয়লাই সকলের নজরে পড়েছিল। তারপর বিরাট থাবার ঘুষি মেরে অন্য কয়েদিদের যখন সে ঢিট করতে লাগল, তখন সবাই তটস্থ হয়ে উঠল। যত দুর্ধর্ষই হোক, নতুন কয়েদি আন্দামানে এসে পয়লা পয়লা চুপচাপ থাকে। কিন্তু জাজিরুদ্দিনের ধাত একেবারেই আলাদা।
চান্নু সিং ভাবছিল, যে কয়েদি পেটি অফিসারের সতর্ক পাহারা এড়িয়ে সড়ক বানানোর ফাইল থেকে ভাগতে পারে, নিঃসন্দেহে সে বাহাদুর লোক। তার এলেম যথেষ্ট। তাকে সহজে ভোলা যায় না।
জাজিরুদ্দিন আবার বলল, কি রে চান্নু, সোনিয়াকে তুই শাদি করবি?
জরুর। লেকিন তুই সোনিয়াকে জানলি কেমন করে?
জজিরুদ্দিন হাসল। বলল, আন্দামানের সব আদমি জানে। পুট বিলাস (পোর্ট ব্লেয়ার) থেকে ব্যাম্বু ফ্ল্যাট, মিঠা খাড়ি, ডাণ্ডাস পয়েন্ট, এগারাচালান, সব জায়গায় সবাইকে পুছে দ্যাখ। কারো জানতে বাকি নেই।
একটু থামল জাজিরুদ্দিন। তারপর গলাটা খাদে ঢুকিয়ে আস্তে আস্তে শুরু করল, দো রোজ হাবাডিন বাজারে এসে রয়েছি। ফাই মঙ বর্মীর দোকানে আস্তানা গেড়েছি। সোনিয়ার পিছু পিছু ছুটে পাহারাদারদের ডাণ্ডা খেয়ে তোর শির হেঁচল, হাড্ডি তুড়ল, সচ কি না বল?
হাঁ।
সব জানি আমি, সব শুনেছি। রহস্যময় গলায় জাজিরুদ্দিন বলতে লাগল, জঙ্গলে থেকেও এই দো সালে সব শালে লোকের খবর রাখতাম।
হঠাৎ চান্নু সিং উত্তেজিত এবং সন্ত্রস্ত হয়ে উঠল, দো রোজ তুই ফাঁই বর্মীর দোকানে রয়েছিস!
জরুর।
পুলিশলোগ টের পায় নি?
না।
তুই তো ভাগোয়া কয়েদি। একবার তোকে ধরতে পারলে জানে খতম করে ফেলবে। হাবরাডিন বাজারে এসে উঠেছিস। ডর লাগে না?
ডর! না, বিলকুল না। বলে বিকট শব্দে খ্যাখ্যা করে হাসতে লাগল জাজিরুদ্দিন।
চান্নু সিং ও মাউ খে চমকে উঠল। যারা ওপাশের মাচানে বসে পিনিক যুঁকছিল, মুহূর্তের জন্য তাদের ফেঁকা বন্ধ হল। হাসির তোড়ে বিরাট, আখাম্বা শরীরটা বেঁকে দুমড়ে গেল জাজিরুদ্দিনের। একটু পরই টান টান খাড়া হয়ে দাঁড়াল সে। আশ্চর্য শান্ত গলায় বলল, আমার বুকের সিনাটার দিকে তাকা চা। এর অন্দরে ডর নেই-বুঝলি?
চান্নু সিং মাথা ঝাঁকিয়ে সায় দেয়।
জাজিরুদ্দিন আবার বলল, ডরের কুছু নেই। পুলিশের হাতে ধরা দিতেই তো এসেছি। চান্নু সিং শিউরে উঠল। গলার ভেতর থেকে একটা অস্ফুট, অমানুষিক আওয়াজ বেরুলো তার। কিছুটা ধাতস্থ হয়ে সে বলল, জরুর তোকে ফাঁসিতে লটকে দেবে।
দেবে না।
অনেকটা সময় কাটল। তুফান মুখে নিয়ে যে অস্থির সমুদ্র পাথুরে দেওয়ালে অবিরাম মাথা কোটে তার শাসানি শোনা যেতে লাগল। নারকেল বনে ঝড়ো বাতাস মাতামাতি করতেই থাকল। চারদিক থেকে বিরাট বিরাট মেঘের চাঁইগুলো দক্ষিণ আকাশে ধাওয়া করেছে। চাঁদটা যুঝে যুঝে আর পেরে উঠছে না।
হঠাৎ চান্নু সিং বলল, এই দো সাল তুই কোথায় লুকিয়ে ছিলি?
বললাম তো জঙ্গলে—
কোন জাজিরার জঙ্গলে?
জাজিরুদ্দিনের গলায় বিরক্তি ফুটল, ও বাত ছোড় দে।
কৌন বাত তবে বলব?
সোনিয়াকে শাদি করবি কিনা বল?
জরুর। লেকিন—
লেকিন কী?
কী করে শাদিটা হবে?
বহুত মুসিবতকি বাত, তাই না রে চান্নু? জাজিরুদ্দিন মিটিমিটি তাকায়। তোয়াজ করে দাড়িতে হাত বুলোতে বুলোতে হাসে।
হাঁ। মুখ নিচু করে সমানে মাথা নাড়ে চান্নু সিং।
আমি সব বন্দোবস্ত করে দিতে পারি।
পারিস! লাফিয়ে উঠে জাজিরুদ্দিনের একটা হাত ধরে চান্নু সিং। খোশামুদির সুর ফোটে গলায়, তাই করে দে। আমি শালে তোর গুলাম হয়ে থাকব। সোনিয়াকে না পেলে আমার দিল ফেটে যাবে।
হঠাৎ জাজিরুদ্দিন বলে, ধরম দিতে পারবি? বিমূঢ় চোখে কিছুক্ষণ তাকিয়ে থাকে চান্নু সিং। তারপর অদ্ভুত গলায় বলে, তুই কী বলছিস!
জানিস তো আমি মৌলানা আর হাজী। দো দোবার হজে গিয়েছিলাম।
জরুর, জরুর। জাজিরুদ্দিনের হাতটা পরম নির্ভরতায় আঁকড়ে ধরে থাকে চান্নু সিং। আর সমানে বলে যায়, আমি সব জানি। সব জানি।
তুই আমাকে ধরম দিবি, আমি তোকে সোনিয়া দেব। জাজিরুদ্দিন বলে, এর মতলব হল, তুই মুছলমান হবি।
ওয়া গুরুজিকি ফতে। চান্নু সিং চিৎকার করে ওঠে। জাজিরুদ্দিনের হাতটা আরো জোরে চেপে ধরে। বলে, সোনিয়াকে পেলে জান দিতে পারি। ধরম জরুর দেব। লেকিন সোনিয়াকে পাব তো?
পাবি।
চান্নু সিং-এর হাত থেকে জাজিরুদ্দিন নিজের হাতটা ছাড়িয়ে নেয়। তারপর এবারডিন বাজার থেকে যে সড়কটা বেঁকে সেলুলার জেলের দিকে চলে গিয়েছে, সেই সড়কে গিয়ে
ওঠে।
চান্নু সিং হাঁকে, এই জাজিরুদ্দিন–
জাজিরুদ্দিন জবাব দেয় না।
কিছুক্ষণের মধ্যে ভোলা জোব্রা-পরা দীর্ঘ মূর্তিটা সড়কের বাঁকে মিলিয়ে যায়। অনেক দূর থেকে একটা সুর ভেসে আসতে থাকে।
জো গুলকা জোহিয়া হ্যায়,
উসে খারকা ক্যা খটকা।
জাজিরুদ্দিন গাইছে। তার গলা ভারী মিঠা।
.
১১.
দ্বীপের জীবন শুরু হয়েছে।
মাত্র ঘণ্টাকয়েক আগে আন্দামানের মাটিতে নেমেছে লখাই। এখন কত রাত, কে জানে।
মেইনল্যাণ্ডের সঙ্গে সব যোগাযোগ ঘুচে গিয়েছে। বিপুল বঙ্গোপসাগর পাড়ি দিয়ে এই বিচ্ছিন্ন ভূখণ্ডে এসেছে লখাই। আন্দামানের কয়েক হাজার দ্বীপান্তরী কয়েদির সঙ্গে সে-ও মিশে গিয়েছে। আন্দামানের জীবনের শরিক হল লখাই।
এত সব লখাই ভাবছিল না। কোনো ভাবনাই সুশৃঙ্খল ও সুষ্ঠু ভাবে ভাবার মতো মনই নয় তার।
মোটা মোটা গরাদের ফাঁকে এক খণ্ড আকাশ দেখা যায়। দু-একটা ইতস্তত তারা আর কালো কালো ভীষণ আকারের হানাদার মেঘ ছাড়া আকাশে কিছুই নেই।
জেলখানাটা এখন একেবারে স্তব্ধ, নিঝুম। এক হাজার দুর্দান্ত খুনি ডাকু সমস্ত দিন ছোবড়া পিটিয়ে, সড়ক সমান করে, ঘানি ঘুরিয়ে, টিণ্ডাল আর পেটি অফিসারদের ডাণ্ডা আর খিস্তি খেয়ে এখন ঘুমিয়ে পড়েছে।
কয়েদখানার বিরাট বিরাট ইমারতগুলো রাতের অন্ধকার মুড়ি দিয়ে অচেনা রহস্যময় হয়ে গিয়েছে।
পাথুরে দেওয়ালে উপসাগরের শাসানি আর নারকেল-বনে বাতাসের গর্জন ছাড়া কোথাও শব্দ নেই।
ঘুম আসছে না লখাইর। কদিন দরিয়ায় ভেসেছে সমানে। জাহাজের ঝকানি আর দোলানি এখনো সমস্ত শরীরে রয়ে গিয়েছে। মাথাটা টলছে। মনে হয়, গারখানার ইমারতগুলো বুঝি ঢেউ-এর মাথায় দোল খাচ্ছে।
মোটা মজবুত গরাদে হাত রেখে আকাশের দিকে তাকিয়ে ছিল লখাই আর ভাবছিল। মেইনল্যাণ্ডের কয়েদখানা থেকে দুখানা কম্বল, দুটো আট হাতি ধুতি আর দুটো কুর্তা মিলেছিল।
ধুতি-কুর্তা এখানকার মুন্সিজির কাছে জমা দিয়ে, টিপছাপ মেরে কয়েদি কাপড়া মিলেছে। কয়েদি কাপড়া হল, নীল ধারীওলা ইজের আর কুর্তা। আর মিলেছে খানাপিনার জন্য লোহার বর্তন।
আউটরাম ঘাট থেকে জাহাজে ওঠা, দরিয়ার ঝড়, সোনিয়া, এই আন্দামান, গারখানা–সব কেমন অদ্ভুত একটা ভোজবাজির মতো মনে হয়। যা কিছু ঘটেছে, সব যেন তাজ্জব এক ভেলকি।
লণ্ঠন হাতে ওয়ার্ডারের মুখ দেখা দিল। লখাই চমকে ওঠে।
গোলাকার মুখ, বাঁ চোখটা ছোট, খোঁচা খোঁচা শলার মতো কাঁচাপাকা গোঁফ। মাথায় লাল পাগড়ি।
ওয়ার্ডার খেঁকিয়ে উঠল, এই শালে, কী মতলব রে তোর?
লখাই জবাব দিল না। একদৃষ্টে ওয়ার্ডারটার মুখের দিকে তাকিয়ে রইল।
ওয়ার্ডার আবার গর্জে উঠল, শালে নয়া এসেছিস, এসেই ভাগবার মতলব! টিক (বেত) মেরে মেরে জান পায়মাল করে দেব।
একটুক্ষণ চুপচাপ। তারপর হঠাৎ গলাটা নরম শোনাল ওয়ার্ডারের, ভাগবি আর কেমন করে? গরাদ তো তুড়তে পারবি না। তালাও ভাঙতে পারবি না। তালা তক তোর হাতই যাবে না।
অনেকক্ষণ দাঁড়িয়ে রইল লখাই। এদিকে সেদিকে অন্য ওয়ার্ডারদের উঁচু গলার কথাবার্তা, পাহারাদারদের ভারী বুটের শব্দ, এমনি বিচিত্র সব আওয়াজ শুনতে লাগল।
নাঃ, ঘুম আসছে না। ঘুম আসবে না।
বাইরে শীতের রাত ঘন হচ্ছে। সমুদ্র ছুঁড়ে যে কনকনে বাতাস উঠে আসে, চামড়া মাংস খুঁড়ে তা হাড়ে গিয়ে ঠেকে।
বিছানা থেকে একটা কম্বল নিয়ে এল লখাই। বেশ ঘনিষ্ঠ করে শরীরে জড়িয়ে নিল। তারপর গরাদ ধরে দাঁড়াল।
আবার ওয়ার্ডরের মুখ দেখা দিল।
লখাই-ই এবার প্রথমে কথা বলল, ঘুম আসছে না ওয়ার্ডারজি। মাথা ঘুরছে।
ওয়ার্ডারাটার গলায় অন্তরঙ্গতার সুর ফুটল, পয়লা রাতে নয়া কয়েদির আঁখে নিদ আসে না। পরে সব ঠিক হয়ে যায়। কি রে শালে, ডর লাগছে?
আধফোঁটা শব্দ করে কিছু বলল লখাই, কিন্তু তা বোঝা গেল না।
লখাইর জবাবের জন্য দুশ্চিন্তা নেই ওয়ার্ডারটার। আপন মনেই সে বকে চলল, ডর তো লাগবার কথাই। পন্দ্র সাল আগে এই কয়েদখানায় এসেছিলাম। পয়লা রাতে আমারও ডর লেগেছিল। ডরাস না, সব কুছ ঠিক হো যায়েগা।
নিরুত্তর দাঁড়িয়ে রইল লখাই।
ওয়ার্ডার এবার অন্য প্রসঙ্গ দল। সরাসরি প্রশ্ন করল, নাম কি তোর?
লখাই।
দেশগাঁও কোথায়?
চব্বিশ পরগনা জিলা। হেতমপুর গাঁয়ের নাম।
ওয়ার্ডারের চোখের তারা দুটো ঝিকিয়ে ওঠে। গলা ফেড়ে এক বিচিত্র উল্লাসের শব্দ বেরুলো, তুই বাঙালি!
হাঁ।
আমিও বাঙালি।
বলে আর দাঁড়াল না ওয়ার্ডারটা, সোজা চলে গেল। বারান্দার এ-মাথা থেকে সে-মাথায় বার কয়েক টহল দিয়ে বেড়াল। কুঠুরিতে কুঠুরিতে কয়েদিদের ডেকে ডেকে পরখ করে দেখল, কেউ জেগে আছে কিনা।
কিছুক্ষণ পর আবার লখাইর কুঠুরির সামনে এসে তার মুখোমুখি দাঁড়াল ওয়ার্ডারটা। বলল, দেশগাঁওয়ে জরু, রিস্তাদার কেউ আছে?
না, কেউ নেই।
খুব ভাল বাত। ও ল্যাঠা না থাকাই ভাল। হঠাৎ ওয়ার্ডারের গলাটা ভারী এবং গাঢ় শোনাল, ও সব থাকলে দিল বরবাদ হয়ে যাবে।
কিছুক্ষণ চুপচাপ।
তারপর ওয়ার্ডারের বিরাট বুক তোলপাড় করে দীর্ঘশ্বাস পড়ল।
লখাই বলল, ওয়ার্ডারজি, আপনি তো বাঙালি–
জরুর। চাটিগাঁর কক্সবাজার আমার মুল্লুক। পন্দ্র সাল দ্বীপান্তরে রয়েছি। একটু থেমে চোখ বুজে কী যেন খুঁজে বেড়াল ওয়ার্ডারটা। তারপর ভাঙা ভাঙা, অদ্ভুত এক বেদনার সুরে বলতে লাগল, আমার নাম মোহর গাজী। পন্দ্র সাল মুল্লুক ছেড়ে খালি জাজিরা দ্বিীপ) দেখছি, সমুন্দর দেখছি, পানি আউর জঙ্গল দেখছি। পন্দ্র সালে বাংলা বুলিটা ভুলে গেছি। তুইও ভুলে যাবি। এখানে এসে সব আদমি আপনা আপনা বুলি ভুলে যায়।
হতাশা আর আক্ষেপের সুরে কথা শেষ করল মোহর গাজী। মুখেচোখে যন্ত্রণার ছাপ পড়ল। যন্ত্রণার ধরনটি বড় খাঁটি। :
লখাইর গলায় চমক খেলল, বাংলা বুলি ভুলব কেন?
পাঠান-পাঞ্জাবি টিণ্ডাল আর পেটি অফিসাররা পিটিয়ে পিটিয়ে ভুলিয়ে দেবে।
হঠাৎ গারখানার স্তব্ধতা আর গভীর রাত্রির শান্তি খান খান করে খসখসে ভাঙা গলায় কেউ একটানা চিৎকার করে উঠল। ডানপাশের কুঠুরি থেকে চিৎকারটা আসছে।
ওয়ার্ডার মোহর গাজীর মুখে বিরক্ত, ভয়ঙ্কর এক ভঙ্গি ফুটল। দাঁতে দাঁত ঘষে সে গর্জে উঠল, শালের জ্বালায় বাতচিত করা যাবে না। হর রোজ কুত্তীকা বাচ্চা সবার নিদ টুটে দিচ্ছে।
লণ্ঠন হাতে মোহর গাজী ডান পাশের কুঠুরিটার দিকে ছুটল। গরাদে হাত রেখে তার হুমকি আর শাসানি শুনতে লাগল লখাই।
মোহর গাজী শাসাচ্ছে, এই পরাঞ্জপে, চুপ মার হারামি। না থামলে কালই তোকে টিকটিকিতে (বেত মারার স্ট্যাণ্ডে) পাঠাব। পাছা যখন ঢিলা করে দেবে, তখন মালুম পাবি। চোপ শালে–
ধমক ধামক আর শাসানিতে কিছুই হল না। পরাঞ্জপের চিৎকার বেড়েই চলল। বুক ফাটা, ভাঙা-ভাঙা, কর্কশ কান্না কয়েদখানার ইমারতে ইমারতে ধাক্কা খেতে লাগল।
মোহর চাপা গলায় হুমকে উঠল, থাম শালে, পাগল সেজে রয়েছিস কামের ডরে! কাল সকালে সব ফাঁস করে দেব।
নিমেষে চিৎকার থামল।
দুলকি চালে পা ফেলে ফেলে আবার এগিয়ে এল মোহর গাজী। গরাদ ধরে তখনো লখাই দাঁড়িয়ে আছে।
মোহর বলল, ও শালে পরাঞ্জপে মারাঠি।
লখাই জবাব দিল না।
মোহর আবার বলল, কামের ডরে হারামিটা পাগল সেজে থাকে।
কাজের ডরে!
হাঁ। লখাইর গলার স্বরটা বুঝবার চেষ্টা করল মোহর গাজী। একটু চুপ। তারপর ফের বলল, কাল থেকে মালুম পাবি, দ্বীপান্তরের কয়েদখানার কাম কাকে বলে–বলে আর দাঁড়ায় না। লণ্ঠন ঝুলিয়ে ডান দিকে চলে যায় সে।
.
১২.
সেলুলার জেল।
ভারত-ব্রহ্মের মূল ভূখণ্ড থেকে কয়েক শ’ মাইল দূরে বঙ্গোপসাগরের এই কয়েদখানা একই সঙ্গে তোমার আমার মত সৎ, ভদ্র মানুষের মনে সন্ত্রাস জাগায়, রহস্য ঘনায়। আন্দামানের এই ভয়াবহ কারাবাস তৈরির কাজ শুরু হয়েছিল বিগত শতাব্দীর শেষ দশকে। আর শেষ হয়েছিল এই শতকের প্রথম দিকে স্যার রিচার্ড টেম্পলের আমলে।
সেন্ট্রাল টাওয়ার থেকে সাতটা হাতের মতো সাতটা তিনতলা বিশাল ইমারত সাত দিকে ছুটে গিয়েছে। প্রায় আট শ’ সেল। সেন্ট্রাল টাওয়ার থেকে সবগুলি কুঠুরির ওপর নজর রাখা যায়। সেন্ট্রাল টাওয়ারের আরো দু’টি নাম আছে। মেইন টাওয়ার এবং ওয়াচ টাওয়ার।
সেলুলার জেল প্রাচীন স্থাপত্যের সব নিদের্শনই নিজের চেহারায় ফুটিয়ে রেখেছে। সমস্ত পৃথিবীতে এই ধরনের কয়েদখানার মধ্যে এটি তৃতীয়।
বছরের পর বছর ডাণ্ডাস পয়েন্ট আর হার্টুর ব্রিকফিল্ডে পুরনো দিনের কয়েদিরা ইট পুড়িয়েছে। কয়েদিদের বানানো বিশ লক্ষ ইটে সেলুলার জেলের সৃষ্টি হয়েছিল। সেই জেলেই মাসে মাসে নতুন কয়েদি মেইনল্যাণ্ড থেকে দ্বীপান্তরে সাজা খাটতে আসে।
কয়েদিরা আক্ষেপ করে বলে, আমাদের বানানো কয়েদখানায় আমাদেরই আটক করছে। শালে, আপনা জুতিসে আপকো পিটছে।
আটলান্টা পয়েন্টের টিলায় সেলুলার জেল।
সামনের দিকের সড়কটা ডান পাশে বেঁকে এবারডিন বাজারের ভেতর দিয়ে হার্দু ডিলানিপুর চ্যাথামদ্বীপের দিকে চলে গিয়েছে। আবার ডান পাশে ঘুরে উপসাগরের কিনারা দিয়ে সাউথ পয়েন্ট কয়েদখানা বাঁয়ে ফেলে হাটন পাহাড়, ব্রুখসাবাদ, করবাইনসে উধাও হয়েছে।
সেলুলার জেলের মাথা থেকে এ-পাশে রস, ও-পাশে চ্যাথামদ্বীপ নজরে পড়ে। অনেক দূরে ধোঁয়ার পাহাড়ের মতো দেখা যায় হ্যাভলক দ্বীপটাকে। এদিকে সিসোস্ট্রেস রে, ওদিকে ফিনিক্স বে। অশান্ত, উদ্দাম উপসাগর মেতেই আছে। ফিনিক্স বের উলটো দিকে মাউন্ট হ্যারিয়েটের খাড়া চুড়াটা দূর থেকে চোখে পড়ে।
.
সেলুলার জেলে সকাল হল।
ওয়ার্ডার মোহর গাজীকে আজ আর দেখা গেল না। একটা পেশোয়ারি পেটি অফিসার এসে তালা খুলল। তার সঙ্গে একজন কয়েদি জমাদার আর একজন ফ্রি সিপাই এসেছে।
পেটি অফিসার সামনে এসে দাঁড়াল। বাঁ কাধ থেকে বুকের ওপর দিয়ে ডানদিকের কোমর পর্যন্ত কোনাকুনি লাল কাপড়ের পট্টি। বুকে তকমা আঁটা। তাতে ইংরেজিতে লেখা : পেটি অফিসার।
পুরা সাড়ে চার হাত লম্বা রোমশ শরীর, ঘন দাড়ি গোঁফ, ঘোলাটে চোখ আর ঢিলেঢালা কুর্তার মধ্য থেকে পেশোয়ারি পেটি অফিসারের সঠিক উমর (বয়স) বার করা সোজা ব্যাপার নয়।
পেটি অফিসার লখাইর পা থেকে মাথা পর্যন্ত একবার চোখ দিয়ে জরিপ করে নিল। তারপর বেশ মোলায়েম করে বলল, আমি হলাম পেটি অফসার। আমার নাম নসিমুল গণি, ইয়াদ রাখিস।
নসিমুল গণির হাতে মোটা বেতের পোক্ত একটি ডাণ্ডা ছিল। সেটা উঁচিয়ে বলল, এই ডাণ্ডার কথাও ইয়াদ রাখিস।
লখাই জবাব দিল না।
পেটি অফিসার আবার বলল, যা, বর্তন নিয়ে এবার নিচে যা। কাঞ্জিপানি মিলবে।
চার নম্বর ব্লকের দোতলায় একটা কুঠুরি মিলেছে লখাইর। লোহার একটা থালা নিয়ে অন্য কয়েদি আর জমাদারের সঙ্গে সিঁড়ি বেয়ে নামতে নামতে প্রশ্ন করল, কাঞ্জিপানি কী?
তালুতে জিভ ঠেকিয়ে অদ্ভুত, লোভাতুর একটা শব্দ করল জমাদারটা। বলল, আ বে বুদ্ধ, কাঞ্জিপানি হল খানা। বহুত বঢ়িয়া চীজ–
মুখ-হাত ধুয়ে লখাই এসে দেখল, চার নম্বর ইমারতের সামনে অনেক কয়েদি এসে জমায়েত হয়েছে। সকলে জোড়া জোড়া বসেছে। কয়েদিদের সবার হাতে লোহার থালা।
একটু পর টিণ্ডাল, পেটি অফিসার, ফ্রি জমাদার, সিপাইরা এসে পড়ল।
জমাদার কয়েদি গোনা শুরু করল। হাঁকল, সাত শ’ বিশ লম্বর—
একটি কয়েদি উঠে দাঁড়াল। সেলাম ঠুকে বলল, সিরকার (সরকার) সালাম।
জমাদার আবার হাঁকল, সাত শ’ একইশ—
আর একটি কয়েদি উঠল, সিরকার সালাম–
একের পর এক কয়েদি গণনা চলল। বিচিত্র সুরে জমাদার নম্বর হাঁকতে লাগল। কয়েদিরা হাজিরা দিতে লাগল।
একসময় জামাদার হাঁকল, সাত শ’ পঁচিশ—
হাজির–
শ’ খানেক কয়েদি চমকে উঠল। পেটি অফিসার, টিণ্ডাল, জমাদার, সিপাই–সবাই দাঁতে দাঁত ঘষল।
জমাদার গর্জে উঠল, এ শালে হরবনস, ইধার আ হারামিকা বাচ্চে। তেরি–
একটা বছর বিশ বাইশের জোয়ান উঠে দাঁড়াল। দু’পাটি ঝকঝকে দাঁত বার করে সে হাসছে।
জমাদারের চোখে হত্যা ঝিলিক দিল। সে বলল, আজ তোকে টিকটিকিতে (বেত মারার স্ট্যাণ্ডে) ফেলে জিন্দেগি চৌপট করে দেব। ইধর আ।
লম্বা লম্বা কদমে জমাদারের সামনে এসে দাঁড়াল হরবনস।
জমাদার আবার বলল, তোকে হর রোজ বলছি না, হাজিরার সময় সিরকার সালাম বলবি?
হরবনস হি হি করে হাসতেই লাগল। বলল, জমাদার সাহিব, সিরকার আমাকে কয়েদ করেছে, লেকিন আমার সালাম তো কয়েদ করে নি। ও বাত আমার মুখ দিয়ে বার হবে না।
মুখের ওপর বিরাট এক ঘুষি এসে পড়ল। পাক খেয়ে ঘুরে পড়ল হরবনস। সঙ্গে সঙ্গে ধুলো ঝাড়তে ঝাড়তে উঠে দাঁড়াল।
জমাদার খেঁকিয়ে উঠল, তোর মুখ দিয়ে বার হবে না! শালের বাচ্চে, তোর বাপের মুখ দিয়ে বার করিয়ে ছাড়ব।
ভয়ানক গলায় হরবনস বলল, ও তো ঠিক বাত। লেকিন আমার মুখ দিয়ে বার হবে না।
জমাদার বাঁ চোখটা কুঁচকে ইশারা করল। সঙ্গে সঙ্গে দুটো পেটি অফিসার হরবনসের ওপর ঝাঁপিয়ে পড়ল। টেনে হেঁচড়ে তাকে সাত নম্বর ব্লকের দিকে নিয়ে চলল।
এক পাশে বসে শখানেক কয়েদির সঙ্গে দৃশ্যটা দেখল লখাই। অদ্ভুত এক উত্তেজনায় তার শরীরটা কাঁপছে।
আবার যথারীতি নম্বর হাঁকতে শুর করল জমাদার, সাত শ’ ষাট—
সিরকার সালাম—
এক-ষাট—
কেউ হাজিরা দিল না।
জমাদার কর্কশ স্বরে চেঁচিয়ে উঠল, কৌন শালে এক-ষাট?
লখাই হরবনসের কথা ভাবছিল। হঠাৎ পাশের কয়েদিটা কনুইর গুঁতো মারল পাঁজরে। বলল, এ বুরবক, তুই তো এক-ষাট–
লখাই চমকে উঠে দাঁড়াল। কাঁপা গলায় হাজিরা দিল, সিরকার সালাম।
সিরকার সালাম! শালে কুত্তীকা বাচ্চা। এতক্ষণ ধরে হাঁকছি! দৌড়ে গিয়ে জমাদারটা এক রদ্দা কষিয়ে দিল লখাইর ঘাড়ে। সমানে খেকাতে লাগল, কানে শুনিস না? আঁখ নেই? টিকিটে লম্বর দেখতে পাস না?
কয়েদিদের গলায় লোহার হাঁসুলিতে কাঠের টিকিট ঝুলানো। টিকিটে কয়েদিদের নম্বর, সাজার তারিখ, মেয়াদ–সব খোদাই করা আছে। টিকিটটা লখাইর নাকের সামনে তুলে ধরে জমাদার চিল্লায়, দ্যাখ শালে। তারপর গর্দানে ঠাসানি দিয়ে বসিয়ে দিতে দিতে বলল, বৈঠ শালে। আপনা লম্বর মনে রাখিস।
কে এক কয়েদি টেনে টেনে, রসিয়ে রসিয়ে বলল, নয়া আয়া জমাদারজি। দেশ গাঁওমে জরু পড়ে রয়েছে। তার কথা ভাবতে ভাবতে শেষ না করেই হাসতে লাগল সে।
হাসিটা এ-মাথা থেকে সে-মাথায় ছড়িয়ে পড়ল। চারপাশের কয়েদিরা হাসতে হাসতে হল্লা বাধিয়ে ফেলল।
জমাদার হুমকে উঠল, চুপ মার শালেলোগ–
কোনো দিকে নজর নেই লখাইর। রক্তচোখে জমাদারটার দিকে তাকিয়ে রয়েছে সে। চোখের তারা নড়ছে না।
খানিকটা পর কালো মোষের মতো দুটো বিরাট আকারের জোয়ান দুই মস্ত বালতি আর বড় বড় লোহার হাতা নিয়ে এসে পড়ল।
জোয়ান দুটোর কালো দেহ চুঁইয়ে দর দর ঘাম ঝরছে। প্রথমে মনে হয়েছিল, কালো কালো আলকাতরা বুঝি গলে পড়ছে।
কয়েদিদের হল্লা শুরু হয়ে গেল, কাঞ্জিপানি আ গিয়া—
থালা হাতে তারা কাতার দিয়ে বসে পড়ল।
কুচকুচে কালো দুই জোয়ান–মাথায় ফেট্টি, হাতে পট্টি–দুই হাতা দিয়ে বালতি থেকে কয়েদিদের থালায় সমানে কাঞ্জি ঢালতে লাগল।
কাঞ্জি হল কয়েদিদের সকালের খাদ্য। গুঁড়ো চাল, কুঁড়ো এবং খুদ মিশিয়ে পাকানো গাঢ় থকথকে বস্তুটির রং বিচিত্র। ইঁদুর-নাদি, ধুলোবালি ইত্যাদি নানা আবর্জনার মাহাত্মে এর স্বাদ বর্ণ এবং গন্ধ যা খোলে তার তুলনা নেই।
কয়েদিদের থালায় এক-এক হাতা কাঞ্জি পড়ছে। আগুনে ফুটে ফুটে এই কাঞ্জি থেকে সির্কার অল্প আঁঝ বেরুচ্ছে। অদ্ভুত স্বাদ গন্ধ এবং বর্ণের এই থকথকে তরল পরম তৃপ্তির সঙ্গে কয়েদিরা খাচ্ছে। হুস হাস করে জিভ আর মুখ নাড়ার শব্দ হচ্ছে চারদিকে।
হঠাৎ কাতারের শেষ মাথা থেকে তীক্ষ্ণ, সরু গলায় চিৎকার উঠল, আউর ঘোড়া দে, বহোত ভুখ–
লখাই চমকে তাকাল। দেখল, ভিখন আহির দু’হাতে কাঞ্জির বালতি আঁকড়ে ধরেছে। সমানে চিল্লাচ্ছে, দে ভেইয়া, না হলে ভুখেই ফৌত হয়ে যাব।
ছোড় শালে–
যে-লোকটা কাঞ্জি ঢালছিল, লোহার মস্ত হাতা দিয়ে ভিখনের কাঁধে দশ বিশটা বাড়ি বসিয়ে দিল।
গর্দান গুঁজে ভিখন চেঁচাতে লাগল, মার, মেরে আমার জিন্দেগি চৌপট করে দে। লেকিন কাঞ্জিপানি দে।
হঠাৎ কী ভেবে লখাই চিৎকার করে ডাকল, এ ভিখন, এদিকে আয়।
ভিখন গর্দান খাড়া করল। কাঞ্জির বালতিটা ছেড়ে লোহার থালা নিয়ে উঠে দাঁড়াল। লখাইকে দেখে তাজ্জব বনে গেল সে। বলল, তুই লখাই ভেইয়া, তুই! কোন কুঠরিতে আছিস?
লখাই আবার ডাকল, এদিকে আয়—
ভিখন দৌড়ে এল। লখাইর পাশে বসতে বসতে বলল, একটু কাঞ্জিপানি মাঙলুম। শালে দিলে না।
লখাই কাঞ্জিতে হাত দেয় নি। লোহার থালাটা ভিখনের দিকে বাড়িয়ে বলল, খা–
থালাটা একরকম ছিনিয়েই নিল ভিখন। তারপর বাঁ হাত দিয়ে দুটো থালা আড়াল করে, বিরাট কদাকার দেহটা ঝুঁকিয়ে থাবার থাবায় কাঞ্জি শেষ করে ফেলল।
ভিখনের খাওয়া দেখছিল লখাই। চোখের পলকে থালা দুটো চেটেপুটে সাফ করে মাথা তুলল ভিখন। পোড়া, বীভৎস মুখে এবং একটিমাত্র চোখে হাসল। সে হাসিতে কৃতজ্ঞতা মিশে রয়েছে।
হঠাৎ ভিখনের কী খেয়াল হয়। সঙ্গে সঙ্গে কদাকার মুখ থেকে হাসি উধাও হল। বড় বিষণ্ণ দেখাল তাকে। মাথাটা সামনের দিকে ঝুঁকিয়ে বলল, আমি তো তোর কাঞ্জি খেলাম। তুই কী খাবি?
ও বাত ছোড় শালে—
কিছুক্ষণ চুপচাপ।
তারপর হঠাৎ ভিখন বলল, আমার খেয়াল আছে–
কী খেয়াল?
চারদিকে একমাত্র চোখটার সতর্ক দৃষ্টি ফেলে ভিখন দেখল, কয়েদিরা কাঞ্জি নিয়ে মেতে আছে। অন্য দিকে তাদের নজর নেই। ভিখন নিঃসন্দেহ হয়ে মুখটা লখাইর কানে ঢুকিয়ে দিল, তুই ভাবিস না ভেইয়া, তোর নেশার চীজ জরুর জুটিয়ে দেব। সোনিয়ার খবর এনে দেব। তুই খানা দিয়ে আমার জান বাঁচিয়েছিস। নেশা দিয়ে আমি তোর জান বাঁচাব। সোনিয়ার খবর এনে তোর দিল খুশ করব। বিশ্বাস কর ভেইয়া। ঘাবড়ানা মাত্।
ভিখনের চোখে চোখ রাখল লখাই। দুই কয়েদির তিনটি চোখ মিলল।
তিনটে চোখে পাকা দোস্তির চিহ্ন ফুটে বেরিয়েছে।
.
১৩.
পেটি অফিসার নসিমুল গণি লখাইকে ওয়ার্কশপে নিয়ে গেল। দুটো ছোবড়ার বস্তা তার পিঠে চাপিয়ে বলল, তোর কুঠরিতে চল।
সিঁড়ি বেয়ে চার নম্বর ব্লকের দোতলায় নিজের কুঠুরির সামনে এসে পড়ল লখাই।
নাসিমুল গণি বলল, বস্তা নামা।
লখাই বস্তা নামাল।
একটা নারকেল ছোবড়া মুগুর দিয়ে পিটতে পিটতে নসিমুল গণি বলতে লাগল, দ্যাখ শালে, অ্যায়সা করে পিটবি, ঝুরা ফেলবি, তার বার করবি। সন্ধের সময় আড়াই পাউণ্ড তার মেপে নেব। একটু কম হলে হাড্ডি থেকে গোস্ত আলাদা করে ফেলব।
ভীষণ চোখে পেটি অফিসারের দিকে তাকাল লখাই।
নসিমুল গণি গর্জে উঠল, এ হারামি, আঁখ দেখাচ্ছিস! জানে খতম করে দেব।
লখাই জবাব দিল না। দুর্বিনীত ভঙ্গিতে গর্দান খাড়া করেই রইল।
লখাইর পেটে বেতের ডাণ্ডার গুতো দিয়ে পেটি অফিসার এবার বলল, মনে রাখিস শুয়ারকা বাচ্চা, মেরা নাম নসিমুল গণি। তোর মাফিক কয়েদি আমি বহোত দেখেছি। কয়েদি পিটবার জন্যে খুদা আমাকে দুনিয়ায় পাঠিয়েছে। বলতে বলতে নসিমুল উঠে দাঁড়াল, মনে রাখিস শালে, কামে ফাঁকি মারবি না। আমি এখন যাচ্ছি।
নসিমুলের কাছ থেকে ছোবড়া পিটিয়ে তার বার করার প্রক্রিয়া শিখে নিয়েছে লখাই। এবার সে বেঁটে আকারের কাঠের মুগুর বাগিয়ে ধরল।
শীতের রোদ চড়ছে। দ্বীপের নোনা মাটি তেতে উঠছে। খ্যাপা ঢেউয়ে উপসাগর উথালপাতাল হচ্ছে। নিঃসীম দরিয়া পাথরের দেওয়ালে সমানে আছড়ে পড়ে। নারকেল বনে ঝড়ো বাতাস অবিরাম ঘোড়া ছোটায়। গোঁ গোঁ আওয়াজ ওঠে অবিরাম।
এক ঝাক সিন্ধুশকুন সেলুলার জেলের মাথা পেরিয়ে উপসাগরের দিকে উড়ে যায়।
জেলখানায় দিন শুরু হয়েছে অনেক আগে। কয়েদিদের কাজ শুরু হল এই মাত্র।
কোনো দিকে ভ্রূক্ষেপ নেই লখাইর। কাঠের বেঁটে মুগুরটা দিয়ে নাবকেল ছোবড়ায় ঘা বসাতে থাকে সে।
শক্ত, শুকনো, নিরেট ছোবড়া। বাড়ি দেওয়ার সঙ্গে সঙ্গে মুগুরটা লাফিয়ে ওঠে।
এক ঘণ্টা মুগুর পিটিয়ে, ঝুরো ঝরিয়ে, মাত্র গোটাচারেক ছোবড়ার তার বার করতে পারল লখাই।
সারা গায়ে ঘাম ছুটেছে। কুর্তা কামিজ ভিজে সপসপে হয়ে গিয়েছে। মুগুরের দু-চারটে বাড়ি বসাবার সঙ্গে সঙ্গে হাতের চেটোতে বড় বড় ফোস্কা পড়ে গেল। তারপর সেই ফোস্কা ফেটে এক পর্দা চামড়া উঠতে লাগল। হাতের চেটোটা ভয়ানক জ্বলছে তার।
বাঁ হাত দিয়ে কপালের ঘাম মুছল লখাই। কুর্তা খুলে শরীরটাও মুছল। তারপর মুগুরটা ছুঁড়ে ফেলে জিভ বার করে হাঁপাতে লাগল।
হঠাৎ সরু, তীক্ষ্ণ গলার ডাক শোনা গেল, এ লখাই ভেইয়া, এই যে ইধর—
লখাই দেখল, খানিক দূরে একটা কুঠুরির গরাদের এপাশে ভিখন ছোবড়া পিটছে।
করুণ গলায় ভিখন বলল, লখাই ভেইয়া, জরুর মর যায়গা। হাতের চামড়া উঠে গোস্ত বেরিয়ে পড়েছে।
লখাই বলল, আমারও।
ছোবড়া ছিলাকোটা বন্ধ রেখে চুপচাপ বসে ছিল লখাই। ডান হাতটা ভয়ানক টাটাচ্ছে।
পেটি অফিসার লাচাড়ি পড়ার মতো একান্ত অবলীলায় শখানেক খিস্তি আউড়ে গেল, বেশরম, বেতমিজ, নালায়েক, হারামিকা বাচ্চে, কুত্তীকা বাচ্চে! তেরি–
তারপর মোটা বেতের ডাণ্ডাটা দিয়ে লখাইর পাঁজরে প্রচণ্ড গোঁত্তা লাগিয়ে দিল। খেঁকিয়ে বলল, শালে, আরাম করবার জন্য কালাপানি এসেছিস? ডাণ্ডা হাঁকিয়ে পাছার হাড্ডি ঢিলা করে দেব।
মুখ কাচুমাচু করে লখাই বলল, পেটি অফসর সাহিব, হাতে দরদ হচ্ছে। চামড়া উঠে গেছে।
নসিমুল গণির চোখে হত্যা ঝিলিক দিল। দরদ হচ্ছে! চামড়া উঠে গেছে! দাঁতের নিচে কথাগুলোকে চিবিয়ে ছিন্নভিন্ন করতে করতে লখাইর ওপর ঝাঁপিয়ে পড়ল সে। কিল থাপ্পড় এবং ঘুষিতে তার দাঁতমুখ ফাটিয়ে আর এক প্রস্থ অশ্লীল খিস্তি আওড়াল। শাসাল, বিকেলে আড়াই পাউণ্ড তার না পেলে টিকটিকিতে চড়াব। ইয়াদ রাখিস। এ হল কালাপানির কয়েদখানা। এখানে দরদ নেই।
সারি সারি কয়েদিরা ছোবড়া নিয়ে বসেছে। একটানা ছোবড়া পিটিয়ে মুগুরের ঘষায় হাতের এক পর্দা চামড়া উপড়ে, যন্ত্রণায় কাঁধ থেকে পুরোপুরি হাতখানা খসিয়ে ফেলার দাখিল করে কেউ কেউ একটু জিরিয়ে নিচ্ছিল। কারো কারো অল্পস্বল্প ঝিমুনিও ধরেছিল।
পেটি অফিসার নসিমুল গণির কিল ঘুষির বহর দেখে সবাই তটস্থ হয়ে উঠল। বিচিত্র তালে আবার ছোবড়ার এপর মুগুর পড়তে লাগল।
গরাদের ওপাশ থেকে সরু, তীক্ষ্ণ গলাটাকে মোলায়েম করে হঠাৎ ভিখন আহীর চেঁচিয়ে উঠল, পেটি অফসর সাহিব–
চোখের ঘোলাটে মণি দুটো ধক করে উঠল নসিমুল গণির, ক্যা বাত রে কুত্তীকা বাচ্চে বিল্লি–
ইধর আইয়ে সাহিব। ঘোড়া জরুরত–গলার স্বর আরো মোলায়েম হল ভিখনের।
নসিমুল ভিশনের সামনে এসে দাঁড়াল। বলল, বাতা, কী হয়েছে—
আপ মেরে মা-বাপ অফসর সাহিব। পোড়া মুখের একটি মাত্র ধূর্ত চোখে যতখানি সম্ভব করুণ দৃষ্টি ফুটিয়ে তাকিয়ে রইল ভিখন।
তোষামুদিতে পেটি অফিসারের নিরেট, কঠোর মনটা সামান্য ভিজেছিল। কিন্তু মুখচোখে তার কোনো লক্ষণ মালুম হল না। খেঁকিয়ে বলল, কি রে শালে, নালায়েক কহিকা! মতলব কী তোর?
মেরে মা বাপ, ছোবড়ায় মুগুর হাঁকালে সেই মুগুর লাফিয়ে উঠে শির ঘেঁচে দেয়।
শির ঘেঁচে দেয়!
হাঁ সাহিব। মেরে মা বাপ।
ভিখন আহিরের একটিমাত্র চোখে শয়তানি, চাতুকারিতা, কুটিলতা–কতরকম ভাব যে খেলে যায়।
নাসিমুল আর কথা বলল না, ক্রুর দৃষ্টিতে ভিখনের দিকে তাকিয়ে থাকে।
গলার স্বরটাকে আশ্চর্য রকমের মোলায়েম করে ভিখন আবার বলল, অফসার সাহিব, মেরে মা-বাপ, ঘোড়া পানি না হলে আপনার লেড়কার জান ফৌত হয়ে যাবে।
পানি দিয়ে কী হবে?
ছোবড়া ভিজিয়ে নেব অফসর সাহিব। শুকনো ছোবড়ায় মুগুর বড্ড লাফাচ্ছে। হাতের চামড়া উঠে যাচ্ছে।
শালে হারামি, উল্লুকা বাচ্চে–অশ্রাব্য খিস্তি করে, শরীরটাকে বাঁকিয়ে চুরিয়ে অশ্লীল অঙ্গভঙ্গি করে, লোহার গরাদের ছোট ফোকর খুলে ওপাশে চলে গেল পেটি অফিসার। সমানে ফুঁসতে লাগল, পানি মাঙছে! পানি দিয়ে ভিজিয়ে ছোবড়া ছিলতে সুবিধা হয়! এটা হল আন্দামানকা কয়েদখানা, এখানে বহোৎ মুসিবৎ। এটা সসুরাকা কোঠি নেহী গাধার বাচ্চা পাঁঠঠে–
মোটা বেতের ডাণ্ডা দিয়ে হাড্ডি থেকে চামড়া মাংস ঢিলা করে দেওয়ার জন্যে তৈরি হচ্ছিল নসিমুল গণি। দাঁতে দাঁতে ঘষে হিংস্র আওয়াজ করে গর্জাতে থাকে, মনে রাখিস শালে, আন্দামানের কয়েদির জিন্দেগি তুড়বার জন্যে খুদা আমাকে পয়দা করেছে। তেরি–
তড়াক করে লাফিয়ে উঠল ভিখন। দৌড়ে পেটি অফিসারের কাছে ছুটে গেল। পোড়া বীভৎস মুখটা তার কানে ঢুকিয়ে ফিসফিস করে কী যে বলল, আশেপাশের কয়েদিরা শুনতে পেল না।
কয়েদির জিন্দেগি তুড়বার জন্য যে নাসিমুলকে খুদা দুনিয়ায় পাঠিয়েছে, মুহূর্তে তার হিংস্র, সাঙ্তিক মুখে ভাবান্তর দেখা দিল। গলা নামিয়ে অবিশ্বাসের সুরে বলল, সচ বলছিস তো শালে!
জরুর মেরে মা-বাপ।
তবে চল।
এখুনি?
জরুর। বেতের ডাণ্ডা দিয়ে খোঁচাতে খোঁচাতে ভিখনকে তার কুঠুরিতে ঢোকাল পেটি অফিসার। নিজেও ঢুকল।
একটু পর দুজনেই বেরিয়ে এল।
কোনোদিকে দৃকপাত না করে পেটি অফিসার সিঁড়ি বেয়ে নিচে নেমে গেল। খানিক পর এক বালতি জল নিয়ে ফের উঠে এল। নরম স্বরে বলল, পানি নে ভিখন। আস্তে আস্তে মুগুর পেট। নইলে হাতে চোট লাগবে।
ভিখন আহিরের ওপর পেটি অফিসারের এমন মেহেরবানি দেখে অন্য কয়েদিরা তাজ্জব বনে গিয়েছিল।
নসিমুল গণি কারো দিকে ফিরেও তাকাল না। দুলকি চালে অন্য ব্লকের দিকে চলে গেল।
চারদিক ভাল করে দেখে নিল ভিখন। নাঃ, টিণ্ডাল, পেটি অফিসার, জমাদার, ওয়ার্ডার–কাউকেই দেখা যাচ্ছে না। সে উঠে পড়ল। গুটি গুটি পায়ে গরাদের কাছে এসে দাঁড়াল। তারপর ফোকর গলে এদিকে এসে লখাইর পাশে বসল।
লখাই কিছুটা আন্দাজ করেছিল। ফিসফিস করে বলল, দেখলাম, পেটি অফসর শালা তোকে পেয়ার করছে।
হাঁ রে লখাই ভেইয়া, করছে। তোর কি মনে হয়, অ্যায়সা অ্যায়সা পেয়ার করছে!
ওকে কিছু দিয়েছিস?
জরুর।
মাঝখানের আঙুলটার নিচে বুড়ো আঙুল রেখে টাকা বাজাবার ভঙ্গি করল ভিখন। এটা তার মুদ্রাদোষ। একমাত্র চোখে বিচিত্র হাসি ফুটিয়ে বলল, এর নাম রুপেয়া। এই চীজ তোর কাছে থাকলে দুনিয়ার সব চীজ মিলবে। আন্দামানের কয়েদখানায় পেয়ার ভি মিলবে।
.
১৪.
উপসাগর এখন খুবই শান্ত। যে উদ্দাম তুফান পাথুরে দেওয়ালে অবিরাম মাথা কেটে তার গজরানি কমে এসেছে। সাগর-ফোঁড়া যে বাতাস নারকেলের পাতায় পাতায় এলোপাতাড়ি বাজে তারও সাড়া শব্দ মেলে না।
লম্বা বারান্দায় ছোবড়া পেটার দুপ দাপ আওয়াজ হচ্ছে। এক তালের অদ্ভুত সব শব্দ।
মুগুরটা একপাশে ছুঁড়ে চুপচাপ বসে ছিল লখাই। প্রথমে ডান হাত দিয়ে ছোবড়া পিটেছে। ডান হাতের এক পর্দা চামড়া উঠবার পর বাঁ হাতে মুগুর ধরেছে। এখন বাঁ হাতেরও একই হাল। দুচোখে নিরুপায় আক্রোশ, হাতের চেটোয় সাঙ্তিক জ্বালা আর সমস্ত গায়ে দর দর ঘাম নিয়ে সামনের দিকে তাকিয়ে আছে লখাই।
এক ঝাক সিন্ধুশকুন সেলুলার জেলের ওপর দিয়ে উপসাগর ডিঙিয়ে মাউন্ট হ্যারিয়েটের দিকে চলেছে।
মনটা ঠিক বশে নেই। অস্থির, অন্যমনস্ক লখাই সাগরপাখিগুলোর দিকে একদৃষ্টে তাকিয়ে রইল। পাখিগুলো যখন দৃষ্টির বাইরে চলে গেল, তখন সে চোখদুটো ফিরিয়ে আনল।
হাতের সামনে ছোবড়া, মুগুর, ঝুরা এবং তার ছত্রখান হয়ে পড়ে রয়েছে। সকাল থেকে এই দুপুর পর্যন্ত ছোবড়া কুটে পাউণ্ডখানেকের বেশি তার ছিলতে পারে নি লখাই। অথচ পেটি অফিসার নসিমুল গণি শাসিয়ে গিয়েছে, সন্ধের আগে আড়াই পাউণ্ড তার সে কাটায় কাটায় মেপে নেবে। একটু কম হলে হাড় থেকে চামড়া মাংস, আলাদা করে ফেলবে।
নিরেট ছোবড়াগুলো দেখতে দেখতে রক্তাক্ত চোখদুটোতে যন্ত্রণা, আক্রোশ এবং রোষমাখা এক বিচিত্র দৃষ্টি ফুটল লখাইর।
হঠাৎ চাপা, তীক্ষ্ণ গলায় কে যেন ডাকল, এই, এই শালে—
চারদিকে তাকিয়ে তেমন কাউকেই খুঁজে পেল না লখাই। চনমন করে এদিকে সেদিকে তাকাতেই লাগল।
আবার শোনা গেল, এই বুদ্বু, ইধর–
এবার নজরে পড়ল। কয়েদিটাকে ঠিক দেখা যাচ্ছে না। একটা কুঠুরির গরাদের ফাঁক দিয়ে অস্বাভাবিক লম্বা একটা হাত বেরিয়ে এসেছে। হাতটা ইশারায় ডাকছে।
যে কুঠুরি থেকে হাতটা বেরিয়ে রয়েছে সেটা লখাইর কুঠুরির ডান পাশে। হঠাৎ লখাইর মনে পড়ল, কাল রাতে এই কুঠুরির কয়েদিই ভাঙা, কর্কশ গলায় একটানা চিৎকার করছিল। আর ওয়ার্ডার মোহর গাজী দৌড়ে এসে তাকে ধমক ধমক দিয়েছিল। লোকটার নামও মনে আছে। মোহর গাজীই বলেছিল–নাম পরাঞ্জপে, মারাঠি।
হাতটা অস্থির হয়ে ক্রমাগত নড়ছে।
লখাই উঠে পড়ে। তারপর গুটিগুটি পায়ে পাশের কুঠুরিটার সামনে এসে দাঁড়ার।
পরাঞ্জপের চিৎকারই শুনেছে লখাই। এই প্রথম তাকে দেখল। পাঁচ হাত লম্বা শরীর। বাজের ঠোঁটের মতো বাঁকানো নাক। কপালে-জানুতে-হাতে-গলায় মোটা মোটা শিরাগুলো সাপের মতো কুণ্ডলী পাকিয়ে রয়েছে। বাঁ গালে মেটে রঙের মস্ত জডুল। একেবারেই উলঙ্গ সে। সমস্ত মুখে চোখা চোখা, নোংরা গোঁফ-দাড়ি। কুর্তা-ইজের মাথায় পাগড়ির ধরনে বাঁধা। দুচোখে মারাত্মক ধারাল দৃষ্টি, ঈষৎ তামাটে তারাদুটো ধকধক করে।
সকালে ভাণ্ডারা থেকে যে কাঞ্জিপানি দিয়ে গিয়েছিল, তরিবত করে সারা দেহে সবটুকু মেখে ফেলেছে পরাঞ্জপে। তরল কাঞ্জিপানি শুকিয়ে চড়চড় করছে।
গরাদের ওপর ঝুঁকে অস্বাভাবিক লম্বা হাতটা বাড়িয়ে লখাইর ঘাড়টা ধরে ফেলল পরাঞ্জপে। আঙুলের ডগায় ভাঙা ভাঙা নখ। নখগুলো লখাইর মাংসল ঘাড়ে গেঁথে গেল।
লখাই চমকে উঠল।
অনেকক্ষণ খ্যাল খ্যাল করে হাসল পরাঞ্জপে। হাসির দমকে পাঁচ হাত দীর্ঘ শরীরটা ধনুকের মতো বেঁকে যেতে লাগল। কুণ্ডলী-পাকানো শিরাগুলো ফুলে ফুলে উঠছে। চোখ থেকে জ্বলন্ত পিঙ্গল তারা দুটো ঠিকরে বেরিয়ে আসবে যেন।
ভয় অস্বস্তি এবং আতঙ্ক-মেশা অদ্ভুত এক অনুভূতিতে শরীরটা কুঁকড়ে যেতে থাকে খাইর। তবু পরাঞ্জপের থাবা থেকে নিজেকে ছাড়িয়ে নিতে পারে না। কেউ যেন পেরেক ঠুকে তার পা দুটো বারান্দায় সেঁটে দিয়েছে।
হাসির দমক কমলে ধনুকের মতো বাঁকানো দেহ টান টান খাড়া হল পরাপের। আরো খানিকটা সামনের দিকে এগিয়ে এল সে। গরাদের ওপর কালো রোমশ বুকটা ঠেকিয়ে বলল, নয়া এসেছিস?
হাঁ।
ভয়ে ভয়ে জবাব দিল লখাই। পরাঞ্জপে যেন বিচিত্র এক ভোজবাজিতে তাকে বশ করে ফেলেছে।
তোর নাম লখাই না?
হাঁ। আমার নাম জানলে কেমন করে?
আবারও খ্যাল খ্যাল করে খানিকটা হাসে পরাঞ্জপে। টেনে টেনে বলে, আমি সব জানি। পাগল হয়েছি বলে কি তোর নামটাও জানব না রে শালে! হারামিকো বাচ্চে বলতে বলতে সে লখাইর ঘাড়ে মাথায় মুখে দমাদ্দম কিল ঘুষি চালাতে লাগল।
একটু পর মারধরের প্রকোপ কমল। এবার নরম গলায় পরাঞ্জপে বলল, তোকে পয়লা দেখেই দিলটা যেন কেমন করছে।
লখাই জবাব দিল না।
পরাঞ্জপে ফের বলল, ইচ্ছে হচ্ছে, তোকে শালে পেয়ার করি। বলেই গোটা কতক ঘুষি লাগাল। তারপর হঠাৎ লখাইর একগোছা চুল বাগিয়ে ধরে মাথাটা গরাদের কাছে টেনে আনল সে। তার কানের মধ্যে মুখটা ঢুকিয়ে ফিসফিস করে বলল, আমি পাগল, তাই না রে?
লখাই অবাক তাকিয়ে রইল।
লখাইর জবাব না পেয়ে পরাঞ্জপে খেপে উঠল, কি রে কুত্তীকা বাচ্চে, বাতাচ্ছিস না কেন? আমি পাগল?
কে বললে?
মোহর ওয়ার্ডার তোকে বলে নি? পরাঞ্জপে খেঁকিয়ে উঠল। সেই সঙ্গে ফের তার লম্বা হাতের কিল-চড় পড়তে লাগল লখাইর ওপর।
মুখে কথা সরল না লখাইর। অদ্ভুত কয়েদি পরাপের বিচিত্র ব্যবহারে সে তাজ্জব বনে গিয়েছে।
মার খেয়ে নাকমুখ হয়তো ফেটেই যেত লখাইর। তার আগেই দুপুরের খানাপিনার সময় হল। সঙ্গে সঙ্গে পেটি অফিসার নসিমুল গণির মুখ দেখা দিল। কর্কশ গলায় সে হাঁকল, কয়েদিলোগ আ যা–
নারকেলের ছোবড়া, মুগুর, ঝুরা, তার–সমস্ত পড়ে রইল।
নতুন পুরনো সব কয়েদির দঙ্গল হুড়মুড় করে নিচে নেমে এল। সকলের হাতেই লোহার বর্তন।
.
এক তলাতেই চানের বন্দোবস্ত। পাথুরে চত্বরে ঝপাঝপ দু-চার বালতি জল মাথায় ঢেলে কয়েদিরা ছুটল।
চানের পর দীর্ঘ টানা বারান্দার সামনে সকলে কাতার দিয়ে বসেছে। একপাশে হিন্দু, আর একপাশে মুসলমান কয়েদি। বর্মা মুলুকের বৌদ্ধ কয়েদিরা হিন্দুদের সঙ্গেই বসেছে।
খানিক বাদে হিন্দু এবং মুসলমান, দুই ভাণ্ডারা থেকেই খানা এসে পড়ল। মাথায় ফেট্টি-বাঁধা কালো কালো জন চারেক জোয়ান বিরাট বিরাট বালতি থেকে বড় বড় হাতায় ভাত, ডাল, ঘ্যাঁট কয়েদিদের লোহার থালায় ফেলতে লাগল।
এ-বেলা লখাইর ঠিক পাশেই বসেছিল ভিখন আহির। লখাইর থালায় খানা পড়ার সঙ্গে সঙ্গে পোড়া বীভৎস মুখটা অস্বাভাবিক করুণ করে সে ডাকল, লখাই ভেইয়া–
লখাই জবাব দিল না। ঘাড় ঘুরিয়ে তাকাল।
গলার স্বরটাকে যতখানি সম্ভব বিষণ্ণ করে তুলল ভিখন। পাঁজর কুঁড়ে দীর্ঘশ্বাস বেরুলো তার। আস্তে আস্তে হতাশ স্বরে বলতে লাগল, না খেয়ে খেয়ে শালে ভুখে মরে যাব। আন্দামানে জান জরুর বরবাদ হয়ে যাবে–
নিঃশব্দে লখাই খানিকটা ভাত তরকারি নিজের থালা থেকে ভিখনের থালায় তুলে দিল।
ভিখনের একমাত্র চোখটা খুশিতে জ্বলতে লাগল। লখাইর হাত ধরে তোয়াজ করতে করতে সে বলল, সব ব্যবস্থা পাকা করে ফেলেছি ভেইয়া–
কিসের ব্যবস্থা?
কানের মধ্যে মুখ ঠেকিয়ে ভিখন বলল, আফিং আর চরস। পেটি অফসর শালে কাল দেবে। বহোত চড়া দাম ভেইয়া। পুরা একটা রুপেয়া খসাতে হল।
সত্যি বলছিস? লখাইর গলায় অবিশ্বাসের সুর।
জরুর সত্যি। একটু থেমে ভিখন বলল, দো-চার রোজের মধ্যে সোনিয়ার একটা খবর ভি মিলবে।
এরপর আর কেউ কিছু বলল না। বাঁ হাতে লোহার থালা আগলে গর্দান গুঁজে বিরাট বিরাট গরাসে মুখে ভাত তুলতে লাগল ভিখন।
খানাপিনা চুকিয়ে ওপরে উঠে এল লখাই। তারপর নিজের কুঠুরিটার সামনে পাকার নারকেল ছোবড়া, ঝুরা আর তারের মধ্যে বসে দুলতে লাগল।
এই শীতের দুপুরেও আন্দামানের আকাশে মৌসুমি মেঘ দেখা দিয়েছে। ছন্নছাড়া, খণ্ড খণ্ড মেঘ। সেলুলার জেলের মাথা থেকে রোদ উধাও হয়ে গিয়েছে। দূরের উপসাগর আর রস দ্বীপ কেমন যেন আবছা, দুর্বোধ্য দেখায়।
এদিকে একে একে সব কয়েদি ওপরে উঠে আসছে।
কয়েদখানার নিয়মে খানাপিনার পর কিছুটা সময় জিরিয়ে নেয় কয়েদিরা। তখন কেউ কিত্সা করে কাটায়, কেউ কিতাব পড়ে, কেউ ঝিমোয়, কেউ ঢোলে। কেউ আবার কিছুই করে না, আশমানের দিকে তাকিয়ে চুপচাপ বসে থাকে।
কিন্তু টিণ্ডাল, পেটি অফিসারদের দাপটে দুদণ্ড কি নিশ্চিন্ত হওয়ার যো আছে!
কিছুক্ষণ পরেই নসিমুল গণির মুখ দেখা দিল। দাঁত খিঁচিয়ে সে চিল্লায়, এ শালে লোগ, খুব যে আরাম করছিস! সন্ধের আগে আড়াই পাউণ্ড তার এক এক কয়েদির কাছ থেকে
পেলে হাড্ডি গোস্ত আলাদা করে ফেলব। ইয়াদ রাখিস। চিল্লাতে চিল্লাতে লম্বা কদমে অন্য ব্লকের দিকে চলে গেল সে।
আর সঙ্গে সঙ্গে শুকনো ছোবড়ার ওপর ধুপ ধাপ, সমতালে বেঁটে বেঁটে মুগুরের ঘা পড়তে লাগল। চাপা, ভয়ঙ্কর গলায় এক কয়েদি বলল, পেটি অফসর শালা দোজখের কুত্তা।
কথাটা অবশ্য নসিমুল গণির কান পর্যন্ত পৌঁছল না।
হাতের চেটো থেকে চামড়া উঠে গিয়েছে লখাইর। সারা সকাল ছোবড়া পিটিয়ে দু’হাত ফুলে উঠেছে, যন্ত্রণায় ছিঁড়ে পড়ার উপক্রম। অসহায়, করুণ চোখে একবার ছোবড়া, আর একবার বেঁটে মুগুরটার দিকে তাকাতে লাগল লখাই।
ওপাশের কুঠুরি থেকে সেই ডাকটা শোনা গেল, লখাই, এ শালে লখাই—
গরাদের ফাঁক দিয়ে লম্বা হাত বার করে অস্থিরভাবে নাড়ছে পরাঞ্জপে।
লখাই মুখ ফিরিয়ে তাকাল। চোখাচোখি হতেই পরাঞ্জপে আবার ডাকল, অ্যাই বুদ্ধ, এদিকে আয়।
পরাঞ্জপে যেন জাদু জানে। নিজের অজান্তেই তার কুঠুরিটার দিকে এগিয়ে এল লখাই। নাগালের মধ্যে পাওয়া মাত্র লখাইর চুলের মুঠি বাগিয়ে ধরল পরাঞ্জপে। বাকি হাতটা বার করে কিছুক্ষণ কিল-ঘুষি চালাল। তারপর হাঁপাতে হাঁপাতে বলল, শালে উল্লু, বুদ্ধ, বুরবক–
গালাগালির কারণটা না বুঝে বিমূঢ়ের মতো তাকিয়ে রইল লখাই।
পরাপে বলল, তোকে দেখে পেয়ার করার ইচ্ছে হয়েছে। তাই কিছু বলছি না, নইলে পয়লাই কোতল করে ফেলতাম, হাঁ–
বাজের ঠোঁটের মতো বাঁকানো নাকটা গরাদের ফাঁক দিয়ে বার করে টেনে টেনে কী শুকল পরাঞ্জপে। উত্তেজনায় কপাল আর জানুর শিরাগুলি ফুলে ফুলে উঠেতে লাগল। তার।
এতক্ষণে লখাই বলল, কেন, কোতল করতে কেন?
পরাঞ্জপে খেপে উঠল, পয়লা দেখেই তোকে দোস্ত করে নিয়েছিলাম। ভেবেছিলাম, তোর মাথায় মগজ আছে, থোড়া বুদ্ধি আছে। লেকিন কুছু নেই। মাথাটা তোর একটা টাট্টিখানা।
লখাইর মাথার সঙ্গে টাট্টিখানার উপমা দিয়ে নিজেকেই তারিফ করল পরাঞ্জপে। খুব এক চোট হেসে বলল, শালে, ছোবড়া পিটিয়ে জান পয়মাল করছিস কেন?
ছোবড়া পিটব না!
না।
পেটি অফসর তা হলে খতম করে ফেলবে।
ছোড় শালে পেটি অফসরকো। থোড়া বুদ্ধি খরচ করে আমার মতো পাগল সেজে যা। পাগল বনতে পারলে আর কাজ করতে হবে না। লেকিন পুরা খানা মিলবে।
তাজ্জবের গলায় লখাই বলল, পাগল বনব কেমন করে?
আরে বুদ্ধ, আমার দিকে তাকিয়ে দ্যাখ।
লখাই আগে যা দেখেছিল, এখনও তাই। পরাঞ্জপের সারা দেহ নগ্ন, কুর্তা-ইজের মাথায় ফেট্টির আকারে বাঁধা। একটু আগে ভাণ্ডারা থেকে খানা দিয়ে গিয়েছিল। কিছু তার খেয়েছে, বাকিটা সারা গায়ে মেখেছে।
পরাঞ্জপে গলা ফাটিয়ে হা হা করে হাসল। বলল, দেখলি আমাকে? তামাম আন্দামান ছুঁড়লে আমার মতো বুদ্ধি কোনো বুন্ধুর মধ্যে পাবি না। একটু থেমে আবার সে শুরু করল, নয়া এসেছিস কালাপানি। পয়লা তোকে ছোবড়া ছিলতে দিয়েছে। যখন হুইল ঘানিতে চাপাবে, রাম্বাস হেঁচতে দেবে, সড়ক বানাতে দেবে, তখন মালুম পাবি দরিয়ায় কত পানি। বাপের নাম ভুলে যাবি। তোকে দেখেই দোস্ত বানিয়ে নিয়েছি লখাই। তাই বলছি, বেঁচে থাকতে হলে পাগল বনে যা।
লখাই একটা কথাও বলল না।
পরাঞ্জপে বলতে লাগল, বিশ্বাস হচ্ছে না! শালে ঠেলা বুঝবি। কালাপানি এসে পাগল সাজলে ঘানি ঘুরিয়ে, ছোবড়া ছিলে, পাথর ভেঙে জান লবেজান হয়ে যাবে। আমার বুদ্ধি নে লখাই, বেঁচে যাবি।
লখাই একদৃষ্টে আন্দামানের সবচেয়ে চতুর, সবচেয়ে বুদ্ধিওলা কয়েদিটার দিকে তাকিয়ে রইল।
১৫.
সিসোন্ট্রোস বে’র এক কোণে আটলান্টা পয়েন্টের মাথায় আট শ’ কুঠুরির সেলুলার জেল। ওটা পুরুষদের কয়েকখানা। সিসোস্ট্রেস উপসাগর যেখানে ঘোড়ার খুরের আকারে বেঁকে সমুদ্রে মিশেছে, সেই সাউথ পয়েন্টের মাথায় কয়েদিনীদের গারখানা, অর্থাৎ সাউথ পয়েন্ট জেল। আন্দামানের পুরুষ কয়েদিরা সাউথ পয়েন্ট জেলটাকে বলে, ‘রেণ্ডিবারিক’ জেল। কেউ কেউ বলে ‘সিক্সান’।
আন্দামানে আসার পর কয়েকটা দিন পার হয়ে গেল।
সাউথ পয়েন্ট কয়েদখানার এক কিনারে মাঝারি একটি টিলার মাথায় বসে ছিল সোনিয়া। উপসাগরের নীল জলে বিরাট বিরাট ঢেউগুলি কেমন উথালপাতাল হয়ে অদ্ভুত আক্রোশে দ্বীপের দিকে ছুটে আসছে, তাই দেখছিল একদৃষ্টে। চোখের পাতা পড়ছিল না তার।
এখন বিকেল। আকাশের এ-মাথায় ও-মাথায় দু-চার টুকরো হানাদার মেঘ কোন দিকে যে দিশাহীন পাড়ি জমিয়েছে, কে বলবে। সিন্ধুশকুনগুলো ছোট ডানায় বিরাট আকাশ মাপতে মাপতে দ্বীপ থেকে দ্বীপান্তরে চলেছে।
সোনিয়া দরিয়ার দিকে তাকিয়ে ছিল আর ভাবছিল। আন্দামানে আসার পর মাত্র কয়েকটা দিন পার হয়েছে। এরপর একটা একটা করে কত দিন যাবে, দিনের পর দিন পেরিয়ে একটু একটু করে তার উমর (বয়স) বাড়বে। একদিন সে বুড়ি হয়ে যাবে। জিন্দেগি কালাপানির এই দ্বীপেই ফৌত হয়ে যাবে। ভাবতে ভাবতে তার বুক তোলপাড় করে বড় বড় শ্বাস পড়ছিল।
একসময় দরিয়ায় রোদের তেজ মরে আসে। সামনের রদ্বীপটা আবছা দেখায়।
সোনিয়া ভাবছিল। অনেক, অনেকদিন পর সাউথ পয়েন্ট কয়েদখানার এই টিলাটায় বসে সেই মরদটার কথা মনে পড়ছে। মরদটার নামও হুবহু মনে আছে। রামদেও তিওয়ারী। আদমিটার চেহারা নমুনাও অবকি মনে পড়ে। ছোট ছোট গোল চোখ, মাংসল গর্দান, শক্ত চোয়াল, মজবুত চওড়া বুক গলায় পেতলের মস্ত তাবিজ, কানে চাকার মতো দুই মাকড়ি। আদমিটা বিশ-বিশটা ভঁইস চরাত, লোটা লোটা সিদ্ধি ঘুটত, ঢকঢক করে সেগুলো গিলত, পড়ে পড়ে ভোঁসভোঁস ঘুমতো। মেজাজটা বেয়াড়া হয়ে গেলে সারা রাত্রি বদখত কর্কশ গলায় গাইত–
সৈয়া গ্যয়া ধনিয়াকা সাথ,
হাম ক্যা করু,
হাম ক্যা করু—
বহুত বড় শহর পাটনা থেকে গানটা শিখে এসেছিল রামদেও তিওয়ারী।
তামাম রাত চিল্লাচিল্লি করে হয়রান হয়ে ভোরের দিকে রশির খাঁটিয়ায় টান টান শুয়ে পড়ত মরদটা। সঙ্গে সঙ্গে নাক ডেকে উঠত।
আদমিটা কথা বলত কম। শুধু গোল গোল চোখ দুটোতে হিংস্র, ভীষণ দৃষ্টি ফুটিয়ে তার দিকে তাকিয়ে থাকত। তার নজর হাড্ডি মাংস কুঁড়ে কুঁড়ে সোনিয়ার দিলের গোপন কারসাজিটা যেন খুঁজে বেড়াত। ভয়ে বুকের খুন জমে আসত সোনিয়ার। সেই চোখের হিংস্রতা সহ্য করার মতো শক্তি তার বুকে ছিল না।
মাঝে মাঝে রামদেও তার দিকে তাকিয়ে তাকিয়ে অদ্ভুতভারে হেসে উঠত। হাসির রকম দেখে সোনিয়ার অন্তরাত্মা কেঁপে যেত।
রামদেও তিওয়ারীর কথা ভাবতে ভাবতে আর একটা আদমির কথা মনে পড়ে। সে ব্রিজলাল। দুটো মরদের ভাবনায় মন যত কাবু হয় সোনিয়ার, চোখের ঈষৎ কপিশ তারা দুটো ততই ঝিকঝিক করে জ্বলে। সোনিয়ার চোখ গত দুবছরে একবার ছাড়া আর ভেজে নি। তার চোখে কেউ আঁশ দেখে নি।
চোখের সামনে থেকে আন্দামানের দরিয়া, দূরের রদ্বীপ, আরো দূরের হ্যাভলকদ্বীপ, আটলান্টা পয়েন্টের মাথায় সেলুলার জেল–সব যেন মুছে গিয়েছে। জ্বালা-ধরা, পোড় খাওয়া, খাক-হওয়া কঁকা দিলটার মধ্যে অদ্ভুত এক ককানি পাক খেয়ে খেয়ে ভেঙে পড়ছে। তবু আঁখ ফেটে আঁশু বেরুচ্ছে না। অদম্য, আকণ্ঠ, অসহ্য এক যন্ত্রণা বুকটা ফাটিয়ে চুরমার করে দিচ্ছে। সোনিয়া ভাবল, একটু যদি কাঁদতেও পারত, দিল তার জুড়তো। এর আগে মুল্লুকের কয়েদখানায় দুবছর ছিল সোনিয়া। কোনোদিন তো রামদেওয়ের কথা ভেবে মন এমন বেসামাল হয়নি। বিপুল দরিয়া পেরিয়েদ্বীপান্তরে এসে মন এমন বিগড়োয় কেন? যে মানুষের কথা মুল্লুকে থাকতে একবারও ভাবেনি, তার ভাবনা কালা পানি পার হয়ে এত দূর এসে তার বুকের ভেতরটা এমন তোলপাড় করে কেন? নিজের কাছেই এ-সব প্রশ্নের জবাব মেলে না।
দাঁতে দাঁত চেপে বসে থাকে সোনিয়া। রামদেও তিওয়ারীর মনে এমন বদ মতলব ছিল, তা কি সে জানত? বেতমিজটা তার হাতে জান দিয়ে তার পাপেরই সাজা এমন করে দিচ্ছে! আধফোঁটা স্বরে সোনিয়া বলে, বেদরদি শয়তান, মরেও আমার জিন্দেগি একটু একটু করে খতম করে মজা লুটছে।
উপসাগরের বিরাট বিরাট ঢেউগুলি আকারে আরো বড় হতে থাকে। দরিয়ার গর্জন বাড়ে, আক্রোশ বাড়ে।দ্বীপের পাথুরে দেওয়ালে সমুদ্রের অবিরাম, উদ্দাম মাথা কোটাকুটি চলে।
আকাশের কোথাও এখন আর সূর্যটাকে খুঁজে পাওয়া যাবে না।
এ সোনিয়া–
পেছন থেকে কে যেন ডাকল। সোনিয়া মুখ ফিরিয়েই চমকে উঠল। টিণ্ডালান রামপিয়ারী দাঁড়িয়ে আছে। আবছা আলোতে রামপিয়ারীকে দেখে চমকে ওঠারই কথা। বাঁ দিকের কান আর চোয়ালের খানিকটা অংশ পুঁচিয়ে খুঁচিয়ে কেউ কেটে নিয়েছে। কান পর্যন্ত দাঁতগুলো বেরিয়ে আছে। পুরনো আমলের কয়েদিনীরা জানে, হাল আমলের কয়েদিনীরাও শুনেছে, দিল্লির ওদিকে কোথায় যেন রামপিয়ারীর ভারী ডাকাতের দল ছিল। কোন এক শহরে রাহাজানি করতে গিয়ে বাঁ কান আর চোয়ালের খানিকটা খোয়াতে হয়েছে। যে-বাড়িতে লুটপাট করতে হানা দিয়েছিল তাদের দারোয়ান ধারাল দায়ের কোপে কান আর চোয়ালের মাংস কেটে নিয়েছিল। মাংস শুকিয়ে তুবড়ে তুবড়ে ঝুলছে। চোখের পাতাও কেটে নিয়েছিল। তাই চোখদুটো খোলা, পাতাও পড়ে না। এ গল্প সোনিয়াও শুনেছে।
শেষ বেলার আবছা আলোতে রামপিয়ারীকে দেখে সোনিয়া চমকেই ওঠেনি, ভীষণ ভয়ও পেয়ে যায়।
রামপিয়ারী বাজখাই গলায় আবার ডাকল, এ সোনিয়া—
হাঁ–
তাঁতের কাজ হয়ে গেছে?
হাঁ–
রামপিয়ারী খেঁকিয়ে উঠল, সচ বলছিস?
জরুর।
টিণ্ডালান রামপিয়ারীর দাপটে রেণ্ডিবারিক কয়েদখানার কয়েদিনীরা সদাই তটস্থ। কোন কয়েদিনী তাঁত বুনল না, কোন কয়েদিনী কুর্তা সেলাই করল না, কে কোপরার জন্য নারকেল কাটল না, কার কাজে গাফিলতি হয়েছে–সব, সব কিছু পাতাহীন চোখে ঠিক ঠিক দেখে ফেলে রামপিয়ারী। তারপর কেমন করে কঁকিবাজ কয়েদিনীদের চুলের মুঠি উপড়ে ফেলতে হয়, চট পরিয়ে রেখে তাদের তিন রোজ খানা বন্ধ করে দিতে হয়, ধারাল নখে চামড়া উপড়ে নিতে হয়, সে-সব অমোঘ কায়দা তার জানা।
রামপিয়ারীকে দেখে সোনিয়ার বুকে কাঁপুনি ধরেছিল। সেই কাঁপুনি বেড়েই চলেছে।
খানিকটা সময় কাটে।
সোনিয়া দরিয়ার দিকে মুখ ঘুরিয়ে নিল। আর পাতাহীন লম্বাটে চোখে একদৃষ্টে তাকে দেখতে থাকে রামপিয়ারী।
এবার বড় নরম গলায় রামপিয়ারী ডাকল, সোনিয়া—
হাঁ–
তুই বহোত খুবসুরতী, বহোত বহোত সুন্দর।
সোনিয়ার পাশে ঘন হয়ে বসল রামপিয়ারী। বাঁ হাতটা দিয়ে তার চিকন সুঠাম মাজা পেঁচিয়ে ধরল। পাতাহীন চোখে তারা দুটো ঝিকঝিক করছে। সোনিয়ার মাজায় রামপিয়ারীর হাতটা আরো চেপে বসছে। কানের কাছে মুখ ঠেকিয়ে খুব আস্তে, গাঢ় স্বরে রামপিয়ারী বলল, তুর উমর (বয়স) কত?
উপসাগর কুঁড়ে সামুদ্রিক বাতাস সাঁই সাঁই ছুটে আসে। নারকেল বনে এলোপাতাড়ি আছাড় খায়।
অস্পষ্ট আলোতে রামপিয়ারীর চোখের দিকে তাকিয়ে অজানা, দুর্বোধ্য এক ত্রাসে বুকের ভেতরটা শিরশির করে সোনিয়ার।
রামপিয়ারী কালো কালো দাঁতগুলো মেলে নিঃশব্দে হাসে। তার চোখের তারায় কী যেন ঘন হতে থাকে। মোলায়েম স্বারে সে বলে, কি রে সোনিয়া, বাতচিত করছিস না কেন? উমর কত তোর?
ভয়ে ভয়ে সোনিয়া বলে, তেইশ সাল—
তুই বতোত খুবসুরতী।
কথাটা আগেও একবার বলেছে রামপিয়ারী।
সোনিয়া জবাব দেয় না। আড়ষ্ট হয়ে বসে থাকে।
কিছুক্ষণ চুপচাপ।
হঠাৎ রামপিয়ারী সোনিয়ার মাজা থেকে হাতের পাঁচ খুলে ফেলে। বলে, আমার দিকে তাকা সোনিয়া–বলতে বলতে একটা বেশরম কাজ করে ফেলে রামপিয়ারী। বুকের কুর্তাটা ঢিলা করে খুলে ফেলে। তারপর হি হি করে টেনে টেনে খুব একচোট হাসে। বলে, দ্যাখ, দ্যাখ–দিল ভরে দ্যাখ–
চোখের পাতা নড়ছে না সোনিয়ার। তাজ্জব হয়ে সে রামপিয়ারীর বুক দেখছে। বিরাট, মাংসল রামপিয়ারীর বুক একেবারে শুকনো। ছোট ছোট টিলা স্তনে আর স্তনের ওপরের চওড়া সমতল অংশে রাশি রাশি উল্কি আঁকা রয়েছে।
উল্কিগুলি দেখতে দেখতে সোনিয়া শিউরে উঠল। মানুষ-মানুষীর জৈব প্রবৃত্তির, আদিম কামের বীভৎস সব চিত্র রামপিয়ারীর বুকময় ছড়িয়ে আছে।
যে সোনিয়া কোতল করে সারা জীবনের দীপান্তরী সাজা নিয়ে কালাপানি আসতে ডরায়নি, এই মুহূর্তে অপরিসীম আতঙ্কে সে চোখ বুজে ফেলল।
একটু পর চোখ মেলে সোনিয়া দেখল, এক জোড়া পাতাহীন চোখ তার দিকে তাকিয়ে রয়েছে। চোখাচোখি হতেই ঠিক আগের মতো টেনে টেনে হাসল রামপিয়ারী। লোলুপ গলায় বলল, দেখলি?
সোনিয়া জবাব দিল না।
রামপিয়ারী বলল, দুনিয়ার সব সুখ, সব মজার ছবি আমার বুকে আঁকিয়ে রেখেছি।
সোনিয়া এবারও কিছু বলল না।
রামপিয়ারী ফের শুরু করল, আমার বুকে এই ছবি কেন আঁকিয়ে রেখেছি, জানিস?
না। সোনিয়া মাথা নাড়ে।
একটুক্ষণ কী ভাবে রামপিয়ারী, সে-ই জানে। উত্তর দিতে গিয়ে হঠাৎ সে মত বদলায়, আজ থাক, আরেক দিন বলব।
ওদিকে হালকা, কালচে একটা পর্দার মতো অন্ধকার নেমেছে। একটু একটু করে সেই পর্দাটা গাঢ় হয়ে সমস্ত দরিয়াটাকে ঢেকে ফেলল। এখন উপসাগর, রদ্বীপ, কিছুই দেখা যায় না।
রামপিয়ারী বা সোনিয়া, কেউ কথা বলছিল না। একসময় বুকের ওপর কুর্তাটা তুলতে তুলতে রামপিয়ারীই শুরু করল, তোকে আমি বড় পেয়ার করি সোনিয়া। পয়লা যেদিন তুই এই রেণ্ডিবারিক-এ এলি সেদিন তোকে দেখেই আমার দিল মজেছে। একটা কথা সবসময় মনে রাখিস, আওরতে আওরতে যে পেয়ার, সে পেয়ার বড় খাঁটি চিজ।
সোনিয়া হাঁ না, কিছুই বলে না।
অন্ধকারের চেহারা দেখে হঠাৎ হুঁশ ফেরে রামপিয়ারীর। ঝট করে কুর্তাটা বুকে চড়িয়েই তাড়া লাগায়, ওঠ, ওঠ সোনিয়া। কয়েদানী গোনার সময় হয়েছে।
দুজনে উঠে পড়ে।
.
সকাল বিকেল দুবার কয়েদিনী গোনার নিয়ম। কয়েদিনী গুনতির পর খানাপিনার পালা। সপ্তাহে দু’দিন কয়েদিনীদের মাছ মেলে। আজ মাছের দিন।
লোহার বর্তন নিয়ে কয়েদিনীরা কাতার দিয়ে বসেছে। টিণ্ডালান, পেটি অফিসারনী আর জমাদারনীরা বড় বড় হাতায় করে থালায় থালায় ভাত দিয়ে চলেছে।
টিণ্ডালান রামপিয়ারী সোনিয়ার কাছাকাছি এসে শরীরটা বাঁকিয়ে ঝুঁকে পড়ল। তার থালায় তিন টুকরো মাছ দিয়ে ফিসফিস করে বলল, মনে রখিস সোনিয়া, আমি তোকে কত পেয়ার করি। এক টুকরোর জায়গায় তিন টুকরো মাছ দিলাম।
রামপিয়ারী পাশের কয়েদিনীর দিকে এগিয়ে গেল।
রামপিয়ারীর পেছন পেছন আসছিল পেটি অফিসারনী। নাম এতোয়ারী। সেও খানা দিচ্ছিল।
সোনিয়ার থালায় দু’হাতা ভাত দিয়ে ফিসফিসিয়ে এতোয়ারী বলল, হোঁশিয়ার সোনিয়া।
হকচকিয়ে সোনিয়া বলল, কেন?
খাটো খাটো করে ছাঁটা চুল, থ্যাবড়া নাক, চোখ দুটো ঠেলে বেরিয়ে আসছে, দুগালের মাঝামাঝি পর্যন্ত মস্ত হাঁ–এই হল পাঠান পেটি অফিসারনী এতোয়ারীর চেহারা।
চারদিকে একবার ভাল করে দেখে নিল এতোয়ারী। রামপিয়ারী অনেক দূর এগিয়ে গিয়েছে। এভোয়ারী বলল, ওই টিণ্ডালানকে সাবধান। ও শালী বহুত হারামী। সব কয়েদি জানে, উ আওরত আওরত না।
তবে কী? বিস্ময়ে চোখের তারা দুটো ছিটকে বেরিয়ে আসবে যেন সোনিয়ার।
পাশের কয়েদিনীরা চিল্লাচিল্লি শুরু করল।
জলদি খানা লাও—
খানা লাও, বহোত ভুখ—
এতোয়ারী অস্থির গলায় বলল, রাতে তোকে সব বলব সোনিয়া।
কয়েদিনীদের লোহার থালায় ভাত দিতে দিতে এতোয়ারী সামনের দিকে এগিয়ে গেল।
.
এখন অনেক রাত।
একটা কম্বল বিছিয়ে, অন্য একটা কম্বল মুড়ি দিয়ে পড়ে রয়েছে সোনিয়া। লাইন দিয়ে কয়েদিনীরা ঘুমোচ্ছে।
আচমকা পাঁজরে নখের খোঁচা খেয়ে লাফিয়ে উঠল সোনিয়া। দেখল, এতোয়ারীর মস্ত গোলাকার মুখটা তার ওপর ঝুঁকে রয়েছে।
চাপা, ভয়ানক গলায় এতোয়ারী বলল, চুপ। বিমূঢ়ের মতো তাকিয়ে থাকে সোনিয়া। একটু পর ধাতস্থ হয়ে বলল, কী মতলব অফসরনী?
তোর সঙ্গে কথা আছে, বলেছিলাম না?
সোনিয়া একদৃষ্টে এভোয়ারীর দিকে তাকিয়ে রইল।
চারপাশে কয়েদিনীরা গভীর ঘুমে ডুবে আছে। একেবারে শেষ মাথায় শুয়েছে হাবিজা। সবার নাকের ডাক ছাপিয়ে তার নাক থেকে বিকট আওয়াজ বেরুচ্ছে।
আলো নিভে গিয়েছিল অনেকক্ষণ আগেই। এই ব্যারাকে কয়েদিনীদের কেউ জেগে নেই। ঘন অন্ধকারে পেটি অফিসারনী এভোয়ারীর কাছে বসে থাকতে থাকতে সোনিয়ার বুকের রক্ত( ঠাণ্ডা হয়ে আসে।
অশান্ত উপসাগর গর্জায়, পাথরের দেওয়ালে অবিরাম আছাড় খায়। নারকেলবনে বাতাস মেতে ওঠে। দরিয়া আর বাতাসের গর্জন, ঘন অন্ধকার, কয়েদিনীদের নাকের ডাক–সব মিলিয়ে সোনিয়ার বুকে বিচিত্র এক আতঙ্ক ঘনিয়ে তোলে।
হঠাৎ ফিসফিস করে এতোয়ারী বলে, তুই যেদিন আন্দামানে এলি, সেদিন একটা মরদ তোর জন্যে কত খুন দিয়েছে, জানিস?
কোন মরদ?
চান্নু সিং। গলার স্বরটাকে এবার বড় নরম করে ফেলে এতোয়ারী, মরদটা বহোত আচ্ছা। তামাম আন্দামান ছুঁড়ে চান্নুর মতো দুসরা মরদ পাবি না সোনিয়া। তোর জন্যে চান্নুর জান খতম হতে যাচ্ছিল।
সোনিয়ার গায়ে গা ঠেকিয়ে ঘন হয়ে বসে এতোয়ারী। অন্ধকারেই তার মুখের চেহারা। দেখতে চেষ্টা করে।
আশ্চর্য! এবার হাসে সোনিয়া। ঠিক আসে না, যে ঠোঁট বিদ্রুপে বেঁকে গিয়েছে সেই ঠোঁটে হাসিটাকে টিপে টিপে মারে। একটু আগের ভয়ডর আর নেই।
ঝাপসা অন্ধকারে সোনিয়ার হাসিটা ঠিকমতো দেখতে পায় না এতোয়ারী। সে বলে, মঙ্গলবার মঙ্গলবার এখানে শাদির প্যারিড (প্যারেড) হয়। মরদানা কয়েদিরা আসে, জেনানা কয়েদিদের সঙ্গে বাতচিত করে। দুতরফ রাজিবাজি হয়ে গেলে শাদি হয়ে যায়।
আমি শুনেছি।
শুনেছিস! কার কাছে?
চান্নু সিং বলেছে।
এতোয়ারী চমকে উঠল, চান্নু সিংকে তুই চিনিস!
জরুর। যে মরদ আমার জন্যে এত খুন দিল, তাকে চিনব না! দুর্বোধ্য শব্দ করে হেসে ওঠে সোনিয়া। বলে, চান্নু বলেছে, শাদির প্যারিডের সময় সে আসবে। মাথায় লাল সাফা (পাগড়ি) থাকবে, হাতে লোহার বালা।
এতোয়ারী উৎসাহিত হয়ে ওঠে, তামাম জিন্দেগির সাজা নিয়ে কালাপানি এসেছিস সোনিয়া। সারা জীবন এই দ্বীপে কাটাতে হবে। তুই খুবসুরতী লেড়কী, একটা শাদি করে না ফেললে তোর জিন্দেগি বরবাদ হয়ে যাবে।
সোনিয়া কিছু বলে না। অন্ধকারে তার ঠোঁটের সেই হাসিটা আরো দুর্বোধ্য হয়।
এতোয়ারী আবার বলে, শাদি না করলে কোনোদিন এই কয়েদখানা থেকে তোকে বেরুতে দেবে না।
কেন?
এইদ্বীপে আওরত খুব কম। মরদানা কয়েদিগুলো আওরতের জন্যে পাগলা কুত্তা হয়ে আছে। জেনানা পেলে ছিঁড়ে ছিঁড়ে খাবে। একে তুই জেনানা,তার ওপর খুবসুরতী। তুই বেরুলে উপায় আছে। আমি বলছি, তুই শাদি কর সোনিয়া।
দিল যে শাদি করতে চায় না।
দিলের মার্জি তুই কি বুঝিস রে ছুকরি? তোর বয়েসে দিল বহোত দিল্লাগী করে।
একটু থামে এতোয়ারী। টেনে টেনে দম নেয়। তারপর বলে, শাদি কর সোনিয়া, ওই চান্নু সিংকেই শাদি কর। আদমিটার ইমান আছে, দিল আছে, আবার রুপেয়াও আছে। চাল্লুকে শাদি করলে তোর সুখ হবে। নয়া নয়া কাপড়া পাবি, গয়না পাবি।
কিছুক্ষণ কী যেন ভাবে এতয়ারী। পরে ফিস ফিস করে বলে, তুই নয়া এসেছিস সোনিয়া। ছে মাহিনা এখানে না কাটালে সিরকার (সরকার) তাকে শাদি করতে দেবে না। ছে মাহিনায় তোর কাছে টিণ্ডালান পেটি অফিসারনীরা দুসরা কয়েদির সঙ্গে শাদির কথা বলবে। লেকিন তুই চান্নুর কথা ইয়াদ রাখিস। তোকে আমি পেয়ার করি, তাই চান্নুর মতো ভাল আদমির সঙ্গে তোর শাদির কথা বলছি।
চান্নুর সঙ্গে তোমার জান-পয়চান আছে পেটি অফিসারনী?
জরুর।
কেমন করে জান-পয়চান হল?
এবার এতোয়ারীর গলা বড় করুণ শোনায়, চান্নুর সাথ আমার শাদি হয়েছিল। ছে রোজ একসাথ ঘর করেছিলাম। লেকিন আমার কসুরেই সেই ঘর তুড়ল। শাদি খারিজ হয়ে গেল। আর কোনোদিনই রেণ্ডিবারিক কয়েদখানা থেকে আমি বেরুতে পারব না। এতোয়ারীর গলার স্বর ভারী এবং বিমর্ষ শোনায়।
এরপর কেউ আর কথা বলে না। একটু আগে অন্ধকার, উপসাগরের গর্জন, বিশাল আকাশের অসংখ্য মিটি মিটি তারা, সামুদ্রিক বাতাস, এতোয়ারী–সব মিলিয়ে সোনিয়ার বুকে বিচিত্র এক ভয় ঘনিয়ে তুলেছিল। কিন্তু এই মুহূর্তে এতোয়ারীর বিষণ্ণ কণ্ঠস্বর শুনতে শুনতে সেই ভয়টা অদ্ভুত এক করুণার রূপ নিয়েছে।
নিজের অজান্তে একটা হাত বাড়িয়ে এতোয়ারীর হাতে রাখল সোনিয়া। সেই স্পর্শে প্রাণের উত্তাপ পেল এতোয়ারী।
.
১৬.
সেই রাত্রে ফাই মঙ বর্মীর দোকানে খুদার নামে বিশ কসম খেয়ে চান্নু সিংকে কথা দিয়েছিল জাজিরুদ্দিন। চান্নু যদি কলমা পরে ইসলামি হয়, তা হলে সোনিয়ার সঙ্গে তার শাদির সব ইন্তেজাম করবে সে নিজে। চান্নু এক কথায় রাজি হয়ে গিয়েছিল।
কথা হয়ে গেলে এবারডিন বাজার থেকে সরাসরি সেলুলার জেলে চলে এসেছিল পীরজাদা মৌলানা জাজিরুদ্দিন হাজী।
দুবছর আন্দামানের জঙ্গলে জঙ্গলে কোথায় যে পালিয়ে বেড়িয়েছে জাজিরুদ্দিন, কে বলবে। পুলিশ, টিণ্ডাল, পেটি অফিসার তামামদ্বীপ ছুঁড়েও কেউ তার পাত্তা পায়নি। এত কাল বাদে ভাগোয়া কয়েদি আপনা থেকেই ধরা দিয়েছে।
আন্দামানে ভাগোয়া কয়েদির সাজা বড় মারাত্মক।
কিন্তু নিজের থেকে ধরা দেওয়ার জন্যই হোক, বা অন্য যে কোনো কারণেই হোক জাজিরুদ্দিনের সাজাটা তেমন ভয়ঙ্কর কিছু হল না।
পয়লা সাত দিন খাড়া ডাণ্ডাবেড়ি দিয়ে ঝুলিয়ে রাখা হয়েছিল তাকে। তারপর দুরোজ টিকটিকিতে চড়িয়ে দুই পাঠান জোয়ান তিরিশ ঘা করে বেত মেরেছে। তিন রোজ পুরা খানা বন্ধ ছিল।
বারোটা দিন কুঠুরিতে আটক ছিল জাজিরুদ্দিন। কারো সঙ্গে কথা বলতে দেওয়া হয়নি তাকে। বাতচিত দূরে থাক, সিপাই আর জমাদার ছাড়া একটা কয়েদির মুখ পর্যন্ত দেখেনি সে।
আজ পয়লা ছুটি পেয়েছে জাজিরুদ্দিন।
এখন দুপুর।
ওপরে বিশাল আকাশ, নিচে বিপুল দরিয়া। আকাশে কোথাও এক টুকরো মেঘের চিহ্ন নেই। দুপুরের রোদে আন্দামানের আকাশ জ্বলে, দরিয়া জ্বলে। আকাশ আর সমুদ্র যেখানে একাকার হয়ে মিশেছে, সেখানকার রং বোঝা যায় না। অস্পষ্ট, দুজ্ঞেয় এক রহস্যের মতো। মনে হয়।
পাথরের দেওয়ালে উপসাগর ক্রমাগত আছাড় খায়। সব বাধা চুরমার করে দরিয়া নিজেকে আরো ছড়িয়ে দিতে চায়। সমুদ্রকে পাথরের দেওয়ালে বশ মানানো কি সোজা কথা!
কয়েদিদের দুপুরের খানাপিনা হয়ে গিয়েছে। এখন তাদের আরাম-বিশ্রামের সময়।
সাত নম্বর ব্লকের ওয়ার্কশপের সামনে ছোট ছোট দলে জোট পাকিয়ে বসেছে কয়েদিরা। এলোমেলো গল্প করছে। নয়া নয়া কয়েদিরা পরস্পরের সঙ্গে দোস্তি মহবৃতি করছে। কেউ কেউ ঘাসের ওপর চিত হয়ে শুয়ে পড়েছে। কেউ কেউ কুর্তা খুলে শীতের রোদে পিঠ সেঁকছে। জনকতক মনোযোগ দিয়ে লম্বা চুলে বিনুনি পাকাচ্ছে। কয়েকজন পাঠান চোখা দাড়ি তোয়াজ করছে।
ফাঁসি-কুঠুরির ওপাশ থেকে জাজিরুদ্দিন এসে পড়ল।
তার চাচাছোলা মাথায়, থুতনির পরিপাটি দাড়িতে, দীর্ঘ খাড়া চেহারায়, লাল-লাল একজোড়া চোখে কেমন এক ধরনের আদিম হিংস্রতা রয়েছে। নয়া কয়েদিরা তটস্থ হয়ে উঠল।
দু’পাটি দাঁতে ঝিলিক হেনে জাজিরুদ্দিন হাসে। তারপর বাজখাই গলায় হেঁকে ওঠে, এ শালে লোগ–
তটস্থ কয়েদিরা নড়েচড়ে বসল।
জাজিরুদ্দিন আবার চিল্লায়, তোরা আমাকে চিনিস?
কেউ জবাব দিল না। হতবাক হয়ে জাজিরুদ্দিনের মুখের দিকে তাকিয়ে রইল।
জাজিরুদ্দিন বলে, আমার নাম পীরজাদা মৌলানা জাজিরুদ্দিন হাজী। সাত সাত বার আমি হজে গেছি। কথাটা ইয়াদ রাখিস।
সাত রোজ খাড়া ডাণ্ডাবেড়িতে ঝুলে, তিন রোজ বিনা খানায় আর দুরোজ টিকটিকিতে বেত খেয়ে, একটু কাহিল হয়ে পড়েছিল জাজিরুদ্দিন। তবু গলার তেজ তার অটুটই রয়েছে।
জাজিরুদ্দিন এবার জানায়, দো সাল আগে আমি কালাপানি এসেছিলাম। এই কয়েদখানার কয়েক রোজ থেকে জঙ্গলে ভেগেছিলাম। আবার এসেছি।
ভাগোয়া কয়েদি! নয়া কয়েদিদের গলা ফেড়ে ভয় আতঙ্ক আর বিস্ময়-ভরা অদ্ভুত আওয়াজ বার হয়।
সাত নম্বর ব্লকের সামনে ঘাসের ছোট্ট ময়দান ও কয়েদিদের জটলাটাকে ভয়ানকভাবে চমকে দিয়ে খেঁকিয়ে খেঁকিয়ে হাসে জাজিরুদ্দিন। দু’পাটি এবড়ো খেবড়ো দাঁত বেরিয়ে পড়েছে। একটা দস্তুর জানোয়ারের মতো তাকে দেখায়।
জাজিরুদ্দিন ঘেঁকাতে ঘেঁকাতেই বলে, ভাগোয়া কয়েদি। জরুর আমি ভাগোয়া কয়েদি। আমার কলিজায় কত হিম্মত, বুঝে দ্যাখ শালে লোগ। এত এত সিপাহী, এত এত টিণ্ডাল, পেটি অফসার, জমাদার। লেকেন কোনো শালে আমাকে আটক রাখতে পারল না। কোনো শালে আমাকে রুখে দিতে পারবে না।
বঙ্গোপসাগরের এই বিচ্ছিন্ন দ্বীপে মেইনল্যান্ডের যে-সব কয়েদি সারা জীবনের সাজা খাটতে আসে, এমনিতেই তারা হত্যাকারী, লুটেরা, ডাকু। যারা ভাগোয়া কয়েদি, তারা আরো ভয়াবহ। সভ্য দুনিয়ার কানুন ভেঙে কয়েদিরা আন্দামান আসে। আন্দামানের কানুন ভেঙে যারা পালায়, তারা যে কত মারাত্মক তা এইদ্বীপের বাসিন্দারা ভাল করেই জানে। সাধারণদ্বীপান্তরের কয়েদিরা এই সব ভাগোয়া কয়েদিদের ভীষণ ডরায়। তাদের ধারণায়, আন্দামানের কানুন ভাঙার সাহস যার খুনে আছে, তার মতো বড় মরদ আর কে? তার মতো হিম্মতদার আদমী দুনিয়ার কোথায় মিলবে? ভাগোয়া কয়েদি সম্বন্ধে সাধারণ কয়েদির মনে ভয় বিস্ময় এবং সম্ভ্রম-ভরা এক বিচিত্র মোহ ঘনিয়ে থাকে।
অবাক হয়ে নয়া কয়েদিরা জাজিরুদ্দিনকে দেখছে। কেউ টু শব্দটি করে না।
জাজিরুদ্দিন সদর্পে চেঁচায়, দিন দুনিয়ায় আমাকে আটক রাখার তাগদ কোনো মানুষের নেই।
একপাশে চুপচাপ বসে রঙ্গ দেখছিল লখাই। এবার সে বলল, বেফায়দা কি চিল্লাচিল্লি লাগিয়েছ!
চোখ দুটো কুঁচকে ছোট হয়ে এল জাজিরুদ্দিনের। পোড়া তামার মতো মুখের চামড়া। সেই চামড়ায় আড়াআড়ি অনেকগুলো হিংস্র রেখা ফুটে বেরুল। দু’পাটি খিঁচানো দাঁতে হত্যা ঝিলিক দিল যেন।
কথায় বাধা পড়ায় জাজিরুদ্দিন গর্জে উঠল, কৌন, কৌন রে উল্লুকা বাচ্চে—
আমি রে শালে জানবরকা বাচ্চে–লখাই রুখে দাঁড়াল।
প্রতিপক্ষকে একবার দেখল জাজিরুদ্দিন। তারপর কী মনে করে ঈষৎ নরম স্বরে বলে, কী বলছিস?
বলছি, খুব তো চিল্লাচ্ছ, তোমাকে কেউ আটক রাখতে পারবে না! তা হলে কয়েদখানায় আটক রয়েছ, কী করে?
লখাইর অজ্ঞতায় করুণার ভঙ্গিতে হাসে জাজিরুনিন। বলে, আ বে মুরুখ, আমি নিজে এসে তো ধরা দিলাম। নইলে আমাকে আটক করে, কার সাধ্যি।
ধরা দিলে কেন?
একবার চোখদুটো আসমানের দিকে তুলে জাজিরুদ্দিন বলে, ওই আসমানে দিন দুনিয়ার যে মালেক রয়েছে, তার মর্জিতেই ধরা দিলাম।
দিন দুনিয়ার মালেকের এমন মর্জি হল কেন? শুনেছি, ভাগোয়া কয়েদি একবার ধরা পড়লে পুলিপোলাও বহুৎ চলে। বলে লখাই মিটিমিটি হাসে।
কিছুক্ষণ একদৃষ্টে তাকিয়ে লখাইর হাসির রকমটা বুঝবার চেষ্টা করে জাজিরুদ্দিন। তারপর হুমকে ওঠে, খবরদার বেয়াদপ–
জাজিরুদ্দিনের চাঁছাছোলা মাথায়, চোখা দাড়িতে, গলার আওয়াজে এমন কিছু ছিল, লখাই চমকে উঠল। আর কিছু বলল না সে। মিটিমিটি বদ হাসিটাও থেমে গেল।
তবু জাজিরুদ্দিনর লাল লাল চোখ দুটো আগুনের গোলার মতো জ্বলছে। পোড়া তামাটে রঙের মুখটায় অজস্র আঁকিবুকি ফুটে রয়েছে।
হঠাৎ কী হল, জাজিরুদ্দিন নরম গলায় বলল, শোন মুরুখ, তুই নয়া এসেছিস, তাই জানিস না। তবে আন্দামানের সবাই জানে, আমার মর্জি হলে যখন খুশি কয়েদখানা থেকে চলে যেতে পারি। লেকিন খুদার ইচ্ছা তা নয়।
লখাইকে এবার উদ্গ্রীব দেখায়। সে বলে, খুদার কী ইচ্ছা?
সে পরে বলব।
অনেকটা সময় কেটে যায়।
একটু আগেও মেঘ ছিল না। এখন পশ্চিম আকাশে পাটকিলে রঙের মৌসুমি মেঘ হানা দিতে শুরু করেছে। নিচে দরিয়ার গর্জন বাড়ছে। অনেক উঁচুতে কতকগুলি বিন্দু ছড়িয়ে ছিটিয়ে রয়েছে। ওগুলি গাংচিল। বাতাসের সমুদ্রে ভেসে ভেসে দিশাহীন তারা কোন দিকে যে চলেছে, কে জানে।
জাজিরুদ্দিন ফের শুরু করল, তোর নাম কী?
লখাই।
কৌন দেশকা মূর্তি?
বাংলাদেশ।
হিন্দু না মুছলমান?
হিন্দু।
বাংলা কিতাব পড়তে পারিস?
পারি। হঠাৎ ডান দিকে ঘুরে জাজিরুদ্দিন হাঁকল, ফয়জর আলি—
জি–
ওয়ার্কশপের পেছন থেকে বেঁটেখাটো গোলগাল এক কয়েদি ছুটে এল। তার গলায় D মার্কা টিকিট ঝুলছে। D টিকিট হল সন্দেহজনক চরিত্রের কয়েদির মার্কা। কাঠের টিকিটে কোন ধারার আসামী, কবে কয়েদ হয়েছে, সব খোদাই করা আছে। একেবারে নিচে একটা L অক্ষর। অর্থাৎ তামাম জীবন সাজা খাটার কয়েদি।
জাজিরুদ্দিন বলল, কিতাব এনেছিস?
ডান এবং বাঁ, দু’দিকেই মাথা হেলিয়ে খুব একচোট ঝকায় ফয়জর আলি। তারপর বলল, হাঁ, এই নাও।
বগলের তলা থেকে খানকতক চটি চটি কিতাব বার করে জাজিরুদ্দিনের হাতে দিল ফয়জর। সেগুলো থেকে খান দুই বেছে লখাইর দিকে বাড়িয়ে দিল জাজিরুদ্দিন। বলল, পড় দেখি, কী লেখা আছে–
লখাই চেঁচিয়ে চেঁচিয়ে বই দুটোর নাম পড়ল। একটার নাম : শিবের সঙ্গে মুহম্মদের লড়াই, আর একটার নাম : আলির সাথে হনুমানের যুদ্ধ।
ঠিক হ্যায়। এই কিতাব দুটো আগে পড়। পরে অন্য কিতাব দেব।
কী আছে এর মধ্যে?
পড়লেই বুঝবি। জাজিরুদ্দিন রহস্যময় হাসে। তারপর বলে, পরশু হল রবিবার, ছুটির দিন। আমাকে সেদিন কিতাব দুটোর কিত্সা বলতে হবে। ইয়াদ রাখিস। বলতে বলতে সামনের দিকে এগিয়ে যায় সে। যেতে যেতে একটা কয়েদির দিকে হাত বাড়িয়ে হাঁকে, নাম কী তোর?
সা মিঙ।
মুলুক কঁহা?
বর্মা, মৌলমিন।
ফায়া তোদের দেওতা?
হাঁ।
একে একে সকলের সঙ্গে জান পয়চান হয় জাজিরুদ্দিনের। কেউ পাঞ্জাবী, কেউ বর্মী, কেউ কারেন, কেউ মোপলা, কেউ বাঙালি। কেউ হিন্দু, কেউ খ্রিস্টান, কেউ বৌদ্ধ, কেউ শিখ, কেউ জৈন।
যারা পড়তে পারে, তাদের সকলকেই কিতাব দেয় জাজিরুদ্দিন। যারা পড়তে পারে, তাদের আশ্বাস দেয়, কিতাবের কিস্সা রবিবার সে নিজেই তাদের শোনাবে।
বিচিত্র সব কিতাব। হিন্দি উর্দু বাংলা বর্মী, সব ভাষারই বই বিলোয় জাজিরুদ্দিন। কোনোটা মুহম্মদের সঙ্গে শিবের লড়াই, আমার কোনটা মুহম্মদের সঙ্গে ফায়া কি নানকের যুদ্ধ।
কিতাব বিলোবার পালা শেষ হওয়ার আগেই পেটি অফিসাররা ঝাঁক বেঁধে এসে পড়ে। তাড়া লাগায়, এ শালে লোগ, খুব যে আরাম ফুর্তি লাগিয়েছিস! কাজে যা আভি। আড়াই পাউণ্ড নারকেলের ছোবড়ার তার না পেলে পাছার হাড্ডি ঢিলা করে দেব।
কয়েদিরা যে যার কাজে ছোটে।
পেছন থেকে জাজিরুদ্দিন চিল্লায়, ইয়াদ রাখিস, ছুটির রোজ সবাই আমরা মিলব। কিতাবের কি জিজ্ঞেস করব।
.
১৭.
দিন যায়।
উপসাগর আর সামুদ্রিক বাতাসের গর্জন শুনে, দরিয়া দেখে, নারকেল গাছে গাছে ছয়লাপ টিলা দেখে, মাউন্ট হ্যারিয়েট, রস দ্বীপ, সিন্ধুশকুন আর রেণ্ডিবারিক কয়েদখানা দেখে দেখে বিশটা দিন কাটিয়ে দিল লখাই।
এই বিশ দিনে লখাই একটা সার সত্য বুঝেছে। একটি একটি দিন গেঁথে এই দ্বীপে সপ্তাহ যায়, সপ্তাহের পর মাস আসে, মাসে মাসে বছর ঘোরে। বছরের পর বছর কাটিয়ে একদিন কয়েদির তামাম জীবন শেষ হয়ে যায়। সেই জীবনের জন্য কেউ এতটুকু আপশোশ পর্যন্ত করে না।
এই বিশ দিনেই মনটা কেমন যেন নিরাসক্ত হয়ে গিয়েছে লখাইর। উগ্র নেশা আর কামাতুর নারীমাংস ছাড়া একটি দণ্ড যার চলত না, আন্দামান এসে সেই লখাইর নারী আর নেশার আসক্তিটা যেন তিলে তিলে ঝিমিয়ে আসছে। মেইনল্যান্ডে থাকতে দু’টি মাত্র স্কুল মনোধর্ম তার মধ্যে প্রকট ছিল। একটি কাম, অপরটি লালসা। আদিম প্রবৃত্তিগুলির একান্ত বশীভূত ছিল লখাই। অসংযত, ভীষণ প্রবৃত্তিগুলির তাড়নায় কি ইচ্ছায় সে চলত, ফিরত। দুর্বল মুহূর্তে মনের মধ্যে যদি কোনো সদিচ্ছাও জন্মত, সে ইচ্ছা তার নিজের ওপর ক্রিয়া করতে পারত না।
চরসে, গুলিতে, গেজিয়ে-ওঠা তাড়িতে আর নারীদেহে ছিল লখাইর জীবনের সমস্ত চরিতার্থতা।
আশ্চর্য, আন্দামানে এসে কাম আর লালসার মতো উগ্র, স্থূল প্রবৃত্তিগুলোর পাশে একটি সূক্ষ্ম অনুভূতি জন্মেছে লখাইর মনে। সেটি হল বেদনাবোধ। আর এই বেদনার বোধটাই মাত্র বিশটা দিনে তাকে বিকল করে ফেলেছে। এই বোধটাই তাকে ভাবতে শিখিয়েছে। হৃদয়হীন লখাই আজকাল ভাবে।
.
কয়েদখানার ঘড়িতে পাঁচটা বাজার সঙ্গে সঙ্গে মেপে আড়াই পাউণ্ড নারকেল ছোবড়ার তার পেটি অফিসারের হাতে তুলে দিয়েছে লখাই। তারপর কখন যে নিজের সেলের সামনে বারান্দাটায় এসে দাঁড়িয়েছে, হুঁশ নেই।
বিকেল হওয়ার সঙ্গে সঙ্গে ভাণ্ডারা থেকে ভাজি আর চাপাটি দিয়ে গিয়েছিল।
দুপুর থেকেই মনের গতিক আজ সুবিধার নয় লখাইর। কেমন যেন উদাস লাগছে নিজেকে। বিকেলের খানা সে আনতে যায়নি। পেটি অফিসারের কী করুণা হয়েছিল, সে ই দিয়ে গিয়েছে। নারকেল ছোবড়ার আড়াই পাউণ্ড তার পেটি অফিসারকে ঠিক ঠিক বুঝিয়ে দেওয়ার পর সেই যে নিজের সেলের সামনে এসে লখাই দাঁড়িয়েছে, তারপর কখন যে দরিয়ার রোদ মরে গিয়েছে, কখন যে সিন্ধুশকুনরাদ্বীপের আশ্রয়ে ফিরে গিয়েছে, আর কখন যে একটু একটু করে আবছা অন্ধকার নামতে শুরু করেছে, খেয়াল নেই।
লখাই ভাবছিল। বিবিবাজারের মোতি ঢুলানি তার সমস্ত মন এখনো যেন আচ্ছন্ন করে রেখেছে।
এক বছর, দুবছর নয়, মোতি ঢুলানির সঙ্গে তার সাত বছরের পাকা সম্পর্ক।
নাম তার মোতি। রূপের দেমাকে মাজা ঢুলিয়ে ঢুলিয়ে পথ চলত মোতি। সেই থেকে বিবি বাজারের রসিক সুজনদের মুখে মুখে নাম উঠল, মোতি ঢুলানি। সেই নাম দিকে দিকে ছড়িয়ে পড়েছিল। সেই নামের টানেই একদিন বিবিবাজারে এসে উঠেছিল লখাই।
মোতি মাজায় ঠমক দিয়ে রাস্তায় হেঁটে যেত। বিবিবাজারের সেরা কামিনী সে। রূপসী বটে একখানা! মাজা কালো শরীর। সেই শরীর থেকে বিদ্যুৎ খেলে যেত। সুপুষ্ট নিটোল দেহে, বাটির মতো দুই বুকে এবং বিশাল মাংসল পাছায় কোমর দোলাবার সময় ঢেউ খেলে যেত। দেখতে দেখতে লোকের চোখে ধাঁধা লাগত। মোতির চোখে ধার, কালো শরীরে ধার, জিভে ধার। এমন মেয়েমানুষ ভূ-ভারতে মেলে না।
ডাকাতের দল ছিল লখাইর। যখন খুশি রাহাজানি করে বেড়াত। সেই দল ছেড়ে বিবিবাজারের কামিনীপাড়ায় এসে উঠল লখাই। সরাসরি মোতির ঘরেই উঠল।
পাকা কথা হল মোতির সঙ্গে। যত টাকা, শখ বিলাসের যত উপকরণ, যত শাড়ি গয়না, সব যোগাবে লখাই। কিন্তু অন্য পুরুষে অন্য নাগরে মন দেওয়া চলবে না। মোতি দুরাত ভেবে রাজি হয়ে গিয়েছিল।
পুরো সাতটি বছর মোতির সঙ্গে বিবিবাজারের কামিনীপাড়ায় ঘর করল লখাই। একদিক থেকে দেখতে গেলে মোতির সঙ্গে তার সম্পর্কটা হল রসের সম্পর্ক, নাগরালির সম্পর্ক। যে মাংসাশী পুরুষ নারীমাংস কেনে আর যে কামিনী নিজের মাংস বেচে, তাদের মধ্যেকার সম্পর্ক। কিন্তু এই সম্পর্ক ছাপিয়ে আর একটা অদৃশ্য সঙ্গোপন বন্ধন গড়ে উঠেছিল। লখাই তা স্পষ্ট বুঝত। সাত বছর একটা মেয়েমানুষের সঙ্গে ঘর করে ডাকাত এবং খুনি লখাইর মনটা অনেক নরম হয়ে গিয়েছিল। লখাই বুঝত, তার আর মোতির মধ্যে দেহ কেনাবেচার দোকানদারি বাতিল হয়ে একটা মধুর, সুন্দর সম্পর্ক গড়ে উঠেছে। নরম আবশে ভরে থাকত তার মন।
প্রথম প্রথম টের পায়নি লখাই। যখন পেল? সে কথা অনেক পরের।
যে নারীর বিবিবাজারের কামিনীপাড়ায় বাস, যার কিনা মাজা সারাক্ষণ দোলে, সারাক্ষণ যার দেহে বিদ্যুৎ, যার রক্তে রক্তে নাগরালির বীজ, এক পুরুষে কেমন করে তার মন বসবে? হৃদয় মজবে?
ভাবতে ভাবতে লখাইর চোখে জ্বালা ধরল। শিরাস্নায়ুর মধ্য দিয়ে অদ্ভুত এক উত্তেজনা দাপাদাপি করতে লাগল।
লিখাই ভাই–হঠাৎ পেছন থেকে কে যেন ডাকল।
চমকে ওঠে লখাই। ঘুরে দেখল, আবছা অন্ধকারে তোরাব আলি দাঁড়িয়ে রয়েছে।
অনেকটা ধাতস্থ হয়ে লখাই বলল, কি রে তোরাব?
লখাই ভাই, জান লবেজান হয়ে গেল। জরুর খতম হয়ে যাব। তোরাব আলি ফুঁপিয়ে কেঁদে উঠল।
জোয়ান মরদের কান্না লখাই সইতে পারে না। কিন্তু আন্দামানের কয়েদখানায় আসার পর থেকেই তার মনে হয়েছে, এখানে না কাঁদাটাই বেমানান। তোরাবকে কিছুই বলল না লখাই। একদৃষ্টে তার দিকে তাকিয়ে রইল।
তোরাব আলি এবার বলে, লখাই ভাই, সারা জীবনের সাজা নিয়ে কালা পানি এসেছি। কোনো দিন আর দেশে ফিরতে পারব না!
অন্ধকার আকাশের দিকে তাকিয়ে বিষণ্ণ গলায় লখাই বলে, না–
তোরাব আলির ফোঁপানি বাড়তেই থাকে। সে বলে, আর কোনোদিন বিবির মুখ দেখতে পাব না। বিবির পেটে যে বাচ্চাটা রয়েছে, সে সারা জীবন তার বাপজানের মুখ দেখবে না।
লখাই সাড়া দেয় না। অন্ধকার আকাশে রাশি রাশি তারার হরফে কী দুজ্ঞেয় ভাষ্য লেখা রয়েছে, বুঝিবা তা পড়তে চেষ্টা করে।
তোরাব আলি বলে, কালাপানি এসে কষ্ট আরো বেড়েছে লখাই ভাই।
দেশের কয়েদখানায় থাকলেই তো পারতি। নিজেই কালাপানি আসার খাতায় নাম লেখালি। এখন কেঁদে কী করবি? লখাইর গলাটা বড় নরম শোনায়। তার কথাগুলোর মধ্যে কোথায় যেন একটু সান্ত্বনার আভাস রয়েছে।
সাধে কি কালাপানির খাতায় নাম লিখিয়েছি! প্রশ্রয় পেয়ে তোরাব আলি বলতে থাকে, ভেবেছিলুম দেশ থেকে অনেক দূরে কালাপানি গেলে দিল জুড়োবে। বিবি বাচ্চার ভাবনা তেমন থাকবে না। কিন্তু খুদাতালার মর্জি অন্যরকম লখাই ভাই। ভাবিয়ে ভাবিয়েই আমার জান খতম করে দেবে। আমি আর পারি না। তামাম রাত দুচোখে ঘুম আসে না। এর থেকে মরতে পারলেও জান জুড়তো। তোরাব একেবারেই ভেঙে পড়ে।
কতকগুলি ক্ষেত্রে মেইনল্যান্ডের কয়েদখানা থেকে কয়েদিকে আন্দামান চালান করতে গেলে তাদের মত নিতে হয়। সে-সব ক্ষেত্রে কালাপানি আসা না-আসা কয়েদির সম্পূর্ণ ইচ্ছাধীন। অবশ্য জেল কর্তৃপক্ষ কালাপানির কয়েদখানা, সেখানকার খানাপিনা, আরাম, সুখসুবিধা সম্বন্ধে মজাদার এবং লোভনীয় নানা কথা শোনায়। অর্থাৎ সেলুলার জেলে খাটুনি কম, খানাপিনা ভালো, ফুর্তিফার্তা খুশিমতো–এমনি সব রূপকথা শুনতে শুনতে কয়েদির মন মজে যায়। কালাপানির খাতায় তারা নাম লেখায়।
নিজের ইচ্ছায় আন্দামান এসেছে তোরাব আলি। কালাপানির ব্যাপারে তার গরজটা ছিল সবচেয়ে বেশি।
সেই তোরাবই দ্বীপান্তরে এসে সব চেয়ে বেশি ভেঙে পড়েছে। দিবারাত্রি সে খুদাতাল্লার কাছে কাঁদে। তার মুখে খানা রোচে না, চোখে ঘুম আসে না। এক দুঃসহ যন্ত্রণায় দিল মুচড়ে মুচড়ে খুন ঝরে।
ধরা ধরা, বিমর্ষ গলায় তোরাব আলি ডাকে, লখাই ভাই–
কী বলছিস?
বিবি বাচ্চাকে ফেলে দরিয়া পেরিয়ে এতদূর এলাম। তবু তাদের ভাবনা গেল না। দরিয়া পেরিয়ে আমার সঙ্গে তাদের ভাবনাটাও এল। আর পারি না লখাই ভাই।
কী আর করবি, বরাতে যা আছে তা হবেই। নিজেকে সামাল দে তোরাব।
তোরাবের ফোঁপানি আরো বাড়ে। লখাইর একটা হাত বুকের মধ্যে চেপে ধরে বলে, গলায় একদিন ঠিক রশি দেব লখাই ভাই।
লখাই জবাব দেয় না, আকাশের দিকে তাকিয়ে থাকে।
নারকেল বনে সামুদ্রিক বাতাস মাথা কোটে। পাথুরে দেওয়ালে লবণ দরিয়া উথালপাতাল হয়ে ঝাঁপিয়ে পড়ে। দরিয়া আর বাতাসের গর্জন স্নায়ুতে স্নায়ুতে কেমন যেন ঝিম ঝিম ক্রিয়া করে।
তোরাব আলি বলে, চোদ্দ বছর এই দ্বীপে আটক থাকতে হবে। তার মধ্যে মোটে বিশটা দিন কাটল। আরো কতদিন বাকি। আমি পাগল হয়ে যাব লখাই ভাই। আমার বিবি বাচ্চা–হাঃ। বুকের ওপর চাপড়ের পর চাপড় মারতে থাকে তোরাব।
এই বিশ দিনেই কি তোরাব আলি উন্মাদ হয়ে গেল! তীক্ষ্ণ দৃষ্টিতে তাকে ভালো করে দেখে লখাই। তারপর হাত দুটো ধরে ফেলে। ঈষৎ বিরক্ত স্বরে বলে, কী করছিস তোরাব?
ঠিকই করছি লখাই ভাই। বুকটা আমার ছিঁড়ে যাবে, দিলটা ফেটে যাবে। আমি জান দেব।
চোখ দুটো টকটকে লাল, মাথার চুল খাড়া খাড়া, রুক্ষ কর্কশ বুনো মুখভঙ্গি। তোরাব আলির সারা দেহে পাগলামির লক্ষণ ফুটে উঠছে।
অনেকটা সময় কাটে।
হঠাৎ তোরাব আলি বলে, লখাই ভাই, আমার মাথায় একটা মতলব এসেছে। আজকাল আমাকে সড়ক বানানোর ফাইলে কাজ দিয়েছে। রোজ কয়েদখানার বাইরে যাই। ভাবছি দরিয়া সাঁতরে দেশে পাড়ি দেব।
লখাই জবাব দিল না।
লম্বা লম্বা পায়ে কখন যে তোরাব আলি চলে যায়, হুশ থাকে না লখাইর। তারপর কতখানি সময় পেরিয়ে যায়, সে হিসাবই বা কে রাখে।
অন্ধকার আরো ঘন হয়েছে। এতক্ষণদ্বীপ আর দরিয়া আবছা দেখাচ্ছিল। এখন রাত্রির অতল অন্ধকারে সব কিছু অবলুপ্ত।
লখাই একটু আগে মোতির কথা ভাবছিল। সে চিন্তাটা মাথা থেকে মুছে গিয়েছে। তার মনটা এখন একেবারে ফঁকা।
এ লখাই দাদা–পাশ থেকে আবার কে যেন ডেকে ওঠে।
ঘুরে লখাই দেখল, ভিখন আহীর দাঁড়িয়ে রয়েছে। অন্ধকারে পোড়া, বীভৎস মুখে হেসে উঠল ভিখন। এমন যে দুর্দান্ত লখাই, মুহূর্তের জন্য সে-ও শিউরে ওঠে।
ভিখন আবার বলল, তুই যাই বলিস লখাই দাদা, কালাপানি আমার মনে ধরেছে। এ জায়গা বহুৎ আচ্ছা। থোড়া তকলিফ করলে সব কুছ মেলে। আওরত মেলে, নেশা মেলে। একটু দম নিয়ে বলে, এই নে–
কী?
চারদিকে চনমন করে তাকিয়ে ভিখন চাপা গলায় বলল, কী আবার? তোর নেশার চীজ–আফিং।
কাগজের একটা মোড়ক লখাইর হাতে খুঁজতে খুঁজতে বলল, রোজ তোর খানা থেকে আমাকে ভাগ দিস। নিমকহারামি আমি করি না লখাই দাদা–
লখাই বলল, রোজ তুই আমার নেশা কোত্থেকে জোটাস?
আ রে দাদা, রুপেয়া–দুই আঙুলে টাকা বাজাবার ভঙ্গি করে ভিখন বলে, তোকে তো বলেছি দাদা, রুপে থাকলে আন্দামানের কয়েদখানায় পেয়ার ভি মেলে।
পোড়া, কদাকার মুখে অদ্ভুত আত্মতৃপ্তির হাসি ফোটে ভিখনের। আবার সে বলে, রুপেয়ার তাগদে কী না হয়! এই দ্যাখ, তোরা নারকেল ছোবড়া ছিলেকুটে তার বার করিস, সড়ক বানিয়ে জান বরবাদ করিস, আর আমি? নারকেলের কোপরা কাটি। আমার কাজে তখলিফ নেই, মেহনত নেই।
হতবাক হয়ে ভিখনের মুখের দিকে তাকিয়ে থাকে লখাই।
তারপর কিছুক্ষণ একথা সে কথায় কাটে দুজনের।
হঠাৎ কী মনে পড়ে যায় ভিখনের। লখাইর কানে মুখটা গুঁজে দিয়ে খুশির গলায় বলে, লখাই দাদা, মেজাজটা আজ বড় খোশ রয়েছে।
কেন?
আট আনা পয়সা খসিয়ে একটা মজাদার খবর এনেছি। ভিখন আহীর একটি মাত্র চোখে মিটি মিটি তাকায়। কিন্তু খবরটা কিছুতেই ভাঙে না।
লখাই বিরক্ত হয়ে চেঁচায়, জলদি বল। নইলে অ্যায়সা কেতকা হাঁকাব—
নিরাপদ দূরত্বে সরে দাঁড়ায় ভিখন। কদাকার মুখ বাঁকিয়ে চুরিয়ে শব্দ করে হাসে। বলে, বহুৎ আচ্ছা খবর, শুনলে তুই দাদা কাপড় খুলে পাগলা বনে নাচবি।
বল শালে–লখাই রুখে ওঠে।
ভিখন বলে, বলছি বলছি, থোড়া সবুর দাদা। বহুৎ মজাদার খবর, শুনলে দিলের ধড়কানি বেড়ে যাবে। হেঁ হেঁ দাদা–আওরত কয়েদানী সোনিয়ার খবর–
সোনিয়া? কোন সোনিয়া?
হায় হায় দাদা, তুই ক্যায়সা বেকুফ মরদানা। কৌন সোনিয়া! সোনিয়া তো একটাই জানতাম, তোর দিলজ্বালানেবালী লেড়কী। দাদা, পুরা একরাত জাহাজের খোলে তার সঙ্গে কাটালি। এখন পুছছিস, কৌন সোনিয়া! কপট দুঃখে কপাল থাপড়ায় ভিখন।
এবার আগ্রহে চোখ দুটো ঝকমক করে লখাইর। পায়ে পায়ে ভিখনের পাশে এসে ঘন হয়ে দাঁড়ায় সে। তোষামোদের সুরে বলে, তুই আমার দোস্ত। বল না সোনিয়ার কী খবর পেয়েছিস।
হেঁ হেঁ দাদা–দুটো খবর আছে। একটা বহুৎ খারাপ।
কেমন খারাপ?
আমার কোন খতা (দোষ নেই। শুনলাম, চান্নু সিং সোনিয়াকে শাদি করবার জন্য উঠে পড়ে লেগেছে।
চোখের তারা দুটো ধক করে জ্বলে ওঠে লখাইর। খাড়া চোয়াল কঠিন হয়। সে গর্জে ওঠে, চান্নু সিং শালেটা আবার কে?
পুরানা কয়েদি।
শালের জান নেব।
ভিখন জবাব দিল না। একমাত্র চোখটা দিয়ে চেয়ে চেয়ে বুঝল, চান্নু সিংকে এই মুহূর্তে পেলে নির্ঘাত খতম করে ফেলবে লখাই।
হঠাৎ ভিখনের চওড়া গর্দানটা দুই থাবায় ঠেসে ধরে লখাই চেঁচিয়ে ওঠে, এই হারামী, একটা খবর তো দিলি, আর একটা খবর কী?
ভয়ে ভয়ে ভিখন বলে, সোনিয়ার বুখার হয়েছে। রোজ রোজ সে রস জাজিরার (দ্বীপের) সিকমেনডেরায় (হাসপাতালে) যাচ্ছে। আমি যা বলি, মন দিয়ে শোন লখাই দাদা
কী বলবি হারামীকা বাচ্চে?
দাদা, আমার কী দোষ! চান্নু শালে সোনিয়াকে শাদি করতে চায়, আমি তা চাই না। ঝুটমুট আমাকে গালি দিচ্ছিস। ভিখন আহীরের পোড়া বীভৎস মুখটা কাচুমাচু দেখায়। করুণ স্বরে সে বলে, আমি তোর সাচ্চা দোস্ত লখাই ভেইয়া। খানার বখরা যেমন তুই দিস, আমিও নেশার চীজ জুটিয়ে দিই। তুই দাদা গুস্সা করবি না।
লখাইর রাগ পড়ে না। চান্নু সিংয়ের কথা শুনবার সঙ্গে সঙ্গে শিরাস্নায়ু বারুদের মতো দপ করে জ্বলে উঠেছে। রাগ এবং উত্তেজনা রক্তের মধ্যে টগবগ করে ফুটছে।
ভিখনের কদাকার মূর্তিটার দিকে চেয়ে চেয়ে লখাই আরো খেপে ওঠে, কী বলবি শালে বল–
তোকে একটু ভাল বুদ্ধি দিতে চাই।
লখাই জবাব দেয় না। একদৃষ্টে তাকিয়ে ভিখনের ভাবগতিক লক্ষ করে।
লখাইর কাছাকাছি ঘনিষ্ঠ হয়ে আসে ভিখন। কানের মধ্যে মুখটা ঢুকিয়ে সে বলে, দাদা, তোকেও রস জাজিবার সিকমেনডেরায় (হাসপাতালে) যেতে হবে। সোনিয়ার সঙ্গে বাতচিত করবি, সিধা শাদির কথা বলবি।
কথা তো বলব, কিন্তুক সাত সাল এখানে না থাকলে তো শাদির টিকিট মিলবে না। সরকারি টিকিট না মিললে শাদি হবে কেমন করে?
আরে ভেইয়া, তুই বড় বুদ্বু! সাত সাল বাদেই শাদি করবি। লেকিন তার আগে দুলহানকে শিখিয়ে পড়িয়ে তার দিল মেজাজ খোশ রেখে রাজিবাজি করিয়ে রাখবি তো। নইলে খুবসুরতী সোনিয়া তোর মুঠা থেকে ছুটা হয়ে যাবে। হেঁ—হেঁ—দাদা। খিক খিক করে হাসতে থাকে ভিখন।
এবার অনেকটা নরম হয় লখাই। বলে, সিকমেনডেরায় (হাসপাতালে) যাব কেমন করে? আমার তো ব্যারাম নেই!
হেই ভেইয়া, তুই যতখানি গোঁয়ার, সেইরকম যদি বুদ্ধি থাকত, তা হলে দিন দুনিয়ার মালেক বনতে পারতি। একমাত্র চোখটা কুঁচকে শব্দ করে করে তিন বার তুড়ি বাজায় ভিখন। তারপর বলে, ভেইয়া, তোর বুখার বানাতে হবে।
বুখার বানাবো কেমন করে?
আমি বানিয়ে দেব। গলাটা এবার ফিসফিস শোনায় ভিখনের, পিনিক টানলে তো তোর বুকের তড়পনা বাড়ে?
হাঁ।
পেটের বুখার হয়?
হাঁ।
কাল তোকে পিনিক এনে দেব।
খুশিতে দুই চোখ চকচক করে লখাইর। পাঁজাকোলে করে ভিখনকে তুলে ধরে চিল্লায়, তুই আমার আসল দোস্ত, আর সব ঝুটা।
কপট ভয়ে ভিখন চেঁচায়, ছোড় দে, ছোড় দে, গিরলে আমার শির ফাটবে। মর যায়েগা, মর যায়েগা–
ভিখনকে নামিয়ে তার পোড়া কদাকার মুখে গোটা বিশেক চুমু খায় লখাই।
.
১৮.
আজ ছুটির দিন।
ছোবড়া ছিলা কোটার কাজ নেই, ঘানি টানার কাজ নেই, সড়ক বানানোর কাজ নেই। রম্বাস ঘেঁচা, দড়ি পাকানো, কোপরা শুকানো, সব ঝামেলা থেকে আজ রেহাই। সপ্তাহে এই একটা দিন সব ব্যাপারে মকুব।
কালাপানির কয়েদখানায় এই দিনটা ফুর্তিতে আরামে হল্লায় আলস্যে কেটে যায় কায়েদিদের। আন্দামানের অন্য দিনগুলো টিমেতেতালা, মন্থর, ক্লান্তিকর। কিছুতেই যেন ফুরোতে চায় না। কিন্তু এই দিনটার স্বাদই আলাদা। কালোয়াতী গানের জলদ তানের মতো যেমন দিনটা আসে, আবার ফুরিয়েও যায় তেমনি দ্রুত লয়ে।
একমাত্র D টিকিট মার্কা কয়েদি ছাড়া আর কারো কাজ নেই এই দিনটায়। কয়েদখানার ইমারতগুলি এই দিন তারা ঝাড়ে-পোঁছে, ঘাস-আগাছা সাফ করে।
অন্য কয়েদিদের কাজের মধ্যে দুই–খানাপিনা আর ঘুম। খানাপিনাটাও এই দিন। জোর। মাছ মেলে, একটু মিঠাই অর্থাৎ গুড়ও মেলে। কাঞ্জিপানি অন্য দিন থাকে নোনা এবং কালচে, এই দিন তার স্বাদ ও বর্ণ বদলে যায়। ছুটির দিনে তার রং লালচে, স্বাদ মিঠা।
খানাপিনা আর ঘুম বাদ দিয়েও কিছু কাজ থাকে। চুলদাড়ি বড় হলে হাজমের কাছে। কামিয়ে আসা, আর কাপড়া কুর্তা বর্তন সাফ করা। তারপর তামাম দিন ফুর্তিফার্তা গান হল্লা, অশ্লীল রসের গল্পগুজব, গুলতানি।
সপ্তাহের এই দিনটা আর সব দিনের থেকে একেবারেই আলাদা। অন্য দিনগুলির সঙ্গে এর আসমান জমিন ফারাক।
একটু আগেই কয়েদি গুনতি হয়ে গিয়েছে। তারপর কাঞ্জিপানিও দেওয়া হয়েছে।
কাঞ্জিপানি খেয়ে, বর্তন ধুয়ে, কয়েদিরা ছোট ছোট দলে ভাগ হয়ে এখন গুলতানি পাকাতে শুরু করেছে।
খানিক আগেই রোদ উঠে গিয়েছিল। উপসাগরের নীল জলে রক্তাভা ছড়িয়ে পড়েছে। উপসাগরের পর কালো, কুটিল, দুজ্ঞেয় সমুদ্র। সেই সমুদ্র থেকে ফেনায়িত, উন্মাদ ঢেউ ছুটে আসে উপসাগরে, উপসাগর থেকে আছড়ে পড়ে দ্বীপে। কঠিন, অনড়দ্বীপের মৃত্তিকা চুরমার করে ভাসিয়ে নিয়ে যেতে চায়।
সেলুলার জেলের সেন্ট্রাল টাওয়ারের মাথায় একটা সাগরপাখি দুই ডানা মেলে শীতের রোদের তাপ নিচ্ছিল, আরামে দুই চোখ বোজা।
এদিকে সেদিকে ছোট ছোট জটলাগুলি রকমারি কিত্সায় এবং খিস্তিখেউড়ে গুলজার হয়ে রয়েছে।
এক কয়েদি বলল, মুন্সিজির কাছে শুনলাম, দশ রোজ বাদে জাহাজ আসছে। এবার আসবে মাদ্রাজ থেকে। চার শ’ কয়েদি আসছে। মোপালা পাঠান আর পাঞ্জাবী কয়েদি।
পাশের কয়েদিটি প্রথম কয়েদির গা ঘেঁষে ঘনিষ্ঠ হয়ে বসে। আগ্রহে তার চোখ দুটো ঝকমক করে। একটা চোখ কুঁচকে, আর একটা চোখ ইঙ্গিতময় করে ফিসফিস গলায় বলে, মুন্সিজি আর কী বললে?
আর কী বলবে?
খালি মরদানা কয়েদিই আসবে, আওরত কয়েদি আসবে না?
না রে বুদ্ধ, নসিব বড় খারাপ। এবার আর আওরত কয়েদি আসছে না আন্দামানে।
তালুতে জিভ ঠেকিয়ে চুকচুক শব্দ করে দ্বিতীয় কয়েদি। বলে, বহুত আপশোশের বাত। সিরকার (সরকার) শালে বেদরদি, আহাম্মক। যত মরদানা তত জেনানা না পাঠালে কালাপানির জিন্দেগী বেচাল হয়ে যাবে। সব কয়েদির ভাগে একটা করে আওরত না পড়লে খুনখারাপি বেধে যাবে। একটু থেমে বলে, কত দিন আওরত দেখি না। আর দুচার সাল না দেখলে, মেয়েমানুষের চেহারাই ভুলে যাব।
সরকারের আহাম্মকি এবং নির্দয় মনোভাবের জন্য তার আক্ষেপের অন্ত থাকে না।
.
ঠিক তার পাশেই অন্য ধরনের আলাপ চলছিল।
চাঁছা-মাথা এক কয়েদি হাত আর পা নেড়ে নেড়ে বেশ রসিয়ে রসিয়ে বলছে, তোরা নেশার ব্যাপারে নালায়েক। নেশার তোরা বুঝিস কী?
সমস্ত জটলাটা মাথা ঝাঁকিয়ে জানাল, নেশার ব্যাপারে সত্যি সত্যিই তারা আনাড়ি, কিছুই বোঝে না।
চাঁছা-মাথা দেমাকে যেন ফুলে উঠল। রোমশ, মাংসল বুকে গোটা দশেক চাপড় মেরে বলল, আমি, বুঝলি শালেরা, বাজি ধরে একবার শরাব খেয়েছিলাম।
কেমন, কেমন?
শরাবের কথায় সবাই উৎসাহিত হয়ে ওঠে।
সগৌরবে সকলের মুখের ওপর দিয়ে নজরটাকে ঘুরিয়ে নিয়ে গেল চাঁছা-মাথা। বলল, ফয়জাবাদে এক দারুর দোকানে দারু খাচ্ছিলাম। এক এংরাজ তোক সেখানে এল। সাহেব বড়ে দিলদরিয়া। দারু খেতে খেতে ইয়ার বনে গেলাম দুজনে। জানিস তো, শরাবের দোস্তি বড়ে পাক্কা দোস্তি–
সকলে সমস্বরে সায় দেয়, হাঁ হাঁ, জরুর—
সাহেবের সঙ্গে দোস্তি হল। সাহেব বিলাইতের কিস্সা শোনাল, আমি মুলুকের কিত্সা শুনালাম। কথায় কথায় সাহেব বলল, সারা দুনিয়া আমি ঘুরেছি, বহুত বড়ে বড়ে নেশাড়ি দেখেছি। কালা আদমীরা নেশা করতে জানে না। দুবোতল টানলে চার রোজ খাঁটিয়া থেকে উঠতে পারে না। আমি কালা আদমী। কথাটা শুনে ইজ্জতে বড় লাগল।
তারপর কী হল?
চারপাশ থেকে কয়েদিরা ঘন হয়ে এল।
হুঁ-হুঁ–দুই হাঁটুর মাথায় আঙুল দিয়ে তাল ঠোকে চাঁছা-মাথা কয়েদি। গর্দান ফুলিয়ে বলে, বললাম, সাহেব বাজি ধর–তুমি কিনা বড়ে এংরাজবালা শাবি আর আমি কিতনা বড়ে ফয়জাবাদী শরাবী, যাচাই হয়ে যাক। সাহেব বলল, অলরাইট। বাজি কী হবে? শরাব খেতে খেতে যার আঁখ আগে লাল হয়ে যাবে, সে নাঙ্গা (উলঙ্গ) হয়ে কাপড়া-কুর্তা মাথায় বেঁধে ঘরে যাবে।
বহুত আচ্ছা, বহুত আচ্ছা–
এক কয়েদি বলল, তুই তো সাধুর দলে ছিলি। বিন্ধ্যাচল পাহাড়ের নিচে তোদের আস্তানা ছিল। তুই কেমন করে ফয়জাবাদী শরাবী হলি?
আ বে শালে, আমি সাধুবাবা, তামাম দুনিয়া ছুঁড়ে বেড়াই। যখন যেখানে থাকি তখন সেটাই আমার মুল্লুক। সাধুর দল নিয়ে ঘুরতে ঘুরতে সেবার ফয়জাবাদে গিয়েছিলাম। ফয়জাবাদই তখন আমার মুল্লুক।
বহুত আচ্ছা, বহুত আচ্ছা–কয়েদিরা শোরগোল বাধিয়ে দেয়।
শোন শালেরা, আগে সব শুনে নে। চিল্লাস না। পেটি অফসার এলে হাড্ডি চুর চুর করে দেবে। চাঁছা-মাথা বিপুল উদ্যমে বলতে থাকে, তারপর শরাব গেলা শুরু হল। দারু খেতে অন্য যারা দোকানে এসেছিল, মজা দেখার জন্যে আমাদের ঘিরে ধরল। শরাব গেলার লড়াই বাধল সাদা আদমী আর কালা আদমীতে। এক বোতল গেল, দুবোতল গেল, তিসরা বোতলে সাহেব বেসামাল হয়ে পড়ল। নেশার আরামে আঁখ বুজে এসেছিল। চারপাশের লোকজনের চিল্লনিতে তাকালাম, সাহেবের আঁখ টকটকে লাল। সাহেব দেখল, আমার আঁখ বিলকুল সফেদ–
তারপর কী হল?
কয়েদিরা আবার হল্লা বাধায়।
চাঁছা-মাথা বলে, কী আবার হবে? কুর্তা প্যান্ট মাথায় বেঁধে সাহেব সেই রাতেই ফয়জাবাদ ছেড়ে কোথায় গেল, রামজি মালুম।
চাঁছা-মাথাকে ঘিরে চেঁচিয়ে গলা ফাটিয়ে কয়েদিরা তার গল্পের তারিফ করে।
চাঁছা-মাথা বিমর্ষ গলায় বলে, এংরাজবালাকে শরাবে কাবু করলাম। লেকিন কালাপানি এসে এক বুঁদ দারু পড়ছে না গলায়। চারপাশে দরিয়ায় এত পানি, আমার তিয়াসই খালি মিটছে না।
আর একপাশে অন্য এক কয়েদি বলল, দুনিয়া বানানেবালার আর একটু মেহেরবানি থাকলে খুনখারাপি কিছুই থাকত না। দুনিয়ায় আওরত বড় কম। যদি আরো মেয়েমানুষ পয়দা হত! মেয়েমানুষ নিয়েই এখানে যত গণ্ডগোল, বুঝলি মুরুখ–বলে বিজ্ঞের মতো হো হো করে হাসে। যেন এমন কিছু সে আবিষ্কার করে ফেলেছে, আগে যা কারো নজরে পড়েনি।
.
মনটা আজ সজুত নেই লখাইর। কয়েদিরা হরেক রকমের কিত্সায় মশগুল হয়ে রয়েছে। লখাই তাদের পাশ দিয়ে ঘুরে বেড়ায়। কখনো বা সেন্ট্রাল টাওয়ারের চুড়োয় সাগরপাখিটার দিকে তাকিয়ে থাকে।
D টিকিট মার্কা কয়েদিরা গারখানার ঘাস এবং আগাছা নির্মূল করছে। কেউ কেউ বা ইমারত ধুয়ে সাফ করছে। অন্যমনস্ক, লক্ষ্যহীন লখাই মাঝে মাঝে তাদের পাশে গিয়ে দাঁড়ায়। আবার কয়েদখানার এ-প্রান্ত ও-প্রান্ত একা-একাই হাঁটে। আন্দামানে এসে একটা অদৃশ্য নতুন মন পেয়েছিল লখাই। যে মন ভাবে, যে মন ভাবতে ভাবতে বিরাট শরীরের শিরা স্নায়ু এবং বোধগুলিকে বিকল করে দেয়। আশ্চর্য, সেই মনটা এখন একেবারেই ফঁকা।
কয়েদিদের জটলায় গিয়ে যে বসবে তেমন ইচ্ছাও করে না লখাইর। সেই এক পুরনো কেচ্ছা–আওরত, নেশা, খিস্তিখেউড়। কালাপানির কয়েদখানায় নারী এবং নেশা মেলে না। কিন্তু আওরত এবং শরাবের কল্পনায় বিভোর কয়েদিদের কথায় এবং চিন্তায় কুৎসিত অশ্লীল রস গেঁজে ওঠে। নারীসঙ্গহীন, নিরুৎসব বন্দিজীবনে নারী আর নেশার বীভৎস কেচ্ছা তারিয়ে তারিয়ে বলেই যেন সুখ পায় তারা। সেলুলার জেলের আদিকাল থেকে এই সব কেচ্ছার ঢালা স্রোত বয়ে চলেছে। যতকাল এর অস্তিত্ব থাকবে, এই স্রোতও বইতে থাকবে। এক মুহূর্তও থামবে না।
লখাইর কী যে হয়েছে। কিছুই ভাল লাগে না। নারী নেশা, এই পৃথিবীর কোনো কিছুতেই তার বিন্দুমাত্র উৎসাহ নেই।
রোদের রং বদলে যাচ্ছে। দরিয়ার রোদ-তীক্ষ্ণ, ধারাল, জ্বালাময়। সেলুলার জেলের বিরাট বিরাট ইমারত ছাপিয়ে সেই রোদ কয়েদিদের জটলাগুলির ওপর এসে পড়েছে। এখন কত বেলা, কে জানে!
.
হঠাৎ যেন মাটি খুঁড়ে উঠে এল মানুষটা।
ম্যায় আ গ্যয়া–আজ সেই ছুটির দিন। ইয়াদ আছে শালেদের?
কয়েদিদের জমজমাট আসর চমকে উঠল। সবাই দেখল, ওয়ার্কশপের সামনে দাঁড়িয়ে রয়েছে দীর্ঘ এক মূর্তি। পীরজাদা মৌলানা জাজিরুদ্দিন হাজী।
জাজিরুদ্দিন চিল্লায়, কি রে শালে লোগ, সেদিন যে কিতাবগুলো দিয়েছিলাম, পড়েছিস?
সকলে সমস্বরে সায় দেয়, জরুর।
কেমন লাগল?
বহুত আচ্ছা।
জাজিরুদ্দিন এবার গম্ভীর হয়ে বয়েৎ আওড়ে বলে তোরা সব ইসলামি বনে যা। মুছলমান হলে আল্লার দুআয় কোনো ঝামেলা থাকবে না, দুখ থাকবে না, বহুত সুখ হবে।
হাঁটতে হাঁটতে ফাঁসির কয়েদিদের যে তিনটে সেলে রাখা হয়, সেদিকে চলে গিয়েছিল লখাই। জাজিরুদ্দিনের গলার আওয়াজ পেয়ে গুটি গুটি ওয়ার্কশপের সামনে এসে দাঁড়ায়।
লখাইকে দেখে জাজিরুদ্দিন ডাকে, এই লখাই, এদিকে আয়–
লখাই দেখল, জাজিরুদ্দিনের দু’পাশে তোরাব আলি আর ভিখন আহীর ঘুর ঘুর করছে।
কাছাকাছি আসতেই লখাইর একটা হাত ধরল জাজিরুদ্দিন। দু’পাটি দাঁতে ঝিলিক হেনে হাসল। হাসির সঙ্গে সঙ্গে ঘন দাড়ি যেন পেখম মেলল।
জাজিরুদ্দিন বলে, কিতাব পড়েছিস লখাই?
কোন কিতাব?
শিবকা সাথ মুহম্মদের লড়াই, আলিকা সাথ হনুমানকা যুদ্ধ, আর সোনাভান বিবিকো কিত্সা। তিন কিতাবই মজাদার।
পড়েছি। আচ্ছা নেহী।
আচ্ছা নেহী। চোখ দুটো ধক করে জ্বলে ওঠে জাজিরুদ্দিনের। হাতের থাবায় এবং দাঁতে হত্যা যেন ঝিলিক মারে। জাজিরুদ্দিন গর্জায়, তোকে খতম ফেলব কুত্তাকা বাচ্চা–
এক ঝটকায় জাজিরুদ্দিনের থাবা থেকে হাতটা ছাড়িয়ে নেয় লখাই। বলে, তোর মতো জানলেনেবালা আমি অনেক দেখেছি রে জানবর। শালা, বড় মরদ এসেছে! কুনো কালে শিবের সঙ্গে লড়ে কেউ পারে, না পারে হনুমানের সঙ্গে? শিব আর হনুমান কত বড়
জোয়ান, তুই বুঝবি কি রে নালায়েক বুদ্বু। অ্যায়সা কেতকা হাঁকাবো!
জাজিরুদ্দিন কিছুই বলল না। একদৃষ্টে লখাইর দিকে তাকিয়ে রইল। তার চোখজোড়া একটু একটু করে ভয়ানক হয়ে উঠতে লাগল। মনে হল, এই মুহূর্তে সে লখাইর ওপর ঝাঁপিয়ে পড়বে, তাকে ছিঁড়ে টুকরো টুকবরো করে ফেলবে।
জাজিরুদ্দিনের চোখে চোখ রেখে সন্তর্পণে দু’পা পিছু হটল লখাই। বলল, জানিস শালে, শিব দক্ষযজ্ঞ পণ্ড করেছিল, হনুমান গন্ধমাদন মাথায় তুলেছিল। শিব আর হনুমান কত বড় মরদ, তুই শালে পাঠানবালা কী বুঝবি!
জাজিরুদ্দিনের মতো দুর্দান্ত ভাগোয়া কয়েদিকে পরোয়া করে না যে লখাই, তার সম্বন্ধে বিস্ময়ে ভয়ে তাজ্জব বনে গিয়েছে নয়া কয়েদিরা। কেউ এতটুকু শব্দ পর্যন্ত করছে না।
এমন সময় এক কাণ্ড ঘটে গেল। কয়েদিদের জটলায় একজোড়া গোলাকার চোখ ধকধক করছিল। নির্মম চোখ দুটো থেকে হিংস্রতা ঠিকরে পড়ছিল। চোখজোড়া সেই চাঁছা-মাথা কয়েদির। নাম তার বিরসা। আশ্চর্য! একটু আগেই তরিবত করে রসিয়ে রসিয়ে সে শরাবের কেচ্ছা শোনাচ্ছিল।
আচমকা লাফিয়ে উঠে পড়ল বিরসা। হুঙ্কার ছাড়ল, মারো শালে জাজিরুদ্দিনকো। মার ডালো। হিন্দুনোগদের ধরে ধরে ইসলামি বানাবার মতলব করছে!
বিরসার বাঁ চোখের নিচে গভীর ক্ষতচিহ্ন। ফলে সারাক্ষণই চোখটা ভয়ঙ্কর ভঙ্গিতে কুঁচকে থাকে।
বিরসা ধাঁ করে ছুটে এল। জাজিরুদ্দিনের গলাটা দুই থাবায় আঁকড়ে ধরল। তার ভাঙা ভাঙা, ধারাল নখগুলি জাজিরুদ্দিনের মাংসল গর্দানে গেঁথে যেতে লাগল।
গলনালীর মধ্য দিয়ে পিষ্ট, কুণ্ডলিত, অস্ফুট একটা গোঙানি বেরিয়ে এল জাজিরুদ্দিনের। চোখদুটো ঠিকরে বেরিয়ে পড়ার উপক্রম হল।
সাঙ্ঘাতিক কিছু একটা ঘটে যেতে পারত। কিন্তু তার আগেই বিরসা আর জাজিরুদ্দিনের মধ্যে ঝাঁপিয়ে পড়ল ভিখন আহীর। বিরসার খাড়া চোয়ালে প্রচণ্ড এক ঘুষি বসিয়ে দিল। সঙ্গে সঙ্গে জাজিরুদ্দিনের গর্দান থেকে বিরসার থাবাটা খসে পড়ল।
একটু ধাতস্থ হয়ে বিরসার দিকে তাকাল জাজিরুদ্দিন। দৃষ্টিটা কুটিল, ভীষণ, জিঘাংসু হয়ে উঠেছে। উত্তেজনায় দাঁতে দাঁত ঘষার শব্দ হচ্ছে। মজবুত, কঠিন শরীরটা থরথর কাঁপছে। এই মুহূর্তে তার প্রতিশোধ চাই। নিষ্ঠুর, মারাত্মক প্রতিশোধ।
এক পা দু পা করে বিরসার দিকে এগিয়ে আসতে লাগল জাজিরুদ্দিন। বিরসার নখের খোঁচায় গর্দান থেকে খুন ঝরছে, চামড়া ছিঁড়ে জ্বালা করছে। সেদিকে এতটুকু লক্ষ্য নেই তার।
.
বিরসা নামে কয়েদিটির একটা বিচিত্র অতীত আছে।
বিশ রোজ আগে লখাইদের সঙ্গে এলফিনস্টোন জাহাজে সে আন্দামান এসেছিল। এই বিশটা দিনের আগে আছে তার দীর্ঘ চল্লিশ বছরের একটা জীবন।
বিরসা যখন হিংস্র হয়ে ওঠে তখন সমস্ত মুখে বাঁ চোখের গভীর ক্ষতচিহ্নটি ছাড়া আর কোনো রেখা পড়ে না। সেই নিরেখ কঠিন মুখে কোথায় যেন চল্লিশ বছরের সাজ্ঞাতিক ইতিহাসটা ফুটে বার হয়।
জন্ম তার কোথায়, নাসিকে না জব্বলপুরে, আজ আর মনে নেই বিরসার। সেটা তার জিন্দেগীর বিস্মৃত, অবলুপ্ত অধ্যায়।
জীবনের প্রথম যে-অংশটা মনে পড়ে, তখন বিরসার বয়স সাত আট বছর।
ইলাহাবাদে, প্রয়াগের চারপাশে, গাঁওয়ে গাঁওয়ে, শহরে শহরে, কখনো বা ঘন জঙ্গলে ভান্তুদের সঙ্গে ঘুরে বেড়াত বিরসা।
ভান্তুরা উত্তর প্রদেশের এক বিচিত্র জাতের মানুষ। এরা রাজপুতদের বংশধর। এদের রক্তে আদিপুরুষের বীরত্ব আছে, শৌর্য আছে। কিন্তু ঘরবাড়ি এবং মাটি হারিয়ে ভান্তুরা এখন যাযাবর। শহরে শহরে, গাঁওয়ে গাঁওয়ে কয়েকদিনের জন্য তারা তাবু ফেলে। অল্প সময়ের বসবাসের সাক্ষ্য হিসাবে পোড়া উনুন, হাঁড়ি, দুএক টুকরো চাপাটি রেখে আবার নতুন আশ্রয়ের সন্ধানে বেরিয়ে পড়ে।
খুনখারাপি, রাহাজানি, লুটপাট ভান্তুদের পেশা।
এই ভাস্তুদের সঙ্গে ঘুরত বিরসা। যাযাবর ভান্তুরা যেখানে যেখানে তাবু ফেলত, সেখানে সেখানে সে-ও আশ্রয় পেত। নিজের বাপ-মার খবর জানে না বিরসা। এত বড় আশমানের নিচে, এত বড় দুনিয়ায় কোন কোন মানুষটার সঙ্গে যে তার রক্তের সম্বন্ধ তা তার অজানা। শুধু মনে আছে, ভান্তুদের সঙ্গে তার দুচার টুকরো চাপাটি আর মাথা গোঁজার সামান্য আশ্রয় ছাড়া আর কোনো সম্পর্ক নেই। কেমন করে এ-সব খবর জানল, তা-ও জানে না বিরসা। কেমন করে ভান্তুদের দলে জুটেছিল, তা-ও আজ মনে নেই।
ভান্তুদের দল থেকে আর্য সমাজী সাধুদের পাল্লায় গিয়ে পড়েছিল বিরসা।
সেবার লখনউ শহরের কাছে তাবু ফেলেছে ভান্তুরা। একটু দূরে টিলার মাথায় একদল সাধুও আস্তানা গেড়েছে। গাঁজা পুড়ছে, ঘিউ চাপাটি বানানো হচ্ছে, আর মাঝে মাঝে হল্লা উঠছে, হর হর, ব্যোম ব্যোম–
কী কারণে যেন সেবার তিন রোজ ভান্তুদের তাবুতে খানা জোটেনি বিরসার। দুচোখে অন্ধকার দেখতে দেখতে সাধুদের আস্তানায় এসেছিল সে।
সাধুরা ঘিউ চাপাটি দিল, সীতাফল ভাজি দিল। এমন চাপাটি আর ভাজি কোনো কালে খায়নি বিরসা।
দুরোজ সাধুরা টিলার মাথায় ছিল। এই সময়টা মুহূর্তের জন্যও তাদের সঙ্গ ছাড়েনি বিরসা, ভান্তুদের তাঁবুর দিকেও যায়নি। জন্ম থেকে এই আট দশ বছর বয়স পর্যন্ত একটা দিনও তার ভরপেট খানা জুটেছে কি না, বিরসা মনে করতে পারে না।
দুরোজ বাদেই সাধুরা লোটা কম্বল, তল্পিতল্পা গুটিয়ে রওনা হল। তারা হাঁটা-পথে বিন্ধ্যাচল যাবে।
সাধুরা জিজ্ঞেস করল যাওগে বেটা?
বিরসা সঙ্গে সঙ্গে ঘাড় কাত করল।
সাধন মার্গের লোভে নয়, শুধু মাত্র চাপাটি ভাজির টানে ভাস্তুদের ছেড়ে আট দশ বছরের বিরসা সাধুদের সঙ্গ নিল। নিজের অজান্তেই এক জীবন থেকে আর এক জীবনে জুটে গেল। লখনউ থেকে বিন্ধ্যাচল। এক পথ থেকে আর এক পথ।
হাঁটা পথে বিন্ধ্যাচল পৌঁছতে কতদিন লেগেছিল, আজ আর মনে নেই বিরসার। শুধু মনে পড়ে, বিরাট পাহাড়ের নিচে তারা আস্তানা গাড়ল। যথারীতি তিনখানা ইট সাজিয়ে চাপাটি সেঁকে ঘিউ মাখানো শুরু হল। গাঁজা পুড়তে লাগল। বোটকা, কটু ধোঁয়ায় বিন্ধ্যাচলের পাহাড়তলির শ্বাস বন্ধ হয়ে এল যেন।
এর মধ্যেই একদিন বিরসার দীক্ষা হয়ে গেল। বড় সাধুবাবাই কানমন্ত্র দিলেন।
কিসের একটা যোগ যেন ছিল সেদিন। সাধুদের আস্তানার পাশেই ছোট পাহাড়ী নদী। সকাল থেকে দলে দলে মানুষের ভিড় লেগেছে।
সূর্য ওঠার আগে মহালগ্নে নদী থেকে একটা ডুব দিয়ে এল বিরসা। চেলা বাবারা তার সারা গায়ে ভস্ম মাখিয়ে দিল। তিন টুকরো হলুদে ছোপানো নয়া কাপড় আনা হল। এক টুকরোয় কৌপীন হল, এক টুকরো হল উত্তরীয়, এক টুকরো দিয়ে চোখ বাঁধা হল।
তারপর বিরসার জিভ ছুঁড়ে লোহার শলা ঢোকান হল। রীতি অনুযায়ী একমাস মৌনীবাবা সেজে থাকতে হবে তাকে।
বড় সাধুবাবা কাপড় বাঁধা কানে ফুঁ দিয়ে মন্ত্র পড়লেন। চেলা বাবারা চেঁচিয়ে উঠল, হর হর, ব্যোম ব্যোম–
বিরসা বালক সাধু হয়ে গেল।
এরপর একে একে দিন যায়, মাস যায়, বছর ঘোরে। বিরসা জোয়ান হল। আঠা মাখিয়ে চুলে জটা বানানো হল। গোঁফ দাড়ি বেরুল তার। একসময় একটা দুটো করে সেই দাড়িগোঁফে পাকও ধরতে লাগল।
বিন্ধ্যাচলের সেই অংশটা নির্জন। নির্জন হলেও লোকালয় থেকে খুব দূরে নয়। পাহাড়ী নদীটার ওপারে ছড়ানো ছিটানো কয়েকটা গাঁও। তাছাড়া অড়হরের খেত। গাঁও-ক্ষেতিবাড়ি পেরুলে একটা শহরও নাকি আছে। সেখানে বড় বড় শেঠেদের গদি।
ক্রমে ক্রমে বিরসা জেনেছে, বিন্ধ্যাচলের এই পাহাড় যেমন আস্তানা দিয়েছে, তেমনি সাধুদের খানা জোগাচ্ছে শহরের সেই বড় বড় শেঠেরা। শেঠেদের পাঠানো আটা ঘিউ মরিচ লবণ দিয়ে এতগুলো সাধু জীবাত্মা বাঁচিয়ে মহাত্মা বনে পরমাত্মার ধ্যান করে।
এমনি করেই দিন চলত। কিন্তু পাহাড়তলিতে আর একদল সাধু এল। নতুন সাধুরা উদাসী সম্প্রদায়ের।
শুধু গাঁজা পোড়ানো চাপাটি আর সেঁকাই নয়, বিরসাদের দলের অন্য কাজও ছিল। হিন্দু ধর্ম থেকে ভ্রষ্ট হয়ে যারা অন্য ধর্মের পাল্লায় পড়েছে, তাদের আবার হিন্দু বানানোই ছিল আর্য সমাজীদের কাজ। এর জন্য প্রায়শ্চিত্ত, যাগযজ্ঞ লেগেই ছিল বিন্ধ্যাচলের পাহাড়তলিতে।
সেটা ছিল শুক্লপক্ষের রাত।
চেলাবাবারা কোত্থেকে যেন দুটো মানুষকে ধরে এনে বড় সাধুবাবার সামনে হাজির করল। লোক দুটো আগে হিন্দুই ছিল, অভাবে খ্রিস্টান হয়েছে।
যথারীতি যাগযজ্ঞ প্রায়শ্চিত্তের পর শুদ্ধ করিয়ে তাদের আবার হিন্দু বানাবার কাজ চলছিল, এমন সময় উদাসী সম্প্রদায়ের সাধুরা বাধা দিল।
উদাসীদের বড় সাধুবাবা গর্জে উঠল, এ হবে না, খ্রিস্টানের হিন্দু হবার অধিকার নেই।
আর্য সমাজী সাধুবাবার বাজখাঁই স্বরে তেজ এতটুকু কম নয়, জরুর হবে। হিন্দু ধরম ছেড়ে অনেকে ভিন ধরম নিয়েছে। তাদের ফের যদি হিন্দু না বানাই, একদিন এই জগৎসে হিন্দু ধরম লোপ পেয়ে যাবে।
লোপ পাক, তবু খ্রিস্টান আর হিন্দু হবে না।
হবেই।
এর পরেই উদাসী বাবাদের সঙ্গে আর্য সমাজীদের লড়াই বেধে যায়। বিন্ধ্যাচলের পাহাড়তলিতে পরমাত্মার সন্ধানী দুই দল নিরাসক্ত যোগী ত্রিশূল, লোটা এবং ডাণ্ডা হাতে পরস্পরের মুখোমুখি দাঁড়াল।
অনেকের মাথা ফাটল। কলিজা কুঁড়ে ত্রিশূলের ফলা ও-পিঠে বেরিয়ে গেল। খুন ছুটল। সাধুদের চিৎকারে আর্তনাদে এবং রক্তে বিন্ধ্যাচলের পাহাড়তলি আদিম রণভূমি হয়ে উঠল।
পরদিন এল পুলিশ। দুই দলের অনেকেই জখম বা খুন হয়েছে। বাকি যারা জিন্দা ছিল, তাদের ধরে সদরে চালান দেওয়া হল। বিরসাও সেই চালানী দলে ছিল। সদরে বিচার হল। তামাম জিন্দেগীর সাজা নিয়ে কালাপানি পেরিয়ে আন্দামান এল সে।
এই হল বিরসার অতীত ইতিহাস।……
.
এক পা এক পা করে হিংস্র ভঙ্গিতে এগুচ্ছে জাজিরুদ্দিন। যে-কোনো মুহূর্তে সে বিরসার ঘাড়ে ঝাঁপিয়ে পড়তে পারে।
বিরসাও তিন কদম পিছু হটে সতর্ক হয়ে রয়েছে। দাঁতে দাঁত ঘষে সে গর্জাচ্ছে, শালে, জিন্দেগীভর ভিন ধরমের আদমী ধরে ধরে হিন্দু বানালাম। আর হারামী, আমার আঁখের সামনে তুই হিন্দুলোগদের ইসলামি বানাবি! জান তুড়ে দেব।
দুই পা জোড়া করে ঝাঁপিয়ে পড়ার জন্য তাক করছিল জাজিরুদ্দিন। পেছন থেকে তার কোমরটা জাপটে ধরল ভিখন আহীর।
জাজিরুদ্দিন খেঁকিয়ে উঠল, এ কুত্তীকা বাচ্চা—
জি—
আমার কোমর পাকড়ালি কেন? ওই শালের জান না নিলে আমার খুন ঠাণ্ডা হবে না।
সামনে থেকে বিরসা টিপ্পনী কাটল, তোর মাফিক জানলেনেবালা আমি বহুত দেখেছি রে জাজিরুদ্দিন। আয় না, কে কার জান নেয় দেখি। বিরসার গোলাকার চোখজোড়া স্থির হয়ে জ্বলতে লাগল।
কী হত বলা যায় না, জটলার মাঝখান থেকে এক কয়েদি উঠে দাঁড়াল। চেহারা দেখে বুঝবার জো নেই, আদমীটা মালাবার না বালুচিস্থান, মারাঠা না আসাম, কোন মুল্লুকের। বুঝবার জো নেই, আদমীটা হিন্দু না বৌদ্ধ, খ্রিস্টান না মুসলমান।
দুটো লম্বা লম্বা হাত দু’দিকে বাড়িয়ে কয়েদিটা চেঁচায়, ঠার যা–।
তার স্বরে এমন কিছু রয়েছে যাতে এগিয়ে আসতে আসতে জাজিরুদ্দিন থমকে গেল। চারপাশের কয়েদিরা চমকে ওঠে।
আজব কয়েদিটা বলে, শোন সবাই, আমি একটা কথা বলি।
কী কথা? চারপাশ থেকে অন্য কয়েদিরা ঘন হয়ে এল।
বিরসা আর জাজিরুদ্দিন লড়াই করছে। জাজিরুদ্দিনের মতলব, ও সবাইকে ধরে ধরে ইসলামি বানায়। আর বিরসার মতলব, ও কাউকে ইসলামি হতে দেবে না। দুজনেরই মতলব আচ্ছা। লেকিন একটা কথা–চোখ দুটো চারপাশে চরকির মতো ঘুরিয়ে আনল আজব কয়েদি। বলতে লাগল, কথাটা হল, আসছে ছুটির রোজ বিরসা আর জাজিরুদ্দিনের লড়াই হবে। লড়াইর সময় কয়েদখানার সব কয়েদি সাক্ষী থাকবে। জাজিরুদ্দিন হারলে তাকে হিন্দু বনতে হবে। আর বিরসা হারলে তাকে ইসলামি বনতে হবে। রাজিবাজি?
বিরসা বলল, রাজিবাজি।
জাজিরুদ্দিন বলল, রাজিবাজি।
চারপাশের কয়েদিরা হল্লা করে উঠল, রাজিবাজি।
.
একধারে দাঁড়িয়ে দাঁড়িয়ে সব দেখল লখাই, সব শুনল। একটু পর চোখে পড়ল, ওয়ার্কশপের গা ঘেঁষে ভাণ্ডারার দিকে যাচ্ছে জাজিরুদ্দিন। তার পাশাপাশি ঘনিষ্ঠ ভঙ্গিতে চলেছে ভিখন আহীর ও তোরাব আলি।
.
১৯.
এখন কত রাত, কে বলবে।
আকাশে খণ্ড খণ্ড মৌসুমি মেঘ। মেঘের সঙ্গে যুঝে যুঝে যেটুকু চাঁদের আলো আসছে, তাতে বঙ্গোপসাগরের এইদ্বীপের কিছুই স্পষ্ট নয়। আকাশ, মেঘ আর ক্ষয়িত চাঁদের দিকে তাকিয়ে রাতের বয়স আন্দাজ করা মুশকিল।
সেলুলার কয়েদখানাটাকে অতিকায় জানোয়ারের কঙ্কালের মতো দেখাচ্ছে।
রাত বাড়ে, রাত গাঢ় হয়। ব্লকে ব্লকে কয়েদিদের কোনো শব্দ পাওয়া যায় না। সবাই ঘুমিয়ে পড়েছে। শুধু নিদ নেই ওয়ার্ডারদের চোখে। ওয়ার্ডে ওয়ার্ডে ঘুরে তারা চৌকি দিচ্ছে। সেলে সেলে উঁকি মেরে পরখ করছে, কোনো কয়েদির মাথায় বদ মতলব ঘুরছে কিনা। কারো দিলে শিকলি কাটার শখ জেগেছে কিনা।
সপ্তাহের একমাত্র ছুটির দিনটা ফুরিয়ে গেল। দিনটা এসেছিল মন্থর গতিতে, চলে গেল কালোয়াতী গানের দ্রুত একটা রেলার মতো।
.
বঙ্গোপসাগরের এই দ্বীপে শীত এবার বেশ জাঁকিয়েই পড়েছে। একটা কম্বল পেতে, আর একটা কম্বলে আগাপাশতলা মুড়ি দিয়েছে লখাই।
অনেকক্ষণ শুয়েছে সে, কিন্তু ঘুম আসছে না। কম্বলের শক্ত রোঁয়াগুলো গায়ে বিধছে। অনেকক্ষণ ছটফট করল লখাই, এপাশ ওপাশ করল। তবু ঘুম আসে না। কপালের দু’পাশে দুটো রগ সমানে লাফায়।
আজ দরিয়া বুঝি উন্মাদ হয়ে উঠেছে। বিরাট বিরাট হালফা (ঢেউ) উঠছে। গজরাতে গজরাতে সমুদ্র পাথুরে দেওয়ালে অবিরাম আছাড় খায়। নারকেল বনে খ্যাপা বাতাসের তাণ্ডব বাড়তেই থাকে।
হঠাৎ মনে পড়ল, রোজ রোজ সোনিয়া যাচ্ছে রস দ্বীপের সিকমেনডেরায় (হাসপাতালে)। ভিখন আহীর খবরটা জুটিয়ে এনেছিল। মনে পড়ল, শক্ত রকমের ব্যারাম বাধাতে না পারলে রস দ্বীপের সিকমেনডেরায় যাওয়ার কোনো সুযোগই মিলবে না। সেলুলার কয়েদখানার ডাক্তার সাহেবরাই দাওয়াই দিয়ে রোগ সারিয়ে দেবে।
রোগ বাধাবার বন্দোবস্তও করেছে ভিখন আহীরই। দু’দিন ধরে সমানে পিনিক জুগিয়ে যাচ্ছে। আজও বিকেলে খানিকটা পিনিক দিয়ে গিয়েছিল। পিনিক লখাইর ধাতে সয় না। এই বস্তুটা বেশি পরিমাণে ফুকলে লখাইর পেট ফোলে, মুখের মধ্যে ঘা হয়, ভীষণ শ্বাস কষ্ট শুরু হয়।
কম্বলটা গুটিয়ে একপাশে ছুঁড়ে ফেলল লখাই। ভাবল, সোনিয়ার সঙ্গে দেখা করতেই হবে। পুরো একটা রাত ঝড়ের দরিয়ায় যে সাথী হয়েছিল, তাকে এত সহজে ভোলা যায় না। শক্ত রকমের একটা রোগ বাধাতেই হবে তাকে।
ভাবার সঙ্গে সঙ্গে কাজ শুরু হল। যে কম্বলটা পাতা রয়েছে, সেটার ভঁজে পিনিক আর তামাকপাতা লুকিয়ে রেখেছিল লখাই। পিনিকটা তামাকপাতার ঠোঙায় পুরে সেলের গরাদের কাছে এসে দাঁড়াল। ভেতর থেকে যতদূর দেখা যায়, নজর ঘুরিয়ে ঘুরিয়ে দেখল। না, ওয়ার্ডারকে দেখা যাচ্ছে না।
এবার ধীরে সুস্থে কম্বলটার ওপর এসে বসল লখাই। তরিবত করে তামাকপাতায় পিনিক পুরে আগুন ধরাল। তারপর জুতসই এক টান দিল। টানের সঙ্গে সঙ্গে মনে হল, মাথার খুলিটা চড়াৎ করে চার ফাঁক হয়ে গেল। দুচোখে শীতের অন্ধকার রাত্রিটা আরো অন্ধকার হয়ে গেল। গলার মধ্য দিয়ে অসহ্য, তীব্র ধোঁয়ার স্রোত কুণ্ডলী পাকাতে পাকাতে নিচের দিকে নামতে লাগল। মুহূর্তে সমস্ত শরীরটাকে বিকল করে দিল।
দম প্রায় বন্ধ হয়ে আসছিল। এই অবস্থায় পিনিকে আবার টান মারল লখাই। আবার, বার বার। একসময় আচ্ছন্নের মতো ঢলে পড়ল। কিছুই সে দেখতে পাচ্ছে না। প্রাণান্তকর নেশা তাকে গ্রাস করল যেন।
কতক্ষণ পর জ্ঞান ফিরল, খেয়াল নেই লখাইর। ততক্ষণে মৌসুমি মেঘগুলি পশ্চিম আকাশে অনেক দূর পাড়ি দিয়েছে। মরা মরা, বিবর্ণ আলো এখন উজ্জ্বল হয়েছে।
লখাইর মনে হল, খুলি ফাটিয়ে মগজটা ধোঁয়া হয়ে বেরিয়ে যাচ্ছে। অসহ্য এক যন্ত্রণায় জিভ, চোয়াল আর গলা অসাড় হয়ে গিয়েছে। বুকের মধ্যে সেই তীব্র, ঝাঁঝালো ধোঁয়া পাক খাচ্ছে।
বঙ্গোপসাগরের এই দ্বীপে এত বাতাস, তবু লখাইর মনে হল, শ্বাস নেবার মতো পর্যাপ্ত নয়।
কিছুক্ষণ বাদে চোখ মেলে লখাই দেখল, গরাদের কাছে একটা মুখ ঝুঁকে রয়েছে। মুখটা গরাদের ফাঁক দিয়ে অনেকটা ঢুকে পড়েছে। ওয়ার্ডার মোহর গাজী।
মোহর ডাকল, লখাই, এ লখাই—
লখাই জড়ানো গলায় জবাব দিল, হাঁ–
জোরে জোরে শ্বাস টেনে সেলের বাতাসে কিসের যেন গন্ধ পায় মোহর গাজী। ফের ডাকে, লখাই ভেইয়া–
জি—
ইধর আয়।
টলতে টলতে দেওয়াল ধরে ধরে গরাদের সামনে আসে লখাই, মোহর গাজীর মুখোমুখি দাঁড়ায়।
মোহর গাজী বলল, কতক্ষণ ডাকছি, শালে শুনতে পাচ্ছিস না?
ঘুম এসেছিল। হারামী, ঘুম এসেছিল!
চোখ দুটো ধক করে জ্বলে উঠল ওয়ার্ডার মোহর গাজীর। স্বরটাকে ঝুপ করে খাদে নামিয়ে ফেলল সে, আমার নাককে তুই ধোঁকা দিবি!
অনেকক্ষণ জ্বলন্ত চোখে, একদৃষ্টে লখাইর চোখের দিকে তাকিয়ে রইল মোহর। তারপর আস্তে আস্তে বলতে লাগল, খুদা আমাকে আর কিছু দেয় নি লখাই, লেকিন নাকটা ঠিক দিয়েছে। এই শালে নাক ঠিক বলে দিতে পারে, কোথায় কী হচ্ছে। কোথায় লাশ পচল, কোথায় খুন গিরল, কোথায় কে দারু গিলল। এই নাকের বহুৎ তাগদ।
গরাদের ফাঁক দিয়ে এবার দু হাত ঢুকিয়ে লখাইর গলাটা চেপে ধরে মোহর গাজী। বলে, বল শালে, একটু আগে পিনিক যুঁকছিলি না? ওয়ার্ডের ও-মাথা থেকে ঠিক টের পেয়ে গেলাম।
রীতিমতো ভয় পেয়েছে লখাই। করুণ, কাতর স্বরে বলল, হাঁ ওয়ার্ডারজি।
জানিস নালায়েক বুদ্বু, জেলার সাহিব টের পেলে বাপের শাদি, নানার নিকাহ্ একসাথ দেখিয়ে দেবে।
লখাই জবাব দিল না। শঙ্কিত, ভয়াতুর দৃষ্টিতে ওয়ার্ডারের মুখের দিকে তাকিয়ে রইল।
হারামী তুই বঙ্গালি, হামিভি বঙ্গালি, তাই ছেড়ে দিলুম। দুসরা কয়েদি হলে জান তুড়ে দিতাম। মনে রাখিস, অ্যায়সা বে-আইনি কাম কয়েদখানায় কভী করবি না। মনে থাকবে?
প্রশ্রয় পেয়ে লখাই বলে, নিঘাত মনে থাকবে।
এবার গরাদের ফাঁক থেকে মুখটা বার করে এদিক সেদিক ভাল করে দেখে নিল মোহর গাজী। নিঃসন্দেহ হয়ে ফিসফিস গলায় বলল, আর পিনিক আছে, না খুঁকে মেরে দিয়েছিস?
আছে ওয়ার্ডার দাদা, টানবে?
হাঁ বুদ্ধ, জলদি আন।
আধপোড়া পিনিকে আগুন ধরিয়ে আবার গরাদের সামনে এল লখাই। মোহরের দুই ঠোঁটে গুঁজে দিয়ে বলল, টান, কষে টান মার।
জুত করে পর পর গোটাকতক টান দিল মোহর। মুখ বুজে পিনিকের ধোঁয়া প্রাণান্তকর প্রয়াসে চেপে চেপে গলনালীর মধ্য দিয়ে নিচের দিকে নামাতে লাগল। চোখ দুটো ঠিকরে বেরিয়ে আসার উপক্রম হল। পিনিক জীর্ণ করে দুই নাকের মধ্য দিয়ে দুটো পাণ্ডুর ধোঁয়ার রেখা বার করে দিল মোহর। মুখে তৃপ্তির ছাপ পড়ল তার। বলল, আঃ, এমন পিনিক বহুৎ দিন যুঁকি নি।
পিনিকের নেশায় মাথাটা অল্প অল্প টলছে মোহরের। আবছা চাঁদের আলোতেও বোঝা যায়, চোখ দুটো টকটকে লাল। জড়ানো জড়ানো, গাঢ় স্বরে মোহর আবার বলল, পিনিকের ধোঁয়া মগজে ঢুকলে তার কথাটা মনে পড়ে যায় রে লখাই। এতদিনেও যে তাকে ভুলতে পারলাম না!
আগ্রহে গরাদের কাছে আরো ঘন হয়ে আসে লখাই। বলে, কার কথা বলছ ওয়ার্ডার দাদা?
দাঁড়া একটু। কয়েদিগুলোকে দেখে আসি। কোন শালার মাথায় কী মতলব ঘুরছে খুদাও জানে না।
সেলে সেলে উঁকি মেরে একবার ঘুরে এল মোহর গাজী। এখন সে একেবারে অন্য মানুষ। মোহর বলল, একটা গান শুনবি লখাই?
লখাই অবাক চোখে তাকিয়ে রইল। পিনিক টেনে ওয়ার্ডারের হল কী!
লখাইর জবাব শোনার বিন্দুমাত্র গরজ নেই মোহরের। দুনিয়ার কোনোদিকে তার ভ্রূক্ষেপ নেই। গুনগুন করে সে গান ধরল :
মন রে আর ধর্য মানে না,
দিল রে আর ধর্য মানে না।
চাঁটিগাঁ ছাড়াইল মোরে পরীজান সোনা।
পরীজান রাস্তা দিয়া যায়,
ফির ফির তার শাড়ির আঞ্চল (আঁচল) বাতাসে উড়ায়।
তার চক্ষের বিজলি মনে করে দেয়ালা।
একটু থামে মোহর গাজী।
লখাই বলে, তারপর?
মোহর আবার গায়।
পরীজানের শাড়ির জবর উম,
বুকত জড়াইলে বুক জুড়ায়, চোখত আসে ঘুম।
আর ঠোঁটের কথা হুলে (শুনলে) পরান মূরছনা।
পরীজানের মাথায় কালা চুল।
য্যান মেঘের পিছে হাজার চেরাগ করে জুল জুল।
তার চোখ ডাকে ইশারায়, হাত করে মানা।
তার হাতত বাজু, পায়ত জোড়া মল।
আর বুকত দরদ, মুখত (মুখে) করে ছল।
ও আমার পরীজান সোনা–আ-আ-আ–
একসময় গান থামল। কিন্তু তার রেশ অন্ধকার রাত্রির সেলুলার জেলের দেওয়ালে দেওয়ালে হাহাকারের মতো মাথা কুটে মরতে লাগল।
কেউ কথা বলছে না। লখাইও না, মোহরও না। নিস্তব্ধ কয়েদখানা আরো নিঝুম হয়ে গিয়েছে। দূর থেকে বঙ্গোপসাগরের গর্জন আর নারকেল বনে বাতাসের মাতামাতি ছাড়া এইদ্বীপে আর কোনো শব্দ নেই। কায়েদখানার স্তব্ধতা আর দরিয়ার গর্জন মোহর গাজীর গানের সেই হাহাকারটাকে গভীর স্পর্শময় করে তুলেছে। সেটা যেন গরাদের এধারে ওধারে দুটো মানুষকে চারপাশ থেকে একটু একটু করে ঘিরে ধরছে।
লখাই-ই প্রথম কথা বলল, ওয়ার্ডার দাদা–
হাঁ–
তন্ময় হয়ে কী যেন ভাবছিল মোহর গাজী। লখাইর ডাকে ধড়মড় করে উঠল, হাঁ, কী বলছিস রে লখাই?
তুমি সেদিন বলেছিলে, বাংলা বুলি ভুলে গেছ। পাঠান পাঞ্জাবী টিণ্ডালরা পিটিয়ে পিটিয়ে বাংলা বুলি ভুলিয়ে দিয়েছে। তবে কেমন করে বাংলা গীত গাইলে?
খুব তাজ্জব বনে গিয়েছিস লখাই, তাই না রে? বিচিত্র গলায় মোহর গাজী বলল, সব ভুলে গেছি লখাই, বুলি ভুলেছি, গাঁও-মুলুক, বাপ-মা, সবার কথা ভুলেছি। লেকিন এই গানটা ভুলিনি।
কেন?
গানে পরীজান বিবির কথা আছে যে।
পরীজান বিবি কে?
হঠাৎ খেঁকিয়ে উঠল মোহর, পরীজানকে দিয়ে তোর দরকার কী? শালে নালায়েক, হারামী। বলেই চুপ করে গেল।
লখাই এই অদ্ভুত, রহস্যময় মানুষটার কূল-কিনারা পায় না। হতবাক হয়ে সে মোহরের মুখের দিকে তাকিয়ে থাকে। মোহরের সঙ্গে রোজ রাতেই দেখা হয়, বাতচিত হয়, দু চারটে দিলের কথাও হয়। কিন্তু এই মোহরকে সে চেনে না। এই মোহর, যার দৃষ্টি উদভ্রান্ত, যার চোখের সামনে এখন এই দুনিয়ার কিছুই নেই, কোনো এক পরীজান বিবির ধ্যানে যে মগ্ন হয়ে আছে।
অনেকক্ষণ পর ঘোর ঘোর ভাবটা কাটল মোহরের। বুকটা চৌচির করে দীর্ঘশ্বাস পড়ল। ধরা গলায় সে বলল, দিলটা যেন কেমন করে উঠল, বুঝলি লখাই। পিনিকের ধোঁয়া মগজে ঢুকলে বুকের ভেতরটা মুচড়ে ওঠে। পুরানা জামানার কথা মনে পড়ে। ছোড় শালে ও বাত।
সব ঝেড়েঝড়ে মুক্ত হয়ে গর্দান সিধা করে দাঁড়ায় মোহর গাজী।
কেমন একটা জেদ চেপে গেল লখাইর। মোহরের দুটো হাত চেপে ধরে বলল, না না, কিছুতেই ছাড়ব না ওয়ার্ডার দাদা। তোমার মনে জ্বালা রয়েছে। পরীজান বিবির কথা বল। বলতেই হবে।
লখাই হাত থেকে নিজের হাত দুটো ছাড়াবার চেষ্টা করল না মোহর। হঠাৎ মনস্থির করে ভেজা ভেজা কেমন এক আবেগের স্বরে বলল, ঠিক হ্যায়, সব কথা তোকে বলব লখাই, দিলের মধ্যে বড় জ্বালা। বুকের মধ্যে পন্দ্র সালের কথা জমে রয়েছে। লেকিন আজ না। আর একদিন শুনিস।
একটু থামল মোহর। লখাই দেখল, মোহরের চোখজোড়া চিকচিক করছে।
গাঢ়, অদ্ভুত স্বরে মোহর আবার শুরু করল, পরীজানের কথা ভাবার জন্যে কী কী আমি পিনিক যুঁকি। লেকিন তুই কার জন্যে যুঁকিস? মুলুকে দিলজ্বালানেবালী কাউকে রেখে এসেছিস নাকি?
আমি ফুঁকি সোনিয়ার জন্যে।
সোনিয়া কৌন?
আমার দিলজ্বালানেবালী এক কয়েদানী। একসাথ, এক জাহাজে আমরা কালাপানি এসেছি। লখাই বলল, তোমাকে দাদা বলেছি। বিশ্বাস করে একটা কথা বলব?
বল।
বিশ্বাস নষ্ট করবে না তো?
না, খুদা কসম।
ওয়ার্ডার দাদা, সোনিয়াকে আমার চাই। রোজ রোজ সোনিয়া রস দ্বীপের সিকমেনডেরায় (হাসপাতালে) যায়। আমিও যাব। পুরা একটা রাত ঝড়ের দরিয়ায় তার সঙ্গে কাটিয়েছি। তাকে আমার চাই ওয়ার্ডার দাদা। সোনিয়াকে সিধা শাদির কথা বলব।
এবার মোহর গাজীকে খুব চিন্তিত দেখায়। বলে, সবই তো সমঝ গিয়া। লেকিন তুই রসদ্বীপের সিকমেনডেরায় যাবি কেমন করে? ভারী বুখার না হলে কয়েদিলোগ সেখানে যেতে পারে না।
লখাই মিটিমিটি হাসে। বলে, ভারী বুখার আমার হবে।
মোহর গাজী খেঁকিয়ে উঠল, তামাশা ছোড় শালে। ভারী বুখার হবে কেমন করে? সব অ্যায়সা অ্যায়সা?
পিনিক আমার সয় না ওয়ার্ডার দাদা। ভারী বুখারের জন্যে পিনিক যুঁকছি। দু চার রোজ বাদে দেখবে চিতায় ওঠার হাল হয়েছে।
বিস্ময়ে তাজ্জব বনে যায় মোহর। কিছুক্ষণ তার মুখ দিয়ে একটি শব্দও বেরোয় না। তারপরেই সে সোল্লাসে চেঁচিয়ে উঠল, শাবাশ লখাই, শাবাশ। আমি বলছি, উপরবালা তোকে মেহেরবানি করবেই। সোনিয়াকে তুই পাবি, জরুর পাবি।
গরাদের দু’পাশে দুটো মানুষ মুখোমুখি দাঁড়িয়ে রইল। লখাই ওয়ার্ডার মোহর গাজীর দিলের তাপ অনুভব করে।
২০.
পরের দিন সকালেই পিনিকের ক্রিয়া শুরু হল।
মাথার শক্ত খোলের ভেতর তরল মগজটা যেন টগবগ করছে। শিরায় শিরায় রক্ত ফুটছে। যে কোনো মুহূর্তে চামড়া ছিঁড়ে ফিনকি দিয়ে বেরিয়ে পড়বে। মুখটা অস্বাভাবিক ফুলে উঠেছে। হাঁ করতে, ঢোক দিলতে ভীষণ যন্ত্রণা হয়। চোখ দুটো টকটকে লাল, পেটটা ফুলে উঠেছে। শরীরে তাণ্ডব চলছে যেন।
.
সকাল হয়েছে অনেক আগেই।
এক ঝাঁক সিন্ধুশকুন রোদে সাঁতার কাটতে কাটতে সেলুলার জেলের মাথা টপকে উপসাগরের দিকে চলেছে। চেয়ে চেয়ে যতক্ষণ না পাখিগুলো দৃষ্টির সীমা ছাড়িয়ে যায়, লখাই দেখল।
শরীর বিকল হয়েছে, কাজে আর মন বসে না।
সকালে কাঞ্জিপানি এনেছিল, খেতে ইচ্ছা হয় নি। খানাপিনার গরজটাই নষ্ট হয়ে গিয়েছে যেন। কুঠুরির মধ্যে লোহার বর্তনে সেই অপূর্ব স্বাদগন্ধের থকথকে কাঞ্জি পড়ে রয়েছে।
কাঞ্জিপানি নেওয়ার পর পেটি অফিসার নসিমূল গণির কাছ থেকে বস্তা ভরে ছোবড়া এনেছিল লখাই।
ছোবড়া, মুগুর চারপাশে ছত্রাকার পড়ে রয়েছে। ছিলেকুটে সন্ধের মধ্যে আড়াই পাউণ্ড তার বার করতে হবে। না হলে পেটি অফিসার হাড্ডি-মাংস আলাদা করে ফেলবে। তবু কাজে উৎসাহ পেল না লখাই। চনমনে চোখে এদিক সেদিক তাকাতে লাগল। বেজুত শরীর ছোবড়া ছিলতে চায় না।
ছটা সেলের পর লোহার মজবুত গেট। তার ওপার থেকে তীক্ষ্ণ একটা স্বর ভেসে এল, লখাই দাদা, এ লখাই দাদা–
ঘাড় ঘুরিয়ে লখাই তাজ্জব বনে গেল। পাকার ছোবড়ার মধ্যে বসে রয়েছে। ভিখন আহীর। তার পোড়া, বীভৎস মুখটা বড় কাচুমাচু দেখাচ্ছে। পেটি অফিসার নসিমুল গণির কৃপায় ছোবড়া ছিলাকোটার হাত থেকে রেহাই পেয়েছিল ভিখন। এই কদিন সে কোপরার জন্য নারকেল কেটেছে। ভিখনের মতো তাকতদার কয়েদির পক্ষে নারকেল কাটা মোটামুটি সহজ কাজ। লখাই ভেবে পায় না, আবার কেন ভিখনকে ছোবড়া ছিলতে হচ্ছে!
লখাই বলে, কি রে ভিখন, ফের যে ছোবড়া ছিলতে এলি!
প্রথমে ভিখন জবাব দেয় না।
লখাই এবার বলে, পেটি অফসারের সঙ্গে এত পেয়ার, এত দোস্তি মহবৃতি–সব ছুটে গেল!
পোড়া কপালে চামড়া আর মাংস ঝামার মতো হয়ে রয়েছে ভিখনের। হাত দিয়ে কপালটা দেখিয়ে সে বলে, সব নসিব রে দাদা, সব নসিব। বহুত বদ নসিব বলতে বলতে কপাল চাপড়ায় ভিখন।
লখাই বলে, কেমন করে নসিবটা তোর মন্দ হল রে ভিখন? তুই না বলতিস রুপেয়া থাকলে আন্দামানের কয়েদখানায় পেয়ার মেলে, মহৎ মেলে, নসিব কেনা যায়।
সাচ্চা কথাই বলতাম রে লখাই দাদা।
তবে এমন হল কেন?
গেটের ফোকর গলে চট করে এদিকে চলে এল ভিখন আহীর। বীভৎস মুখটা লখাইর মুখের ওপর ঝুঁকিয়ে তার একটা হাত নিজের গলার কাছে এনে ভিখন বলল, গলাটা টিপে টিপে দ্যাখ–
বুঝতে না পেরে লখাই বলল, কী দেখব?
আরে ভেইয়া, তুই অ্যায়সা নালায়েক! ভিখন আহীর পোড়া কপাল চাপড়ায়। বলে, দাদা রে তুই জানিস না, আমার গলার মধ্যে একটা চোরা থলি আছে।
হাঁ হাঁ, জানি।
কলকাত্তা থেকে আসার সময় থলিটায় রুপেয়া, সোনার একটা হার, দুটো দামি পাথর এনেছিলাম। পেটি অফসার শালাকে রিসোয়াত (ঘুষ) দিয়ে ছোবড়া পেটা মকুব করেছিলাম, কোরা কাটার কাজ পেয়েছিলাম। লেকিন নসিবটা আমার বড় নিমকহারাম। আমি পয়দা হলাম বলে যে নসিব পয়দা হতে পারল, সেই শালে আমার একটু আরামের বন্দোবস্ত করল না।
বিমূঢ়ের মতো তাকিয়ে থাকে লখাই।
পেটি অফসার শালে আমার গলার থলিটার কথা টের পেয়ে গেল। কাল সন্ধের সময় ডাণ্ডা মেরে মেরে আমার হাড্ডি চুরচুর করলে। তারপর গলার মধ্যে হাত ঢুকিয়ে হারটা আর বাকি রুপেয়া কেড়ে নিলে। শালে, কুত্তীকা বাচ্চে–
ভিখন আহীরের কদর্য মুখে একমাত্র চোখটা ধকধক করতে লাগল। কথা বলতে বলতেই কুর্তা খুলে পিঠটা দেখাল ভিখন। ডাণ্ডার বাড়িতে চামড়া মাংস থেঁতলে রক্ত জমে রয়েছে।
ভিখন এবার বলল, পেটি অফসারের জান-জমানা খতম করে দেব, তবে আমার নাম ভিখন আহীর।
লখাই কিছু বলে না। ভিখনের জন্য তার কষ্টই হয়।
ভিখন বলতেই থাকে, কাল সোনার হার রুপেয়া, সব বাগালো। আর আজই ছোবড়া ছিলতে দিয়েছে। ছোবড়া ভেজাবার জন্যে একটু পানি ভি দিল না। অন্য রোজ দুডাক্বা কাঞ্জিপানি দিত। আজ দিয়েছে এক ডাক্বা। লখাই দাদা, ভুখ তাতে মরল না। এবার ভুখাই খতম হয়ে যাব। ভিখনের মুখ চোখ করুণ হয়ে উঠল।
হঠাৎ লখাই বলে, কাঞ্জিপানি খাবি ভিখন?
কাঞ্জিপানি! কিধর? ভিখনের একমাত্র চোখটা চকচক করে, লোলুপ হয়ে ওঠে।
আমার কুঠরিতে আছে। বর্তনে। সকালে ভুখ ছিল না, তাই রেখে দিয়েছি।
লখাইর কথা শেষ হওয়ার আগেই দৌড়ে তার কুঠুরি থেকে কাঞ্জিপানির বর্তনটা নিয়ে আসে ভিখন, নিমেষে থকথকে খাদ্যটুকু চেটেপুটে সাফ করে ফেলে।
একমাত্র চোখটায় কৃতজ্ঞতা ফোটে ভিখনের। সে বলে, কাঞ্জিটা খেয়ে জান বাঁচল। তুই দাদা আর জম্মে আমার বাপ ছিলি।
অনেকটা সময় কাটে। শীতের রোদের তাপ বাড়ে, উপসাগরের গর্জন বাড়ে, নারকেল বনে বাতাসের মাতামাতি বাড়ে।
আচমকা লখাই ডাকে, আচ্ছা ভিখন—
হাঁ হাঁ ভেইয়া–ভিখন ঘনিষ্ঠ হয়ে বসে। কী বলছিস?
এখনো তুই বলবি, রুপেয়ায় পৈয়ার মহবৃৎ কেনা যায়!
জরুর। ও বাত বিলকুল খাঁটি। রুপেয় থাকলে সব মেলে, না থাকলে কুছু মেলে না। যত রোজ জিন্দা আছি, এ বাত নড়চড় হবে না।
লখাই জবাব দেয় না।
ভিখন উঠে পড়ে। গেটের ফোকর পর্যন্ত গিয়ে হঠাৎ ফিরে আসে। মুখটা লখাইর কানে গুঁজে ফিসফিস করে বলে, কাল যে পিনিক দিয়েছিলাম, কুঁকেছিলি?
লখাই ঘাড় কাত করে জানায়–ফুঁকেছে।
ভিখন বলে, ইয়াদ রাখিস, রোজ রোজ সোনিয়া রসদ্বীপের সিকমেনডেরায় যাচ্ছে। তোকে শক্ত বুখার বাধাতে হবে। মনে রাখিস চান্নু সিং সোনিয়াকে শাদি করার জন্যে পাগলা কুত্তার মতো ঘুরছে।
সব মনে আছে। দুরোজের মধ্যে শক্ত ব্যারাম হবেই। আজ আবার পিনিক দিয়ে যাস।
আচ্ছা।
গেটের ফোকরের দিকে যেতে যেতে ভিখন নীরস স্বরে বলল, এখন যাই রে লখাই দাদা, পেটি অফসার হারামী ছোবড়া ছিলতে না দেখলে টিকটিকিতে (বেত মারার স্ট্যাণ্ডে) চাপাবে। শালে–দাঁতে দাঁত ঘষতে ঘষতে গরাদের ওপাশে চলে গেল ভিখন।
একদৃষ্টে তাকিয়ে তাকিয়ে লখাই দেখল।
.
বেলা চড়ার সঙ্গে সঙ্গে পিনিকের উপসর্গগুলো মারাত্মক হয়ে উঠল। মাথার রগ ছিঁড়ে যাচ্ছে, মুখের ভেতর অসংখ্য ফোস্কা পড়েছে যেন। শরীরটাকে আর খাড়া রাখতে পারছে।
লখাই। এখন দুপুর। সকাল থেকে এ পর্যন্ত একটা ছোবড়াও ছিলে নি লখাই। ছিলতে পারে নি।
একুট পর খানাপিনার সময় হল।
দুদ্দাড় করে সিঁড়ি কাঁপিয়ে কয়েদিরা নিচে ছুটছে। টলতে টলতে লোহার বর্তন হাতে সকলের সঙ্গে লখাইও নেমে এল এবং খানা নেওয়ার জন্য কানুন মাফিক ফাইল দিয়ে বসল।
চাপাটি ডাল ভাজি আঙুল দিয়ে নাড়াচাড়া করল লখাই। খাওয়ার গরজ নেই, ইচ্ছাও নেই।
এ-পাশে লাইন দিয়ে বসেছে হিন্দু কয়েদিরা, ও-পাশে মুসলমান কয়েদিরা।
খাবার নাড়তে নাড়তেই হঠাৎ লখাইর চোখে পড়ল, মুসলমান কয়েদিদের ফাইলে জাজিরুদ্দিনের গা ঘেঁষে বসেছে ভিখন আহীর। তরিবত করে মুসলমান ভাণ্ডারার খানা খাচ্ছে।
লখাই তাজ্জব বনে গেল।
খানাদানার পর বর্তন ধুয়ে যখন ওপরে যাচ্ছে ভিখন, লখাই চিৎকার করে ডাকল, এই ভিখন, এদিকে আয়–
তরতর করে নিচে নেমে এল ভিখন আহীর। পোড়া মুখে হাসি ফুটিয়ে বলল, ডাকছিস লখাই ভেইয়া–
হারামী, তুই যে জাত দিলি! মুসলমান ভাণ্ডারার খানা খেলি যে!
বিচিত্র স্বর ফুটল ভিখনের গলায়, কয়েদির আবার জাত কি রে ভেইয়া! ও বাত ছোড়। যদি জাতই বলিস, জাত দেবই বা না কেন? হিন্দু ভাণ্ডারা যে খানা দেয় তাতে পেট ভরে না। জাজিরুদ্দিন বলেছিল, ইসলামী বলে ডবল খানা মিলবে। বলতে বলতে মুখ চোখ করুণ হয়ে উঠল ভিখনের, পেটি অফসার সোনা রুপেয় সব কেড়ে নিয়েছে। রুপেয় না থাকলে জেয়াদা খানাও মেলে না। তাই ভেইয়া, সিফ পেটকো বাস্তে, স্রিফ ভুখের জন্যে আমি ইসলামী বনলাম, জাত দিলাম। গলাটা ধরে গেল ভিখনের।
লখাই দেখল, শুধুমাত্র পেটের ভুখের জন্য আন্দামানের এই নিদারুণ কয়েদখানায় মুসলমান হল ভিখন, জাত হারাল।
.
২১.
জীবনের সীমানা বাড়ছে। মানুষের পৃথিবী বাড়ছে। কিন্তু জীবনের সীমানা কি মানুষের পৃথিবী তো একদিনে বাড়ে না।
প্রথমেই তো জন্ম। সেই জন্ম–আকাশ বাতাস, সমগ্র জৈব জগৎ, সমস্ত অস্তিত্বকে তোলপাড় করে যার গোড়াপত্তন। জন্মের পর স্থিতি–প্রতিকূল বিমুখ পরিবেশের সঙ্গে ক্রমাগত লড়াই করে যাকে টিকে থাকতে হয়। স্থিতির পর অজস্র সংগ্রামের মূল্যে বিস্তার। কিন্তু সে অনেক পরের কথা।
পৃথিবী এবং মানুষের জন্ম স্থিতি ও বিস্তার কি সহজ কথা!
.
বঙ্গোপসাগরের অগাধ অতল থেকে কবে যে আন্দামান দ্বীপমালা মাথা তুলেছিল, বন্দা। নওয়াজ খান জানেন না। আন্দামানের জন্ম তিনি দেখেন নি, কিন্তু এখানকার উপনিবেশ তৈরি হতে দেখেছেন।
সেই উপনিবেশ এখন বড় হয়ে দিকে দিকে ছড়িয়ে পড়েছে।
আঠার শ’ আটান্ন সালের চৌঠা মার্চ ডক্টর জে. পি. ওয়াকার সেই যে দু শ’ কয়েদি নিয়ে আন্দামান এসেছিলেন, নওয়াজ খান সে দলে ছিলেন।
সেদিন দক্ষিণ আন্দামান ছিল এক নিদারুণ, আদিম পৃথিবী।
এখানকার ছায়াগভীর অরণ্যে কিং কোব্রারা বিশাল ফণা দুলিয়ে ঘুরে বেড়াত। বিষাক্ত কানখাজুরার পাল শিকারের খোঁজে হন্যে হয়ে ঘুরত, তাদের একটি মাত্র কামড়ে নিশ্চিত মৃত্যু। নিবিড় জঙ্গলের ফাঁকে ফাঁকে কালো কালো, হিংস্র মুখ দেখা দিয়েই চকিতে মিলিয়ে যেত। খর্বকায় উলঙ্গ জারোয়াদের হাতে তীর ঝকমক করত। উপসাগরে হাঙর আর। অক্টোপাস হানা দিত। উপকূল বেয়ে অতিকায় কচ্ছপের পাল উঠে আসত এই দ্বীপে। উপসাগর প্রায় সারাক্ষণ মেতে থাকত। আকাশের স্তূপাকার মেঘ ফেঁড়ে কড় কড় শব্দে যখন বাজ পড়ত, দুর্বার বেগে সমুদ্র যখন উপকূলের দিকে ছুটে আসত, যখন অঝোর ধারায় বৃষ্টি নামত, তখন সভ্যতা থেকে বিচ্ছিন্ন এই দ্বীপ দুস্তর কালের ব্যবধান ঘুচিয়ে মুহূর্তে প্রাগৈতিহাসিক হয়ে উঠত।
সে-সব দিনেদ্বীপের ভেজা, ছায়াচ্ছন্ন মাটিতে অস্তিত্ব টিকিয়ে রাখার জন্য কিং কোব্রার সঙ্গে, কচ্ছপের সঙ্গে, কানখাজুরা বা জারোয়াদের সঙ্গে, হাঙর আর অক্টোপাসের নিরন্তর লড়াই। এই দ্বীপের জীবজগৎ ক্রমাগত লড়াই করে আন্দামানের বর্বর মহিমা বাঁচিয়ে রাখত।
আঠারো শ’ আটান্ন সাল, আর এটা উনিশ শ’ এগার। মাঝখানে তিপান্ন বছরে কিং কোব্রা আর জারোয়া, কানখাজুরা আর হিংস্র সরীসৃপদের সেই ছায়াশীতল ভয়ঙ্কর অরণ্যকে নিষ্ঠুরভাবে হত্যা করে, জংলী অসভ্য আদিবাসীদের উৎখাত করে শহর পোর্ট ব্লেয়ারের জন্ম হল।
মানুষের বর্বরতা এবং হিংস্রতার কাছে প্রাচীন অরণ্য হার মানল। দক্ষিণ আন্দামানে উপনিবেশ গড়ে উঠতে লাগল।
তিপান্নটা বছর ফুসফুসে বঙ্গোপসাগরের নোনা বাতাস টেনে টেনে, আর আন্দামান অরণ্যের বিনাশ দেখে দেখে একটা অদ্ভুত সিদ্ধান্তে পৌঁছেছেন বন্দা নওয়াজ খান। তার মনে হয়, সকল সৃষ্টির মূলেই রয়েছে বর্বরতা। বর্বরতা দিয়ে যার শুরু, শেষও তার বর্বরতার মধ্যেই কিনা, কে বলবে। আন্দামান উপনিবেশের ভবিষ্যৎ ভেবে মাঝে মাঝে শিউরে ওঠেন
আন্দামানের এই কলোনি জঙ্গল নির্মূল হয়ে ক্রমাগত বেড়েই চলেছে। জীবনের সীমানা বাড়ছে, মানুষের পৃথিবী অরণ্য নিশ্চিহ্ন করে নিজের দখল কায়েম করে চলেছে।
তিপান্ন বছরের উপনিবেশ শৈশব পেরিয়ে এখন যৌবনে পা দিয়েছে।
এতগুলো বছর এই বিচ্ছিন্ন দ্বীপে কাটিয়ে নিজস্ব একটা তত্ত্বে পৌঁছেছেন নওয়াজ খান। সভ্যই বল, অসভ্যই বল, সৎ অসৎ, পাপীতাপী, আসক্ত নিরাসক্ত, খুনী কি প্রেমী–সর্ব কালের সকল মানুষের মধ্যে এক একটা আন্দামান উপনিবেশ রয়েছে।
কী বিচিত্র, কী নিদারুণ এই দ্বীপ!
এই দ্বীপের আত্মাকে খুঁজতে খুঁজতে নওয়াজ খানের মনে হয়েছে, আদিম পৃথিবীই একমাত্র সত্য। হাজার হাজার বছর ধরে আদিমতার ওপর স্তরে স্তরে সভ্যতার যে প্রলেপ পড়েছে, ধারাল নখে তাকে ছিঁড়ে, সভ্যতার সব মলাট ফেঁড়ে ফেঁড়ে যে বস্তুটি মিলবে, সেটি হল বর্বরতা।
আশ্চর্য, সেই বর্বরতাকে বিনাশ করার জন্যই আন্দামান উপনিবেশের জন্ম। নওয়াজ খানের মনে হয়, এই উপনিবেশের প্রয়োজনই ছিল না। তবু এর সৃষ্টি হয়েছে।
জীবনের সীমানা বাড়ছে।
নওয়াজ খানের ভাবনার ওপর দিয়ে পৃথিবী বিস্তৃত হচ্ছে।
.
বন্দা নওয়াজ খান স্যালিয়ালির পথ ধরে চৌলদারির দিকে যাচ্ছিলেন। ভাঙা ভাঙা পাথরের সড়কটা চড়াই বেয়ে ওপরে উঠেছে। সন্তর্পণে পা ফেলে ফেলে হাঁটছিলেন নওয়াজ খান। দু’পাশে হাওয়াই বুটির জঙ্গল। ঈষৎ লালচে দু চারটে ফুল ফুটে রয়েছে।
বঙ্গোপসাগরের এই দ্বীপে শীত ফুরিয়ে আসতে শুরু করেছে। কয়েক দিনের মধ্যেই বসন্ত এসে পড়বে। এখানকার নোনা মাটিতে বসন্ত সমারোহ করে আসে না। হাওয়াই বুটির জঙ্গলে, রেন-ট্রিগুলোর মাথায় কিছু কিছু ফুল ফুটিয়েই বসন্তের সমস্ত উদ্যম শেষ হয়ে যায়। ষষ্ঠ ঋতুর নিশানা সেই ফুলগুলি একদিন ঝরে পড়ে বুঝিয়ে দিয়ে যায়,দ্বীপের মাটি থেকে বসন্ত উধাও হয়েছে।
শীতের শেষে সেই বসন্তই আসতে শুরু করেছে।
হাওয়াই বুটির জঙ্গল থেকে বুনো গন্ধ উঠে আসছে। দু’পাশের নরম, ছায়াচ্ছন্ন মাটির ঘ্রাণ নিতে নিতে নওয়াজ খান চৌলদারি পেরিয়ে, গোলঘর পেছনে রেখে, সিধা পাহাড়গাঁও গারাচারামার পথ ধরেছেন। দু’দিকের জঙ্গল আরো ঘন হচ্ছে। মাটির গন্ধ, জঙ্গলের গন্ধ, বুনো ফুলের গন্ধ মিশে একটা উগ্র মিশ্রিত গন্ধ নাকটাকে অবশ করে দিচ্ছে যেন।
তিপ্পান্ন বছর এইদ্বীপে কাটিয়েছেন নওয়াজ খান। তিপ্পান্ন বছরে তিপ্পান্নটা বসন্ত এসেছে এই দ্বীপে। বসন্তের চেহারা তার পরিচিত, বসন্তের গন্ধ তার কতকালের চেনা। তবু প্রতিবারই এই ঋতুতে ভেজা মাটি, বুনো ফুল, আর জঙ্গলের গন্ধ অনাস্বাদিত মনে হয় নওয়াজ খানের, অননুভূত রোমাঞ্চ জাগায়। পৃথিবী থেকে বিচ্ছিন্ন এই দ্বীপের সব কিছুই সৃষ্টিছাড়া।
নোনা মাটিতে বসন্ত যেমন দুচারটে ফুলও ফোঁটায়, তেমনি দক্ষিণ-পশ্চিম কোণে এক টুকরো কালো মেঘকেও টেনে আনে। মৌসুমি বাতাসের তাড়নায় মেঘের টুকরোগুলো ফুলে ফেঁপে পাকার হয়ে নিমেষে আকাশটাকে ছেয়ে ফেলে। সমুদ্রের তলা থেকে একটা গম্ভীর গুরগুর গর্জন ঠেলে বেরিয়ে পড়ে। পাহাড়ের মতো খাড়া হয়ে কালো কুটিল জল দুর্জয় বেগে দ্বীপের দিকে ছুটে আসে। চারপাশের সমুদ্র এই দ্বীপ ভেঙে গুঁড়িয়ে নিশ্চিহ্ন করে দিতে চায়।
বছরের শেষ ঋতুটি ভয়ঙ্কর হয়ে এই বর্বর দ্বীপের মর্যাদা পুরোপুরি বজায় রাখে।
বন্দা নওয়াজ খান পাথুরে সড়ক ভাঙছিলেন। প্রতিদিন পোর্ট ব্লেয়ারের বন্দি উপনিবেশে একবার টহল দিয়ে বেড়ানো তার অভ্যাস। অনেক বছরের পাকা অভ্যাসটা এখন একটা নিয়মে দাঁড়িয়ে গিয়েছে।
সড়কের দু’পাশে বনতুলসির ঝাড়, সুপারি বাগিচা, নারকেল বাগিচা। ফাঁকে ফাঁকে বরগত দিদু আর পপিতা গাছ। মাঝে মাঝে জঙ্গল সাফ করে কুঠি বাড়ি উঠেছে, আবাদের জন্য ক্ষেতিবাড়ি তৈরি হয়েছে।
পথে দুচার জনের সঙ্গে দেখা হচ্ছে।
আদাব খান সাহেব—
আদাব—
তবিয়ত আচ্ছা?
আচ্ছা।
আজ আমাদের গাঁও-এ আসবেন তো?
না। আজ গারাচারামা গাঁও-এ যাব। ডি-কুনহার কুঠিতে দাওয়াত (নিমন্ত্রণ) আছে।
লোকগুলো চলে যায়।
অলক্ষ্যে নৈর্ঋত আকাশে এক খণ্ড সোনামুখি মেঘ দেখা দিয়েছে।
এখন কত বেলা, কে জানে। বাতাসে শীতের আমেজ একটু একটু মিশে রয়েছে। আবার রোদের তেজও মারাত্মক। চড়া রোদ আর হিমাক্ত বাতাস মিশে সর্বাঙ্গে সুখের স্পর্শ দিয়ে যাচ্ছে।
নতুন উপনিবেশের ভেতর দিয়ে হাঁটতে হাঁটতে গারাচারামা গাঁও-য়ে ডি-কুনহার কুঠিবাড়িতে পৌঁছে গেলেন নওয়াজ খান।
.
২২.
কুঠিবাড়ির সামনের দিকে ছোট্ট একখণ্ড বাগিচা। নারঙ্গি, গোঁড়া লেবু, মুসম্বি দ্বীপের নোনা মাটিতে বহু আয়াসে কিছু কিছু মরশুমি ফল ফলানো হয়েছে।
ডি-কুনহার কুঠিবাড়ি অনেকটা বর্মী প্যাগোডার মতো। টিনের নকশা-কাটা চাল, খোদাই কাঠের দেওয়াল, নিচে কাঠের পাটাতন। কুঠিবাড়ির সর্বাঙ্গে সুন্দর একটি রুচির ছাপ রয়েছে।
বন্দা নওয়াজ খান ডাকলেন, ডি-কুনহা—
কৌন? কুঠিবাড়ি থেকে গম্ভীর স্বর ভেসে এল।
আমি নওয়াজ–
আমি ভাবলাম কে না কে। সঙ্গে সঙ্গে দরজায় পুরো ছফিট দীর্ঘ একটা লোক দেখা দিল। লালচে কোঁকড়ানো চুল, নীল চোখ। নতুন পয়সার মতো উজ্জ্বল তামাটে রঙে কিছুটা মোঙ্গলীয় খাদ মিশে আছে। খাড়া, কঠিন দু’টি চোয়াল। বাজপাখির ঠোঁটের মতো ধারাল নাক। এই হল ডি-কুনহা। টান টান চামড়া সর্বাঙ্গে জড়িয়ে নিজের আদত বয়স লুকিয়ে রেখেছে লোকটা। চেহারা দেখে ডি-কুনহার বয়স বুঝবার জো নেই।
পরনে সিল্কের লুঙ্গি আর ফিনফিনে কলিদার পাঞ্জাবি। ডি-কুনহা দরজার ওপর থেকে নিচে নেমে এল। বলল, আসুন, আসুন খান সাহেব—
.
কী বিচিত্র এই দ্বীপ! আর কী বিচিত্র এই ডি-কুনহা!
সপ্তদশ শতাব্দীতে নাবী বাংলায় পর্তুগিজ আর হার্মাদ লুটেরারা যে তাণ্ডব শুরু করেছিল, ইতিহাসে তার বিস্তর সাক্ষ্য আছে। সেদিনের বিবর্ণ ইতিহাসের পৃষ্ঠাগুলি রক্তে হত্যায় ধর্ষণে আর অমানুষিক অত্যাচারে কলঙ্কিত। পর্তুগালের রুক্ষ উপকূল থেকে ঝকে ঝকে জলদস্যুর জাহাজ বাংলাদেশের সম্পদ লুট করতে আসত। সপ্তদশ শতাব্দীর পুর্তগিজ জাহাজগুলির একটুকরো কাঠও আজ মিলবে না। একজন জলদস্যুর একখণ্ড হাড়ও নিম্ন বাংলার কোথাও নেই।
সুশ্যাম বাংলাদেশের অদ্ভুত এক কুহক আছে। এর নিরুত্তাপ জালবায়ুতে বিচিত্র মোহ আছে। হামাদ বোম্বেটেরা নিজেদের অজান্তে বাংলার কোমল পলিমাটিতে আটকে গেল। বৈঠা আর চলল না, পাল আর উঠল না। কালে কালে, স্তরে স্তরে পলিমাটি এসে জাহাজগুলিকে গ্রাস করে ফেলল, ফিরবার পথ বন্ধ হয়ে গেল তাদের।
সেই যে বিদেশি জলদুস্যরা বাংলায় এসেছিল, তারপর তিনটে শতাব্দী পার হতে চলল। এই তিন শ’ বছরে বাংলাদেশ তাদের সব উদ্দামতা জুড়িয়ে দিল। যে-হাতে তারা শাণিত তলোয়ার আর কামান বাগিয়ে ধরত, সেই হাতে হাল লাঙল ধরল। তিন শ’ বছর আগে তাদের ধমনীতে যে বিশুদ্ধ পর্তুগিজ রক্ত বইত, সে রক্ত আর বিশুদ্ধ রইল না। আরাকানী, মগ আর নোয়াখালি চট্টগ্রামের দেশি রক্তের খাদ মিশে আদিপুরুষের গৌরব ম্লান করে দিল, তাদের সমস্ত অতীতকে ভুলিয়ে দিল। কিছু কিছু বিকৃত নাম, মাতা মেরি, গলায় ক্ৰশ, যেশাস–সামান্য কয়েকটি উপকরণের মধ্যে পোর্তুগালের সঙ্গে তাদের যোগাযোগ পলকা একটি সুতোয় ঝুলতে লাগল।
বাংলাদেশ সেই নিদারুণ অত্যাচারের চরম প্রতিশোধ এমন নির্মমভাবেই নিয়েছে।
এদেরই একজন ডি-কুনহা।
ডি-কুনহার যে অতীত, তাতে পুরোপুরি জাত সে হারায় নি। কিছু বর্মী রক্ত ছাড়া তার ধমনীতে মোটামুটি পোর্তুগিজ রক্তই বইছে। তবে অনেক কাল নাবী বাংলার বাতাসের সঙ্গে ফুসফুসের সম্পর্ক রাখতে হয়েছে। কাজেই তিন শ’ বছর আগের মতো ফুসফুসটা তেমন পোক্ত নয়, রীতিমতো তাতে নোনা ধরেছে। তবু বাংলাদেশের জলবায়ুর তাড়না থেকে নিজেকে সন্তর্পণে বাঁচিয়ে রাখতে বিন্দুমাত্র কসুর করে নি ডি-কুনহা। এত সত্ত্বেও পোশাকে
আশাকে রুচিতে চেহারায় বাংলাদেশ আর বর্মার প্রভাব ঠেকিয়ে রাখতে পার নি।
নারীঘটিত গোটা সাতেক জঘন্য অপরাধে সারা জীবনের দ্বীপান্তরী সাজা নিয়ে আন্দামানে এসেছিল ডি-কুনহা। বছর খানেক হল সাজার মেয়াদ ফুরিয়েছে। বড় করিতকর্মা লোক সে। এক বছরের মধ্যেই প্রচুর টাকা করেছে। গারাচারামা গাঁও আর পোর্ট ব্লেয়ারের এবারডিনে দুটো কুঠিবাড়ি বানিয়েছে। জঙ্গলে অনেক জমি বন্দোবস্ত নিয়েছে। এত টাকা কিভাবে তার হল, সে এক দুয়ে রহস্য।
আন্দামানে আসার আগে আকিয়াবে সুপারির ব্যবসা ছিল ডি-কুনহার। এখানে তার সিপির ব্যবসা। সিপি হল সামুদ্রিক শঙ্খ-কড়ি-শামুক। সমুদ্র থেকে এগুলিকে তুলে বিদেশের বন্দরে চালান দেয় সে।
অন্য কয়েদিরা বলে সিপির ব্যবসা করে এত পয়সা কামানো যায় না। তবু কোত্থেকে তার টাকা আসে, তা এক দুর্বোধ্য ধাঁধা হয়েই রয়েছে।
ডি-কুনহার চরিত্রটি বিচিত্র। নারীঘটিত সাত-সাতটা জঘন্য অপরাধের দায়ে আন্দামানে এসেছিল সে। অথচ আন্দামানে কোনোদিন তাকে কেউ নারীসঙ্গ করতে দেখে নি। আওরত কয়েদি নিয়ে জাহাজ যখন এই দ্বীপের উপকূলে নোঙর ফেলে, অন্য কয়েদিরা তার ওপর ঝাঁপিয়ে পড়ে, রেণ্ডিবারিক কয়েদখানার চারপাশে হন্যে হয়ে ঘোরে। তা ছাড়া, এই উপনিবেশে বর্মী যুবতী জোটানো তেমন দুরূহ ব্যাপার নয়। নারীমাংস এই দ্বীপে যেমন দুর্লভ, তেমন আবার সহজলভ্যও।
কিন্তু কোনোদিন ডি-কুনহাকে আওরতের ত্রিসীমানায় ঘেঁষতে কেউ দেখে নি। গারাচারামার কুঠিবাড়িতে নিঃসঙ্গ দিন কাটায় ডি-কুনহা।
ইতিমধ্যে কাঠের কুরসিতে জাঁকিয়ে বসেছেন নওয়াজ খান।
ডি-কুনহা বলল, খান সাহেবের খুব তকলিফ হল।
না না, তকলিফ আর কি। এ তো অভ্যাসই হয়ে গেছে। রোজ একবার পেনাল কলোনিটা ঘুরে ঘুরে না দেখলে ভালো লাগে না। এই দ্বীপের সঙ্গে কতদিনের সম্পর্ক, কয়েদিদের কতকাল ধরে দেখছি–বন্দা নওয়াজ খান বড় একটা শ্বাস ফেললেন।
একটু চুপচাপ।
তারপর নওয়াজ খান আবার বললেন, কী ব্যাপার, মা-পোয়েকে আনলে না?
না। বাজপাখির ঠোঁটের মতো ডি-কুনহার যে নাকটা উদ্যত হয়ে ছিল, সেটা ফুলে উঠল। নীল চোখদুটো ঈষৎ কুঁকড়ে গেল। চাপা, কঠিন স্বরে আবার সে বলল, না।
নওয়াজ খান বলতে লাগলেন, সাজার মেয়াদ ফুরিয়েছে, কুঠিবাড়ি বানিয়েছ, এবার মুল্লুক থেকে মা-পোয়েকে নিয়ে এস।
এই দ্বীপের কেউ জানে না, কিন্তু বন্দা নওয়াজ খান অনেক প্রশ্ন-ট্রশ্ন করে খোঁজ নিয়েছেন, আন্দামানে আসার আগে আকিয়াবে একটা শাদি করে এসেছে ডি-কুনহা। বিবির নাম মা-পোয়ে। বর্মী। গুটি তিনেক ছেলেপিলেও রয়েছে।
মা-পোয়ের প্রসঙ্গে এবার আর কিছু বলে না ডি-কুনহা।
নওয়াজ খান ফের বললেন, কি, কথা বলছ না কেন?
কী বলব?
তুমি একবার মেইনল্যাণ্ডে যাও।
মেইনল্যাণ্ডে গিয়ে কী করব?
বিবি আর বাচ্চাগুলোকে নিয়ে এস।
বিবি আর বাচ্চাগুলো কোথায় রয়েছে, কী করে বলব? বিশ বছর তাদের কোনো পাত্তা নেই। তাদের ঠিকানা জানি না। দুনিয়া থেকে তারা লোপাট হয়ে গেছে কি না, কে জানে।
অনেক বার আকিয়াব গিয়ে মা-পোয়েকে আনবার কথা বলেছেন নওয়াজ খান। প্রতিবার একই জবাব দিয়েছে ডি-কুনহা।
মা পোয়েকে এই দ্বীপে নিয়ে আসার পেছনে নওয়াজ খানের কোনো মতলব রয়েছে কিনা, কে বলবে। বঙ্গোপসাগরের এই বর্বর দ্বীপে উপনিবেশ যখন গড়েই উঠল, তখন তা মানুষে ভরে উঠুক। হয়তো বা এই ইচ্ছাই নওয়াজ খানের মনে। শুধু মা-পোয়ে কেন, এই দ্বীপের যত কয়েদি-সকলকেই তিনি মুলুক থেকে বিবি বাচ্চা আনার পরামর্শ দেন।
নওয়াজ খান বললেন, তবু একবার মেইনল্যাণ্ডে যাও, বিবি বাচ্চার খোঁজ কর।
দেখি–
গলায় কালো কারে একটা ছোট ক্রস ঝুলছে। ক্রসটা লুফতে লুফতে ডি-কুনহা বলল, অনেক বেলা হয়েছে খান সাহেব, এবার খানা দিক?
হাঁ–
সেই সকালে পোর্ট ব্লেয়ার থেকে বেরিয়েছেন নওয়াজ খান। সূর্য এখন দ্বীপের মাথায় এসে উঠেছে। শীতের অরণ্য জ্বলছে। বাগিচা থেকে লেবু ফুলের মিষ্টি গন্ধ ভেসে আসছে। মাঝে মাঝে দমকা বাতাস এসে নারঙ্গি গাছের মাথা দুলিয়ে যাচ্ছে।
.
এই জঙ্গলেও মোগলাই খানার বন্দোবস্ত করেছে ডি-কুনহা। বাদক পাখির কাবাব, হরিণের গোস্তের কোর্মা, পোলাও। খানার অনুপান হিসেবে বিশেষ পিনার ব্যবস্থাও রয়েছে।
বর্মী চাকর টেবিলে খান সাজিয়ে দিল।
হরিণের হাড় চিবুতে চিবুতে ডি-কুনহা নরম স্বরে বলল, খান সাহেব, আমার একটা আর্জি আছে–
আমার কাছে?
হাঁ–
বল।
বলছিলাম, কমিশনার সাহেব আপনাকে খুব খাতির করেন। কয়েদিরা বলে, তাঁর সঙ্গে আপনার বহুৎ দোস্তি মহব্বতি–
নওয়াজ খান মৃদু হাসলেন। বললেন, থোড়া জান-পয়চান আছে।
এরপর দুজনেই কিছুক্ষণ চুপ।
খেতে খেতেই ডি-কুনহা নওয়াজ খানের দিকে একদৃষ্টে তাকিয়ে থাকে। মুখচোখের ভাবগতিক লক্ষ করে। তারপর সুযোগ বুঝে বলে, খান সাহেব, দিনকতক আগে আমরা উত্তর আন্দামান গিয়েছিলাম। সেই পোর্ট কর্নওয়ালিস–
হাঁ–নির্বিকার মুখে ডি-কুনহার দিকে তাকিয়ে কোর্মায় কামড় দিলেন নওয়াজ খান।
একটু অপেক্ষা করল ডি-কুনহা। তারপর বলল, উত্তর আন্দামানের দরিয়ায় অনেক সিপি দেখে এসেছি। আপনি যদি কমিশনার সাহেবকে বলে ওই জায়গাটা ইজারার বন্দোবস্ত করে দেন, আমার বড় উপকার হয়।
কিছুক্ষণ কী ভাবলেন নওয়াজ খান। পরে বললেন, কমিশনার সাহেবকে বলতে পারি, লেকিন তোমার একটা কাজ করতে হবে।
কী?
মেইনল্যাণ্ড থেকে মা-পোয়েকে খুঁজে আনতে হবে।
হাঁ হাঁ, জরুর–হঠাৎ মা-পোয়ের ব্যাপারে বড় উৎসাহী হয়ে ওঠে ডি-কুনহা, আমার শাদিকরা বিবি, আর আপনি যখন বলছেন, তাকে নিয়ে আসব নিশ্চয়ই।
.
খানাপিনা চুকতে ঢুকতে এই দ্বীপে বিকেল নামে। ডি-কুনহার নারঙ্গি গাছগুলোর মাথা টপকে ঝাঁকে ঝাঁকে বাদক পাখিরা কোনদিকে যে উড়ে যায়! বাতাসের একটানা তাণ্ডব চলতেই থাকে।
বিকেল থেকেই অস্থির হয়ে উঠল ডি-কুনহা। বাগিচার ফাঁক দিয়ে সড়কের যে-অংশটা দূরে চলে গেছে, বার বার সেদিকে তাকাতে লাগল। যে-কোনো মুহূর্তে তারা এসে পড়বে। এদিকে নওয়াজ খান উঠবার কোনো লক্ষণই দেখাচ্ছেন না। মনে মনে যেশাসের নামে একটা শপথ নিয়ে ডি-কুনহা ভাবল, আজ নওয়াজ খানকে দাওয়াত না করলেই ভালো। হত।
শেষ পর্যন্ত ডি-কুনহার উদ্বগ বিশ গুণ বাড়িয়ে, প্রাণটাকে ওষ্ঠাগত করে সন্ধের একটু আগেই তারা এসে পড়ল। সরাসরি সেই কামরাতেই ঢুকল।
কুরসির বাজুতে মাথা রেখে ঘুমিয়ে পড়েছিলেন নাওয়াজ খান। বয়স হয়েছে। খানাপিনার পর আজকাল তন্দ্রা আসে, চোখ দুটো আপনা থেকেই ভারী হয়ে ওঠে। তখন আর ঘুমটাকে ঠেকিয়ে রাখা যায় না।
সর্বনাশ যা ঘটবার ঘটে গেল, সেই মুহূর্তেই নওয়াজ খান কুরসির বাজু থেকে মাথা তুললেন।
ডি-কুনহার ইশারায় লোকদুটো বেরিয়ে যাচ্ছিল। নওয়াজ খান বললেন, ও–ও– কে? ফাই মঙ বর্মী না! এবারডিন বাজারে দোকান আছে?
ফাই মঙ ঘুর দাঁড়াল। চাপা, কুতকুতে চোখজোড়ার একটা নিষ্ঠুর ছায়া পড়ে চকিতে মিলিয়ে গেল। সামান্য হাসল ফাই মঙ। সোনা-বাঁধানো একটা দাঁত একবার দেখা দিয়েই অদৃশ্য হল। মৃদু, কঠিন স্বরে ফাই মঙ বর্মী বলল, হাঁ জি, আমি ফাই মঙ, এবারডিন বাজারে আমার দোকান আছে।
অন্য লোকটা, যার নাম জন, এতক্ষণে দরজার সামনে থেকে সরে গিয়েছে কিন্তু একবার দেখেই তাকেও চিনে ফেলেছেন নওয়াজ খান। এই দ্বীপের প্রতিটি কয়েদিকেই চেনেন তিনি। সকলের গাঁও মুল্লুক, সাজার মেয়াদ, কে দণ্ডবিধির কোন ধারার আসামী, কার মেয়াদ ফুরোতে কতদিন বাকি, সব, সব নওয়াজ খানের কণ্ঠস্থ। এইদ্বীপের সঙ্গে কি তার দু দশ দিনের সম্পর্ক!
ডি-কুনহার কুঠিবাড়িতে কোনোদিন ভাগোয়া কয়েদি জনকে দেখবেন, এমন অনুমান কস্মিনকালেও করেন নি নওয়াজ খান। অদ্ভুত উত্তেজনায় বুকের ভেতরটা ধকধক করছে। পরিষ্কার তার মনে আছে, দু বছর আগে মালয় থেকে জন এই দ্বীপে সোজা খাটতে এসেছিল। দু’মাস সাত রোজ জেলে থাকার পর সে ফেরার হয়ে যায়।
সেলুলার জেলের নথিপত্রে উল্লেখ আছে, আজ উনিশ শ’ সালের বারই অক্টোবর। যাবজ্জীবন দ্বীপান্তরের আসামী মালয়ী খ্রিস্টান জন আজ পোর্ট ব্লেয়ার থেকে ফেরার হয়। দণ্ডবিধির তিন শ’ দুই ও তিন শ’ সাতষট্টি ধারার যাবতীয় সাজা তার উপর প্রযুক্ত ছিল।
জন অতি ভয়ানক প্রকৃতির আসামী। এ যাবত সে সজ্ঞানে স্থির মস্তিষ্কে তিনটি হত্যা করেছে। জন সেলুলার জেলের বিশ নম্বর কয়েদি।
জন ফেরার হওয়ার কিছুদিন পর পাহাড়গাঁওতে দুটো খুন হয়েছিল। খুনের পদ্ধতি বিচার করে সেলুলার জেলের কর্তৃপক্ষ এই সিদ্ধান্তে পৌঁছেছিলেন, এ জনেরই কাজ।
পাহাড়গাঁও-এর খুনের পর সরকার থেকে ঘোষণাপত্র বেরোয়, জীবিত বা মৃত, যে কোনো অবস্থায় জনকে ধরে দিতে পারলে এক হাজার টাকা পুরস্কার দেওয়া হবে।
দুবছরেও জনকে ধরা যায় নি। গোটা দক্ষিণ আন্দামান ছুঁড়েও তার পাত্তা মেলে নি।
নওয়াজ খান অস্থির হয়ে উঠলেন। উদ্বগ এবং আতঙ্কের ছাপ পড়ল তার মুখে।
একদৃষ্টে, নির্মম চোখে নওয়াজ খানের দিকে তাকিয়ে রয়েছে ডি-কুনহা। তার ভাবান্তর লক্ষ করছে।
অনেকটা সময় কাটল। এর মধ্যে দরজার পাশ থেকে ফাই মঙ কর্মী আর জন অদৃশ্য হয়ে গিয়েছে।
বাইরে অরণ্যের মাথায় রোদ মরে আসতে শুরু করেছে। লেবু বাগিচার ফাঁক দিয়ে যে-সড়কটা অস্পষ্ট হয়ে ছিল, সেটা এখন একেবারেই নিশ্চিহ্ন। জঙ্গল ফুঁড়ে ঠাণ্ডা বাতাস উঠে আসছে।
হঠাৎ নওয়াজ খান বললেন, ওই লোকটা কে?
কঠিন, নির্মম স্বরে ডি-কুনহা বলল, আবদাল্লা–আমার নোকর।
আরো খানিকটা পর উঠে পড়লেন নওয়াজ খান। বিদায় জানিয়ে সড়কে এসে নামলেন। মেজাজটা একেবারেই খারাপ হয়ে গিয়েছে।
ভাগোয়া কয়েদি জনকে এক নজরেই পরিষ্কার চিনে ফেলেছেন নওয়াজ খান। তবু ডি কুনদা মিথ্যা নাম বলল কেন?
ডি-কুনহার সাজার মেয়াদ ফুরিয়েছে। আইনের চোখে সে এখন অপরাধমুক্ত, স্বাভাবিক, স্বচ্ছন্দ মানুষ। তবে ভাগোয়া কয়েদি জনের সঙ্গে তার কি সম্পর্ক?
চলতে চলতে নওয়াজ খানের মনে হয়, ডি-কুনহার সঙ্গে জনের কোথায় যেন একটা নিগূঢ় যোগাযোগ রয়েছে। যোগাযোগটা আদপেই নির্দোষ নয়–ভীষণ এবং সাঙ্ঘাতিক।
এত বছর এই দ্বীপে কয়েদ খেটেও শোধরাল না ডি-কুনহা।
.
২৩.
লখাইর কুঠুরির ডান পাশের কুঠুরিটা পরাপের। বাঁ পাশের কুঠুরিটা এতদিন খালি পড়েই ছিল। দিন তিনেক আগে মাঝ রাতের দিকে এক কয়েদিকে সেখানে পোরা হয়েছে। লোকটা বর্মী। ওয়ার্ডার মোহর গাজীর কাছে নাম জেনে নিয়েছে লখাইলা ডিন।
অন্য কয়েদিদের সকালে বাইরে বার করে দেওয়া হয়। কিন্তু পুরো তিনটে দিন লা ভিনকে তালা বন্ধ করে রাখা হয়েছে। পেটি অফিসার সকালে এক বর্তন কাঞ্জি, দুপুরে এক ডাক্বা ভাত এবং বিকেলে খান তিনেক শুকনো রুটি–সেলুলার জেলের বরাদ্দ খানা সেলের মধ্যে ঢুকিয়ে দিয়ে তার কর্তব্য চুকিয়ে ফেলে।
তিন দিনের খানা জমে গরাদের মুখে পাকার হয়ে রয়েছে। বাসি কাঞ্জি থেকে অল্প সিকার গন্ধ ছুটছে। রুটিগুলিতে ছাতা পড়তে শুরু করেছে।
আশ্চর্য! লা ডিন খাদ্যবস্তুর দিকে একবার ফিরেও তাকায় না। বাইরের বারান্দায় নারকেল ছোবড়ার ঝুরা খসিয়ে সরু মিহি তার বার করতে করতে লখাই লক্ষ করেছে, তিন দিনে এধারে মুহূর্তের জন্যও মুখ ফেরায় নি লা ডিন। কুঠুরির পেছনের দেওয়ালে বাইরের আলো আর বাতাসের সঙ্গে যোগাযোগ রাখার জন্য যে ছোট্ট ফোকরটা রয়েছে, সেদিকে তাকিয়ে মেরুদণ্ড খাড়া রেখে সারা দিন বসে থাকে লোকটা। রাতের কথা অবশ্য লখাই বলতে পারবে না। তবে তার মনে হয়, সারারাত লা ডিন ওই একই অবস্থায় বসে বসে কাটিয়ে দেয়।
বাইরে কয়েদিদের এত হল্লা, এত চিৎকার, টিণ্ডাল পেটি অফিসারদের খিস্তিখেউড়, ছোবড়া পেটার দুপদাপ আওয়াজ, যাঁতা পেষার ঘড় ঘড় শব্দকোনো কিছুই লা ডিনকে টলাতে পারে না।
প্রথম দিন ভিখন আহীর গরাদের কাছ থেকে খান দুই রুটি সরিয়েছিল, তবু ভ্রূক্ষেপ নেই। মোপলা বকরুদ্দিন গরাদের ফাঁকে মুখ ঢুকিয়ে কুত্তার ডাক ডেকে তামাশা করেছে, তবু বিকার নেই।
নিজের চারপাশে অটলতার একটা কঠিন খোলস এঁটে দিবারাত্রি স্থির বসে থাকে লা ডিন। কুত্তার ডাক, তামাশা, হল্লা, সব কিছু সেই খোলসে ঘা খেয়ে ফিরে যায়।
বারান্দায় যাঁতা ঘোরাতে ঘোরাতে, কি ছোবড়া পিটতে পিটতে কয়েদিরা নিজেদের মধ্যে কথাবার্তা বলে। এমন তাজ্জবের আদমী নাকি তারা সারা জিন্দেগীতে আদৌ দেখে নি। কথা বলে না, হল্লা বাধায় না, খিস্তি করে না, অন্তত বুক চাপড়ে কাঁদে না–এমন কয়েদির কথা সেলুলার জেলের নথিতে নেই।
চার দিনের মাথায় পেটি অফিসার নসিমুল গণি সেলের গরাদ খুলল। মোলায়েম স্বরে ডাকল, লা ডিনজি–
নিঃশব্দে মুখ ঘোরায় লা ডিন।
নসিমুল আবার বলল, আপকো খানা–
আন্দামানের কয়েদি শায়েস্তা করার জন্য উপরবালা যাকে মুখে খিস্তি, হাতে ডাণ্ডা দিয়ে দুনিয়ায় পাঠিয়েছে, সেই নসিমুল গণির স্বরটা এত মিঠা হতে শুনে পয়লা পয়লা কয়েদিরা তাজ্জব বনে গিয়েছিল।
ভিখন আহীর পাশের কয়েদির কানে মুখ খুঁজল, নয়া কয়েদি বড়ে মরদ রে। দেখছিস, পেটি অফসার শালা কেমন খাতির করে কথা বলছে!
অন্য কয়েদিরা অবাক হয়ে দেখল, নাসিমুল গণি নয়া কয়েদির জন্য সকালের নাস্তা এনেছে, এবং সে নাস্তা কালচে কটুস্বাদ কাঞ্জিপানি না, টাটকা কিছু ফল আর কলের রুটি। নসিমুল সমানে সাধছে, আপকো খানা নিন লা ডিনজি।
খানার নমুনা দেখে চারপাশের কয়েদিদের চোখগুলো লোভে ছুরির ফলার মতো ঝকমক করতে লাগল।
লা ডিন বলল, আগে গোসল করব।
আসুন।
পেটি অফিসার নিচে থেকে লা ডিনকে স্নান করিয়ে আনল। তারপর ফল এবং রুটির সঙ্গে তাকে সেলের মধ্যে পুরে গরাদে তালা আটল। তারও পর পাথুরে সিঁড়ি কাঁপিয়ে কয়েদি শায়েস্তা করার উদ্দেশ্যেই বুঝি বা অন্য ব্লকের দিকে উধাও হল।
আশ্চর্য, এবার আর পেছনের সেই ফোকরটার দিকে চোখ রেখে স্থির হয়ে বসল না লা ডিন। একখানা কম্বল চার ভাঁজ করে গরাদের সামনে পাতল। সেটার ওপর বসে প্রসন্ন
দৃষ্টিতে বাইরের দিকে তাকাল।
এদিকে পিনিকের দাপটে মাথা খাড়া রাখতে পারছে না লখাই। শিরায় শিরায় রক্ত টগবগ করে ফুটছে। মাথার শক্ত খোলা ফাটিয়ে ফুটন্ত মগজ বুঝিবা এই মুহূর্তে বেরিয়ে পড়বে। অসহ্য এক যন্ত্রণা সমস্ত শরীরে চরকির মতো ঘুরছে। চোখ দুটো টকটকে লাল, শিরাগুলো সাপের মতো ফুলে উঠেছে।
তবু নসিমুল গণির হাত থেকে রেহাই নেই। যথারীতি নারকেল ছোবড়া আর মুগুর দিয়ে লখাইকে বসিয়ে দিয়েছে। বিকেলে আড়াই পাউণ্ড তার চাই-ই চাই।
হাত আর চলে না লখাইর। শরীর টলে পড়ছে। লখাইর মনে হল, ডাক ছেড়ে কেঁদে ওঠে। কিন্তু কাদার শক্তিটুকুও তার মধ্যে আর অবশিষ্ট নেই।
হঠাৎ কে যেন বলে, এই যে শোন—
পেছনে ঘুরে লখাই দেখল, হাতের ইশারায় লা ডিন ডাকছে, এদিকে এস।
লা ডিনের ডাকে কী ছিল, টলতে টলতে তার কুঠুরির সামনে উঠে এল লখাই। বলল, আমাকে?
হাঁ–বোসো।
গরাদের এপাশে বসে পড়ল লখাই।
তোমার বুখার হয়েছে?
লা ডিনের গলার স্বরে এমন একটা সহানুভূতির কোমল স্পর্শ রয়েছে যা মুহূর্তে লখাইর সমস্ত মনটাকে অভিভূত করে ফেলল।
এই নিদারুণ দ্বীপ, এই নির্মম সেলুলার জেল। পৃথিবী থেকে বিচ্ছিন্ন এই সৃষ্টিছাড়া কয়েদখানায় দয়া নেই, মায়া নেই, বিন্দুমাত্র সহানুভূতি নেই। চিরকাল এখানে পেটি
অফিসারের হাতে পীড়নের ডাণ্ডাটি উদ্যত হয়েই থাকে।
তিনটে দিন পিনিকের নেশায় আচ্ছন্নের মতো কাটছে লখাইর। দুচার টুকরো রুটি আর দুচার আঁজলা জলে প্রাণটা কোনোক্রমে টিকিয়ে রেখেছে সে। কেউ একবার জিজ্ঞেসও করে নি, কী হয়েছে লখাইর। কারো জন্য এতটুকু সমবেদনা না জানানো এখানকার দস্তুর। সেলুলার জেলের মতোই এখানকার কয়েদিদের মনগুলি নিষ্ঠুর, অনুভূতিশূন্য। এখানে মমতার বাষ্পমাত্র নেই। কালাপানির দরিয়ায় মনের সবটুকু সুকুমার অনুভূতি ডুবিয়ে দিয়ে দুর্দান্ত কয়েদিরা এই দ্বীপে সাজা খাটতে আসে।
এমন যে হৃদয়হীন লখাই, লা ডিনের সহানুভূতির তাপে তার মধ্যেকার সেই স্নেহলোভী স্পর্শাতুর প্রাণটা কতকাল পর যেন আকুল হয়ে উঠল।
মা-বাপের কথা আদৌ মনে করতে পারে না লখাই। স্নেহ কি মমতার স্বাদ প্রথম যার কাছে পেয়েছিল, সে হল বিবিবাজারের মোতি। লখাইর পরিষ্কার মনে পড়ে, সারা জীবনে মোতি ছাড়া কেউ কোনোদিন তাকে আদর কি প্রশ্রয় দেয় নি। এত বড় পৃথিবীতে মোতি ছাড়া আর কেউ তার দুঃখের পরিমাপ কষতে বসে নি। কেউ যদি দুচার ফোঁটা জল তার কল্যাণে ফেলে থাকে, সে মোতিই। অনেক, অনেক দিন পর দ্বীপান্তরী কয়েদি লখাইর বুকটা মোতির জন্য হু-হু–করে উঠল।
লা ডিন আবার বলল, তোমার বুখার হয়েছে?
হাঁ।
লখাইর গলার স্বর আপনা থেকেই জড়িয়ে এল।
লা ডিন বলল, তোমার ছোবড়াগুলো আর মুগুরটা আমাকে দাও, আমি তার বার করে দিচ্ছি।
চমকে লা ডিনের মুখের দিকে তাকায় লখাই। লা ডিন মৃদু মৃদু হাসছে। সে হাসিতে বঙ্গোপসাগরের এই বিবেকহীন, বর্বর দ্বীপের এক দুর্লভ পরিচয় ফুটে বেরিয়েছে।
লা ডিন বলল, কই, নিয়ে এস।
পেটি অফসার খিস্তি করবে, ডাণ্ডা হাঁকাবে—
সে আমি বুঝব, তুমি ছোবড়া-মুগুর দাও–
ছোবড়া-মুগুর এগিয়ে দেওয়ার কথা ভুলে যায় লখাই। বার বার তার মনে হতে লাগল, বিবিবাজারের মোতির সঙ্গে বর্মা মুলুকের লা ডিনের কোথায় যেন একটা নিবিড় মিল রয়েছে। সাজিয়ে গুছিয়ে ভাবার শিক্ষা কোনোকালে পায় নি লখাই। তার অস্থির, উন্মুখ মনে ছাড়া ছাড়া ভাবে যে ভাবনাটা চলছে তা গুজিয়ে নিলে বুঝি এমনই দাঁড়ায়। বঙ্গে পিসাগরের দুস্তর ব্যবধান ঘুচিয়ে বিবিবাজারের মোতি আর বর্মী লা ডিন যে কেমন করে একাকার হয়ে যায়, সমস্ত বিচারবুদ্ধি দিয়ে সেটুকু কিছুতেই বুঝে উঠতে পারে না লখাই।
একসময় মুগুর আর ছোবড়া লা ডিনের সেলে ঢুকিয়ে দিল লখাই।
লা ডিন বলল, তোমার বুখার, তুমি শুয়ে আরাম কর। যাও, আপন কুঠুরিতে যাও।
না।
গরাদের ওপর মাথাটা রেখে নির্জীবের মতো পড়ে রইল লখাই।
এইদ্বীপে শীতের আয়ু ফুরিয়ে আসছে। সকালের দিকে সমুদ্র ছুঁড়ে যে হিমাক্ত জলো বাতাস উঠে আসে, বেলা চড়ার সঙ্গে সঙ্গে সেই বাতাস থেকে হিম আর জলীয় ভাবটা মুছে যায়। তীক্ষ্ণ, প্রখর রোদে সিসোস্ট্রেস উপসাগরটা জ্বলতে থাকে। টিলাগুলি নারকেল গাছে ছয়লাপ, ঝড় এসে সেখানে অবিরাম মাথা কোটে। ভোরের সিন্ধুসারসগুলোকে এখন আর দেখা যায় না। একদ্বীপ থেকে তারা অন্য দ্বীপে উধাও হয়ে যায়।
শীতশেষের এই দিনটিতে সেলুলার জেলের মাথায় ধারাল রোদ এসে পড়েছে। বেলা চড়ছে।
দীর্ঘ বারান্দায় কয়েদিরা নারকেলের ছোবড়া ছিলছিল, কেউ যাঁতায় গম পিষছিল। তুখোড় হারামী যারা, তাদের রম্বাস হেঁচতে দেওয়া হয়েছে। হাতের কাজ গুটিয়ে রেখে তাজ্জব হয়ে তারা লা ডিনের কাজ দেখছিল। সবাই ভাবছিল, নয়া কয়েদিটা বড় আজব আদমী বটে! পরের জন্য যে কয়েদি ছোবড়া ছিলে দেয়, তার মতো অদ্ভুত এবং মুরুখ প্রাণী এই দ্বীপে আর একটাও আছে কিনা, তারা ভেবে উঠতে পারছিল না।
নসিমুল গণি ফল আর রুটি দিয়ে গিয়েছে। দুচার টুকরো রুটি ছাড়া কিছুই খায় নি লা ডিন।
হঠাৎ লা ডিন গরাদের ফাঁক দিয়ে হাত বাড়িয়ে ভিখন আহীরকে ডাকল, এদিকে এস ভেইয়া–
গুটি গুটি পায়ে লা ডিনের সেলের কাছে এসে কোমর বাঁকিয়ে দাঁড়াল ভিখন আহীর। বলল, আমাকে কুছু বলছ?
হাঁ–
বর্মী লা ডিন অল্প হাসল। বলল, তোমার নাম কী?
ভিখন আহীর।
হঠাৎ ভিখনের মুখচোখের ভাব করুণ হয়ে উঠল। লখাইর দিকে একটা মাত্র চোখে একবার তাকিয়ে ফিসফিস করে সে বলল, এতকাল ভিখন আহীরই ছিলাম। দুরোজ হল স্রেফ পেটের ভুখের জন্য আমি ইসলামী বনেছি। জাত দিয়েছি। এখন আমার নাম শরীয়তুল্লা। তুমি আমাকে ভিখন বলেই ডেকো।
লা ডিন বলল, তোমার বড় ভুখ, না?
হাঁ, ভুখটা আমার বড় দুশমন।
এক রোজ তুমি এই গরাদের কাছ থেকে দুটো রুটি নিয়েছিলে ভিখন?
ভিখন হতবাক তাকিয়ে রইল। পুরো তিনটে দিন লা ডিন পেছনের ফোকরটার দিকে তাকিয়ে বসে ছিল। সামনের গরাদের কাছ থেকে দুটো রুটি ভিখন হাতসাফাই করে সরিয়েছিল। তা টের পেয়েছে লোকটা।
ভিখন ভাবে, লা ডিন কি ভেলকি জানে? তার কদাকার পোড়া মুখটা হাঁ হয়ে রইল। সেই হায়ের মধ্যে দিয়ে আধফোঁটা একটা শব্দ বেরুল শুধু।
লা ডিন বলল, তোমার বড় ভুখ, এই নাও রুটি আর ফল। খা লেও। একটু থেমে আবার শুরু করে, রোজ তোমাকে আমার খানা থেকে রুটি দেব।
সচ?
হ হাঁ, সচ—
রুটি এবং ফল নিয়ে ভিখন চলে গেল।
ভিখন চলে যেতেই মোপলা কয়েদি বকরুদ্দিনকে ডাকল লা ডিন। বলল, তুমি বড় তামাশাবালা। কুত্তার ডাক ঠিক ঠিক ডাকতে পার। বিল্লির ডাক ডাকতে পার?
বকরুদ্দিন অবাক হয়ে গেল। যে কয়েদি তিন দিনে একবারও পেছন ফেরে নি, সে কেমন করে সব টের পায়!
লা ডিন আবার বলল, তামাশা আমার খুব ভাল লাগে। তুমি যত পার আমার কুঠুরির সামনে কুত্তার ডাক ডেকো। এখন যাও, পেটি অফিসার এসে পড়বে।
বকরুদ্দিন একটা কথা বলারও সুযোগ পায় না। যেমন এসেছিল, ঠিক তেমনি ফিরে যায়।
এরপর আর কাউকে ডাকে না লা ডিন। লখাইর ছোবড়াগুলো ছিলে কুটে তার বার করতে থাকে।
গরাদের ওপর মাথা রেখে আচ্ছন্নের মতো পড়ে ছিল লখাই। পিনিকের ক্রিয়া চরম পর্যায়ে উঠেছে। মাথা আর খাড়া রাখা যাচ্ছে না। প্রচণ্ড নেশার মধ্যে লখাই ভাবল, যে মানুষ পরের ছোবড়া ছিলে দেয়, নিজের ফল রুটি নির্বিবাদে বিলিয়ে দেয়, সে মানুষের মনে কী আছে, কে জানে। তার মনে হল, নিজের চারপাশে বিচিত্র এক আবরণ এঁটে লা ডিন ভেতরের অনেকখানি রহস্য ঢেকে রেখেছে। সেই রহস্যটা যে কী, এই মুহূর্তে, পিনিকের এই প্রবল নেশার ঘোরের মধ্যে সঠিক বুঝি উঠতে পারছে না লখাই।
ভাবতে ভাবতে গরাদের ওপর টলে পড়ল সে। সঙ্গে সঙ্গে জ্ঞান হারিয়ে ফেলল।
.
২৪.
মেইনল্যাণ্ডের কয়েদখানায় যেমন মেট, কালা পাগড়ি, সেলুলার জেলে তেমনি টিণ্ডাল, পেটি অফিসার, কয়েদি জমাদার।
দক্ষিণ আন্দামানের আটালান্টা পয়েন্টের মাথায় যেমন পুরুষ কয়েদিদের সেলুলার জেল, সাউথ পয়েন্টের মাথায় তেমনই কয়েদিনীদের জন্য রেণ্ডিবারিক জেল বা সিক্সান। সেলুলার জেলে যেমন টিণ্ডাল, পেটি অফিসার, রেণ্ডিবারিক জেলে তেমনই টিণ্ডালান, পেটি অফিসারনী।
লিঙ্গগত সামান্য তফাৎটুকু ছাড়া টিণ্ডাল কি টিণ্ডালান, পেটি অফিসার কি পেটি অফিসারনী আদতে একই বস্তু। ডাণ্ডা মেরে, কিল চড় হাঁকিয়ে কয়েদির জান পয়মাল করার জন্যই এদের জন্ম। ক্রুরতা, নিষ্ঠুরতা, অমানুষিক অত্যাচার করার ঝোঁক দুনিয়ার এই সব জঘন্য ওঁচা কদর্য বস্তু দিয়ে এরা তৈরি। এদের সৃষ্টিকর্তা কালাপানির জেলে কয়েদি ঠেঙাবার জন্য একই ধাতুতে একই ছাঁচে এদের মনগুলোকে ঢালাই করে দুনিয়ায় পাঠিয়েছে।
জেলাররা কয়েদিদের ভেতর থেকেই টিণ্ডাল, পেটি অফিসার বাছাই করে নেয়। একমাত্র সেরা কয়েদি অর্থাৎ সেরা দুশমনদেরই টিণ্ডাল, পেটি অফিসার হওয়ার যোগ্যতা থাকে। কালাপানির কয়েদখানার রীতিনীতি বড়ই অদ্ভুত।
টিণ্ডাল, পেটি অফিসারদের এখানে মাসিক তলব (মাইনে) মেলে। মাস গেলে পেটি অফিসাররা পায় বার আনা, টিণ্ডালরা পাঁচ সিকা। এ ছাড়া খানা এবং পোশাক তো আছেই। সাধারণ কয়েদির তুলনায় খাবার দাবার অনেক উঁচু দরের। কুর্তা ইজেরের ওপর আড়াআড়ি রঙদার চওড়া ফিতে মেলে, মাথায় সাফা (পাগড়ি) মেলে, পেতলের চাপরাশ মেলে।
কয়েক গণ্ডা পয়সার জন্য এই সব টিণ্ডাল, পেটি অফিসাররা না পারে হেন কাজ নেই। পিটিয়ে পিটিয়ে কয়েদিকে সিধা রাখতে এদের জুড়ি নেই।
বকরুদ্দিন কয়েদখানার খানা সম্বন্ধে খারাপ কথা বলেছে, তাকে হাঁকাও চার ডাণ্ডা। গোবিনাদের মনে জেলের শিকলি কাটার বাসনা উঁকি মেরেছে, টিকটিকিতে (বেত মারার স্ট্যাণ্ড) চাপিয়ে তার পাছার ছাল উপড়ে নাও। মঙ ফো জেলার সাহেবের বিল্লী গোঁফ নিয়ে তামাশা করেছে, তিনদিন ডাণ্ডা বেড়িতে ঝুলিয়ে বুঝিয়ে দাও দুনিয়ার হাল হকিকত কেমন।
পেটি অফিসার, টিণ্ডালদের শাসনে অতি মসৃণ নিয়মে কালাপানির কয়েদখানায় জীবন দিনের পর দিন এগিয়ে চলে। মাত্র কয়েক গণ্ডা পয়সার জন্য কয়েদিদের সমস্ত অসন্তোষকে শায়েস্তা করে বশংবদ টিণ্ডাল, পেটি অফিসাররা দ্বীপান্তরের রীতিনীতি নিরঙ্কুশ এবং অব্যাহত রাখে। শিকারি কুত্তার মতো এদের আনুগত্য। নিমকহারামী এদের ধাতে নেই।
.
যতগুলি গুণ থাকলে টিণ্ডালান কি পেটি অফিসারনী হওয়া যায়, তার চেয়ে কিছু বেশিই আছে হাবিজার।
প্রায় চার হাত লম্বা, মাথার আধাআধি পর্যন্ত টাক, তারপর খাপচা খাপচা তামাটে চুল, গোল নোংরা দুটো চোখ, শাড়িটা জানু পর্যন্ত, লম্বা লাউয়ের মতো দুটো স্তন, অস্বাভাবিক দীর্ঘ দুই হাত–এই হল পাঠান জেনানা হাবিজার চেহারা নমুনা।
রেণ্ডিবারিক জেলে আসার পর দু’ দশ রোজ চুপচাপ রইল হাবিজা। প্রথম প্রথম সব কয়েদিই চুপচাপ থাকে। কোনো ঝামেলা বাধায় না।
পুরো চারটে দিন লাগে বঙ্গোপসাগরের কালাপানি পাড়ি দিয়ে আন্দামান পৌঁছতে। কয়েদি যত শয়তান আর বজ্জাতই হোক, চার দিন নিরবচ্ছিন্ন দরিয়া দেখতে দেখতে তার অন্তরাত্মা ছম ছম করে ওঠে। সত্যমিথ্যা আজগুবি, নানা কথা শুনে শুনে আন্দামানের কয়েদখানা সম্বন্ধে আগে থেকেই কয়েদির মনে ভয় জমে থাকে। চারটে দিন বঙ্গে পিসাগরের সাঙ্তিক চেহারা দেখে সেই ভয়টা হাজার গুণ বাড়ে। আন্দামান পৌঁছে সেই ভয়ের প্রতিক্রিয়ায় কিছুদিন কয়েদিগুলো যেন বোবা মেরে থাকে। মেইনল্যাণ্ড থেকে বিচ্ছিন্ন বঙ্গোপসাগরের এই দ্বীপে প্রথম প্রথম চুপচাপ থাক ছাড়া উপায়ই বা কি।
হাবিজাও দিনকয়েক গণ্ডগোল করল না। এই নতুন জায়গা, অচেনা কয়েদখানা, অপরিচিত সব কয়েদিনী–সব খুঁটিয়ে খুঁটিয়ে দেখল। এখানকার হালচাল, জমানা, কেতা, সমস্ত কিছু বুঝে নেওয়ার চেষ্টা করল।
এমন করেই দশটা রোজ পার করে দিল হাবিজা। তারপর একটু একটু করে অন্য কয়েদিনীদের নিজের মহিমা বোঝাতে শুরু করল।
একদিন কয়েদিনীরা কাতার দিয়ে খেতে বসেছিল। টিণ্ডালান আর পেটি অফিসারনীরা খানা দিচ্ছিল।
হাবিজার ঠিক পাশেই বসেছিল প্রেমা। গোলগাল, বেঁটে আকৃতির মাংসল এক কয়েদিনী। প্রেমার বর্তনে খানা পড়ার সঙ্গে সঙ্গে হাবিজা ছোঁ মারল।
চেরা, তীক্ষ্ণ গলায় প্রেমা চেঁচিয়ে উঠল, শালী খানা লে লিয়া, হামারা জান লে লিয়া–
তৎক্ষণাৎ দুই থাবায় প্রেমার খানা আত্মসাৎ করে ফেলে হাবিজা। বেঁটে বেঁটে হাত বাড়িয়ে হাবিজার মুখ থেকে চাপাটি টাপাটি ছিনিয়ে নেওয়ার চেষ্টা করছে আর সমানে চিল্লাচ্ছে প্রেমা, শালী হারামী, ঢেঙী খচরী, আমার খানা গিলে ফেলল।
অস্বাভাবিক লম্বা একটা হাতে প্রেমাকে অনেকটা দূরে ঠেলে সরিয়ে রেখেছে হাবিজা। প্রেমার বেঁটে হাত তার মুখ পর্যন্ত পৌঁছয় না।
অনেকটা খাদ্য একসঙ্গে মুখে পুরে ফেলেছিল হাবিজা। সেগুলো গিলতে গিলতে চোখদুটো ঠেলে বেরিয়ে পড়েছিল। অচর্বিত খাদ্যের পিণ্ড কি সহজে গেলা যায়? গলনালী দিয়ে প্রবল শক্তিতে সেগুলোকে পাকস্থলীর দিকে পাঠাতে পাঠাতে জানটা বেরিয়ে পড়ার উপক্রম হয়েছে হাবিজার। গলার শিরাগুলো পেঁচিয়ে পেঁচিয়ে ফুলে উঠেছে।
প্রেমা যখন দেখল খানা ফেরত পাওয়ার আর ভরসা নেই, তখন মারমুখী হয়ে উঠল। লোহার বর্তনটা তুলে হাবিজার মাথা বরাবর ছুঁড়ে মারল। একান্ত অবলীলায় এক হাতে বর্তনটা লুফে নিল হাবিজা।
প্রেমা সমানে চিল্লাচ্ছে, কাঁদছে আর খিস্তি করছে, কুত্তীর বাচ্চা, খচরীর বাচ্চার জান নেব। পেট ফাঁসিয়ে আমার খানা বার করব।
প্রেমা ফুঁসছিল। দুই চোখ থেকে আগুন ঠিকরে বেরুচ্ছে তার। খিস্তির তোড়ে সে হাবিজার চোদ্দ পুরুষ উদ্ধার করে ফেলছে, আর বেঁটে বেঁটে দুই হাতে সমানে কিল-চড় হাঁকিয়ে যাচ্ছে।
এতক্ষণ মুখ এবং একটা হাত আটকে ছিল। অন্য হাতে প্রেমার আক্রমণ ঠেকিয়ে যাচ্ছিল হাবিজা। খানা গিলে এবার সুবিধা হল। মুখ এবং দুই হাত কাজে লাগানো গেল। প্রেমার দিক থেকে যে পরিমাণ খিস্তি আসছে, হাবিজার মুখ থেকে তার বিশগুণ ফেরত যেতে লাগল। হাতে লোহার কাঙনা (বালা) ছিল। সেটা দিয়ে প্রেমার চোয়াল বরাবর প্রচণ্ড এক ঘা বসিয়ে দেয় হাবিজা। ফিনকি দিয়ে রক্ত ছোটে। পাক খেয়ে ঘুরে পড়ে প্রেমা। গোঙাতে থাকে, এ পেটি অফিসারনী, এ টিণ্ডালান, আমাকে মেরে ফেলল, মেরে ফেলল।
পেটি অফিসারনী এবং টিণ্ডালানরা ছুটে এসেছিল। হাবিজাও উঠে দাঁড়িয়েছে, তার চোখজোড়া ধিকি ধিকি জ্বলছিল।
এক দিকে হাবিজা একা, অপর দিকে রেণ্ডিবারিক কয়েদখানার সমস্ত টিণ্ডালান আর পেটি অফিসারনী। প্রথমে দুই পক্ষের মধ্যে কিছুটা অশ্রাব্য খিস্তির আদান-প্রদান হয়ে যায়।
পেটি অফিসারনীরা হাবিজার ঘাড়ে ঝাঁপিয়ে পড়ার তাল করছিল। হঠাৎ তাদের চোখে পড়ে, কাঠের একটা বড় টুকরো বাগিয়ে হিংস্র চোখে তাকিয়ে রয়েছে হাবিজা। এগুতে এগুতে পেটি অফিসারনীরা থমকে যায়। ভাবে, হাবিজাকে ছিঁড়ে ফালা ফালা করে ফেলে। ভাবলই শুধু, কিন্তু কাজটা আদপেই এত সহজ নয়। চার হাত লম্বা তাদের এই নতুন প্রত্মিঙ্গিনী বড়ই মারাত্মক।
মারামারিটা আর হল না। কিন্তু দুই তরফে আর এক প্রস্থ অশ্লীল গালাগালির দেয়া-নেয়া হয়ে গেল।
.
বিকেলে কয়েদিনীদের কাজকর্ম চুকে যাওয়ার পর হাবিজাকে ধরল সোনিয়া। বলল, তোর সাথ আমার বাতচিত আছে।
কী বাত?
চল বলছি।
দুজনে একটা টিলার মাথায় নারকেল গাছের ছায়ায় এসে বসল।
হাবিজার সঙ্গে সোনিয়ার অনেক কালের জান পয়চান। মেইনল্যান্ডের কয়েদখানায় পাক্কা দুটো বছর তারা একসঙ্গে কাটিয়েছে। একই সঙ্গে তারা কালাপানি এসেছে। দুজনেই দুজনের জিন্দেগীর তাবত খবর রাখে, স্বভাবের কথা জানে, সুখ-দুঃখের হদিস রাখে। অনেকদিন কয়েদখানায় একসঙ্গে কাটিয়ে পাঠান হাবিজা আর বিহারী সোনিয়ার মধ্যে একটা বিচিত্র বন্ধন গড়ে উঠেছে। কয়েদখানার সঙ্গিনীদের মধ্যে যে মহবৃতি, তার রীতিই আলাদা।
সোনিয়া বলল, প্রেমার খানা নিলি কেন?
উদাসীন মুখে হাবিজা বলল, এমনি।
এমনি না, আসল কথাটা বল। তুই তো বেশি খাস না।
হাবিজা এবারও এড়িয়ে গেল। বলল, ইচ্ছে হল, তাই নিলাম।
না। কিছুক্ষণ একদৃষ্টে হাবিজার মুখের দিকে তাকিয়ে রইল সোনিয়া। তার অজস্র রেখায় বোঝাই লম্বাটা মুখটা থেকে গূঢ় কোনো কারসাজি বার করার চেষ্টা করল। তারপর বলল, তোর সাথ তো আমার দু দশ রোজের জানাশোনা না, তোকে আমি চিনি। বল, কেন প্রেমার খানা নিলি?
চুপচাপ কী যেন ভাবতে লাগল হাবিজা।
এখন বিকেল। সমুদ্র ছুঁড়ে হিমেল বাতাস উঠে আসছে। সেই বাতাস সোনিয়া আর হাবিজার মুখে ক্রমাগত ঘা মেরে চলেছে। নরম রোদে অন্যমনস্ক হাবিজার কদাকার মুখ বড় রহস্যময় ঠেকে।
সোনিয়া বলল, কি রে, কথা বলছিস না কেন?
এক-একটা সময় মানুষকে যেন জাদু করে। যে-পাঠান আওরত হাবিজা খেঁকিয়ে ছাড়া কথা বলে না, এখন তার স্বরটা আশ্চর্য নরম শোনায়, বুঝলি সোনিয়া, আমি পেটি অফিসারনী বনতে চাই।
পেটি অফিসারনী বনবি, সে তো ভাল কথা। লেকিন প্রেমার খানা নিলি কেন? কাঙনা (বালা) দিয়ে ওর শির ছেঁচলি কেন?
হাবিজা হাসল। বলল, দ্যাখ ছোঁকরি, তোর বয়েস কম, মাথায় এক ছটাক বুদ্ধিও নেই। থোড়া বুদ্ধি থাকলে বুঝতি, অ্যায়সা অ্যায়সা পেটি অফিসারনী হওয়া যায় না। দস্তুরমতো এলেম দেখাতে হয়। পিটিয়ে পিটিয়ে কয়েদিনীর জান চৌপট করতে না পারলে কি পেটি অফিসারনী হওয়া যায়?
প্রেমার চোয়াল ফাটিয়ে বুঝি এলেম দেখালি?
হাবিজা হাসতে লাগল।
সোনিয়া ফের বলল, টিণ্ডালান, পেটি অফিসারনীরা তোর ওপর খেপে আছে। তোর জান নেবে বলছে। তুই ওদের কাছে মাফি মেঙে নে।
তাচ্ছিল্যে কালো ঠোঁট দুটো বেঁকে গেল হাবিজার। ভেংচে ভেংচে বলতে লাগল, কুত্তীদের বাত ছোড়। আমার জান নেবে! বহুত দেখেছি অমন। তুই তো জানিস, জোড়া খুন করে কালাপানি এসেছি। জান দেবার আগে দু দশটা জান জরুর নেব, হাঁ। কথাটা ইয়াদ রাখিস সোনিয়া। বলতে বলতে হাবিজা উত্তেজিত হয়ে ওঠে।
এরপর খানিকটা সময় নীরবে কাটে। রোদের রং মরে আসে।
হঠাৎ সোনিয়া বলে, পেটি অফিসারনী হয়ে কী হবে?
তলব (মাইনে) মিলবে, পয়সা পাব।
কয়েদখানায় পয়সা দিয়ে কী করবি? খরচা তো আর করতে পারবি না।
এক মুহূর্ত কী চিন্তা করে হাবিজা। তারপর বলে, সোনিয়া, তোকে আমার কথা সব বলেছি। একটু থেমে, আবার শুরু করে, মনে আছে কি, মুল্লুকে আমার আদমীটা রয়েছে। একটা পা তার কাটা, জিন্দেগীটা তার বেকার হয়ে গেছে। ভিখ মেঙে সে খায়।
বলতে বলতে গলা ধরে আসে হাবিজার। কুৎসিত মুখটা বড় করুণ দেখায়। আশ্চর্য! হাবিজা কাঁদে না। চোখ তার কোনোকালেই ভেজে না, চিরদিন শুকনোই থাকে।
এ-সব কথা সোনিয়া আগেই শুনেছে।
হাবিজার আদমীর নাম বকাউল্লা। কুঁচকি পর্যন্ত বকাউল্লার একটা পা কাটা! আদমীটার শরীরে অফুরন্ত শক্তি, কিন্তু সেই শক্তি প্রয়োগ করার উপায় নেই। একটা পা বাতিল হয়ে যাওয়ার পর তার জীবন বরবাদ হয়ে গিয়েছে। ভিখ মাঙা ছাড়া তার গতি কি?
যতদিন কয়েদখানার বাইরে ছিল, বকাউল্লার খানা, আশ্রয়–সমস্তই জুগিয়েছে হাবিজা। কিন্তু এখন যে আদমীটার কী অবস্থা, কে জানে। আন্দামানে আসার আগে খবর পেয়েছিল, বকাউল্লা লাহোর শহরে ভিখ মেঙে পেট চালাচ্ছে।
হাবিজার চার হাত লম্বা বেটপ দেহটা কাঁপিয়ে বড় রকমের একটা শ্বাস পড়ল। আস্তে আস্তে সে বলল, আদমীটা যে কী করছে, খুদা জানে।
সোনিয়া কিছু বলল না।
হাবিজা বলল, বেঁচে আছে না মরে গিয়েছে, কে বলবে। কত রোজ যে আদমীটার খবর পাই না!
কুৎসিত হাবিজাকে এই মুহূর্তে তত খারাপ দেখায় না। অদ্ভুত এক কষ্টে তার চোখ দুটো ফেটে যেন রক্ত ছুটবে। কথা বলতে বলতে বার বার তার গলা ধরে আসে।
সোনিয়া সান্ত্বনা দেয়, মরবে কেন, বেঁচেই আছে।
বঙ্গোপসাগরের এইদ্বীপ কী বিচিত্র! মেইনল্যান্ডের কয়েদখানায় মাঝে মাঝে বকাউল্লার কথাই বলত হাবিজা। সে-কথায় মমতার তাপ ছিল না। কিন্তু কালাপানির এই কয়েদখানার সেই আদমীটার জন্যই তার চোখ ফেটে জল বেরিয়ে পড়তে চায়। বিরাট দেহের মধ্যে লুকননা হাবিজার নারী হৃদয় অসহ্য বেদনায় টনটন কয়ে ওঠে।
এই দ্বীপ কয়েদিকে হৃদয়হীন বানায়। আবার বুঝি কখনো কখনো কয়েদির দিলে মমতারও জন্ম দেয়।
হাবিজা বলল, পেটি অফিসারনী আমার বনতেই হবে। তলব (মাইনে) যা পাব, আদমীটাকে পাঠিয়ে দেব। কত কষ্ট যে করছে আদমীটা! একটা পা নেই–
শুনতে শুনতে বুকের ভেতরটা হু-হু–করে ওঠে সোনিয়ার। কেন জানি সেই মরদটার কথা তার মনে পড়ে যায়। সেই রামদেও তিওয়ারী–যাকে পুরোপুরি ভুলে যাওয়ার জন্য জেদ ধরে সে আন্দামানে এসেছে। আশ্চর্য! সেই মানুষটার কথাই এই মুহূর্তে চোখের সামনে ফুটে ওঠে। নাঃ, রামদেও তিওয়ারীর ভাবনা থেকে কোনোদিন নিস্তার মিলবে না। মরদটা সোনিয়ার হাতে মরেছে, আবার তারই কথা ভাবিয়ে ভাবিয়ে সোনিয়াকে একটু একটু করে মারবে। বেদরদি শয়তান!
হাবিজা এবার বলল, চোদ্দ বছরের সাজা খাটতে কালাপানি এসেছি। এই কটা রোজ পার হলেই মুল্লুকে ফিরব। আদমীটাকে নিয়ে আবার ঘর করব।
সোনিয়ার বুকের ভেতরটা মোচড় দিয়ে উঠল। চোদ্দ বছর পর তারও সাজার মেয়াদ শেষ হবে। হাবিজার ভবিষ্যৎ আছে, দিলে ভবিষ্যতের স্বপ্ন আছে। সাজা ফুরোলে হাবিজা বকাউল্লাকে নিয়ে নতুন করে সংসার পাতবে। কিন্তু সোনিয়ার কী আছে? তার অতীত এক দুর্বহ যন্ত্রণা, বর্তমান অসহ্য এক জ্বালা, আর ভবিষ্যৎ তো অফুরন্ত অন্ধকার। এত বড় দুনিয়ায় হাবিজার মতো তার এমন একটা মানুষ নেই, যার কথা ভেবে ভেবে চোদ্দটা বছর নিমেষে পার করে দেওয়া যায়। মেয়াদ ফুরোলে যাকে নিয়ে সে নতুন করে জীবনের স্বাদ পেতে পারত, তাকে তো নিজের হাতেই শেষ করে এসেছে সোনিয়া। চোদ্দ বছরের ওপারে হাত বাড়িয়ে ধরবার মতো কিছুই নেই তার। তখন সব কিছুই ধু ধু, শূন্য, দুঃসহ।
বুক ফালা ফালা করে, গলা ফাটিয়ে, আকণ্ঠ এক চিৎকার কুণ্ডলী পাকাতে পাকাতে উঠে আসতে চাইছে। আন্দামানের এই নিদারুণ কয়েদখানায় ভবিষ্যৎ জীবনের চেহারাটা আন্দাজ করে শিউরে উঠল সোনিয়া।
২৫.
দু পাঁচ দিনের মধ্যেই বঙ্গোপসাগরের এই দ্বীপে বসন্ত এসে পড়বে। তার আভাস পাওয়া যাচ্ছে। দক্ষিণ পশ্চিম কোণ থেকে হানাদার মেঘ আন্দামানের আকাশে ছুটে আসতে শুরু করেছে। উপসাগর ছুঁড়ে একটা গোঁ-গোঁ গম্ভীর গর্জন ঠেলে বেরিয়ে পড়তে চায়। দরিয়া থেকে বিরাট বিরাট হালফা পাহাড়ের মতো ফুলে ফুলে, ফুঁসে ফুঁসে, দুর্জয় বেগেদ্বীপের দিকে ধাওয়া করে আসে। কালো কালো, পুঞ্জ পুঞ্জ মেঘের তলা দিয়ে আঁকে ঝকে সিন্ধুশকুন উত্তর দিকে পাড়ি জমিয়েছে। শীত আসার আগে বাতাসে হাজার হাজার মাইল ভাসতে ভাসতে সুদূর অজানা কোনো দিগন্ত থেকে এই পাখিরা পূর্ব-ভারতীয় দ্বীপপুঞ্জে ডিম পাড়তে এসেছিল। শীত ফুরিয়ে আসছে, আবার তারা ফিরে চলেছে।
আকাশ-জোড়া বিরাট একটা মৃদঙ্গে ঘা পড়ছে যেন। গুরু গুরু শব্দটা সমুদ্রের গর্জনের সঙ্গে মিশে এই সৃষ্টিছাড়া দ্বীপে একটা ভীষণ সর্বনাশকে ডেকে আনছে।
বঙ্গোপসাগরের এই দ্বীপে বসন্তর মাহাত্মই আলাদা।
.
পশ্চিমা ভিখনটা পিনিকের সঙ্গে কী মিশিয়ে দিয়েছিল, সেই জানে। কিন্তু তার ক্রিয়া হয়েছে সাঙ্ঘাতিক। লখাই বেজায় কাহিল হয়ে পড়েছে।
লা ডিনের কুঠুরির গরাদে সেই যে টলে পড়েছিল লখাই, আজ আর উঠে বসার সমার্থ পর্যন্ত নেই। টলে পড়ার পর কখন যে ভিখন আহীর আর মোপলা বকরুদ্দিন তাকে ধরাধরি করে তার কুঠুরিতে রেখে গিয়েছে, খেয়াল করতে পারে না। কাল দুপুর থেকে বাকি দিনটা আর পুরো একটা রাত বেহুঁশ অবস্থায় কেটেছে। বিকেলে পেটি অফিসার নারকেল ছোবড়ার তার নিতে এসেছিল। লা ডিনই তার বুঝিয়ে দিয়েছে। রাতে ওয়ার্ডার মোহর গাজী বরকতক ডাকাডাকি করে জবাব না পেয়ে কিছুক্ষণ খিস্তি করে ফিরে গিয়েছে। কিছুই টের পায় নি লখাই।
সেলুলার কয়েদখানায় এইমাত্র সকাল হল।
আর মাথা খাড়া করতে পারছেনা লখাই। আচ্ছন্ন, অস্থির দৃষ্টিতে এধারে ওধারে তাকায় সে। চারপাশ থেকে কুঠুরির চারটে দেওয়াল যেন একটু একটু করে চেপে বসেছে, ছাদটা নেমে আসছে। পেছনের দেওয়ালে সেই ছোট ফোকরটা অনেক খুঁজেও বার করতে পারল না লখাই। বঙ্গোপসাগরের এই দ্বীপে অফুরন্ত, পর্যাপ্ত বাতাস। তবু লখাইর মনে হল, শ্বাসনালীটা কেউ যেন শক্ত মুঠো চেপে ধরেছে। হৃৎপিণ্ডের সঙ্গে নোনা বাতাসের যোগাযোগ রাখতে প্রাণটা ফেটে যাওয়ার উপক্রম হয়েছে। বুক হাপরের মতো ওঠানামা করছে তার।
এই মুহূর্তে আকাশের কালো কালো জমাট মেঘ ফেড়ে রোদের দীর্ঘ কটি রেখা এসে পড়েছে সেলুলার জেলের মাথায়।
পেটি অফিসার নসিমুল গণি গরাদের ফাঁকে নাক ঢোকাল। যথারীতি শখানেক অশ্রাব্য খিস্তি আউড়ে ডাকল, এ লখাই, শালে আন্দামানের জনাব বনে গেলি যে! নালায়েক হারমীকা বাচ্চা, কাম কাজ নেই? সিরকারের বড় মেহমান এসেছে! খানা গিলবে আর ঘুমোবে, ও-সব আরাম কালাপানির কয়েদখানায় চলবে না। ওঠ শালে। সকাল হয়েছে, মালুম পাচ্ছিস না বুঝি! অ্যায়সা ডাণ্ডা হাঁকাবো! তোকে আজ ছোবড়া ছিলতে দেব না। সিধা হুইল ঘানিতে চাপাব।
সারা গায়ে কম্বল জড়িয়ে পড়ে ছিল লখাই। পেটি অফিসারের আওয়াজ পেয়ে ঘোর ঘোর, রক্তাভ চোখে গরাদের দিকে তাকাল। তাকালই শুধু, আবছা একটা মানুষের কাঠামো ছাড়া কিছুই নজরে পড়ল না। পরক্ষণে নিজের অজান্তে তার চোখ বুজে গেল।
চাবি ঘুরিয়ে গরাদের তালা খুলল নসিমুল গণি। খেকাতে কোতে কুঠুরির মধ্যে ঢুকে বলল, শালে, খুব যে দিল্লাগি করছিস! একবার আঁখ মেলছিস আবার বুজছিস! পিটিয়ে পিটিয়ে আজ তোর জান চৌপট করে ফেলব।
পেটি অফিসারের এত শাসানিতেও লখাই উঠবার লক্ষণ দেখায় না। নড়াচড়ার শক্তি সে হারিয়ে ফেলেছে।
চোখ থেকে আগুন ঠিকরে বেরুল। নাকের ভেতর দিয়ে যে কালো কালো রোঁয়াগুলো বেরিয়ে পড়েছে সেগুলো নড়তে লাগল। গলার ভেতর থেকে একটা উত্তেজিত গর গর শব্দ বেরিয়ে আসছে। পেটি অফিসার দুই হাতে লখাইর গর্দানটা আঁকড়ে ধরল, তারপরেই চমকে উঠল। লখাইর গা থেকে অসহ্য উত্তাপ তার হাতের তালুটা যেন পুড়িয়ে দিল।
লখাইর গর্দান ধরে কিছুক্ষণ বসে থাকে পেটি অফিসার। চোখদুটো কুঁচকে সন্দিগ্ধ দৃষ্টিতে কী যেন লক্ষ করে। তারপর ডাকে, আঁই হারামী–
লখাই জবাব দিল না।
দুই থাবায় লখাইকে প্রচণ্ড ঝাঁকানি মেরে পেটি অফিসার গর্জে উঠল, আঁই লখাই, কুত্তীকা বাচ্চা, জেগে জেগে ঘুমোচ্ছিস!
কোমরের খাঁজ থেকে তেল-পাকানো বেতের মোটা ডাণ্ডাটা টেনে বার করল পেটি অফিসার। লখাইর কাঁধে একটা গুঁতো মেরে বলল, ওঠ শালে–
আন্দামান মানেই সেলুলার জেল। আর সেলুলার জেল মানেই পেটি অফিসার। পেটি অফিসার মানেই পাঠান। পাঠান মানেই মুখে খিস্তি, হাতে ডাণ্ডা এক দুশমন মূর্তি।
বঙ্গোপসাগরের এই বর্বর দ্বীপের হৃদয় কোনোকালে ছিল কিনা, ইতিহাসে তার নজির নেই। যদি থেকেও থাকে, নসিমুল গণির মতো পেটি অফিসারেরা অর্ধ শতাব্দী ধরে তাকে তিল তিল করে হত্যা করেছে। হৃদয়হীন এই দ্বীপ পৃথিবী থেকে বিচ্ছিন্ন হয়ে আপন মহিমায় বিরাজ করছে।
পেটি অফিসার লখাইর গর্দান ধরে খাড়া বসিয়ে দিল। লখাই টলে পড়ছিল, মুণ্ডুটা ধরে টানতে টানতে তাকে কুঠুরির বাইরে আনল নসিমুল। সমানে চিল্লাতে লাগল, শালেকে আজ হুইল ঘানিতে জুড়ে দেব। খানা কি এমনি এমনি আসে! সিরকার কি কালাপানিতে আরামখানা বসিয়েছে! সসুরকা কোঠি পেয়েছ হারামী! বলে একটু থামে। গলার শিরাগুলো উত্তেজনায় কাছির মতো ফুলে ওঠে নসিমুলের। ফের চিল্লায়, হুইল ঘানিতে জুড়ে দিলে বুঝবি খানা কোত্থেকে আসে! বুঝবি দরিয়ায় কত পানি! তারপর এক দমে লাচাড়ির মতো গুটিকতক গালি আউড়ে যায়।
পাশের কুঠুরি থেকে লা ডিন সমস্ত লক্ষ করেছিল। সে ডাকল, এ পেটি অফিসার—
হাঁ জি–
ইধর এস।
নাসিমুল লা ডিনের কুঠুরির সামনে এসে দাঁড়ায়।
লা ডিন বলল, কেন লখাইকে তখলিফ দিচ্ছ। ওর বুখার হয়েছে।
পেটি অফিসার যেন তাজ্জব বনে গেল। সেলুলার জেলের কয়েদিদের যে রোগ হয়, বা হওয়া উচিত, এ তার ধারণার বাইরে। কিছুক্ষণ অবাক তাকিয়ে থাকে সে, তারপর প্রবল বেগে মাথা ঝাঁকায়, না না লা ডিনজি, লখাই শালে বহুৎ হারামজাদা, বুখারের নাম করে কাজে ফাঁকি মারতে চায়। দুই ডাণ্ডা হাঁকালে সিধা হয়ে যাবে কুত্তাটা।
না।
কঠিন, গম্ভীর স্বরে লা ডিন বলতে লাগল, ওর বুখার হয়েছে। ওকে সিকমেনডেরায় নিয়ে যাও। আভী যাও।
লা ডিনের স্বরে এমন কিছু ছিল, পেটি অফিসারের মতো দুর্দান্ত পাঠানও আর কিছু বলতে পারল না। গুটি গুটি পায়ে লখাইর সামনে এসে দাঁড়াল।
চারপাশের গরাদের ফাঁকে ফাঁকে কয়েদিদের মুখ দেখা দিয়েছে। অবাক হয়ে আজব কয়েদি লা ডিন আর পেটি অফিসারের কাণ্ড দেখছে তারা।
মুখের চেহারাটা কদর্য করে গজ গজ করছে পেটি অফিসার। কয়েদিরা আন্দাজ করল, নাসিমুল গালি দিচ্ছে। কিন্তু তার একটি বর্ণও বোঝা যাচ্ছে না।
লখাই বেহুঁশ পড়ে রয়েছে। পেটি অফিসারের ইচ্ছা ছিল, আজ থেকেই লখাইকে ঘানিতে চাপায়। কালাপানির কয়েদখানা কি চীজ, মালুম পাইয়ে দেয়। কিন্তু এমন একটা সদিচ্ছাকে আপাতত বাগ মানিয়ে রাখতে হল। খুদার দুনিয়ার বাইরে বঙ্গোপসাগরের এই দ্বীপের স্বরূপ আর লখাইকে জানানো গেল না। যত আপোশ হল, তার বিশ গুণ হল আক্রোশ। ভাবল দুদশ রোজের মধ্যেই কালাপানির মহিমা সে লখাইকে টের পাইয়ে দেবে।
পেটি অফিসার খেঁকিয়ে উঠল, চল শালে, সিকমেনডেরায় যাবি। বলেই দুই পা ধরে টানতে টানতে লখাইকে সিঁড়ির মুখে নিয়ে এল। তারপর সামনের কুঠুরিটা খুলে অন্য একটা কয়েদিকে বার করল। তার ঘাড়ে লখাইকে চাপিয়ে বলল, নিচে চল।
পাথুরে সিঁড়ি কাঁপাতে কাঁপাতে পেটি অফিসার নিচে নামতে লাগল।
লখাইর সেলের ঠিক পাশেই পরাঞ্জপের সেল। কুর্তা প্যান্ট মাথায় বাঁধা। উলঙ্গ পরাঞ্জপে লম্বা কদমে সেলের মধ্যে ঘুরছে। ঘুরছে আর হাসছে। হাসছে আর বিড় বিড় করে বকছে, লখাই শালের খুব এলেম। বিশ পচাশ রোজ কালাপানির কয়েদখানায় কাটিয়ে বুদ্ধি খুলে গিয়েছে। বুখারের নাম করে কাজে ফাঁকি মারছে। শালে আমার পাক্কা দোস্ত বনতে পারবে। বকতে বকতে গলা ফাটিয়ে হা হা করে হেসে উঠল পরাঞ্জপে।
.
সেলুলার জেলের মধ্যে কয়েদিদের জন্য একটা ছোট হাসপাতাল রয়েছে। লখাইকে নিয়ে প্রথমে সেখানে এল পেটি অফিসার।
নেটিভ ডাক্তার বুক পেট টিপে লখাইকে অনেকক্ষণ পরীক্ষা করল। বলল, রোগটা বেশ শক্তই বাধিয়ে বসেছে। এখানে হবে না, রস দ্বীপের ডাক্তারখানায় যেতে হবে। সুপারিনটেনডেন্ট সাহেবের পারমিশন করিয়ে রাখব। বিকেলে এটাকে নিয়ে রস-এ যাবে।
ডাক্তার অন্য রুগী দেখতে গেল। পেটি অফিসার ছুটল চার নম্বর ব্লকের দিকে। এখনো কয়েদিদের সেলের তালাই ভোলা হয়নি।
আর হাসপাতালের বারান্দায় বেহুশ পড়ে রইল লখাই। জ্বরের অসহ্য তাপে তার চামড়া পুড়ে যাচ্ছে।
এরপর গোটা দিনটা হাসাপাতালে বারান্দায় কাটল লখাইর। এক কণা খাদ্য কি এক বিন্দু দাওয়াই জুটল না। কেউ খোঁজও নিল না তার।
আন্দামানের এই নিদারুণ কয়েদখানা কয়েদির জীবন সম্বন্ধে একেবারেই নির্বিকার, উদাসীন।
বিকেলের দিকে জ্বরের প্রকোপ কমল, বেহুশ অবস্থাটা কাটল। বারান্দার মোটা একটা থামে ঠেসান দিয়ে বসল লখাই। অসহ্য যন্ত্রণায় ঘাড় থেকে মাথাটা যেন খসে পড়বে।
কিছুক্ষণের মধ্যেই পেটি অফিসার নসিমুল গণি, পুলিশের একজন জমাদার এবং জন দুই সিপাই এসে পড়ল। ডাক্তারের কাছ থেকে জেল সুপারিনটেনডেন্টের পারমিশন মিলল। তক্ষুনি লখাইকে নিয়ে সকলে এবারডিন জেটিতে রওনা হল।
.
সেলুলার জেলের বাইরে এসে পড়ল সকলে।
কতদিন এই দ্বীপের কয়েদখানায় কাটাল, এই মুহূর্তে লখাই ঠিক করে উঠতে পারছে । জ্বরের দাপটে স্নায়ুগুলো এখন শিথিল, স্মৃতিটা বড় দুর্বল। একবার মনে হল, সেলুলার জেলে সে বিশ দিন আটক রয়েছে। আবার মনে হল, পুরো চল্লিশ দিনের এক সেকেন্ড কম নয়। হিসেবটা কিছুতেই মেলাতে পারে না লখাই।
দুই সিপাইর কাঁধে হাতের ভর রেখে টলতে টলতে এবারডিন জেটিতে এসে পড়ল লখাই। উতরাই বেয়ে নামতে নামতে হৃৎপিণ্ডটা যেন ফেটে পড়ছিল। তবু খুব ভালো লাগছে লখাইর। এই কটা দিন সেলুলার জেলের মাথায় এক টুকরো আকাশ, সারি সারি কুঠুরি, ওয়ার্কশপ, পেটি অফিসার, টিণ্ডাল আর ওয়ার্ডার দেখে দেখে চোখের সাড় ছিল না যেন।
সামনে নীল জলের উপসাগর, দূরে অগাধ, অসীম সমুদ্র। অনেক দূরে ধোঁয়ার পাহাড়ের মতো হ্যাভলক দ্বীপটা চোখে পড়ে কি পড়ে না। সকালে কালো কালো, পুঞ্জ পুঞ্জ মেঘ আন্দামানের আকাশ ঘিরে ফেলেছিল। এখন সেই মেঘ উড়ে উড়ে আকাশ আর সমুদ্র যেখানে এক হয়ে মিশেছে, তার ওপারে অদৃশ্য হয়ে গিয়েছে।
বিকেলের নরম রোদে উপসাগরের মৃদু ঢেউগুলি ঝিকমিক করে। উড়ুক্কু মাছেরা উপসাগরময় উড়ে বেড়ায়।
দেখতে দেখতে চোখ দুটো যেন জুড়িয়ে গেল লখাইর। এই উপসাগর, বিকেলের । নরম রোদ, উড়ুক্কু মাছের ফিনফিনে রুপোলি ডানা, সব মিলেমিশে লখাইর সমস্ত যন্ত্রণা, পিনিকের ব্যারাম অনেকখানি কমিয়ে দিল।
একটু পরেই লঙ ফেরি এসে পড়ল এবারডিন জেটিতে। সিপাইরা ধরে ধরে মোটর বোটে তুলল লখাইকে।
.
উপসাগরটা পাড়ি দিতে মিনিট দশেকের বেশি লাগল না। রসদ্বীপের জেটিতে নেমেই চমকে উঠল লখাই।
জেটির এক কিনারে গুটিকতক মেয়েমানুষ দলা পাকিয়ে বসে আছে। তাদের ঘিরে রয়েছে জনাকয়েক পুলিশ, একজন জমাদার আর তিন জন টিণ্ডালান। মেয়েমানুষগুলোর মধ্যে সোনিয়াকেও দেখা যাচ্ছে।
দেখামাত্রই চিনতে পারল লখাই। ঝড়ের দরিয়ায় পুরো একটি রাত যে নারীর সান্নিধ্যে কাটানো যায়, যার নরম হাতের ডলায় বুকের যন্ত্রণা উবে যায়, তাকে কি এত সহজে ভোলা যায়!
.
কদিন ধরেই রসদ্বীপের হাসপাতালে আসছে সোনিয়া। পেটে অসহ্য যন্ত্রণা। মাংসের একটা ডেলা সমস্ত তলপেটটা জুড়ে চাকা বেঁধে আছে। ডেলাটা যখন ওঠানামা করে, পেটের ভেতরটা তোলপাড় করে একটা যন্ত্রণার ঢেউ দেহময় ছোটাছুটি শুরু করে দেয়। তখন মনে হয়, নিচের দিকটা শরীর থেকে ছিঁড়ে পড়বে। দাঁতে দাঁত চেপেও কষ্টের বেগ সামলাতে পারে না সোনিয়া। মাঝে মাঝেই বেহুশ হয়ে পড়ে।
রেণ্ডিবারিক জেলের হাসপাতালে কদিন সুই (ইঞ্জেকশান) নিয়েছে সোনিয়া। কিন্তু যন্ত্রণার কোনো আসান্যুই হয়নি। সেটা বেড়েই চলেছে। মাংসের ডেলাটা ক্রমাগত ফুলছে। এ এক দুরারোগ্য স্ত্রী ব্যাধি।
রেণ্ডিবারিক জেলের ডাক্তারই রসদ্বীপের হাসপাতালে পাঠিয়েছে সোনিয়াকে। কদিন ধরে টিণ্ডালান, পেটি অফিসারনীদের পাহারায় রোজ রস-এ আসছে সে।
.
পশ্চিমা ভিখনটা তো মিথ্যা স্তোক দেয়নি। সত্যিই সোনিয়া রসদ্বীপে এসেছে!
লখাই ভাবল, সোনিয়ার সঙ্গে একটু দেখা করা আর দুচারটে কথা বলার জন্য সে পিনিক ফুকেছে, তাতেই তার ওই রোগ। কটা দিন অসহ্য যন্ত্রণায় একেবারে কাবু হয়ে। রয়েছে সে।
সোনিয়াকে দেখতে দেখতে বুকের ভেতরটা মোচড় দিয়ে উঠল। হৃৎপিণ্ডটা হাজার গুণ জোরে লাফালাফি করতে লাগল। অদ্ভুত এক উত্তেজনায় কাহিল শরীরটা কাঁপছে।
মোটর বোট দেখে সোনিয়ারা উঠে পড়েছিল। সাউথ পয়েন্ট কয়েদখানা থেকে দুপুরে তারা রসদ্বীপে এসেছিল, এখন ফিরে যাচ্ছে।
দুই সিপাইর কাঁধে ভর দিয়ে সামনের দিকে এগুতে এগুতে লখাই ডাকল, সোনিয়া–
প্রথমে শুনতে পায়নি সোনিয়া। ঘাড় গুঁজে অন্য কয়েদানীদের সঙ্গে মোটর বোটটার দিকে হাঁটছিল।
ক্ষীণ, কাতর স্বরে আবার ডাকল লখাই, আঁই সোনিয়া—
চমকে সোনিয়া মাথা তুলল। এক লহমায় সে লখাইকে চিনে ফেলেছে। চলতে চলতে থমকে গেল সে। অস্ফুট গলায় বলল, এ মরদ–তুই!
লখাইকে নিয়ে যে জমাদার এসেছে, সে খেঁকিয়ে উঠল, শালে উল্লু, আওরতের সাথ মুলাকাত মহবৃত করতে রস-এ এসেছিস! পিটিয়ে জান পয়মাল করে দেব।
সে সিপাই দুটোর কাঁধে ভর রেখে লখাই এগুচ্ছিল, তাদের দিকে তাকিয়ে জমাদার হুমকে উঠল, হারামীটাকে জলদি নিয়ে চল।
সিপাইরা লখাইকে টানতে টানতে সামনের দিকে বিশ কদম এগিয়ে গেল।
টিণ্ডালান রামপিয়ারী সোনিয়াকে নিয়ে এসেছিল। পাতাহীন চোখে একদৃষ্টে সোনিয়ার রকম সকম দেখছিল আর ফুঁসছিল। দাঁতে দাঁতে ঘষে সে হ্যাঁচকা টান মারল। এবং সেই টানে সোনিয়াকে মোটর বোটে এনে তুলল।
সোনিয়া এবং লখাইর মধ্যে এখন অনেকটা দূরত্ব।
অতি কষ্টে দুর্বল ঘাড়টা ঘুরিয়ে সোনিয়াকে খুঁজছে লখাই। সিপাইরা সুযোগ দিল না। আরেক টানে লখাইকে নিয়ে সড়কের বাঁক ঘুরে ওপরে উঠে গেল। সোনিয়াকে আর দেখা গেল না।
মোটর বোটে গলাটা অস্বাভাবিক লম্বা করে চনমনে চোখে লখাইকে খুঁজছিল সোনিয়া। টিণ্ডালান রামপিয়ারী তার মাথাটা ধরে উলটো দিকে ঘুরিয়ে দিল।
একটু পর মোটর বোট ছেড়ে দিল।
হাসপাতালের দিকে যেতে যেতে লখাইর মনে হল, পিনিকের ব্যারামের এত আয়োজন নেহাতই ব্যর্থ হয়ে গিয়েছে।
সড়কের ওপর একটুকরো ছোট পাথর পড়ে ছিল। প্রচণ্ড আক্রোশে শরীরের সমস্ত শক্তি পায়ে এনে সেটাকে এক লাথি হাঁকায় লখাই। পাটা ফেটে রক্ত ঝরতে লাগল। পাথরের টুকরোটা সড়ক পেরিয়ে ওধারে উড়ে গেল।
জমাদারটা লখাইর কাছে এগিয়ে এল। ঘনিষ্ঠ স্বরে বলল, কি বে, আওরতটাকে চিনিস নাকি?
লখাই জবাব দিল না।
কী জানি কেন, হঠাৎ দ্বীপান্তরের কয়েদি দুর্দান্ত লখাই হাউ হাউ করে কেঁদে ওঠে।
.
২৬.
লং ফেরিটা উপসাগর ছুঁড়ে সাউথ পয়েন্ট কয়েদখানার দিকে ছুটছে।
এখন বিকেল।
বেজায় ফুর্তিতে উড়ুক্কু মাছগুলি মোটর বোটের চারপাশে ফিনফিনে রুপোলি ডানায় উড়ছে। নীল জলে পেঁজা পেঁজা তুলোর মতো সাদা ফেনায় ভরিয়ে দিয়ে মোটর বোট ছুটে চলেছে।
সোনিয়ার চোখ দুটো জ্বলছে। একদৃষ্টে ফেনার দিকে তাকিয়ে কী যেন সে খোঁজে। তার মনের অতলে কী আছে, কে বলবে।
গোল গোল, পাতাহীন চোখে সোনিয়ার দিকে চেয়ে রয়েছে টিণ্ডালান রামপিয়ারী। সোনিয়ার গা ঘেঁষে সে বসেছে।
এতক্ষণ একটা কথাও কেউ বলেনি।
মোটর বোটটা সিসোস্ট্রেস উপসাগরের আধাআধি পেরিয়ে এসেছিল। রামপিয়ারী সোনিয়ার গলায় আস্তে একটা খোঁচা মারল। চাপা, তীব্র স্বরে ডাকল, এ সোনিয়া–এই–
সোনিয়া অন্যমনস্কর মতো বসে আছে। মোটর বোটের ঘা খেয়ে উপসাগরের নীল জলে যে ফেনারা জন্ম নিচ্ছে, একদৃষ্টে সেদিকেই তাকিয়ে থাকে সে।
সোনিয়ার চুলের মুঠি ধরে ঝকানি দিল রামপিয়ারী। বলল, শালীর হুঁশ নেই। ডাকছি, কানে যাচ্ছে না! আওরত বহুত খচরী।
মুখ ফেরায় সোনিয়া। দেখে, স্থির দৃষ্টিতে রামপিয়ারী তার দিকে চেয়ে রয়েছে। তার চোখদুটো মাছের আঁশের মতো চক চক করছে।
সোনিয়া বলল, কী মতলব তোমার?
অল্প হাসে রামপিয়ারী। কালো কালো ঠোঁটের ফাঁক দিয়ে গোটাকয়েক ভাঙা দাঁত দেখা দেয়। আগের মতোই চাপা স্বরে সে বলল, ওই হারামীটা কে?
কোন হারামী?
কোন হারামী! শালী বুঝতে পারছিস না?
না। সোনিয়ার গলাটা কঠিন শোনায়।
কিছুক্ষণ চুপ করে কিছু ভাবে রামপিয়ারী। সোনিয়ার মনের গতিক বুঝবার চেষ্টা করে। কোন দিক দিয়ে এগুলে সোনিয়ার মুখ থেকে সঠিক জবাবটা বেরুবে, বুঝে উঠতে পারছে না। রসদ্বীপের জেটিতে সেই কয়েদিটাকে দেখার পর থেকে স্বস্তি নেই রামপিয়ারীর। কিছু একটা আন্দাজ করে নিয়েছে সে। তার মনে হয়েছে, কয়েদিটার সঙ্গে সোনিয়ার জান-পয়চান আছে। সেই পরিচয় কত কালের এবং কতটা গভীর, ঠিক করে উঠতে পারছে না রামপিয়ারী। কয়েদিটার সঙ্গে সোনিয়ার যে কী সম্পর্ক, তা না বোঝা পর্যন্ত সে উতলা হয়েই থাকবে।
সোনিয়ার মন বোঝা কি সহজ কথা! একেক সময় রামপিয়ারীর মনে হয়, সোনিয়া বড়ই দুজ্ঞেয়। আন্দামানের দরিয়ার চেয়েও সেটা অথৈ, পারকূলহীন।
বিচিত্র নারী এই রামপিয়ারী। তার মনের গতিও বিচিত্র। তার মন কোন সর্পিল খাত বেয়ে চলে, নিজেই কি সে বোঝে!
এই মুহূর্তে অদ্ভুত এক ঈর্ষায় রামপিয়ারীর বুকের ভেতরটা পুড়ে পুড়ে খাক হতে লাগল।
মোটর বোটটা সাউথ পয়েন্ট কয়েদখানার কাছাকাছি এসে পড়েছে।
গলার স্বর এবার অনেকটা খাদে নামিয়ে ফেলল রামপিয়ারী। আস্তে আস্তে ডাকল, এ সোনিয়া–এই শালী–
ইতিমধ্যে চোখ দুটো উপসাগরের দিকে নিয়ে গিয়েছিল সোনিয়া। সেদিকে তাকিয়ে থেকেই সে বলল, হাঁ–কী বলছ টিণ্ডালান?
মুখটা এই দিকে ফেরা।
মুখ দিয়ে তো শুনব না, কান দিয়ে শুনব। তুমি বল, কান আমার খাড়া আছে।
থুতনিটা ধরে সোনিয়ার মুখ নিজের দিকে ঘুরিয়ে দেয় রামপিয়ারী। একটু হাসে। গালে টোকা দিয়ে খানিকটা আদরও করে। গোল পাতাহীন চোখে কী যেন ফুটে বেরোয় রামপিয়ারীর। দেখতে দেখতে শিউরে ওঠে সোনিয়া। সঙ্গে সঙ্গে চোখ নামিয়ে নেয়।
ফিস ফিস করে রামপিয়ারী বলল, তোকে কত পেয়ার করি সোনিয়া, তুই কি বুঝিস না? আমার ওপর তোর মন নেই। আমার জন্যে তোর দিলে একটুও মহত্ত্বৎ নেই।
সোনিয়া জবাব দেয় না।
রামপিয়ারী আবার বলে, তোকে এত পেয়ার করি, দিলের সব কথা বলি, লেকিন তুই আমাকে একটা কথাও বলিস না।
কী বলব? সোনিয়ার গলা আবছা শোনায়।
ওই আদমীটা কে? রস-এর জেটিতে যে তোকে ডাকল, ওর সঙ্গে তোর কত কালের জান-পয়চান আছে?
অদ্ভুত এক জেদ পেয়ে বসে সোনিয়াকে। সে উলটে প্রশ্ন করল, কোন আদমীটা?
এ তামাশাবালি ছোঁকরি, আমার সাথ দিল্লাগী করবি না। সচ বল।
সোনিয়া চুপ করে গেল।
সাউথ পয়েন্টে বাঁক ঘুরে নীল উপসাগর দূরে কালো দরিয়ায় গিয়ে মিশেছে। বাঁকের মাথায় লম্বা জেটি, উপসাগর ছুঁড়ে জেটিটা অনেকটা নেমে এসেছে। এটা সাউথ পয়েন্ট জেটি।
লঙ ফেরি সাউথ পয়েন্ট জেটিতে ভিড়ল। একে একে কয়েদিনীরা নেমে রেণ্ডিবারিক জেলে ঢুকে পড়ল।
.
রাতে খানাপিনার পর কম্বল গায়ে জড়িয়ে কেয়েদিনীরা টান টান শুয়ে পড়েছে।
উপসাগর থেকে হিম বাতাস উঠে আসছে। কয়েদিনীরা মতলব করেছে, একটানা আরামের ঘুমে রাতটা কাবার করে দেবে।
এমন একটা ইচ্ছা সোনিয়ারও ছিল। কম্বলের নিচে হাত-পা-মাথা একাকার করে কুণ্ডলী পাকিয়ে শুয়ে আছে সে।
আজ বিকেলে আকস্মিকভাবে ঝড়ের দরিয়ার সেই সাথীটার সঙ্গে রস দ্বীপের জেটিতে দেখা হয়েছিল। অসুস্থই বুঝি হয়েছে লখাই। আন্দামানে আসার সময় জাহাজের খোলে তাকে দেখেছিল, আজ আবার দেখা হল। আদমীটা ভীষণ কাহিল হয়ে পড়েছে। সিপাই দুটোর কাঁধে ভর দিয়ে বোধ হয় হাসপাতালে যাচ্ছিল। কী বোখার হয়েছে লখাইর?
হঠাৎ ভাবনাটা পুরোপুরি ভিন্ন একটা খাতে বইতে লাগল। ঝড়ের সমুদ্রে এলফিনস্টোন জাহাজের খোলে লখাইর সঙ্গে যখন দেখা হয়, খুঁটিয়ে খুঁটিয়ে লখাই তার গাঁও-মুলুকের খোঁজ নিয়েছিল। গাঁও-এ তার স্বজন-পরিজন কে কে আছে, সকলের খবর নিয়েছিল। কী অপরাধে তার সাজা হয়েছে, দ্বীপান্তরের সাজার মেয়াদ কতদিন, কিছুই বাদ দেয়নি।
উন্মাদ দরিয়ায় যেখানে জীবন এবং মৃত্যুর মাঝে সীমারেখাটা প্রায় বিলুপ্ত হয়ে গিয়েছিল, যেখানে কালাপানি অন্ধ আক্রোশে এলফিনস্টোন জাহাজটাকে এলোপাতাড়ি আছাড় মেরে টুকরো টুকরো করে ফেলতে চাইছিল, সেখানে কয়েক ঘণ্টা লখাইর সঙ্গে কাটিয়েছে সোনিয়া। সেই কয়েকটা ঘণ্টার মধ্যেই লখাইর দিলের তাপ পেয়েছে।
জাহাজে লখাই বলেছিল, আন্দামানের কয়েদখানায় তারা পাশাপাশি কুঠুরিতে থাকবে। এখানে নেমে সোনিয়া শুনেছিল, পুরুষ এবং জেনানা কয়েদিদের ভিন্ন ভিন্ন জেলখানা। পেটি অফিসারনী এতোয়ারী অনেক দূরে, আটলান্টা পয়েন্টের মাথায় অনেকগুলো লাল বাড়ি দেখিয়ে বলেছে–সেলুলার জেল। ওটাই পুরুষ কয়েদিদের আস্তানা। সোনিয়া আন্দাজ করে নিয়েছিল, লখাই সেলুলার জেলেই আছে।
লখাইর ইচ্ছা ছিল, পাশাপাশি কুঠুরিতে তারা থাকে। কিন্তু এই দ্বীপের মর্জি অন্য। আলাদা আলাদা কয়েদখানায় লম্বা লম্বা পাঁচিলের আড়ালে তাদের আটক রাখা হয়েছে। সাউথ পয়েন্ট কয়েদখানায় ডাক্তার আর যে বুড়ো কয়েদি তাতের কাজ শেখাতে আসে, দুজন ছাড়া পুরুষের ঢোকার হুকুম নেই, উপায়ও নেই। (অবশ্য মঙ্গলবার মঙ্গলবার শাদির প্যারেডের সময় সেলফ সাপোটার্স টিকিট পাওয়া পুরুষ কয়েদিরা সেখানে আসে)।
লখাইর পাশাপাশি থাকতে পারল না, এ-জন্য খুব একটা আপশোশ নেই সোনিয়ার। তবু রস দ্বীপের জেটিতে দরিয়ার সাথীটার সঙ্গে যখন আকস্মিকভাবে দেখাই হয়ে গিয়েছিল, তখন দুচারটে কথা বলার ইচ্ছা হয়েছিল। কিন্তু টিণ্ডালান রামপিয়ারী তার কাছে ঘেঁষতে দেয়নি। টেনে হিঁচড়ে তাকে মোটর বোটে তুলেছিল।
সেই থেকে মনটা ভীষণ খারাপ হয়ে আছে। বঙ্গোপসাগরের ঠাণ্ডা আরামদায়ক বাতাসও অনেকটা রাত্রি পর্যন্ত তার চোখে ঘুম আনতে পারল না।
.
এখন কত রাত, কে বলবে।
নারকেল বনে বাতাসের তাণ্ডব, পাথুরে দেওয়ালে দেওয়ালে উপসাগরের অবিরাম গর্জন ছাড়া আর কোনো শব্দ নেই। কয়েদিনীরা কম্বলের নিচে একটা উষ্ণ আরামের ঘুমে তালিয়ে আছে।
রাত্রি যখন গম্ভীর হয়, উপসাগর থেকে ভাঙা ভাঙা পাথর বেয়ে বিরাট বিরাট সব কচ্ছপ উঠে আসে। তীর ঘেঁষে অজানা জলচর জীবেরা অদ্ভুত অদ্ভুত শব্দ করতে থাকে। কোত্থেকে এক ঝাঁক নিশাচর সিন্ধুশকুন এসে এই দ্বীপে নামে।
এখন মানুষের সাড়া পাওয়া যায় না। রাত্রি যত গম্ভীর হয়, কুয়াশা আর অন্ধকার যত গাঢ় হতে থাকে, এইদ্বীপের চেহারা একেবারে বদলে যায়। সারাদিন যার খোঁজ মেলে না, সেই আদিম সত্তাটা এখন আত্মপ্রকাশ করে। মুহূর্তে এই দ্বীপ স্থানকালের ব্যবধান ঘুচিয়ে প্রাগৈতিহাসিক হয়ে ওঠে।
গভীর রাত্রিতে এই দ্বীপটার আর একটা পরিচয় পেল সোনিয়া।
কম্বলের নিচে উষ্ণ আরামে কখন যেন ঘুমিয়ে পড়েছে, হুঁশ ছিল না। কানের মধ্যে মুখ গুঁজে কে যেন চাপা গলায় ডাকল, এ সোনিয়া—সোনিয়া–
কম্বল গুটিয়ে লাফিয়ে উঠল সোনিয়া, কৌন–কৌন?
চুপ।
গলায় আওয়াজেই সোনিয়া চিনতে পারল, টিণ্ডালান রামপিয়ারী। বিচিত্র এক ভয়ে রক্তের মধ্যে শির শির করে কী যেন ছুটে গেল। হৃৎপিণ্ডটা বিশ গুণ জোরে লাফাতে শুরু করল।
কাঁপা গলায় সোনিয়া বলল, কী মতলব টিণ্ডালান?
রামপিয়ারী জবাব দিল না। তার গরম নিশ্বাস সোনিয়ার মুখের ওপর পড়তে লাগল। সেই উত্তপ্ত বাতাসে রামপিয়ারীর জবাবটা রয়েছে।
সোনিয়ার মুখ যেন পুড়ে যাচ্ছে। ভয়, অস্বস্তি এবং আতঙ্কমেশা বিচিত্র এক অবস্থার মধ্যে সময় কাটতে লাগল। সোনিয়া আবার বলল, আমারে কাছে কী দরকার টিণ্ডালান?
টেন টেনে অনেকক্ষণ হাসল রামপিয়ারী। তারপর আচমকা হাসিটা থামিয়ে অন্ধকারে হাতড়ে হাতড়ে সোনিয়ার মুখটা খুঁজে বার করল। তাকে নিজের কাছে টেনে এনে তার মুখে একদমে গোটা বিশেক চুমু খেল। কফ-জড়ানো থকথকে লালা সোনিয়ার মুখে লেপটে যায়।
পুরনো কথাটাই আবার বলল রামপিয়ারী, তোকে কত পেয়ার করি সোনিয়া, লেকিন আমার ওপর তোর দিল নেই।
সোনিয়া আধফোঁটা, কাতর একটা শব্দ করল। কী যে বলল, কিছুই বোঝা গেল না। রামপিয়ারী আরো ঘন হয়ে বসে। একটা হাত বাড়িয়ে সোনিয়ার চিকন কোমরটা সাপের মতো পেচিয়ে ধরে। ধীরে ধীরে হাতের পাঁচটা কঠিন হতে থাকে।
অন্ধকারে রামপিয়ারীর মুখ দেখা যায় না। তবু কেন জানি সোনিয়ার মনে হয়, তার পাতাহীন চোখ দুটো ধিকি ধিকি জ্বলছে।
রামপিয়ারী ডাকল, এ সোনিয়া—
কাঁপা, ক্ষীণ গলায় সোনিয়া শুধু বলতে পারল, হাঁ—
রসদ্বীপে যে শালে তোকে ডাকছিল, ও কে?
বিকেলে সোনিয়া জেদ ধরেছিল, রামপিয়ারীর কাছে লখাইর কথা বলবে না। তখন ছিল দিনের আলো। এখন রাত গম্ভীর হয়েছে। দ্বীপের চেহারা বদলে গিয়েছে। এখন আশেপাশে কেউ জেগে নেই। গাঢ় অন্ধকারে বঙ্গোপসাগরের এই সৃষ্টিছাড়া বিচ্ছিন্ন দ্বীপ হাজার হাজার বছর পেরিয়ে আদিম বর্বর যুগে ফিরে গেছে।
এই গভীর রাতের চরিত্রই আলাদা।
রামপিয়ারী ফের বলল, এ সোনিয়া, জবাব দিচ্ছিস না কেন? ওই হারামীটা কে? নিজের অজান্তেই সোনিয়ার মুখ থেকে বেরিয়ে পড়ল, ও লখাই, মরদানা কয়েদি। একসাথ এক জাহাজে আমরা আন্দামান এসেছি। জাহাজে ওর সাথ জান-পয়জান। হয়েছিল।
খানিকটা সময় কেটে যায়। দুজনেই এখন চুপ।
শীতশেষের বাতাস আরো উন্মাদ হয়ে উঠেছে। অন্ধ আক্রোশে উপসাগরটা দ্বীপের দিকে ছুটে আসছে। দুর্জয় আঘাতে এই স্থবির দ্বীপটাকে চুরমার করে নিশ্চিহ্ন করে দিতে চাইছে।
অজগরের মতো রামপিয়ারী হাত সোনিয়ার কোমরটা এমন জাপটে ধরেছে যেন হাড়গোড় ভেঙে যাবে। নাক থেকে গরম বাতাস ছুটে এসে মুখটাকে যেন ঝলসে দিচ্ছে। যদিও দেখা যায় না, তবু টের পাওয়া যায়, পাতাহীন চোখ দুটো আরো ধক ধক করছে রামপিয়ারীর।
ফিস ফিস করে রহস্যময় গলায় রামপিয়ারী বলল, তকে সেদিন একটা কথা বলেছিলাম–
সোনিয়ার জবাব শুনবার জন্য একটু চুপ করল রামপিয়ারী। কিন্তু না, কিছুই বলল না সে। অন্ধকারে রামপিয়ারী বুঝতে পারল না, সোনিয়া কথা বলার সামর্থ্যটুকু পর্যন্ত হারিয়ে ফেলেছে। যে নারী কোতল করে দ্বীপান্তরী সাজা নিয়ে কালাপানি আসতে ডরায়নি, রামপিয়ারীর কাছে বসে থাকতে থাকতে তার চোখের সামনে এই অন্ধকার রাত্রিটা আরো অন্ধকার হয়ে গিয়েছে। সোনিয়ার মনে হল, বুকের ধুকধুকুনি বোধহয় বন্ধ হয়ে যাবে।
রামপিয়ারী বলতে লাগল, এক রোজ তোকে বলেছিলাম, মরদের সঙ্গে মহবৃতি করবি না। মরদের মহত্ত্বতে বড় ভেজাল, মরদরা আসল দুশমন। আওরতে আওরতে যে মহবৃতি, সেটা হল খাঁটি চীজ, আসলী পেয়ার। কথাটা জিন্দেগীভর মনে রাখিস।
কোমর থেকে হাতের পাঁচটা খুলে এবার সোনিয়ার গলা জড়িয়ে ধরল রামপিয়ারী। গাঢ় গলায় বলতে লাগল, লখাই শালের সাথ আর দেখা করবি না।
সোনিয়া জবাব দেয় না। রামপিয়ারীর দুই হাতের মধ্যে তার দেহটা থর থর কাপে। রামপিয়ারী সোনিয়ার জবাবের তোয়াক্কা রাখে না। একনাগাড়ে বলে যায়, তোকে সোনার কাঙনা দেব, চাঁদির মল দেব। আচ্ছা আচ্ছা খানা দেব। কয়েদখানার বাইরে থেকে তোর জন্যে মিঠাই আনিয়ে দেব। জানিস তো, আমি টিণ্ডালান, পাঁচ সিকি তলব পাই। অনেক রুপে জমিয়েছি, সব তোকে দিয়ে দেব।
বলতে বলতে টেনে টেনে দম নেয় রামপিয়ারী। এক হাতে সোনিয়ার থুতনিটা ধরে প্রবলভাবে নেড়ে নেড়ে খানিকটা আদর করে। তারপর আবার শুরু করে, তোকে সেদিন বুকের কুর্তা খুলে দেখিয়েছিলাম, ইয়াদ আছে?
সোনিয়া শিউরে উঠল। মনে পড়ল, রামপিয়ারীর বুকময় রাশি রাশি উলকি। মানুষ মানুষীর আদিম কামকলা এবং জৈব ক্রিয়াকলাপের ছবি বুকের চামড়ায় ছুঁচ ফুটিয়ে আঁকিয়ে রেখেছে রামপিয়ারী।
অন্ধকারে শব্দ করে হাসে রামপিয়ারী। বলে, দুনিয়ার সব সুখের তসবির আমার বুকে ধরে রেখেছি সোনিয়া। তাই না রে শালী? বলেই দু’হাতে সোনিয়াকে ফের টানতে লাগল। তার কুর্তার মধ্যে হাত ঢুকিয়ে নিজের বুকের ওপর তাকে ফেলল রামপিয়ারী। সোনিয়ার বুকের দুপিণ্ড নরম মাংস রামপিয়ারীর বুকে থেতলে একাকার হয়ে মিশে যায়। রামপিয়ারীর ধারাল নখগুলো সোনিয়ার পিঠে গেঁথে গিয়েছে। চামড়া ফেঁসে খুন ঝরছে।
ছটফট করতে লাগল সোনিয়া। হাত-পা ছুঁড়ে ছুঁড়ে নিজেকে ছাড়িয়ে নেওয়ার চেষ্টা করল। কিন্তু পারল না। শেষ পর্যন্ত ছটফটানি থেমে যায়। রামপিয়ারীর বুকে এলিয়ে পড়ে সে।
রামপিয়ারীর ঠাসানি, ডলানি এবং জাপটানির মধ্যে বুকটা ফেটে যাবার উপক্রম হচ্ছে সোনিয়ার। মনে হল, নরম সুন্দর শরীরটা কদাকার একটা পিণ্ডের মতো দলা পাকিয়ে যাচ্ছে।
খানিক পর সোনিয়াকে ছেড়ে দিল রামপিয়ারী। একটা কথাও আর বলল না। উঠে টলতে টলতে অন্ধকারে কোন দিকে যেন অদৃশ্য হয়ে গেল সে।
নির্জীবের মতো অনেকক্ষণ বসে থাকে সোনিয়া। বার বার পেটি অফিসারনী এতোয়ারীর কথা মনে পড়তে লাগল তার। রামপিয়ারীটা আওরত না, শালী মরদের বাপ।
বাকি রাতটা আর ঘুমোতে পারল না সোনিয়া।
.
২৭.
‘রস’দ্বীপ থেকে ফিরে এসে দিনকতক সেলুলার জেলের হাসপাতালে কাটিয়ে দিল লখাই। পিনিকের নেশার ব্যারামটা তাকে খুবই কাবু করে ফেলেছিল। সাত আট দিন। ঠিকমতো দাওয়াই এবং ভাল খানা পেটে পড়তেই আবার চাঙ্গা হয়ে উঠল সে। হাসপাতাল থেকে আজই তাকে রিলিজ দেওয়া হবে। কিছুক্ষণের মধ্যে পেটি অফিসার নসিমুল গণি তাকে নিতে আসবে।
এখনো অন্ধকার আর কিছুটা কুয়াশা রয়েছে। কালো আকাশটা উপুড় হয়ে সেলুলার জেলটাকে ঢেকে রেখেছে। কয়েদখানাটাকে পরিষ্কার দেখা যায় না। প্রকাণ্ড প্রকাণ্ড ইমারতগুলো নির্দিষ্ট চেহারা নিয়ে এখনো স্পষ্ট হয়ে ওঠে নি। সাত নম্বর ব্লকের ওয়ার্কশপটা একটা বিশাল কালো ভালুকের মতো ওত পেতে রয়েছে যেন।
আরো কতক্ষণ পর যে সকাল হবে, বোঝা যাচ্ছে না।
লোহার খাঁটিয়াটার ওপর উঠে বসল লখাই।
মনোধর্মের দিক থেকে লখাই অত্যন্ত স্থূল। বিরাট দেহে মনটা তার শ্লথ গতিতে ক্রিয়া করে। বাইরের জগতে যে-সব ঘটনা ঘটে, সেগুলো তার মনে অতি সামান্যই প্রভাব রাখতে পারে। মনস্তত্ত্বের বিচারে লখাইর মন অনেকটাই নিষ্ক্রিয়। বর্বর যুগের মানুষের মন যেমন অমার্জিত, ভাবনা চিন্তার খুব একটা ধার ধারে না, লখাইর মনও অনেকটা তেমনি। সে-মন সহজে বিহ্বল বা কাতর বা উদ্বিগ্ন হয় না। সেখানে অনুভূতি জাগাতে হলে প্রবল শক্তি প্রয়োগ করতে হয়।
সেলুলার জেলে আসার আগে এটাই ছিল লখাইর মনের চেহারা।
আশ্চর্য! আজকাল লখাইর মন সাড়া দেয়। তুচ্ছ, নগণ্য যে-কোনো ঘটনা তার মধ্যে আলোড়ন তোলে। হঠাৎ-জাগা মনটা তার ভাবে। ভাবতে ভাবতে তাকে আচ্ছন্ন করে ফেলে।
পিনিকের নেশা দিয়ে যে-ব্যারামটা বাধিয়েছিল তা পুরোপুরি ব্যর্থ হয়ে গেল। সোনিয়ার সঙ্গে একটা কথাও বলতে পারল না লখাই। কটা দিন ধরে অদ্ভুত এক শূন্যতায় মনটা ভরে রয়েছে। লখাই রোগে যতটা না কাহিল হয়েছে, তার চেয়ে অনেক গুণ বেশি হয়েছে হতাশায়।
অন্ধকার আকাশের দিকে তাকিয়ে সোনিয়ার কথাই ভাবছিল লখাই, অস্ফুট এক গোঙানির শব্দে চমকে উঠল।
সারি সারি লোহার খাঁটিয়া। জেল হাসপাতালের এই ওয়ার্ডে রোগীরা নিঃসাড়ে ঘুমোচ্ছে। এদিক সেদিক তাকিয়েও ঠাহর করতে পারল না লখাই, গোঙানির শব্দটা ঠিক কোত্থেকে আসছে। কান খাড়া করে বসে রইল সে।
আওয়াজটা একটু একটু করে বাড়ছে।
হঠাৎ উঠে পড়ে লখাই। তন্ন তন্ন করে খুঁজতে খুঁজতে ওয়ার্ডের শেষ মাথায় এসে পড়ে। দরজার দিক থেকে তেরছা করে এখানে এক খাঁটিয়া পাতা। একটা রোগী খাঁটিয়া থেকে নেমে দরজার দিকে মুখ ঘুরিয়ে উবু হয়ে বসেছে আর সমানে গোঙাচ্ছে।
এদিকে অন্ধকার ফিকে হয়ে আসছে। বঙ্গোপসাগরের এই দ্বীপে আর একটু পরেই সকাল হবে। আবছা আলোয় লোকটাকে চিনে ফেলল লখাই।
তার নাম কপিলপ্রসাদ। কয়েদিরা কপিলজি কপিলজি বলে ডাকে, উঠতে বসতে সেলাম ঠুকে সম্ভ্রম জানায়।
.
সেলুলার জেলের এই হাসপাতালেই কপিলপ্রসাদের সঙ্গে লখাইর পরিচয় হয়েছে।
জেলের নিয়ম অনুযায়ী মুসলমানের নুর, শিখের চুলদাড়ি বাদ দিয়ে হিন্দুদের দাড়িগোঁফ চেঁছে ফেলতে হয়। মুসলমানের নুর এবং শিখের চুল হিংস্র। হিন্দুর চুলদাড়ি নিরীহ। নির্বিবাদে হিন্দুরা হাজমের ক্ষুরের নিচে মাথা সঁপে দেয়।
আশ্চর্য, হিন্দু হয়েও কপিলপ্রসাদের একজোড়া সুপুষ্ট চুমরানো গোঁফ এখনো বিরাজ করছে। গোঁফ জোড়া দেখলেই বোঝা যায়, এ দুটোর পেছনে অনেক কালের অধ্যবসায় রয়েছে। কপিলপ্রসাদ গোঁফজোড়াকে কেমন করে টিকিয়ে রাখতে পেরেছে, লখাইর কাছে তা এক অসীম বিস্ময়।
কয়েদিদের কাছেই লখাই শুনেছে, বেনারস শহরে কপিলপ্রসাদের গোটা দশেক পাকা ইমারত আছে। গায়ে হাজার বিঘা ক্ষেতি আছে, প্রজা আছে। কপিলপ্রসাদ বড় জমিদার। শুধু জমি মালিকই নয়, রীতিমতো রইস আদমী।
শিকারি বেড়ালের যেমন গোঁফ, রইস আদমীর তেমনি চোখের কোল। চোখ দেখেই লখাই সেটা টের পেয়েছিল। কয়েদিদের মুখে শুনে নিঃসন্দেহ হল।
এক খুরসুরত বাঈজী নিয়ে কপিলপ্রসাদের সঙ্গে বাংলা মুলুকের আর এক রইস আদমীর রেষারেষি বাধে। শেষ পর্যন্ত তা আক্রোশে দাঁড়ায়। বেনারস শহরের এক সড়কে দুপুরবেলায় পর পর দুটো গুলি করে বাঙালি প্ৰঙ্গিীকে খতম করে দিয়েছিল কপিলপ্রসাদ। যে-নারী তার নিজস্ব তার অন্য দাবিদারেকে সে ক্ষমা করে না।
পুলিশের হাতে নিজেই ধরা দিয়েছিল কপিলপ্রসাদ। আদালতে বিচার হল। সারা জীবনের দ্বীপান্তরী সাজা নিয়ে আন্দামান এল সে।
হাতে কাজ না থাকলে অবসর সময়ে কখনো সখনো রসিয়ে রসিয়ে কপিলপ্রসাদের কিত্সটা বলে কয়েদিরা। তারপর কিত্সার নায়কের উদ্দেশে দশ সেলাম ঠুকে বলে, কপিলজি বড়ে মরদ হ্যায়—
.
পেছন দিকে মুখ ঘুরিয়ে বসে রয়েছে কপিলপ্রসাদ। কী যে করছে, ঠিক বুঝে উঠতে পারল না লখাই।
হঠাৎ লোকটার গোঙানিটা তীব্র হয়ে উঠল।
এবার লখাইর চোখে পড়ল, কপিলপ্রসাদের কণ্ঠার ঠিক ওপরেই গভীর এক ক্ষত। সারাদিন মস্ত এক ব্যাণ্ডেজ বেঁধে সেটা ঢেকে রাখা হয়। ব্যাণ্ডেজটা এখন খুলে ফেলেছে কপিলপ্রসাদ। শুধু তাই না, বাঁকানো একটা লোহার শলা ক্ষতে ঢুকিয়ে ঘুঁটে দিচ্ছে। শুকিয়ে-আসা ঘা সঙ্গে সঙ্গে রক্তাক্ত হয়ে উঠছে, ফিনকি দিয়ে রক্ত ছুটছে। ভ্যাপসা, পচা দুর্গন্ধ বেরুচ্ছে সেটা থেকে।
লখাই শিউরে উঠল। কাঁপা কাঁপা স্বরে ডাকল, কপিলজি—
কৌন, কৌন রে? চমকে ঘুরে বসল কপিলপ্রসাদ।
আমি–আমি লখাই।
ও। বস ওই খাঁটিয়ার ওপর।
কপিলপ্রসাদকে অনেকটা আশ্বস্ত দেখায়। আস্তে আস্তে সে বলে, থোড়েসে সবুর কর, ভাল করে ঘাটা খুঁচিয়ে খুন ঝরিয়ে নিই।
শুকনো ক্ষতটা কাঁচা করে, রক্তারক্তি বাধিয়ে খাঁটিয়াটায় এসে বসল কপিলপ্রসাদ। চুমরানো গোঁফে চাড়া মেরে বলল, খুব তাজ্জব বনে গেছিস, না?
লখাই অবাক তাকিয়ে রইল। হাঁ, না–কিছুই বলল না।
দু-চার দিনের পরিচয়েই লখাই বুঝেছে, মেজাজ ভাল থাকলে কপিলপ্রসাদ মনের জানালা কপাট খুলে দেয়। নিজে এতবড় জমির মালিক এবং রইস আদমী, সেটা বেমালুম ভুলে যায়। তখন দুনিয়ার সব মানুষই তার ইয়ার-দোস্ত।
গলার ক্ষতটা খুঁচিয়ে রক্তারক্তি কাণ্ড বাধিয়েও মেজাজ কিন্তু খোশই আছে কপিলপ্রসাদের। সে বলল, শুখা ঘাটা খোঁচালাম কেন, তাই ভাবছিস?
হাঁ–ফস করে লখাইর মুখ থেকে বেরিয়ে এল শব্দটা।
জানিস তো আমি জমিদার।
হাঁ।
তামাম জিন্দেগী ফুর্তিফা করে কাটিয়েছি। আরাম আর খেয়ালখুশিতে, আওরত আর শরাবে ডুবে রয়েছি। একটু থামল কপিলপ্রসাদ। চোখ বুজে পুরো অতীতটা একবার যেন দেখে নিল। তারপর ফের শুরু করে, নাঃ, সেই জিন্দেগীটা আর ফিরবে না। কালাপানির কয়েদখানায় সেই সব দিন কোথায় পাব?
রীতিমতো আপশোশের সুর ফুটল কপিলপ্রসাদের গলায়। হঠাৎ সব আক্ষেপ ঝেড়েঝুড়ে মনটা সাফ করে ফেলল সে, ছোড় শালে ও বাত।
লখাই চুপচাপ আজব মানুষটার কাণ্ড দেখতে লাগল।
লখাই যে পাশে বসে রয়েছে, সেদিকে ভ্রূক্ষেপ নেই। নিজের কাছেই নিজে যেন জবানবন্দি দিতে শুরু করল কপিলপ্রসাদ, কয়েদখানার সব সইতে পারি। হুইল-ঘানি টানতে পারি, রম্বাস ঘেঁচতে পারি, নারকেলের ছোবড়া ছিলে তার বার করতে পারি, পাথর ভেঙে সড়ক বানাতে পারি। লেকিন খানা! ও তো খানা না-হারাম, দুশমন। ও-খানা আমি বরদাস্ত করতে পারি না। ও-খানা পেটে গেলে বাপের নাম ভুলে যাই। জান লবেজান হয়ে যায়। সিকমেনডেরায় আচ্ছা খানা মেলে। জেলের খানার ডরেই তো গলায় ঘা বানিয়ে এখানে এসে আছি।
কিছুক্ষণ ভারিক্কি চালে চতুর হাসে কপিলপ্রসাদ। তারপর বলে, এই ঘাটাই আমাকে বাঁচিয়েছে। না হলে কবে মরে ফৌত হয়ে যেতাম। বুঝলি লখাই, ঘাটা যখন শুকিয়ে আসে, শলা মেরে মেরে কাঁচা করে দিই।
কয়েদিদের মুখে লখাই শুনেছে, কপিলপ্রসাদ জেল হাসপাতালের স্থায়ী বাসিন্দা। এখন বুঝছে, তার গলার ক্ষতটার সঙ্গে তার মরা-বাঁচা জড়িয়ে আছে। এই ঘাটাই তাকে জেল হাসপাতালের স্থায়ী রোগী বানিয়ে রেখেছে। যত দিন সে বাঁচবে, হয়তো তাকে জেলের হাসপাতালেই কাটাতে হবে।
কপিলপ্রসাদের পাশাপাশি আর একটা কয়েদির কথা হঠাৎ মনে পড়ল লখাইর। সে পরাঞ্জপে। তার মনে হল, পরাঞ্জপের সঙ্গে কোথায় যেন কপিলপ্রসাদের একটা অদ্ভুত রকমের মিল রয়েছে।
কপিলপ্রসাদ ডাকল, এ লখাই—
হাঁ কপিলজি—
তোকে ঘায়ের কথাটা বললাম। আর কাউকে বলিস না।
মাথা ঝাঁকিয়ে লখাই জানাল, এই খবরটা তার কাছ থেকে পৃথিবীর অন্য কেউ জানতে পারবে না।
যে-জোরাল নজিরটার জোরে কপিলপ্রসাদ হাসপাতালের স্থায়ী বাসিন্দা হতে পেরেছে, সেই ক্ষতটার দিকে একদৃষ্টে তাকিয়ে কী যেন ভাবতে লাগল লখাই।
.
সকাল হয়ে গিয়েছে। দিনের প্রথম রোদ এসে পড়েছে সেলুলার জেলের মাথায়।
দরজার ফাঁকে পেটি অফিসার নসিমুল গণির মুখ দেখা গেল! লখাইকে নিতে এসেছে সে।
.
২৮.
মাঝখানে আরো একটা দিন টানা ঘুমে কাবার করে দিল লখাই।
তারপরেই ব্যাপারটা শুরু হল।
পেটি অফিসার নসিমুল গণি যা ভেবে রেখেছিল, এখনো তা ভোলে নি। প্রবল তার স্মৃতিশক্তি। লখাইকে সে বুঝিয়ে ছাড়বে আন্দামানের দরিয়ায় কত পানি, বুঝিয়ে দেবে সেলুলার জেলের আসল স্বরূপখানা কী বস্তু। ব্যারামের কোনো ওজর, কোনো বায়নাক্কাই তাকে টলাতে পারল না।
পরের দিন সকালেই সড়ক বানানোর ফাইলে লখাইকে জুতে দেওয়া হল।
কাঞ্জিপানি খাওয়ার পর বর্তন ধুয়ে কয়েদিরা কাতার দিয়ে দাঁড়ায়। পেটি অফিসার নসিমুল গণি ফাইল ভাগ করে দেয়। ফাইল হল দল।
বিশটা কয়েদি, একজন জবাবদার, একজন জমাদার আর একটা পাঞ্জাবী পেটি অফিসার–মোট তেইশ জন নিয়ে একটা ফাইল। এই ফাইল-এই কাজ দেওয়া হয়েছে লখাইকে।
এর মধ্যে রোদ বেশ তেতে উঠেছে। বেলা চড়েছে অনেকটা।
পাঞ্জাবী পেটি অফিসার ফাইল নিয়ে সেলুলার জেলের বাইরে এল।
ফিনিক্স উপসাগরের কাছে আপাতত সড়ক বানাবার কাজ চলছে। পেটি অফিসার মুনিয়া সিংয়ের হেফাজতে ফাইলটা সেদিকে রওনা হল।
সেলুলার জেলের বাইরে কয়েদিদের সারি সারি ব্যারাক। এগুলির নাম বিজন, কোনো কোনোটার নাম টাপু। ডাইনে বাঁয়ে অনেকগুলি বিজন এবং টাপু রেখে লখাইদের ফাইল এবারডীন বাজারে এসে পড়ল। বাজারের গা ঘেঁষে বস্তি। বস্তির ভেতর দিয়ে চড়াই উতরাই বেয়ে পাচাননা প্যাচানো পথ সোজা ফিনিক্স উপসাগরের দিকে গিয়েছে।
বস্তি পেরিয়ে যে-সড়কটা মিলল, তার দু’পাশে রেন-ট্রি, নারকেল বন। মাঝে মাঝে বিরাট বিরাট খাদ। সেই সব খাদে হাওয়াই বুটির জঙ্গল আপনা থেকেই গজিয়ে রয়েছে। সড়কের দু’পাশ থেকে ভেজা ভেজা নোনা মাটি এবং জঙ্গলের গন্ধ উঠে আসছে। আর কয়েকদিনের মধ্যেই বঙ্গোপসাগরের এই দ্বীপে পুরোপুরি বসন্ত এসে পড়বে। তার নিশানাস্বরূপ হাওয়াই বুটির জঙ্গলে নীল নীল ফুল ফুটতে শুরু করেছে।
আকাশটা ঝক ঝক করে। একটুকরো মেঘের চিহ্নও সেখানে খুঁজে পাওয়া যাচ্ছে না। এখন এই দ্বীপের আকাশ আশ্চর্য নীল, আশ্চর্য উজ্জ্বল।
বিশটা কয়েদি পেটি অফিসারের পেছনে সমান তালে পা ফেলছে।
কিন্তু কোনোদিকে ভ্রূক্ষেপ নেই লখাইর। ঘাড় গুঁজে সামনের কয়েদিটার পেছনে পেছনে চলেছে সে।
হঠাৎ পাশ থেকে চাপা, সরু গলায় কে যেন ডাকল, লখাই দাদা—
ঘাড় তুলে লখাই দেখল, তোরাব আলি।
তোরাব আলি বলল, সড়ক বানাবার ফাইলে তোকেও জুড়ে দিল।
হাঁ। ভুরু কুঁচকে জবাব দেয় লখাই।
বিড় বিড় করে তোরাব আলি বলতে লাগল, তোকেও খতম করে ফেলবে শালারা।
এরপর অনেকটা পথ চুপচাপ পাশাপাশি চলল দুজনে।
সামনের একটা বাঁক পার হয়ে তোরাব আলি ফের ডাকে, লখাই দাদা—
হাঁ—
আর পারি না, জরুর আমি মরে যাব। দু’দিন গলায় রশি দেবার চেষ্টা করলাম, দু’দিনই ওয়ার্ডার শালা টের পেয়ে রশি কেড়ে নিল। আর পারি না লখাই দাদা। তোরাব আলি আচমকা ফুঁপিয়ে ফুঁপিয়ে কাঁদতে থাকে।
আঁই হারামী, চুপ কর। লখাই খেঁকিয়ে উঠল।
অন্য দিন হলে থেমে যেত তোরাব আলি। আজ যেন সে মরিয়া হয়ে ফোঁপাতে শুরু করেছে। ফোঁপানিটা তার ক্রমশ বেড়েই চলল।
বিরক্ত, ক্রুদ্ধ চোখে তোরাব আলির দিকে তাকায় লখাই। পিনিকের ব্যারামে শরীরটা এমনিতেই তার কাহিল হয়ে রয়েছে। মনও বিশেষ সজুত নেই। তোরাব আলির একটানা কান্নায় সে খেপে উঠল, শালা, আওরতের মতো ফাঁচ ফাঁচ করবি না।
তোরাব কান্না থামায় না। যেমন চলছিল, তেমনি চলতে থাকে। বিড় বিড় করে সমানে বকে যায়, আর পারি না। আজ দিল যা চায়, করে বসব।
একটু পরেই ফাইলটা ফিনিক্স উপসাগরে এসে পড়ল।
.
এপারে খানিকটা সমতল জায়গায় ছোট্ট একটা মেরিন। ওপারে হ্যাঁডোর টিলায় কয়েকটা বিক্ষিপ্ত কাঠের বাড়ি। মাঝখানে নীল জলের উপসাগর ঢুকে পড়েছে। উপসাগরে এখন ঢেউ ওঠে কি ওঠে না।
মেরিন-এর পাশ দিয়ে লম্বা সড়ক বানাবার কাজ চলছিল। চারদিকে ইতস্তত ভাঙা পাথরের স্তূপ, গুটিকয়েক হাতে টানা রোড রোলার, সড়ক দূরস্ত করার দূরমুশ।
পেটি অফিসার দশ জন কয়েদি আর জবাবদারকে পাঠালো ডিলানিপুরের কোয়ারিতে। আঁকা ভরে ভরে তারা পাথর বয়ে আনবে। পাঁচ জন হাত-রোলার টানবে। চারজন দূরমুশ দিয়ে পিটিয়ে পিটিয়ে সড়ক সমান করবে। বাকি দুজন পাথর ঢেলে ঢেলে সড়কের ওপর সাজিয়ে দেবে। পেটি অফিসার কিছুই করবে না, সামনের একটা রেন-ট্রির ছায়ায় বসে আরাম করবে, মাঝে মাঝে উঠে এসে হুকুমদারি করবে, গালি দেবে, সামান্য ছুতোয় কিল চড় হাঁকিয়ে কয়েদির হাড্ডি চুর চুর করে দেবে।
সড়ক তৈরির কাজ শুরু হল।
লখাই আর তোরাব আলি দূরমুশ দিয়ে পাথর পেটাবার কাজ পেল।
লখাই বলল, অফসার সাহেব–
কী বলছিস? পাঞ্জাবী পেটি অফিসার খেঁকিয়ে ওঠে।
আমার বুখার হয়েছিল, বড় কাহিল হয়ে পড়েছি। মেহনতের কাজ পারব না। ঘোড়া মেহেরবানি করে আমাকে দুসরা কাজ দিন।
কী কাজ? গোল গোল, হিংস্র চোখে তাকায় পেটি অফিসার।
তবিয়ত দুলা হয়ে গেছে। যদি সড়কে পাথর ঢালবার কাজটা দেন, আমি বাঁচি।
সড়ক তৈরির ব্যাপারে পাথর ঢালার কাজটাই সবচেয়ে সহজ, সবচেয়ে কম মেহনতের। এই কাজটা কয়েদিদের পছন্দসই। কিন্তু পছন্দ হলেই তো আর তা মেলে না। এ-কাজ পেতে হলে পেটি অফিসারের পেয়ারের লোক হতে হয়। কিন্তু পেটি অফিসারের পেয়ারের লোক হওয়া কি সোজা কথা! তার জন্য বহুত এলেম দরকার। নিয়ম করে রোজ পেটি অফিসারের হাত-পা ডলতে হয়, নিজের খানা থেকে ভাগ দিতে হয়, চুরিচামারি বা হাত সাফাই করে নেশার চীজ জোগাতে হয়।
সড়ক তৈরির কাজে পয়লা এসেই লখাই পাথর ঢালার কাজটা চেয়ে বসেছে। কিছুক্ষণ নিজের কান দুটোকে বিশ্বাস করতে পারল না পেটি অফিসার। রক্তাভ চোখজোড়া তার গোল্লা পাকিয়েই রইল।
লখাই আবার করুণ গলায় বলে, মেহেরবানি করে–
লখাইর কথা শেষ হওয়ার আগেই এলোপাতাড়ি কয়েকটা ঘুষি বসিয়ে দিল পেটি অফিসার। তারপর হুমকে ওঠে, পয়লা এসেই শালে পাথর ঢালতে চায়!
লখাইর গর্দানে দুই ঠাসানি এবং পাছায় দুই লাথি হাঁকিয়ে পেটি অফিসার বলতে লাগল, আগে দূরমুশ ধর হারামীর বাচ্চা। চুপচাপ সড়ক দূরস্ত কর।
লখাই বুঝল, আন্দামানের পেটি অফিসারের মনে মেহেরবানি বলে কোনো পদার্থ নেই।
.
চারটে কয়েদি এক তালে দূরমুশ চালাচ্ছে। ধুপধাপ, ভেতা ধাতব শব্দ উঠছে। দূরমুশের লোহায় পাথরের ঘা লেগে আগুনের ফুলকি ছোটে।
দেখতে দেখতে সূর্যটা আকাশের গা বেয়ে অনেকখানি ওপরে উঠে এল। এখন উপসাগরের লোনা জল জ্বলছে। সেদিকে তাকানো যায় না, চোখ ঝলসে যায়।
তেজী রোদে মাথার চাঁদি যেন ফেটে যাবে। শেষ শীতের এই সকালেও কয়েদিদের গা বেয়ে গল গল করে ঘাম ছুটতে থাকে। ঘামে-মাজা কালো দেহগুলি চকচক করে।
ডাইনে বাঁয়ে, কোনোদিকে না তাকিয়ে সমানে দূরমুশ চালাচ্ছে লখাই। দূরমুশের বাঁটের ঘষায় হাতের চেটো থেকে এক পর্দা চামড়া উঠে যায়। কাঁধ থেকে দুই হাত খসে পড়ার উপক্রম, তবু ভ্রূক্ষেপ নেই। বিবেকহীন, নির্দয় এই দ্বীপটার ওপর ভয়ানক খেপে গিয়ে মরিয়া হয়েই দেহের সমস্ত শক্তিতে সে পাথর ভাঙতে থাকে।
এদিকে তোরাব আলি দূরমুশ হাতে প্রায় দাঁড়িয়ে আছে। হাত তার ওঠে কি ওঠে না। দূরমুশ চলে কি চলে না। দূরমুশ চালাবে কি, দাঁড়িয়ে দাঁড়িয়ে সমানে সে ফেঁপাচ্ছে। চোখ থেকে নোনা জল শুকনো গাল বেয়ে ক্রমাগত ঝরে যায়।
রেন-ট্রির ছায়ায় বসে পেটি অফিসার আরামে শরীর এলিয়ে দিয়েছে ঠিকই, তবে তীক্ষ্ণ নজরে চারদিকে লক্ষ রাখছে। কয়েদিদের কাজে সামান্য গাফিলতি দেখলেই লাফাতে লাফাতে উঠে আসছে সে। দুই-চার লাথিতে তাদের ঢিট করে ফের যথাস্থানে ফিরে যাচ্ছে।
এর মধ্যেই তোরাব আলির পিঠে গোটা বিশেক ঘুষি এবং পাছায় গোটা দশেক লাথি পড়েছে। তবু তার প্রাণে ভয় নেই। কী যে তার হয়েছে, কে বলবে। উভ্রান্ত দৃষ্টিতে সে উপসাগরটার দিকে তাকিয়ে থাকে।
ফিনিক্স উপসাগরে গুটিকতক মোটর বোট, বার্জ, দুটো মাঝারি আকারের জাহাজ স্থির দাঁড়িয়ে আছে। একপাশে গোটা দশেক জেলে ডিঙি বাঁধা। তোরাব আলির নজর জেলেডিঙিগুলোর দিকে।
একসময় দূরমুশটা নামিয়ে কপাল থেকে ঘাম মুছে ফেলল লখাই। পেছন ফিরে কনুই দিয়ে তোরাব আলির পিঠে একটা গুঁতো মারল। বলল, আঁই শালা উজবুক, ওদিকে চেয়ে কী করছিস! পাথর ভাঙ। নইলে পেটি অফিসার এসে হাড়গোড় ভাঙবে।
তোরাব আলি জবাব দিল না। যেমন ফেঁপাচ্ছিল, তেমনি ফোঁপাতে লাগল।
লখাই বলল, কি রে শালা, এত কাদলে আঁখের পানি যে শেষ হয়ে যাবে।
কান্নাটা আর এক পর্দা চড়াল তোরাব আলি। ভাঙা ভাঙা, বিকৃত গলায় সে বলল, দিলে যা আছে, আজ তা করব লখাই দাদা। আর সইতে পারি না। বিবির পেটের সেই বাচ্চাটার কথা যে কিছুতেই ভুলতে পারছি না।
লখাই আর কিছু বলল না, দূরমুশটা তুলে নতুন উদ্যমে পাথর ভাঙতে লাগল।
দুপুরে লখাইরা জেলে খানাপিনা সারতে গেল। তারপর ঘণ্টাখানেক আরাম করে আবার ফিনিক্স বেতে ফিরে এল।
.
এখন বিকেল। সকালের সেই ঝকঝকে রোদের চিহ্নমাত্র নেই কোথাও। দিগন্তের ওপারে অদৃশ্য কোন একটা সাজঘরে কতক্ষণ ধরে যে আয়োজন চলছিল, কে বলবে। এখন দিগন্ত পেরিয়ে ভারী ভারী কালো মেঘ ছুটে আসতে লাগল। এবং মহুর্তে আন্দামানের আকাশ এবং বোদ ঢেকে ফেলল। সকালের সেই শান্ত, নিস্তরঙ্গ উপসাগরটার চেহারা নিমেষে বদলে গিয়েছে। উন্মাদ বাতাসের উৎসাহ পেয়ে বিরাট বিরাট ঢেউ দ্বীপের ওপর হুড়মুড় করে ভেঙে পড়তে লাগল। এক ঝাঁক সী-গাল পাখি উড়ে পালাচ্ছিল, বাতাসের ঝাঁপটায় তারা উপসাগরে আছড়ে পড়ল। কড় কড় শব্দে বাজ পড়ে। আকাশ আড়আড়ি ফেড়ে বিদ্যুৎ ঝলসে যায়। আকাশ-জোড়া বিরাট মৃদঙ্গটায় গুরু গুরু ঘা পড়তে থাকে।
আন্দামানের আকাশ আর দরিয়াকে বিশ্বাস নেই। তার প্রকৃতিকে একেবারেই ভরসা করা চলে না। কখন যে দরিয়া উথালপাতাল হয়ে উঠবে, বাতাস খেপে যাবে, আগে থেকে হদিস মেলে না।
কয়েদিরা বলে, মেয়েমানুষের মতোই আন্দামানের প্রকৃতি দুর্জ্ঞেয়।
এতক্ষণ নেপথ্যে আয়োজন চলছিল, এবার বেশ ঘটা করেই শুরু হয়ে গেল।
খানাপিনার পর আপনা থেকেই ঘুম ঘনিয়ে এসেছিল। রেন-ট্রির তলায় বসে ঢুলতে ঢুলতে বেশ আরামে চোখ বুজে গিয়েছিল পেটি অফিসারের। বাজের আওয়াজে সুখের নিদ্রা ছুটে গেল। আকাশ এবং দরিয়ার চেহারা দেখে তড়াক করে লাফিয়ে উঠল সে। চিল্লাতে লাগল, হালফা, হালফা উঠেছে। দরিয়া আসমান পাগলা বনে গেছে। কয়েদিলোক আ যা, জান বাঁচাতে হলে আ যা বলেই এবারডীন বস্তির দিকে ছুটতে লাগল।
প্রাণ বাঁচাবার অন্ধ তাড়নায় পেটি অফিসারের পেছন পেছন কয়েদিরাও ছুটল।
লখাই ছুটতে যাবে, তার আগেই দুই হাতে তাকে জাপটে ধরল তোরাব আলি। প্রাণপণে নিজেকে ছড়িয়ে নেওয়াব চেষ্টা করল লখাই। এই মুহূর্তে আন্দামানের দুয়ে প্রকৃতি যখন মত্ত হয়ে উঠেছে, মাথার ওপর আকাশটা ক্রমাগত গর্জাচ্ছে, তখন কেথেকে যেন বেঁটেখাটো তোরাব আলির দেহে অসুরের শক্তি নেমে এল। দুটো হাত লোহার দুটো মোক্ষম সাঁড়াশি হয়ে তাকে পিষে ফেলতে লাগল। কিছুতেই নিজেকে ছাড়িয়ে নিতে পারল না লখাই।
তোরাব আলি বলল, আমার সঙ্গে চল লখাই দাদা—
কোথায়?
উদ্ভ্রান্তের মতো কিছুক্ষণ চেয়ে চেয়ে লখাইর মুখে কী যেন দেখল তোরাব আলি। তারপর বলল, লখাই দাদা, এমন মওকা এ-জীবনে আর পাবি না। পেটি অফিসার চলে গিয়েছে। চল, আমরাও এই জাজিরা থেকে পালিয়ে যাই।
কেমন করে?
পালাবার কথায় লখাইর মনটা বিচলিত হয়ে পড়ল। সারাটা জীবন এই দ্বীপে সাজা খাটতে হবে। কোনো দিন সেই বিবিবাজার, তার পরিচিত জগৎ, যাদের সঙ্গে তার আজন্মের সম্পর্ক, সেই সব মানুষগুলির মুখ দেখতে পাবে না।
কখনো কোনো কিছু ভেবে মন খারাপ করাটা লখাইর ধাতে নেই। তেমন দুর্বল, স্পর্শাতুর মনই নয় তার। কিন্তু এই মুহূর্তটার কথাই অন্য। এই সৃষ্টিছাড়া খেপে-ওঠাদ্বীপের মাঝখানে দাঁড়িয়ে তোরাব আলির কথাগুলো শুনতে শুনতে লখাইর শিরায় শিরায় বিচিত্র এক উত্তেজনা ছড়িয়ে পড়ে। আন্দামানে আসার পর এই প্রথম হাজার মাইল দূরে বাংলাদেশের সেই হেমতপুর গ্রামের জন্মভূমিটার কথা মনে পড়ল লখাইর। সেখানে কে এক বুড়ি, বুঝিবা ঠাকুমাই হবে, তার আবছা মুখ চোখের সামনে ফুটে ওঠে। এই সৃষ্টিছাড়া, বিচ্ছিন্ন দ্বীপটা থেকে পালিয়ে যাওয়ার অদম্য, আকণ্ঠ এক ইচ্ছা তার বুক তোলপাড় করতে লাগল। স্থির সিদ্ধান্তে পৌঁছে গেল লখাই। তোরাব আলির সঙ্গে সে পালাবে।
লখাই আবার বলল, পালাব, কিন্তু কেমন করে?
তোরাব আলি জবাব দিল না। লখাইকে জাপটে ধরে টানতে টানতে উপসাগরের কিনারে নিয়ে এল। এবার আর নিজেকে ছাড়িয়ে নেওয়ার চেষ্টা করল না লখাই। ঠিকই বলেছে তোরাব, পালাবার যে-সুযোগটা অযাচিতভাবে হাতের মুঠোয় এসে পড়েছে সেটা হারালে পস্তাতে হবে।
জেলেডিঙিগুলো এক পাশে বাঁধা ছিল। পাহাড়প্রমাণ ঢেউয়ের ধাক্কায় তারা সমানে আছাড়ি-পাছাড়ি খাচ্ছে।
তোরাব আলি বলল, চল লখাই দাদা, ডিঙিতে উঠি।
লখাই চমকে ওঠে। বলে, ডিঙিতে সমুদ্র পাড়ি দিতে চাস নাকি?
তোরাব আলি বিচিত্র হাসি হাসল। বলল, এ ছাড়া গতি কি? জাহাজে চেপে কয়েদি আন্দামানে আসতে পারে। সারা জীবনের মেয়াদ না ফুরোলে ফিরবার জাহাজ কী মেলে?
লখাই মনে মনে ভাবল, তোরাব আলির কথাটা খুবই ঠিক।
কিন্ত এখন আকাশ-জোড়া বিরাট মৃদঙ্গটায় আরো জোরে জোরে ঘা পড়ছে। কড় কড় শব্দে কালো স্তূপাকার মেঘ ফেড়ে বিদ্যুৎ ঝিলিক মারে। সমস্ত প্রকৃতি তাণ্ডব ঘটাবার জন্য প্রস্তুত। সমুদ্রের দুশমন চেহারাটার দিকে তাকিয়ে পালিয়ে যাওয়ার ইচ্ছাটা একটু একটু করে নিভে আসতে লাগল লখাইর।
তোরাব আলি লখাইর হাত ধরে টান মারল। বলল, চল–
মুহূর্তে স্থির করে ফেলল লখাই, সে পালাবে না। ডিঙিতে এত বড় বঙ্গোপসাগর পাড়ি দিতে হবে! উথালপাতাল দরিয়ার মর্জিতে কোন দিকে ভেসে যাবে তার ঠিকঠিকানা নেই। ভাবতে ভাবতে লখাইর অন্তরাত্মা শিউরে উঠল। পালাবার ইচ্ছাটা বাষ্প হয়ে উবে গেল। ডিঙিতে দরিয়া পাড়ি দেওয়ার মতো পাগলামি আর নেই। নিজেকে নিয়ে এমন হঠকারিতা সে করতে পারবে না। মনে হল, ক্ষিপ্ত কালাপানির চেয়ে এই দ্বীপের আশ্রয় অনেক নিরাপদ, অনেক কাম্য। এইদ্বীপে সারা জীবন কয়েদই সে খাটবে।
তোরাব আলি এখন ভাবাভাবির বাইরে। বিবির পেটের ছানাটা ছাড়া তার সামনে এই মুহূর্তে অন্য কোনো লক্ষ্য নেই। নিজের বাঁচা-মরার কথা ভাবছে না। সমুদ্রের এই ভয়ঙ্কর মূর্তি দেখেও বুক তার কাঁপে না। ঝড়ের দরিয়া তাকে পালাবার সুযোগ করে দিয়েছে, এই খুশিতেই সে কৃতজ্ঞ। এত বড় বঙ্গোপসাগর বিবির পেটের শিশুটির কাছে একেবারেই তুচ্ছ হয়ে গিয়েছে। পালাবার ইচ্ছাটা তার অদম্য হয়ে উঠেছে।
ঢেউয়ের গর্জনের সঙ্গে বাতাসের শাসানি মিশে এই দ্বীপকে তোলপাড় করে ফেলছে। অল্প অল্প বৃষ্টি পড়তে শুরু করেছে।
তোরাব আলি হাত ধরে ফের টানে। বলে, আয়–
কখন যে তাকে টেনে টেনে একেবারে জলের কিনারে নিয়ে গিয়েছিল, লখাই খেয়াল করতে পারে নি। এবার চমকে উঠল সে। বিরাট বিরাট ঢেউগুলি তার পায়ের ওপর এসে আছড়ে পড়ছে।
তোরাব আলি আবার ডাকল, আয়–
না। অস্ফুট গোঙানির মতো একটা শব্দ ফুটল লখাইর গলায়। তারপরেই এক লাফে জলের কিনারা থেকে অনেকটা দূরে সরে এল সে।
আশ্চর্য, তোরাব অলি এখন আর ফুঁপিয়ে ফুঁপিয়ে কাঁদছে না। পেছন ফিরে লখাইকে আর সে টানল না, ডাকল না। সিধা উপসাগরে নেমে একটা ডিঙিতে উঠে পড়ল।
লখাই তাজ্জব বনে গিয়েছে। সে ভেবেই পায় না, এই দানোয়-পাওয়া দরিয়া, ঝড়ো বাতাস, মেঘে-ঢাকা আকাশ–এ-সবের মধ্যে বঙ্গোপসাগর পাড়ি দেওয়ার মতো এতখানি দুঃসাহস কী করে হল তোরাব আলির!
ডিঙির রশি খুলে ফেলেছে তোরাব আলি। বঙ্গোপসাগরের এই নিদারুণ দ্বীপ থেকে নিজেকে ছিন্ন করে ফেলল সে।
লখাই চেঁচিয়ে উঠল, তোরা-আ-আ–ব—
বাতাসের এক ঝাঁপটায় লখাইর ডাকটা উড়ে গেল। এই মুহূর্তে, উপসাগরের জল যখন অন্ধকারে ঘন আলকাতরার মতো হয়ে গিয়েছে, চকিতের জন্য লখাইর চোখে পড়ল, বিরাট একটা ঢেউয়ের মাথায় উঠে তোরাব আলির ডিঙি দুর্জয় বেগে সমুদ্রের দিকে ছুটে চলেছে। উপসাগরের মধ্য থেকে প্রাণফাটা, বিকট চিৎকার উঠল, খুদাতাল্লা–আ-আ-আ–
একসময় তোরাব আলির ডিঙিটা আর দেখা গেল না। বিপুল বঙ্গোপসাগর নিমেষে সেটা গ্রাস করে ফেলেছে।
ফিনিক্স উপসাগরের পাড়ে আচ্ছন্নের মতো দাঁড়িয়ে রইল লখাই।
.
২৯.
এখন দুপুর।
কয়েদিরা খানাপিনা সেরে আরাম করছে।
এইদ্বীপের দুপুরটা বড় ক্লান্ত, মন্থর। দুনিয়ার সব আলস্য এখন সেলুলার জেলের ওপর ভর করে বসেছে। সকাল থেকে দুপুর পর্যন্ত সড়ক পিটিয়ে, ছোবড়া ছিলে, ঘানি ঘুরিয়ে কয়েদিদের জের বার হয়ে গিয়েছে।
খাওয়ার পর কেউ ঢুলতে থাকে। সেলুলার জেলের দেওয়ালে ঠেসান দিয়ে কেউ বা এক টুকরো আকাশের দিকে তাকিয়ে তাকিয়ে কী ভাবে, কে বলবে। কেউ আবার ঢোলেও না, আকাশের দিকে তাকিয়ে ভাবেও না, বারান্দায় টান টান শুয়ে চোখ বোজে।
যাদের প্রাণশক্তি অফুরন্ত, তারা খানাপিনার পর অবরে সবরে থোকায় থোকায় বসে গুলতানি করে। কিত্সা-খিস্তি-তামাশায় নরক গুলজার করতে থাকে।
জনকতক কয়েদি লা ডিনের কুঠুরির সামনে বসে রয়েছে।
কুঠুরির ভেতরে লা ডিন, কুঠুরির বাইরে মোপলা বকরুদ্দিন, ভিখন আহীর, লখাই এবং আরো জনকতক।
এই ভরদুপুরে আন্দামানের উপসাগর জ্বলছে, সেলুলার জেলের লাল লাল ইমারতগুলি জ্বলছে, দূরে মাউন্ট হ্যারিয়েট আর রসদ্বীপ জ্বলছে। দুটো সাগরপাখি সেন্ট্রাল টাওয়ারের মাথায় ঝিম মেরে বসে আছে।
লা ডিন বলছিল, যে-সাল আমি এই আন্দামানে এলাম, তখন পোর্ট ব্লেয়ার শহর এমন ছিল না। জঙ্গল থেকে জারোয়ারা এসে হানা দিত। পুলিশ আর কয়েদিদের সঙ্গে জারোয়াদের লড়াই হত। একটু থেমে আবার শুরু করে, কয়েদিরা জঙ্গল সাফ করতে লাগল, সড়ক বানাতে লাগল, কুঠিবাড়ি বানাতে লাগল, জংলী জাবোয়ারা পশ্চিম দিকের জঙ্গলে পালিয়ে গেল। শহর তৈরি হল। এই দ্বীপের যা-কিছু দেখছ, সব বানিয়েছে কয়েদিরা। এই যে সেলুলার জেলে বসে আছ, কয়েদিরাই এর জন্য ইট পুড়িয়েছে, ইট গেঁথে গেঁথে এই কয়েদখানা বানিয়েছে।
মোপলা বকরুদ্দিন বলে, কয়েদিদের বানানো কয়েদখানায় কয়েদিদেরই রাখছে। আপনা জুতিসে আপনাকেই পিটছে কুত্তারা।
সেলুলার জেল সম্বন্ধে পুরনো রসিকতাটাই করে বকরুদ্দিন। এ-রসিকতা সব কয়েদিরই জানা। তবু সকলেই হাসে, হাসতে হাসতে হল্লা বাধিয়ে দেয়।
কদিন ধরে ভিখন আহীর লা ডিনের বংশব্দ হয়ে পড়েছে। সমানে তাকে তোষামোদ করছে। খানাপিনা, ঘুম আর জেলের কাজ, এ-সব বাদ দিয়ে বাকি সময় সে লা ডিনের কাছে কাছে কাটায়। এর কারণও আছে। লা ডিন নিজের খাবার থেকে মোটা একটা অংশ ভিখন আহীরকে দিয়ে থাকে।
ভিখন হঠাৎ চিৎকার করে ওঠে, এ উল্ললোগ, চিল্লাবি না। তারপর লা ডিনের দিকে ঘুরে তোষামুদির সুরে বলে, লা ডিনজি, আপনার জিন্দেগীর কথা বলুন। পয়লা থেকেই শুরু করুন।
লা ডিন তার কথা শুরু করে।
.
বিচিত্র মানুষ লা ডিন। এই আজব কয়েদির অতীতও আজব।
প্রথম জীবনে লক্ষ্যহীন, উদ্দেশ্যহীন হয়ে পূর্ব এবং দক্ষিণ-পূর্ব এশিয়ার বন্দরে বন্দরে ঘুরে বেড়িয়েছে সে। খাঁটি ভবঘুরে বলতে যা বোঝায়, লা ডিন ছিল তা-ই। শ্যাম কম্বোডিয়া-মালয়ে, সুমাত্রা-জাভাবান্দ্বিীপে জীবনের অনেকগুলো বছর কেটে গিয়েছে তার। সেই সব জায়গায় পেটের জন্য কত পেশা, কত ফিকিরই যে করছে তার ইয়ত্তা নেই। কখনো জাহাজের মাল্লা, কখনো রবার বাগানের কুলি, কখনো মেয়ে ব্যবসার দালাল। কখনো মুক্তোর চাষ করেছে, কখনো সমুদ্র থেকে শেল তুলেছে, কখনো অক্টোপাস এবং হাঙর মেরে বেড়িয়েছে। কত রকমের যে কাজ! কিন্তু কোনো কিছুই তাকে বেঁধে রাখতে পারে নি। জন্মাবধি নানা জায়গায় ঘুরে ঘুরে, নানা মানুষ দেখে দেখে জীবন সম্বন্ধে লা ডিনের দৃষ্টিভঙ্গি অদ্ভুত নিরাসক্ত হয়ে গিয়েছে।
এই পরিণত বয়সে জীবনের অনেকখানি পেরিয়ে এসে লা ডিনের মনে হয়, একটা মানুষের মধ্যে কত ধরনের মানুষই না থাকে! তাদের কেউ দালাল, কেউ মাল্লা, কেউ কুলি, কেউ অক্টোপাস মেরে বেড়ায়, কেউ মুক্তোর চাষ করে। আবার কেউ–
নাঃ, ভাবনাটা ঠিকমতো সম্পূর্ণ হয় না। তার আগেই লা ডিনের মনে পড়ে, এ-সবের পেছনে আরো অনেকটা জীবন ফেলে এসেছে সে।
একটানা কিছুক্ষণ বলে যায় লা ডিন। আবার চোখ বুজে কিছুক্ষণ ভাবে। ধুধু অতীত থেকে হাতড়ে হাতড়ে স্মৃতির এক-একটা খণ্ড তুলে আনে।
সঠিক মনে নেই, সুমাত্রা না কম্বোডিয়া, কোত্থেকে সে হঠাৎ একদিন বর্মার মান্দালয় শহরে ফিরে গিয়েছিল। সেটা কোন সাল, কোন তারিখ, ভুলে গেছে। শুধু মনে পড়ে, সেই বছরই ব্রহ্মরাজ থিবোর সৈন্যদলে সে নাম লেখায়। আর তারই কয়েক বছরের মধ্যে ইংরেজদের সঙ্গে বর্মীদের তৃতীয় বার যুদ্ধ বাধে।
সেটা আঠার শ’ চুরাশি সাল।
সাম্রাজ্য বিস্তারের লালসায় ইংরেজ তখন বিবেকহীন, বেপরোয়া। এশিয়া মহাদেশের দিকে দিকে সম্পদ আর ভূমির লোভে সে তখন থাবা বাড়িয়েছে।
ধুরন্ধর ইংরেজ ফিকির খুঁজছিল। তারা এমন এক জাত, কস্মিন কালে যাদের ফিকিরের অভাব হয় না। ওজর তাদের মিলেও গেল।
ব্রহ্মরাজ থিবো ফরাসিদের সঙ্গে ব্রিটিশের বিরুদ্ধে চক্রান্ত করছেন, বর্মা মুলুকে ব্রিটিশ বণিকেরা উৎপীড়িত হচ্ছে, এমন সব অজুহাত তুলে লর্ড ডাফরিন যুদ্ধ ঘোষণা করলেন।
ইতিহাসে এরই নাম তৃতীয় ইঈ-ব্ৰহ্ম যুদ্ধ।
কয়েক মাসের মধ্যে ইংরেজরা মান্দালয় দখল করল। রাজা থিবো সপরিবারে ভারতবর্ষে নির্বাসিত হলেন। এর বছর দুই পর আঠার শ’ ছিয়াশিতে ইংরেজরা পুরো ব্রহ্মদেশ অধিকার করে বসল।
এই সময় একটা স্মরণীয় ঘটনার কথা মনে পড়ে লা ডিনের। ব্রহ্মদেশের প্রতি সহানুভূতি জানিয়ে ভারতের জাতীয় কংগ্রেস প্রকাশ্যে এই যুদ্ধের তীব্র প্রতিবাদ করেছিল।
বর্মা মুলুকে সে এক অপূর্ব দিন। মাতৃভূমি স্বাধীন রাখার জন্য বর্মী জোয়ানরা মরণপণ যুদ্ধ করেছে। দেশপ্রেমী সৈনিকের রক্তে মান্দালয়ের মাটি পিছল হয়ে গিয়েছিল।
লা ডিনও এই লড়াইয়ে যোগ দেয়। তার গায়ে দুটো গুলি লেগেছিল। একটা কাঁধে, আর একটা উরু ভেদ করে গিয়েছিল। গুলির ক্ষত কবে শুকিয়ে গিয়েছে, কিন্তু কাঁধ এবং উরুতে দুটো গোলাকার কালো দাগ আজও ইঙ্গ-ব্রহ্ম যুদ্ধের সেই ভয়াবহ, রক্তাক্ত দিনের কথা মনে করিয়ে দেয়।
কত বয়স হয়েছে লা ডিনের! দেহের বাঁধুনি ঢিলে হয়ে গিয়েছে। চামড়া শিথিল হয়ে ঝুলছে। মুখে অসংখ্য কালো কালো রেখা ফুটে বেরিয়েছে। চোখে মাছের আঁশের মতো ছানি পড়তে শুরু করেছে।
সেটা আঠার শ’ ছিয়াশি আর একটা উনিশ শ’ এগার। মধ্যে পুরো পঁচিশটা বছর। স্মৃতির ওপর পঁচিশ বছরের একটা পর্দা ঝুলছে। কত কথা ভুলে গিয়েছে লা ডিন। কত স্মৃতি আবছা, দুর্বোধ্য হয়ে গিয়েছে। কত ঘটনা নিঃশেষে মন থেকে মুছে গিয়েছে। তবু পঁচিশ বছর আগের সেই রক্তই তো শিরায় শিরায় বহমান। কিন্তু সেদিনের রক্ত ছিল খরধার, অমিত তেজে টগবগ করে ফুটত। সেই রক্তই আজ নিরুত্তাপ, নিস্তেজ, মন্থর।
লা ডিনের জীবন আজ অন্য খাতে বইছে।
থিবোর যুদ্ধে বন্দি হয়ে আন্দামান এসেছিল লা ডিন। এই দ্বীপে তার দীর্ঘ চৰ্বিশটা বছর কেটে গেল। এখানে এসে আর একটা জীবনের খোঁজ পেয়েছে সে। নিস্পৃহ, উত্তেজনাহীন, বিচিত্র সে জীবন। সে জীবন পবিত্র, স্নিগ্ধ, পরামার্থ সন্ধানী। পোর্ট ব্লেয়ারের চাউঙে গিয়ে সে ফুঙ্গি হয়েছে। বার বছর তার ফুঙ্গি জীবন চলছে।
বার বছর আগে লা ডিনের সাজার মেয়াদ শেষ হয়ে গিয়েছিল। এখন তার নিরাসক্ত ভিক্ষু জীবন।
আশ্চর্য! এক যুগ পর লা ডিনকে আবার কয়েদ করা হয়েছে।
জীবনে অনেক পথ পেরিয়ে এসেছে লা ডিন। তবু থিবোর যুদ্ধের কথা ভাবতে বসে ছানিময় ঘোলাটে চোখজোড়া ধক ধক করে। হাতের মুঠো পাকিয়ে আসে। দাঁতে দাঁতে ঘষা লেগে হিংস্র শব্দ হয়। মন্থর রক্তের স্রোত আচমকা প্রবল বেগে ধমনীতে ঘা মারে।
.
ভিখন আহীর, বকরুদ্দিন, লখাই এবং আরো দু-চারজন কয়েদি অবাক বিস্ময়ে লা ডিনের জীবনের দীর্ঘ ইতিহাস শোনে। এই দুজ্ঞেয়, আজব কয়েদি, যে প্রথম জীবনে পূর্ব এবং দক্ষিণ-পূর্ব এশিয়ার বন্দরে বন্দরে ঘুরে বেড়িয়েছে, যে মুক্তোর চাষ করেছে, হাঙর অক্টোপাস মেরেছে, জাহাজের মাল্লাগিরি করেছে, রেণ্ডিবাড়ির দালালি করেছে, চুটিয়ে নেশা এবং নারীসঙ্গ করেছে, সে-ই আবার বর্মা মুলুকের মর্যাদা অক্ষুণ্ণ রাখতে ইংরেজের গুলি খেয়েছে, সেলুলার জেলে কয়েদ খাটতে এসে ফুঙ্গি বনেছে! পরস্পর বিরোধী কত বৃত্তি, কত কত পেশাই না ধরেছে লা ডিন! তার জীবন একটি মাত্র খাত বেয়ে চলে নি, বার বার বিচিত্র সব ধারায় বয়ে গেছে।
বঙ্গোপসাগরের এই দ্বীপে যারা কয়েদ খাটতে আসে, তাদের জীবন মোটামুটি একটি খাত বেয়েই চলে। সে খাতটি হল জৈবিক এবং দৈহিক ক্ষুধার খাত। কামগন্ধি নারীমাংসে, চরসে-পিনিকে এবং গেজিয়ে-ওঠা মদে তাদের জীবনের সমস্ত চরিতার্থতা। নারী, নেশা আর নির্বিচার হত্যা, এ-সবের বাইরে জীবনের অন্য অর্থও যে আছে, সে-সম্বন্ধে তাদের কোনো ধারণাই নেই। এর বাইরে বিশেষ কিছুই তারা বোঝে না।
লা ডিনের জিন্দেগীর কথা যত শোনে, কয়েদিরা ততই তাজ্জব বনে যায়। সবটা যে বোঝে তা নয়। এই মানুষটা তাদের কাছে জটিল এক ধাঁধার মতো।
হঠাৎ ভিখন আহীর বলে, লা ডিনজি, বার সাল আপনি ফুঙ্গি হয়েছেন। এত দিন বাদ আপনাকে আবার কয়েদ করল কেন?
উদাস স্বরে লা ডিন বলল, ফায়া মালুম।
খানিকটা সময় কাটে।
লা ডিন এদিক সেদিক তাকিয়ে কী যেন খোঁজে। গলার স্বরটা তার খাদে নামে, সেদিন মুন্সিজির কাছে একটা কথা শুনলাম।
গরাদের ওপাশের কয়েদিগুলো কান খাড়া করে।
ভিখন বলে, কী কথা লা ডিনজি?
এবার আন্দামানে দুসরা কিসিমের কয়েদি আসছে।
দুসরা কিসিমের কয়েদি! সে আবার কী! কয়েদিদের তো একই কিসিম। কোতল, ডাকাইতি করে যে শালেলোগ আন্দামান আসে, তারা তো এক কিসিমেরই কয়েদি।
লা-ডিনের ঘোলাটে, অস্পষ্ট চোখজোড়া ধিকি ধিকি জ্বলছে। গলার স্বরটা অদ্ভুতভাবে বদলে যায়। গাঢ়, গম্ভীর গলায় লা ডিন বলে, এবার যারা আসছে, ইণ্ডিয়াকে আজাদ করার জন্যে তারা ইংরাজদের সঙ্গে লড়াই করেছে।
এতক্ষণ লা ডিনকে যেমনটা দেখা যাচ্ছিল, এখন আর সে তেমনটা নেই। আমূল বদলে গিয়েছে। গলার স্বর গম্ভীর। চাপা চাপা চোখ দুটো জ্বলছে, খাড়া চোয়াল কঠিন হয়ে উঠেছে, থ্যাবড়া নাকটা ফুলে ফুলে উঠছে।
সেলুলার জেলের সমস্ত কয়েদির মধ্যে লা ডিন এখন আশ্চর্য রকমের স্বতন্ত্র হয়ে গিয়েছে। তাকে চেনা হয়তো যায়, কিন্তু বোঝা বড় দুরূহ ব্যাপার।
বিড় বিড় করে দুর্বোধ্য স্বরে লা ডিন আবার বলে, বর্মা মুলুককে আজাদ রাখতে এক রোজ ইংরেজদের সাথ আমরাও লড়াই করেছিলাম। বলেই থেমে যায়।
কিছুক্ষণ চুপচাপ।
সেলুলার জেলের মাথায় রোদ ঝক ঝক করে। অনেক উঁচুতে বিরাট আকাশটাকে জ্বলন্ত কাঁসার পাতের মতো দেখায়। সেন্ট্রাল টাওয়ারের চোখা ডগায় সাগরপাখি দুটো আগের মতোই ঝিম মেরে বসে থাকে। উপসাগর থেকে একটানা ঢেউয়ের শাসানি ভেসে আসে।
গরাদের মোটা মোটা দুটো লোহার রড ধরে বাইরের দিকে তাকিয়ে রয়েছে লা ডিন। তার চাপা চোখদুটো আন্দামানের আকাশ পার হয়ে কোথায় কোন এক দুৰ্জ্জেয় জগতে যেন হারিয়ে গিয়েছে। তার সামনে এই সেলুলার জেল, কয়েদি, আকাশ–কিছুই নেই। সব মুছে নিরাকার হয়ে গিয়েছে।
ভারতকে স্বাধীন করতে যারা ইংরেজদের সঙ্গে লড়ে আন্দামানে কয়েদ খাটতে আসছে, তাদের কথাই ভাবছে লা ডিন। মনে পড়ল, বর্মা মুলুকের মর্যাদা রাখতে তারাও একদিন ইংরেজদের সঙ্গে যুঝেছিল। যারা ইণ্ডিয়াকে আজাদ করতে চায়, আর যারা বর্মাকে আজাদ রাখতে চেয়েছিল, তাদের মধ্যে কোথায় যেন একটা সূক্ষ্ম এবং আশ্চর্য রকমের মিল রয়েছে।
থিবোর যুদ্ধের পর পঁচিশ বছর পার হয়ে গিয়েছে। এতগুলো বছরে জীবনে কত ওলটপালটই না ঘটে গেল। আন্দামানে কয়েদ খাটতে এসে চাউঙে গিয়ে সে ফুঙ্গি হয়েছে। তবু পঁচিশ বছর আগে সেই আঠার শ’ ছিয়াশিতে থিবোর যুদ্ধের আগুন বুকের মধ্যে পুরে সেই যে লা ডিন আন্দামানে এসেছিল, সে আগুন এতদিন পরও নেভে নি। কালের অমোঘ প্রভাবে খানিকটা জুড়িয়ে এসেছে ঠিকই, কিন্তু শুধুমাত্র একটি ফুয়ের অপেক্ষা। পলকে থিবোর যুদ্ধের স্মৃতি অগ্নিমুখ হয়ে উঠবে। এই জাহাজের কয়েদিরা বুঝিবা তার ভেতরকার আগুন উসকে দেবার জন্যই আন্দামানে আসছে।
গরাদের ওপাশে কয়েদিরা ফিস ফিস করে বলে, ইংরাজদের সাথ লড়াই করে কয়েদ খাটতে আসছে। শালেরা বড়ে মরদ হ্যায়।
ইংরেজ সম্বন্ধে সাধারণ কয়েদির মনে অদ্ভুত এক ধারণা আছে। যে-ইংরেজ কায়েদিকে ফাঁসিতে লটকায়, দরিয়ার মধ্যে কয়েদখানা বানিয়ে সাজা খাটায়, গুলি মেরে শরীর ঝাঁঝরা করে দেয়, যাদের একটি ইঙ্গিতে পাঠান পাঞ্জাবি পেটি অফিসাররা পাছার হাড্ডি ঢিলে করে দেয়, হাড় থেকে মাংস খসিয়ে ছাড়ে, তাদের মতো বড় মরদ দুনিয়ায় আর কে আছে? সেই ইংরেজদের সঙ্গে যারা লড়াই করার তাকত রাখে, তাদের মতো হিম্মতদার তামাম দুনিয়া ছুঁড়লে বুঝি মিলবে না। সাধারণ কয়েদিদের কাছে সেই সব শক্তিমান মানুষগুলো রহস্য এবং বিস্ময়ের বস্তু। এই জাহাজেই তারা আন্দামানে আসছে।
কৌতূহলে, উত্তেজনায় কয়েদিদের চোখমুখ ঝকঝক করে।
একটু পরই পেটি অফিসাররা এসে পড়ল। তাড়িয়ে তাড়িয়ে, ডাণ্ডা হাঁকিয়ে, খিস্তিখাস্তা দিয়ে কয়েদিদের ফের কাজে পাঠিয়ে দিল তারা।
একটা মতলব ভেঁজে ভিখন আহীর লা ডিনের কাছে এসেছিল। নানা প্রসঙ্গ ওঠায় নিজের কথাটাই তার বলা হল না।
কাজে যাওয়ার আগে ভিখন বলল, সন্ধের সময় আমি আসব। আপনার সঙ্গে দু-চারটে বাতচিত আছে।
লা ডিন কিছুই বলল না, মাথাটা বাঁ দিকে কাত করল শুধু।
.
আন্দামানের আকাশে তখনো মরা মরা, ফ্যাকাসে আলোর ছোপ লেগে রয়েছে। সকালে যে-সূর্যটা একটা আগুনের গোলার মতো দরিয়া থেকে উঠে এসেছিল, একটু আগে অরণ্যের ওপারে সেটা টুপ করে ডুবে গিয়েছে। সাগরপাখিরা দ্বীপে ফিরে যেতে শুরু করেছে। উপসাগরের অগভীর জলে উড়ুক্কু মাছেরা বেলাশেষের বিষণ্ণ আলোটুকু মেখে দিনের শেষ খেলা খেলে নিচ্ছে।
এমন সময় ভিখন আহীর এল।
গরাদ ধরে বাইরের দিকে তাকিয়ে বসে ছিল লা ডিন। সেই দুপুর থেকে একই ভঙ্গিতে বসে আছে সে। তার চোখের সামনে দুপুরটা বিকেল হয়ে গেল। বিকেলটা রং বদলাতে বদলাতে সন্ধের দিকে ঢলে পড়ল। তার নড়াচড়া নেই। যেমন ছিল তেমনি বসে রইল।
ফিস ফিস করে ভিখন ডাকল, লা ডিনজি—
হাঁ–কে?
তন্ময় হয়ে কী যেন ভাবছিল লা ডিন। চমকে উঠে সামনের দিকে তাকায়।
ভিখন এবার গলার স্বল উঁচুতে তুলে বলল, আমি ভিখন।
বোসো।
গরাদের ওপাশে বসে পড়ল ভিখন আহীর।
এতক্ষণ লক্ষ করে নি। যখন করল, শিউরে উঠল লা ডিন। ভিখনের পোড়া ভুরুটা ফেটে গিয়েছে। রক্তমাখা থকথকে এক ডেলা হলদেটে চর্বি বেরিয়ে পড়েছে। পাটকিলে রঙের খানিকটা কাঁচা মাংস ভুরুটার ওপর ঢিবির মতো ফুলে ঝুলছে। পোড়া চোখটা বুজে গিয়েছে। পোড়া গালের কোঁচকানো চামড়ার ওপর গাঢ় রক্ত জমাট বেঁধে রয়েছে। আর ফাটা ভুরু থেকে ফোঁটায় ফোঁটায় তাজা রক্ত ঝরছে।
লা ডিন আঁতকে উঠল, কী হয়েছে ভিখন!
রক্তের ফোঁটাগুলো থেকে চুঁইয়ে চুঁইয়ে গাল বেয়ে ঠোঁটের ওপর এসে পড়ছিল ভিখনের। জিভ বার করে চেটে নিল সে।
লা ডিন এবার চেঁচিয়ে ওঠে, কী হয়েছে? এত খুন কেন?
পোড়া, রক্তাক্ত, বীভৎস মুখে হ্যসল ভিখন। আস্তে আস্তে বলল, ও কুছু না লা ডিনজি। জাজিরুদ্দিন হারামীটার সাথ একটু হাতাহাতি হয়ে গেল। শালে ইটা হাঁকিয়ে আঁখ তুবড়ে দিয়েছে, খুন আর গোস্ত বার করেছে। শালের সাথ সব সম্পর্ক তুড়ে দিয়ে এলাম। শালে ঠগ, বেতমীজ, জুয়াচোর, বেজন্মা। শালের মা বাপের ঠিক নেই।
একদমে, না-থেমে শখানেক খিস্তি আউড়ে যায় ভিখন আহীর। তারপর টেনে টেনে হাঁপায়। হাঁপানির তাড়নায় বুকটা তোলপাড় হতে থাকে।
ভিখন আবার বলে, শালের মুখের ঠিক নেই। মুখ থেকে কথা তো বার হয় না, ঘোড়ার পেচ্ছাব বার হয়।
কী হয়েছে ভিখন! লা ডিন উদ্বিগ্ন হয়ে ওঠে।
শুনুন লা ডিনজি, ওই জাজিরুদ্দিন হারামীটার পাল্লায় পড়ে ইসলামী বনেছিলাম। হিন্দু নাম বদলে মুছলমানী নাম নিয়েছিলাম। শালে কথা দিয়েছিল, মুছলমান বনলে জেয়াদা খানা মিলবে। লেকিন–কথা শেষ না করে ভিখন আহীর থামল।
লা ডিন বলল, লেকিন কী?
দু-দশ রোজ জেয়াদা খানাই মিলেছে। কথামত নামাজ পড়েছি, পাক্কা ইসলামী বনে গেছি। বলতে বলতে কী যেন ভাবতে থাকে ভিখন।
এতক্ষণে আকাশ অস্পষ্ট হয়ে গিয়েছে। অনেক দূরে মাউন্ট হ্যারিয়েটের চূড়াটা ঘিরে হালকা কুয়াশার একৃটা পর্দা নামতে শুরু করেছে। দূরে রসদ্বীপ, আরো দূরে নর্থ বের ত্রিকোণ মুখ, নর্থ বে পেরিয়ে হ্যাভলকদ্বীপ–সব, সব কিছু আঁকাবাঁকা কয়েকটি আঁচড়ের মতো দেখায়। অন্যমনস্ক সে-সব এক পলক দেখে নিয়ে ভিখন আহীর বলল, স্রেফ পেটের ভুখের জন্য জাত দিয়েছিলাম, ধরম দিয়েছিলাম। লেকেন শালে জাজিরুদ্দিন এ-বেলা থেকে জেয়াদা খানা বন্ধ করে দিয়েছে। চার রোটিতে আমার মতো মরদের কি পেট ভরে? আপনিই বলুন লা ডিনজি?
গরাদের ফাঁক দিয়ে দু হাত ঢুকিয়ে লা ডিনের ডান হাতটা চেপে ধরল ভিখন। তার একমাত্র চোখে করুণ দৃষ্টি ফুটে বেরিয়েছে।
অবাক হয়ে ভিখনের মুখের দিকে তাকিয়ে রয়েছে লা ডিন। একটা কথাও বলছে না। পেটের ভুখের জন্য ধরম দেওয়ার মতো তাজ্জবের কথা সে কস্মিনকালে শোনে নি।
ভিখন আহীর আবার শুরু করল, ইসলামী বনেছিলাম, জাজিরুদ্দিন আমার জাত ধরম মেরে নাম দিয়েছিল করিমুদ্দি। আজ থেকে আমি আবার হিন্দু বনলাম। খানাই যদি না মেলে, বেফায়দা জাত মারব কেন?
লা ডিন এবারও জবাব দিল না।
মাউন্ট হ্যারিয়েটের চূড়াটা ঘিরে এতক্ষণ হালকা কুয়াশার একটা রেখা ছিল। আবছা হলেও রসদ্বীপ আর হ্যাভলক দ্বীপটাকে দেখা যাচ্ছিল। এখন আর কিছুই চোখে পড়ে না। গাঢ় অন্ধকারে আকাশ, সমুদ্র, উপসাগর এবং অরণ্য বিলীন হয়ে গিয়েছে।
গরাদের এপাশে ওপাশে দুটো কয়েদি মুখোমুখি বসে রয়েছে।
ফিস ফিস করে ভিখন আহীর ডাকল, লা ডিনজি–
হাঁ–
দুপুরে আপনাকে একটা কথা বলতে এসেছিলাম। তখন অন্য কয়েদি থাকায় বলতে পারি নি। এখন বলব?
বল!
আপনি আমাকে মেহেরবানি করবেন?
মেহেরবানি!
হাঁ হাঁ জি, রোজ আপনার খানা থেকে আমাকে ভাগ দেন। আপনি ফায়াজির (বুদ্ধের) চেলা, ফুঙ্গি। ভাবছি–বাকিটা আর পূরণ করল না ভিখন। দু’হাতে লা ডিনের ডান হাতটা জোরে আঁকড়ে ধরল।
লা ডিন বলল, কুছু বলবে ভিখন?
হাঁ জি। ভিখন আহীরের স্বরটা অদ্ভুত শোনায়। দম নিয়ে সে বলে, লা ডিনজি, আপনি খানা দিয়ে আমার জান বাঁচান, আমি আপনাক কুছু দিতে চাই।
কী দিতে চাও?
ধরম।
অনেকক্ষণ ধরে এই কথাটাই বলার উদ্যোগ করছিল ভিখন আহীর।
লা ডিন স্তম্ভিত হয়ে যায়। ধরম!
হাঁ জি, আমি ফুঙ্গি বনব।
বলতে বলতে বগলের তলা থেকে দুটো হলদে রঙের কাপড় আর কুর্তা বার করল। বলল, লা ডিনজি, ফুঙ্গিদের মতো কাপড় ছুপিয়েছি। আমি ফুঙ্গি বনব, আপনার ধরম নেব।
লা ডিন চুপচাপ বসে রইল। ভেবে ভেবে সে বুঝে উঠতে পারে না, কেমন করে ভিখন আহীর নামে এক কয়েদি স্রেফ পেটের ভুখের জন্য হিন্দু থেকে মুসলমান হয়, আবার মুসলমান থেকে বৌদ্ধ হতে চায়।
জীবনে অনেক কিছু দেখেছে লা ভিন। কিন্তু স্রেফ পেটের জন্য একটা মানুষকে বার বার ধরম পালটাবার কথা বলতে এই প্রথম শুনল।
৩০.
এখন আর সমুদ্রের দিকে তাকানো যায় না।
সৃষ্টির আদিকাল থেকে বঙ্গোপসাগরের কত লবণ যে মিশে রয়েছে, কেউ কোনোদিন মেপে দেখে নি। সমুদ্রজোড়া অফুরান নোনা জল এখন জ্বলছে।
এখন দুপুর। সকালে টিণ্ডালান, পেটি অফিসারনীদের পাহারায় রস দ্বীপের সিকমেনডেরায় (হাসপাতালে গিয়েছিল সোনিয়া। রোজই তাকে সুই (ইঞ্জেকশান) ফেঁড়াতে রসদ্বীপে যেতে হয়।
সকালে উপসাগর কত শান্ত ছিল। ছোট ছোট হালকা ঢেউগুলির মাথায় সোনালি রোদ দোল খাচ্ছিল। উড়ুক্কু মাছগুলি ফিনফিনে রুপোলি ডানায় জল কেটে সাঁই সাঁই ছুটছিল।
এখন সমস্ত চেহারাটাই আগাগোড়া বদলে গিয়েছে।
যতদূর তাকানো যায়, শুধু কোটি কোটি ঢেউয়ের মাথগুলি জ্বলতে থাকে। চারপাশের সমুদ্র ঘিরে একটা অদৃশ্য আগুনের স্রোত বয়ে চলেছে যেন। আন্দামানের আকাশে আজ এক টুকরো মেঘের চিহ্নমাত্র নেই। আশ্চর্য নীল আকাশটা ঝকঝক করে।
দুপুরের রোদের সঙ্গে পাল্লা দিয়ে দরিয়ার তাপ বাড়তে থাকে।
.
রস দ্বীপ থেকে এইমাত্র মোটর বোটটা সাউথ পয়েন্ট কয়েদখানার জেটিতে এসে ভিড়ল!
এতক্ষণ কোনোদিকে নজর ছিল না সোনিয়ার। ঠোঁট দুটো কামড়ে দম বন্ধ করে একটা তীব্র যন্ত্রণার বেগকে সামাল দিচ্ছিল। দম আটকে থাকতে থাকতে ফুসফুসটা ফেটে যাবার দাখিল হয়েছে। দাঁতের চাপে ঠোঁটের মাংস কেটে ফোঁটা ফোঁটা রক্ত ঝরছে। তবু যন্ত্রণাটা বশে আনতে পারছে না সে।
পেটি অফিসারনী এতোয়ারী সোনিয়ার কাঁধে হাত রাখল। কালো কালো, এবড়ো খেবড়ো দু’পাটি দাঁত মেলে হাসল। এতোয়ারীকে বেশ খুশি দেখাচ্ছে।
এভোয়ারীর দিকে নজর নেই সোনিয়ার। মুখও সে তুলল না, তুলতে পারল না। আসলে যন্ত্রণাটাই তাকে কাবু করে ফেলেছে।
আস্তে একটা ঠেলা মেরে এতোয়ারী বলল, এ সোনিয়া—
কাতর, অস্ফুট শব্দ ফুটল সোনিয়ার গলায়, হাঁ—
শালীর দিলে আজ বহুত ফুর্তি, তাই না?
সোনিয়া জবাব দিল না। ঘাড় গুঁজে দু হাতে পেটটা চেপে ধরল।
এ শালী, কথা বলছিস না কেন?
কী বলব?
দিলে তোর ফুর্তি জাগে নি?
কেন?
কেন! শালী নেকী, হারামী কাহিকা! দিল্লাগী করছিস?
না।
ইতিমধ্যে রশিম্যান দড়িদড়া দিয়ে মোটর বোটটাকে ক্যাপস্টানের সঙ্গে বেঁধে ফেলেছে।
এতোয়ারীর কাঁধে ভর দিয়ে টলতে টলতে রেণ্ডিবারিক কয়েদখানার ভেতরে এসে পড়ল সোনিয়া। তলপেটের সেই কষ্টটা কিছুতেই বাগে আনতে পারছে না সে। ফিনফিনে পাতলা চামড়ার তলায় চর্বি আর মাংস ডেলা পাকিয়ে যাচ্ছে। ডেলাটা একটু একটু করে শক্ত হয়ে উঠছে। তারপর সেই নিরেট, কঠিন মাংসের পিণ্ড সমস্ত তলপটে জুড়ে দূরন্ত বেগে ছোটাছুটি শুরু করেছে। ডেলাটা ওলট পালট খাচ্ছে, শিরা উপশিরাগুলো ছিঁড়ে খুঁড়ে ক্রমাগত পাক খেয়ে চলেছে। কিছুতেই, কোনো উপায়েই সেটা ঠেকানো যাচ্ছে না।
এতোয়ারীর এতক্ষণে যেন খেয়াল হল। উদ্বিগ্ন সুরে বলল, এ সোনিয়া, দরদ হচ্ছে?
হাঁ অফসারনী, পেটটা ছিঁড়ে পড়ছে।
কুঠরিতে চল, ডলাই মলাই করে দেব।
এই কদিনে এতোয়ারীর মনে কিছুটা মায়া জন্মে থাকবে। আন্দামানের পেটি অফিসারনীদে মন বলে কোনো বস্তু নেই। যদিও-বা থেকে থাকে তা রসকষহীন, নির্মম। সেখানে স্নেহ মমতার জায়গাই নেই।
আন্দামানে আসার আগে দু দুটো রেণ্ডিপাড়া চালিয়ে এবং সাউথ পয়েন্ট কয়েদখানায় বহু বছর পেটি অফিসারনীর কাজ করে কোমল ব্যাপারগুলো খুইয়ে বসেছিল এতোয়ারী। সোনিয়াকে দেখে, সোনিয়ার সঙ্গে মিশে কেন যেন এতদিন পর সেগুলো ফিরে পেয়েছে সে। নিজের অজান্তে কখন যে সোনিয়ার জন্য টান অনুভব করেছে, ভেবে পায় নি এতোয়ারী।
কুঠুরিতে এসে কড়ুয়া তেল গরম করে তলপেটে সইয়ে সইয়ে ডলে দিল এতোয়ারী। যন্ত্রণার দাপট অনেক কমে এল।
তারপর দুপুর থেকে বিকেল পর্যন্ত একটানা ঘুমিয়ে কাটিয়ে দিল সোনিয়া। শরীরটা অনেক ঝরঝরে হয়ে গিয়েছে, তলপেটের ব্যথাটা মরেছে। বড় ভালো লাগছে সোনিয়ার।
মাথার চুলগুলো পিঠময় ছড়ানো। যতই ঘুমোক, দুপুর অব্দি যন্ত্রণার কারণে শরীর এখন বড় ক্লান্ত। শ্রান্ত ভঙ্গিতে কাত হয়ে শুয়ে রয়েছে সোনিয়া। আকাশ দেখছে। গোয়েলেথ পাখিগুলি শূন্যে সাঁতার কাটতে কাটতে আরো উঁচুর দিকে উড়ে যাচ্ছিল। কত ওপরে ওঠা যায়, তারই একটা প্রতিযোগিতা যেন চলছে তাদের মধ্যে। দেখতে বেশ লাগছে। বঙ্গোপসাগরের এই দ্বীপের বিকেলে মনটা বেশ হালকা হয়ে আছে সোনিয়ার।
এমন সময় আবার এল এতোয়ারী।
সোনিয়া ডাকল, এস অফসারনী।
কম্বলের খুঁটটা টেনে সোনিয়ার পাশে বসে পড়ল এতোয়ারী। নরম গলায় বলল, আমার একটা কথা রাখবি সোনিয়া?
কী কথা?
আজ থেকে আমাকে অফসারনী বলে ডাকবি না।
তবে কী বলে ডাকব?
বহীন বলে ডাকবি। আমি তোর বড়ী বহীন। ডাকবি তো?
হাঁ।
খুদার নামে তিন কসম খা।
তিন কসম খেলাম।
আজ থেকে আমরা বহীন।
বলতে বলতে দু হাতে সোনিয়াকে বুকের মধ্যে চেপে ধরে এতোয়ারী। উষ্ণ, বিরাট বুকের ভেতর আরামে চোখ বুজে আসে সোনিয়ার।
পাঠান জেনানা এতোয়ারীর আজ যেন কী হয়েছে! তার কথা ভাবতে ভাবতে তাজ্জব বনে যায় সোনিয়া।
কিছুক্ষণ পর সোনিয়াকে ছেড়ে দিল এতোয়ারী। কোত্থেকে দুটো রেশমী কালো ফিতে জুটিয়ে এনেছিল। মোগলাই ছাঁদে সেই ফিতে দিয়ে সোনিয়ার চুল বেঁধে দিল। তারপর সোনিয়ার মুখটা ডাইনে বাঁয়ে ঘুরিয়ে ফিরিয়ে দেখতে দেখতে মুগ্ধ গলায় বলল, বহীন, তুই বড়ী খুবসুরতী। তোর মাফিক সোন্দর কয়েদানী আন্দামানে কোনোদিন আসেনি।
সোনিয়া জবাব দিল না।
অনেকটা সময় নীরবে কেটে যায়।
তারপর এতোয়ারীই প্রথম শুরু করল। রসদ্বীপ থেকে ফেরার সময় দুপুরে যে-কথাটা জিজ্ঞেস করে জবাব পায়নি, সেটাই নতুন করে পাড়ল, আজ তোর দিলে বহুত ফুর্তি, তাই না সোনিয়া?
কেন? সোনিয়া পালটা প্রশ্ন করল।
ছোঁকরি, নখরাবাজি করিস না।
সোনিয়ার দুটো গাল টিপে ধরে, টেনে টেনে, রসিয়ে রসিয়ে, এতোয়ারী বলে, ডাক্তার সাব তোকে শাদির কথা বলেছে না? তোর শাদি করা দরকার, শাদি না করলে ব্যারাম সারবে না।
অনেক দিনের পুরনো ব্যারাম নিয়ে আন্দামানে এসেছিল সোনিয়া। মুলুকে থাকতেই তলপেটটা যন্ত্রণায় চিন চিন করত। চর্বি এবং মাংসের একটা শক্ত পিণ্ড পেটের নাড়িগুলি ছিঁড়ে ফেঁড়ে ছুটে বেড়াত।
মুলুকে থাকতে সিকমেনডেরায় গিয়ে রোগটা সারায় নি সোনিয়া। ব্যথা উঠলে দাঁতে দাঁত চেপে সামাল দিতে চেষ্টা করেছে। না পারলে বেহুঁশ হয়ে পড়েছে। তবু হাসপাতালে যায়নি। হাসপাতাল সম্বন্ধে অহেতুক এক ভয় ছিল সোনিয়ার মনে।
একদিন দ্বীপান্তরের সাজা নিয়ে আন্দামানে এল সোনিয়া। মুলুকে থাকতে যে-ব্যারামটাকে পুষে রেখেছিল, বঙ্গোপসাগর পাড়ি দিয়ে এইদ্বীপে আসার পর সোনিয়ার সেই ব্যারামটা বিশগুণ চাগিয়ে উঠেছে। রসদ্বীপের হাসপাতালে রোজ রোজ সুঁই নিয়েও কোনো সুরাহা হচ্ছে না। যন্ত্রণা বেড়েই চলেছে।
আজ ডাক্তার সাব বলেছে, সুই (ইঞ্জেকশান) কিংবা দাওয়াইতে সোনিয়ার এই ব্যারাম সারবার নয়! সাময়িক উপশম হতে পারে। এর জন্য দরকার পুরুষসঙ্গ। শাদি না করলে মরদ মিলবে না, মরদ না হলে এই ব্যারামও ঘুচবে না। ডাক্তার সাব সোনিয়ার শাদির সুপারিশ করে ডেপুটি কমিশনারের অফিসে চিঠি পাঠিয়েছে। তার নসিব বড় ভাল। তা না হলে আন্দামানের কয়েদখানায় মাত্র পঁচিশ তিরিশ রোজ কাটিয়ে কেউ কি শাদি করার হুকুম পায়!
এতোয়ারী বলল, তোর শাদি হয়ে যাবে সোনিয়া। রেণ্ডিবারিক কয়েদখানা থেকে তুই চলে যেতে পারবি। লেকিন আমি কোনোদিন এখান থেকে বেরুতে পারব না বহীন। এখানেই আমার জমানা শেষ হয়ে যাবে, জিন্দেগী ফৌত হয়ে যাবে। চান্নু সিংয়ের সঙ্গে শাদি খারিজ করে বড় ভুল করেছি বহীন। ভুলটা কোনোদিন শোধরাতে পারব না। তকদিরটাই আমার খারাপ।
এতোয়ারীর মুখেচোখে করুণ আক্ষেপ ফুটে বেরোয়। বুকটা তোলপাড় করে একটা দীর্ঘশ্বাস পড়ে। দেখেশুনে মনটা যেন কেমন করে ওঠে সোনিয়ার। এতোয়ারীর একটা হাত বুকের মধ্যে টেনে আস্তে আস্তে সে বলে, ভাবিস না বহীন, দিলকে তকলিফ দিস না। তোরও ফের শাদি হবে। কয়েদখানা থেকে তুইও ছুটা পাবি।
না না, বিলকুল ঝুট। যত রোজ বেঁচে থাকব, আমাকে এই দোজখেই (নরকেই) থেকে যেতে হবে।
পাঠান জেনানা এতোয়ারী হাউ হাউ করে কাঁদে। তার সমস্ত আক্ষেপ এবং বেদনা বুক মুচড়ে দিয়ে চোখ ফেটে নোনা জল হয়ে ঝরতে থাকে।
অনেকক্ষণ কেউ কথা খুঁজে পায় না।
একসময় কামিজ দিয়ে চোখ মুছে এতোয়ারী বলে, মঙ্গলবার শাদির প্যারিড (প্যারেড) হবে। মনে আছে?
হাঁ–
চান্ন সিং আসবে—
চোখ নামিয়ে সোনিয়া আস্তে উত্তর দেয়, হাঁ–
সোনিয়ার থুতনিটা ধরে নাড়তে নাড়তে এতোয়ারী শব্দ করে হাসে। বলে, চান্নুর নাম শুনেই আঁখ নামালি! এ শরমবালি, আঁখ তোল।
সোনিয়া মুখ তোলে।
এতোয়ারী বলতেই থাকে, মনে রাখিস সোনিয়া, মঙ্গলবারে চান্নু আসবে। তার শিরে লাল সাফা (পাগড়ি) থাকবে, হাতে লোহার কাঙনা থাকবে। সফেদ কাপড়-কুর্তা পরে চান্নু আসবে।
সোনিয়া জবাব দেয় না।
রোদের রং মরে আসে। আন্দামানের আকাশ অস্পষ্ট হয়ে যায়। অশান্ত উপসাগরের গর্জন ক্ষীণ হয়ে আসতে থাকে। একটু পরেই সন্ধ্যা নামবে।
আরো কিছুক্ষণ পর সোনিয়াকে একা রেখে এতোয়ারী উঠে পড়ে।
.
নিজের মনের গতিক বুঝে উঠতে পারছিল না সোনিয়া। কী সে করবে, কী তার করা উচিত, সব যেন গুলিয়ে যাচ্ছে।
ঘাড়টা কাত করে আকাশের দিকে তাকিয়ে সোনিয়া ভাবতে থকে।
মনের ওপর দিয়ে দমকা বাতাসের ঝাঁপটানির মতো অনেকগুলো শিথিল, টুকরো টুকরো ভাবনা এলোমেলো ভেসে বেড়াচ্ছে। একটা ভাবনার সঙ্গে অন্যটার মিল নেই, যোগ নেই, পারম্পর্য নেই। আবার মনে হয়, ভাবনাগুলো একটা অখণ্ড চিন্তার ভিন্ন ভিন্ন অংশ। একটার সঙ্গে অন্যটার আশ্চর্য মিল রয়েছে, যোগ রয়েছে, সঙ্গতি রয়েছে।
ডাক্তার সাবের একটা মাত্র কথায় চারদিক থেকে এতগুলো ভাবনা যে তাকে ঠেসে ধরবে, আজ সকালে রস দ্বীপে সুই (ইঞ্জেকশান) নিতে যাওয়ার আগে কি একবারও ভেবেছিল সোনিয়া? তাকে শাদি করতে হবে। নইলে ব্যারাম সারবে না!
আন্দামানের আকাশটা অন্ধকার হয়ে আসে। মিটমিটে অসংখ্য তারা দেখা দেয়। রস দ্বীপ থেকে সার্চ লাইটের তীব্র আলো এসে পড়ে উপসাগরে। মনে হয়, বিরাট একটা আলোর বল্লম সিসোস্ট্রেস উপসাগরের ওপর দিয়ে রসদ্বীপ আর পোর্ট ব্লেয়ারকে গেঁথে রেখেছে।
আন্দামানের রাত্রির মহিমা বোঝা বড় দুরূহ ব্যাপার। দুর্বোধ্য, দুজ্ঞেয়, বিচিত্র এই রাত।
রাতের দিকে তাকিয়ে তাকিয়ে হঠাৎ সেই মরদটার কথা মনে পড়ে সোনিয়ার। সেই মরদটা–যে বিশ বিশটা ভঁইস চরাত, লোটা লোটা সিদ্ধি খুঁটে ঢক ঢক করে গিলত, মাঝরাত পর্যন্ত বাজখাঁই বদখত গলায় গান গাইত, বেলা দুপুর পর্যন্ত রশির খাঁটিয়ায় ভোঁস ভোঁস করে ঘুমতো। সেই মরদটা, যার নাম রামদেও তিওয়ারী। সেই মরদটা, যে তার হাতে জান দিয়েছে। সেই মরদটা, আন্দামানে এসেও যাকে ভোলা যায় না, যার স্মৃতি হাজার মাইল বঙ্গোপসাগর পাড়ি দিয়ে তার দিল বিকল করে ফেলে। সেই মরদ–যে বেদরদী, বেতমীজ, শয়তান!
আশ্চর্য, ডাক্তার সাব শাদির কথা বলার পর থেকে রামদেও-এর মুখটাই ঘুরে ঘুরে মনে আসছে। কেন এমন হয়? ঠিক বুঝে উঠতে পারে না সোনিয়া। রামদেও তিওয়ারীর সঙ্গে ব্রিজলালের কথাও মনে পড়ে। সেই ব্রিজলাল, বাজপাখির ঠোঁটের মতো বাঁকানো যার নাক, পাকানো শরীর, দুমড়ানো পিঠ, ধারাল চোখ, সোনা বাঁধানো দাঁত, গলায় চুনোট-করা চাদর, চোখের কোলে ব্যভিচারের কালচে স্তর-পুরোদস্তুর রইস আদমী। সেই ব্রিজলাল যার কথায় সে রামদেও-এর চাপাটিতে ধুতরোর বিষ মিশিয়ে দিয়েছিল।
রামদেও আর ব্রিজলালের কথা ভাবে সোনিয়া। তার চোখ দুটো ধিকি ধিকি জ্বলে। ডাক্তার সাব শাদির কথা বলেছে, অথচ দুটো আদমীর একটাও আজ বেঁচে নেই। রামদেও মরেছে। আর ব্রিজলাল? নরকের কুত্তাটা কত লোভ দেখিয়েছিল, কত মজাদার কথা বলেছিল। পাটনা শহরে নিয়ে তাকে পাক্কা মকানে রাখবে, আচ্ছা আচ্ছা মিঠাই খাওয়াবে, রেশমি কাপড় পরাবে, বায়োস্কোপের খেল দেখাবে, তাকে শাদি করবে। কত খোয়াবই না দেখিয়েছিল হারামীটা! রামদেও মরার পর সেই যে ব্রিজলাল ভাগল, আর পাত্তাই মিলল না।
হঠাৎ ভাবনাটা অন্য খাত বেয়ে চলল। একটু আগে এতোয়ারী বলে গিয়েছে, মঙ্গলবার শাদির প্যারেডের সময় চান্নু সিং আসবে। সেই চান্নু সিং যে তার জন্য পুলিশের ডাণ্ডা খেয়ে অনেক খুন দিয়েছে। চান্নু সিংয়ের সঙ্গে সঙ্গে লখাইর কথাও মনে পড়ল। এলফিনস্টোন জাহাজে গোটা একটা রাত তার পাশে কাটিয়েছে সোনিয়া। ঝড়ের দরিয়ার সেই সাথীটাকে কিছুতেই ভোলা যাচ্ছে না।
ভাবতে ভাবতে মাথা গরম হয়ে ওঠে সোনিয়ার। শেষ পর্যন্ত তার মনে হয়, প্রাণ বাঁচাতেই হবে। এক উন্মাদ তাড়নায় সোনিয়া ঠিক করে ফেলে, যাকে হোক শাদি করে ফেলবে। আবার মনে হয়, শাদি করবে কাকে?
হঠাৎ রামদেও, ব্রিজলাল, লখাই, চান্নু সিং–সকলের ওপর ভয়ানক খেপে ওঠে সোনিয়া। এই দ্বীপ, এই দরিয়া, এই দুনিয়ার সমস্ত কিছুর ওপর অদ্ভুত আক্রোশে মনটা ভরে যায়। কপালের দু’পাশে দুটো অবাধ্য রগ সমানে লাফায়। রগদুটো টিপে ধরে বাইরে তাকায় সোনিয়া।
বাইরে আন্দামানের রাত্রি রহস্যময় হতে থাকে।
.
৩১.
গারাচামারা গাঁওয়ে রাত্রি নামল।
অন্ধকারে ডি-কুনহার কুঠিবাড়িটার নির্দিষ্ট আকার মুছে গিয়েছে। বর্মী প্যাগোডার মতো বাড়িটা এখন অস্পষ্ট স্তূপের মতো দেখায়।
সামনের নারঙ্গী গাছে একটা রাত-অন্ধ বাদক পাখি ককিয়ে ককিয়ে ডাকতে থাকে। বিকট শব্দ করে হরিণের পাল পাহাড় থেকে উপত্যকায় নেমে আসে। অরণ্যের দিক থেকে বন-ধুতরোর ঝাঁঝাল গন্ধ ভেসে আসতে থাকে।
ডি-কুনহার কুঠিতে ছোট একটা লণ্ঠন জ্বলছে। নীলচে রঙের মৃদু আলোটা ঘিরে পাঁচটা মাথা গোল হয়ে বসেছে।
পাঁচজনের একজন ডি-কুনহা। একজন ফাই মঙ বর্মী, এবারডিন বাজারে যার কাঠ আর বেতের আসবাবের দোকান। একজন পল, মালয়ী খ্রিস্টান। একজন ইন্দোচিনি, বাকি লোকটা জাহাজের সারেঙ-নোয়াখালি জেলার মুসলমান। নাম সোনা মিঞা।
নিচু গলায় তাদের কথা হচ্ছে। মাঝে মাঝে পাঁচটা মাথা ঝুঁকে পড়ে এক হয়ে যাচ্ছে। কী এক দুয়ে মতলব হাসিল করতে পাঁচটা মানুষ ডি-কুনহার কুঠিবাড়িতে জড়ো হয়েছে, কে বলবে।
ডি-কুনহা বলল, কি সোনা মিঞা, আবার যে দরিয়ায় এলে! সেবার মুলুকে ফিরবার সময় না বলে গেছলে, আর কোনোদিন জাহাজে উঠবে না! খুদার নামে কটা কসম খেয়েছিলেল?
সোনা মিঞা মানুষটা জবর শৌখিন। চোখা নুর, হাতের পাতায় মেহেন্দি মাখা, চোখের কোলে সুর্মার নিপুণ টান। কলিদার কুর্তা থেকে আতরের খুশবু ছুটছে। পান খেয়ে ঠোঁট লাল করেছে, সুগন্ধি মশলার গন্ধ বেরুচ্ছে। মাথায় নকশি-কাটা ফেজ।
সোনা মিঞা জবাব দিল না। অল্প একটু হাসল।
ডি-কুনহা বলল, তামাম জিন্দেগী দরিয়ায় দরিয়ায় ভেসে মাটিতে বুঝি মন বসে না মিঞা সাহেব?
হ, খাঁটি কথা কইছেন।
মাথা নেড়ে সায় দেয় সোনা মিঞা। সোনা মিঞা যত কথা বলে, তার চেয়ে অনেক বেশি হাসে। যত হাসে, তার বহুগুণ মাথা নাড়ে।
ডি-কুনহা বলল, জাহাজীর কাছে দরিয়াই ঘর, দরিয়াই কবর। দরিয়ার টান ঠেকানো কি সোজা কথা! কী বল মিঞা?
হ, বড় খাসা কথা কইছেন।
যথারীতি প্রচুর হাসে সোনা মিঞা।
একটু আগের প্রশ্নটাই আবার করে বসে ডি-কুনহা, তবে আবার যে দরিয়ায় এলে সোনা মিঞা?
ঘর-সোংসার দিলেরে বশ করাইতে পারল না ডি-কুনহা সাহেব। করাইবই বা ক্যামন কইরা?
কিরকম?
চারপাশ থেকে ইয়ারেরা ঘন হয়ে আসে।
দরিয়ার মানুষের একটা বিচিত্র ভাষা আছে। ইন্দোচিনি হোক, মগ হোক, মালয়ী হোক, জাভানিজ হোক–সকলেই সেটা বোঝে। জিন্দেগীর বিশ পঁচিশটা বছর দরিয়ায় দরিয়ায় কাটিয়েও সেই ভাষা পুরোপুরি রপ্ত করতে পারেনি সোনা মিঞা। পয়লা পয়লা তার ধারণা ছিল, তাবত দুনিয়ায় একটি মাত্র বুলি চালু আছে। সেটি নোয়াখালি জেলার বিচিত্র বাংলা বুলি। জাহাজীর কাজ নিয়ে যেবার প্রথম নোয়াখালি ছেড়ে আকিয়াব গেল সোনা মিঞা, সেবারই তার মনে হয়েছিল, দুনিয়াটা এক আজব কারখানা বটে! এখানে কত ধরনের মানুষ, কত রকম তাদের মুখের ভাষা! তার লোখাজোখা নেই।
তামাম জীবনে জাহাজে জাহাজে সমস্ত দুনিয়া ঘুরেছে। মোম্বাসা গিয়েছে, পোর্ট ভিক্টেরিয়া গিয়েছে, পোর্ট এডেন, ম্যাডাগাস্কার, সিঙ্গাপুর, কলম্বো, সুয়েজ, পোর্ট ইসমাইলিয়া-কত বন্দরে যে তাদের জাহাজে ভিড়েছে, কে তার হিসেব রাখে। সব মনেও নেই সোনা মিঞার।
প্রথম দিকে কসম খেয়ে জেদ ধরেছিল সোনা মিঞা, নোয়াখালি জেলার বঙ্গ বুলিটি ছাড়া গলা দিয়ে আর কিছু বার করবে না। জাহাজীর কাজ নিয়ে আকিয়াব যাওয়ার সময় বাপজান বলে দিয়েছিল, গলা দিয়ে হারাম খাবার নামাবে না, গলা দিয়ে হারাম বুলি বার করবে না।
বাপজানের কথা অক্ষরে অক্ষরে মেনে চলে সোনা মিঞা। হারাম খানা খায় না, হারাম, জ্ঞানে অন্য বুলি দূরে ঠেকিয়ে রাখে।
কিন্তু দরিয়ার প্রতাপ বড় সাঙ্ঘাতিক। ধীরে ধীরে কখন যে সমুদ্র তার নিজের আদত বুলিটা প্রায় ভুলিয়ে দিয়েছে, সোনা মিঞা আদপেই টের পায়নি। নোয়াখালি জেলার টান দেওয়া সেই জাহাজী ভাষা সোনা মিঞার গলায় কি বিচিত্ৰই না শোনায়!
চারপাশ থেকে ইয়ারেরা হেঁকে ধরে, কিরকম, কিরকম?
ফেজটি খুলে মাথার ঠিক চাদির ওপর সই করে বসাল সোনা মিঞা। তারপর ঢিমে চালে বলে, ভাইজানেরা, পুরা জিন্দেগী দরিয়ায় দরিয়ায় ঘুরেছি। পোর্ট এডেনের সুন্দরীদের দেখেছি, পোর্ট ইসমাইলার ডানাকাটা পরীদের দেখেছি, জাভার খুবসুরতীদের দেখেছি। তামাম পোর্টের সুন্দরীদের গায়ের ওম (উত্তাপ) আমার গায়ে লেগে রয়েছে। এই বয়েসে মুলুকে ফির‍্যা বুড়া পেচীর নাখান (মতো) এক বিবি নিয়া লেপ মুড়ি দিতে হয়! কপালে এত দুঃখুও আছে!
সোনা মিঞা কপাল চাপড়ায়।
চুক চুক চুক–চারপাশ থেকে ইয়ারেরা কপট আপশোশ জানায়।
সোনা মিঞা বলতেই থাকে, সুন্দরীদের টানে মুল্লুক ছেড়ে আবার দরিয়ায় ভাসলাম।
ফেজটি ফের খোলে সোনা মিঞা। ফের চাদির ওপর বসায়। কিছুতেই আর টুপি পরা পছন্দ হয় না।
বহুত আচ্ছা, বহুত আচ্ছা—
ইয়ারেরা চিল্লাতে চিল্লাতে, হাসতে হাসতে হল্লা বাধিয়ে দেয়।
খানিক পর হল্লা থামে। লণ্ঠনটাকে ঘিরে পাঁচটা মাথা এক হয়ে আসে। ফিস ফিস কথা আবার শুরু হয়।
বাইরে রাত্রি আরো গাঢ় হয়েছে। অরণ্য কুঁড়ে খ্যাপা বাতাস ছুটে আসছে। নারঙ্গী গাছের মাথায় সেই রাত-অন্ধ বাদক পাখিটা একটানা ককিয়ে চলেছে। বকরা হরিণের পাল পাহাড় থেকে একেবারে ডি-কুনহার বাগিচায় এসে ঢুকে পড়েছে।
চাপা গলায় ডি-কুনহা বলল, সোনা মিঞার জাহাজ এবার কোথায় যাবে?
পোর্ট ভিট্টোরিয়া।
মাদ্রাজ থেকে সোনা মিঞার জাহাজ পোর্ট ভিক্টোরিয়া রওনা হয়েছিল। বঙ্গোপসাগরের মধ্যপথে জাহাজের কলকজা বিগড়ে যাওয়ায় পোের্ট ব্লেয়ারে নোঙর গাড়তে হয়েছে। দুপাঁচ দিনের মধ্যেই সেই জাহাজ এখান থেকে চলে যাবে।
রাত্রির অন্ধকারে লুকিয়ে লুকিয়ে গারাচারামায় ডি-কুনহার কুঠিবাড়িতে চলে এসেছে সোনা মিঞা। মনে মনে একটা মতলবও ভাজা আছে তার। ডি-কুনহা তার পুরনো দোস্ত। তার সঙ্গে অনেক কালের কাজ-কারবার। পূর্ব এবং দক্ষিণ-পূর্ব এশিয়ার বন্দরগুলোতে যাওয়ার পথে জাহাজ যদি পোর্ট ব্লেয়ারে ভেড়ে, সোনা মিঞা একবার অন্তত ডি-কুনহার কুঠিবাড়িতে আসবেই।
ডি-কুনহা বলল, পোর্ট ভিক্টোরিয়া তো যাচ্ছ, কিছু মাল নেবে মিঞা সাব?
হাঁ হাঁ, মালের খোঁজেই তো আসেছি। আছে কিছু?
আছে আছে। গলাটা ঝুপ করে খাদে নেমে যায় ডি-কুনহার, লেকিন খুব সাবধান দোস্ত। তুমি তো অনেকদিন পোর্ট ব্লেয়ারে আসোনি। এখানে এখন বহুত কড়াকড়ি। পুলিশ আমার ওপর নজর রেখেছে। ধরা পড়লে কী হবে, বুঝতেই পারছ–
আরে পুলিশের কথা ছাড়ান দাও।
মুখে চোখে তাচ্ছিল্যের ভঙ্গি ফোটে সোনা মিঞার। কাঠের দেওয়ালে একদলা থুতু ছুঁড়ে সে বলে, এক বন্দরের মাল আর এক বন্দরে খালাস কইরা মাথার চুল পাকাইয়া ফ্যালোম। এই বয়েসে পুলিশের ডর দেখাইও না।
তোমাকে আমি চিনি ইয়ার। তোমার মাফিক হুঁশিয়ার আদমী খুব কম দেখেছি। তবু একটু সাবধান থাকতে হবে।
সোনা মিঞা জবাব দেয় না।
ডি-কুনহা বলে, কী মাল চাই?
আওয়া-বিল পাখির বাসা আর কোকেন।
কতটা দেব?
এক এক কিসিমের মাল পাঁচ পাউন্ড কইরা, মোট দশ পাউণ্ড।
ঠিক আছে। একটু ইতস্তত করে ডি-কুনহা বলে, লেকিন একটা কথা। তুমি সাচ্চা দোস্ত, তোমাকে আমি পুরা বিশ্বাস করি। তবু দামটা নগদ দিতে হবে।
দরাজ গলায় হেসে ওঠে সোনা মিঞা। বলে, এই কথা?
হাঁ হাঁ, মিঞাসাব। দু দফে আমি ঠকেছি। আমার এক চীনা দোস্ত কলকাত্তা থেকে হঙকঙ যাবার পথে এখানে এসেছিল। দশ পাউন্ড আফিং আর সাত পাউন্ড কোকেন নিয়ে গিয়েছে। ঠিক হয়েছিল, হঙকঙ থেকে ফিরে দামটা দিয়ে যাবে। দু সাল পার হয়ে গেল,
লেকিন চীনা কুত্তাটা আজও ফেরেনি।
একটু দম নিয়ে ডি-কুনহা বলতে থাকে, আর এক শালা বর্মী এডেন পোর্টে যাচ্ছিল মাঝপথেই সোনা মিঞা ডি-কুনহাকে থামিয়ে দেয়। বলে, বর্মী শালার কথা কইতে হইব না। সিধা কথাখান সিধা কইরা কয়েন হার্মাদ সাব। দামটা হাতে হাতে দিবার হইব, এই বাত তো?
কামিজের চোরা জেব (পকেট) থেকে এক গোছা নোট বার করে সোনা মিঞা। ফিস ফিস করে বলে, দাম কত?
হাজার রুপেয়া। নোটগুলো দেখতে দেখতে চোখজোড়া চক চক করে ডি-কুনহার।
গুনে গুনে এক হাজার টাকা সামনের টেবিলের ওপর রাখে সোনা মিঞা। তারপর বলে, মাল কই কুনহা সাব?
মালটা পানিঘাটে আছে।
ছোঁ মেরে টেবিলের ওপর থেকে টাকাগুলো তুলে পকেটে পুরে ফেলে সোনা মিঞা। প্রচুর হেসে প্রচুর মাথা ঝাঁকিয়ে সে বলে, আমিও এক দফে অনেকগুলান রুপেয় চোট খাইছি। এক শালার পো শালা ইন্দোনেশিয়ান মাল্লারে পোর্ট শরাব খরিদ করার লেইগা দুই হাজার টাকা দিছিলাম। মাল তো পালামই না, রুপেয়াও গেল। খুব হুশিয়ার হইয়া গেছি হেই থনে। আইজকাইল বাঁ হাতে মাল লইয়া ডাইন হাতে রুপেয়া গইনা দিই। আমার কারবার নগদা।
ডি-কুনহার চোখ দুটো অদ্ভুত এক আক্রোশে দপ দপ করে। মুখটা ভয়ানক ক্রুর দেখায়। লালচে চুলে, কুঁড়ে-ওঠা দুই হনুতে, দু পাটি ঝকঝকে দাঁতে হিংস্রতা ফুটে বেরোয়। হার্মাদ ডি-কুনহা এই মুহূর্তে দুতিন শ’ বছরের ব্যবধান ঘুচিয়ে তার নৃশংস পূর্বপুরুষ যারা নাবী বাংলায় নির্বিচার হত্যা এবং লুঠতরাজ চালাতে এসেছিল, তাদের মতোই আদিম হয়ে উঠেছে।
ডি-কুনহার মুখের দিকে সোনা মিঞা ফিরেও তাকায় না। ফেজটা বার বার খুলে, বার বার দিতে বসায়।
একসময় সোনা মিঞা উঠে পড়ে, আইজ যাই কুনহা সাব। অনেক রাইত হইল। আদাব, আদাব।
দাঁতে দাঁত চেপে ডি-কুনহা বলে, একটু বস মিঞা। মাল আজই পাবে, আমি পানিঘাটে যাব। নগদ মাল দিয়ে নগদ রুপেয় নেব।
আপনের যেমুন মর্জি।
চাঁদির মাথায় ফেজটা ঠিক করতে করতে বসে পড়ল সোনা মিঞা।
এবার ডি-কুনহা বাকি তিনজনের দিকে তাকাল। বলল, এই যে ফাই মঙ, তোমার কী মাল দরকার?
কোকেন। একটু বেশি করে দেবেন। আজকাল অনেক জাহাজ আসছে পোর্ট ব্লেয়ারে। খালাসিরা এসব মাল চায়।
বহুত আচ্ছা। বলেই আর একজনের দিকে ঘুরে বসে ডি-কুনহা, তুমি তো এবার রেঙ্গ ন যাচ্ছ জন। ওদিকে কিছু চরস চালাবার বন্দোবস্ত কর।
ঠিক হ্যায়।
লণ্ঠনের নিস্তেজ আলোতে মালয়ী খ্রিস্টান জনকে ব্রোঞ্জ মূর্তির মতো কঠিন দেখায়। কেমন যেন নির্বিকার। আস্তে আস্তে জন বলে, চরসের সঙ্গে কিছু পিনিকও দিয়ে দেবেন।
আচ্ছা।
এবার ইন্দোচীনীটার দিকে তাকাল ডি-কুনহা। চাপা কুতকুতে চোখ, উঁচলো থুতনি থেকে লম্বা লম্বা কালো সুতোর মতো কয়েক গাছা দাড়ি ঝুলছে। মাংসল গর্দান, বেঁটে বেঁটে হাত দুটো কী যেন আঁকড়ে ধরার জন্য বার বার মুঠো পাকিয়ে যাচ্ছে।
বছরখানেক আগে লোকটার সঙ্গে কার নিকোবরে আলাপ হয়েছিল ডি-কুনহার। তার নাম চি-হো। চি-হো সুমাত্রা থেকে মুক্তোর খোঁজে ডিঙি বেয়ে নিকোবর দ্বীপে এসেছিল। নিকোবর থেকে ডি-কুনহা তাকে আন্দামান নিয়ে আসে।
ইন্দোচীনী চি-হো মুলুকে থাকত না, থাকত পেনাঙে। সে প্রচণ্ড দুঃসাহসী। মোটর বোট ভরসা করে সে বিপুল সমুদ্র পাড়ি দেয়। গত এক বছরে চি-হো বার দশেক আন্দামান । এসেছে। এখানে এলে ডি-কুনহার কুঠিবাড়িতেই ওঠে। ডি-কুনহার সঙ্গে তার পাকা দোক্তি।
ডি-কুনহা বলল, তোমাকে চণ্ডুর নেশা ধরিয়েছি। নেশাটা কেমন?
চি-হো উচ্ছ্বসিত হয়ে উঠল, বহুত আচ্ছা।
পেনাঙে নেশাটার কেমন চল?
দশ বিশজন যা চীনা আছে, তারাই শুধু চণ্ডুর নেশা করে। এ ছাড়া আর কাউকে চণ্ডু ফুঁকতে দেখিনি।
না না, এ চলবে না। দুনিয়ার সব আদমীকে নেশা ধরাতে হবে। নেশা না ধরালে আমাদের বিলকুল লোকসান। কারবার গুটিয়ে ফেলতে হবে। পেনাঙে ফিরে জানাশোনা সব আদমীকে চণ্ডু ধরিয়ে দাও। বুঝলে?
মাথা নেড়ে চি-হো জানালে, বুঝেছে।
কিছুক্ষণ চুপচাপ। তারপর ডি-কুনহাই আবার শুরু করল, তুমি কবে পেনাঙে ফিরছ চি-হো?
আজ রাতেই।
ঠিক আছে। এক পেটি চণ্ডু নিয়ে যাও।
একটু পর চি-হো, ফাই মঙ বর্মী এবং জন–তিন জনকে তিনটে কাঠের পেটি দিল ডি-কুনহা। চোরাই চালানের জন্য সেগুলো নিষিদ্ধ নেশার মালে বোঝাই।
তিনজন উঠে দাঁড়াল। দাম চুকিয়ে বিদায় জানিয়ে তিনটে মূর্তি ডি-কুনহার কুঠিবাড়ি থেকে অন্ধকারে নেমে গেল।
পেনাঙ, রেঙ্গুন, এবারডিন বাজার–রাতের অন্ধকারের সুযোগে গারাচারামা গাঁও থেকে নেশার তিনটে পঙ্কিল, কদর্য স্রোত তিন দিকে ছুটে গেল।
লণ্ঠনের নিস্তেজ আলোটাকে উসকে তেজী করে নিল ডি-কুনহা।
সোনা মিঞা বলল, অনেক রাত হয়ে গেল হার্মাদ সাব।
হাঁ। হঠাৎ ডি-কুনহা অত্যন্ত ব্যস্ত হয়ে পড়ল, এই তো এবার পানিঘাটে যাব। আওয়াবিল পাখির বাসা তো কুঠিতে রাখা যায় না। বহুত ঝামেলা। পুলিশ একবার টের পেলে–
কথাটা আর শেষ করল না ডি-কুনহা। তার গলার স্বরটা অনেকখানি খাদে ঢুকে রহস্যময় হয়ে উঠল, রাত্রি বেশি না হলে এসব কাজে কি সুবিধে হয়!
আরো ঘন্টাখানেক পর দুজনে বাইরে বেরিয়ে পোর্ট ব্লেয়ারের সড়ক ধরল।
পেছনে ডি-কুনহার কুঠিবাড়িটা অন্ধকারে হারিয়ে গেল।
.
পরের দিন সকালে অগাধ সমুদ্র থেকে উঠে এসে সূর্য যখন আকাশের দেওয়াল বেয়ে ওপরে উঠতে শুরু করেছে, ঠিক তখনই দৃশ্যটা চোখে পড়ল।
ফিনিস্ক উপসাগর থেকে ফেরি লঞ্চটা বাস্তু ফ্ল্যাটের দিকে যাচ্ছিল। লঞ্চের রশিম্যানই প্রথম দেখল।
হ্যারিয়েট পাহাড়ের একেবারে নিচের দিকে যেখানে লর্ড মেয়োর কবরের ওপর কাঠের সাদা ক্ৰশটা পোঁতা রয়েছে, তারও অনেক নিচে নীল জলের উপসাগর। উপসাগরের ঠিক পাড়েই পানিঘাট।
এখন উপসাগরটা হ্রদের মতোই শান্ত দেখায়। তার নিস্তরঙ্গ জলে সোনা মিঞার মৃতদেহটা স্থির হয়ে রয়েছে। একটুও নড়ছে না।
ফেরি লঞ্চের রশিম্যান চিৎকার করে উঠল, মুর্দা (মড়া), মুর্দা–ইয়ে খুদা, সকাল বেলাতেই আঁখে কী পড়ল!
.
৩২.
আর একটা রবিবার এসে গেল।
এর আগের রবিবার অর্থাৎ ছুটির দিন জাজিরুদ্দিনের সঙ্গে বিরসার লড়াই হওয়ার কথা ছিল। কিন্তু লড়াইটা হয়নি। ফরেস্ট ডিপার্টমেন্টের একটা জরুরি কাজে সেদিন বিরসাকে কাদাকাঁচাঙ যেতে হয়েছিল। বুকের আচমকা একটা কষ্টের জন্য জাজিরুদ্দিন গিয়েছিল হাসপাতালে।
আজ সেলুলার জেলে বিরসাও আছে, জাজিরুদ্দিনও আছে। সুতরাং লড়াইটা হচ্ছেই।
.
বেশ কিছুক্ষণ আগেই সকাল হয়েছে।
কয়েদিরা কাঞ্জিপানি খেয়ে, বর্তন ধুয়ে, নিজের কুঠুরি সাফসাফাই করে, সাত নম্বর ব্লকের ওয়ার্কশপের সামনে জমায়েত হয়েছে। ছোট ছোট দলে ভাগ হয়ে তারা গুলতানি পাকাতে শুরু করেছে।
কয়েদখানায় উন্মাদনার শেষ নেই।
বিরসা এবং জাজিরুদ্দিন এখনও এসে পৌঁছয় নি। কিন্তু তাদের লড়াইর ব্যাপার নিয়ে কয়েদিরা দুটো দলে ভাগ হয়ে গিয়েছে।
আজকের লড়াইতে যদি জাজিরুদ্দিন জেতে, তা হলে বিরসা জাত দিয়ে ইসলামী বনবে। বিরসা জিতলে জাজিরুদ্দিন হিন্দু হবে। পৃথিবী থেকে বিচ্ছিন্ন একমাত্র এই সৃষ্টিছাড়া দ্বীপেই বুঝি এমন বর্বর লড়াই সম্ভব।
অসহ্য উত্তেজনায় কয়েদিরা আগের রাতটা একদণ্ডও ঘুমোতে পারে না। কে জিতবে? বিরসা না জাজিরুদ্দিন?
জাজিরুদ্দিনের হাত-পা বাঘের থাবার মতো। বাঁকানো আঙুলের ডগায় দশটা নখ এবং দু পাটি দাঁত সাতিক ধারাল। বাঘের মতোই সে ক্ষিপ্র, চতুর, ভয়ানক। চক্ষের পলকে ঝাঁপিয়ে পড়ে বিপক্ষের গলার নলী নখ এবং দাঁতে ছিঁড়ে টুকরো টুকরো করে ফেলে। ফিনকি দিয়ে রক্ত ছুটতে দেখলে তার দুই চোখ খ্যাপা উল্লাসে ভরে যায়।
অন্য পক্ষে বিরসার মাংসল শরীরে অফুরন্ত শক্তি। প্রতিপক্ষকে একবার জাপটে ধরতে পারলে, পাঁজরের হাড় গুঁড়িয়ে চুরমার করে ফেলবে। রদ্দা হাঁকাতে পারলে গর্দান ভেঙে যাবে।
বিরসা এবং জাজিরুদ্দিন, দুজনের মধ্যে কে জিতবে, কে তার হসিদ দেবে।
একদল কয়েদির ইচ্ছা, বিরসা জিতুক। আর এক দলের ইচ্ছা, জাজিরুদ্দিন জিতুক। এই দুদল ছাড়া, আরো অনেক কয়েদি আছে। তাদের বিরসা কি জাজিরুদ্দিন যে-ই জিতুক, তা নিয়ে বিশেষ মাথাবাথা নেই। দুর্দান্ত দুই মরদে লড়াই হবে–এতেই তারা খুশি, মশগুল।
সাত নম্বর ব্লকের ওয়ার্কশপের সামনে ছোট ছোট জটলা পাকিয়ে কয়েদিরা গুলতানি করছে। কে জিতবে, কার জেতা উচিত, এ সব প্রশ্ন নিয়ে তাদের মধ্যে চিল্লাচিল্লি এবং হাতাহাতির অন্ত নেই।
এক জটলার ভেতর একটি কয়েদি বলছে, জাজিরুদ্দিনের মতো এত বড় মরদ আন্দামানে কোনো কালে কয়েদ খাটতে আসে নি।
কেমন, কেমন? চারপাশ থেকে অন্য কয়েদিরা তাকে ঘিরে ধরল।
হুঁ হুঁ–জুত করে হাঁটুর মাথায় তাল ঠোকে কয়েদিটা। তারপর বলে, বুড়া ওয়ার্ডারজির কাছে শুনেছি, চার পুরুষ ধরে জাজিরুদ্দিনরা আন্দামানে কয়েদ খাটতে আসছে।
তাই নাকি?
হাঁ রে, হাঁ। জাজিরুদ্দিনের বাপজান, বাপজানের বাপজান আর তার বাপজান এখানে কয়েদ খেটে গিয়েছে।
সচ্‌ বলছিস?
বিলকুল সম্। কয়েদিটা কী ভেবে আবার শুরু করে, ব্লেয়ার সাহাব যখন এই শহর বানাতে এসেছিল, তখন জাজিরুদ্দিনের নানা আর নানার বাপজান একসাথ সাজা খাটতে এসেছিল। কয়েদ খাটার ব্যাপারে ওদের বহুৎ খানদানী ঘরানা।
জটলার মধ্য থেকে কে যেন টিপ্পনী কাটল, আন্দামানটাই জাজিরুদ্দিন শালেদের।
অন্য কয়েদিরা হাসতে হাসতে হল্লা বাধিয়ে দেয়।
একটা ঢ্যাঙা কয়েদি ধমকে চিল্লিয়ে সবাইকে থামিয়ে দেয়। তারপর বলে, চার পুরুষ ধরে শালেরা খুনী। জাজিরুদ্দিন একা বিশটা খুন করে এসেছে। জানিস, জাজিরুদ্দিন খালি নখ আর দাঁত দিয়ে খুন করে। নখ দিয়ে গলার নলীটা ছিঁড়ে রক্ত চুষে খায়। পাঁজরে জোড় পায়ে লাথি হাঁকিয়ে দম বন্ধ করে দেয়।
সবাই তাজ্জব হয়ে জাজিরুদ্দিনের কীর্তিকলাপের কথা শোনে।
কয়েদিটা বলতেই থাকে, কয়েদিরা পয়লা পয়লা আন্দামান এসে চুপচাপ থাকে। লেকিন জাজিরুদ্দিন দুসরা কিসিমের আদমী।
ক্যায়সা, ক্যায়সা? |||||||||| এখানে এসে পয়লা রোজেই ঘুষা মেরে এক পেটি অফসরের দাঁত ভেঙে দিয়েছিল। বিশ রোজ জেলে কাটিয়েই জঙ্গলে পালিয়েছিল। দো সাল পর আবার নিজে এসে ধরা দিয়েছে। কলিজার কত তাগদ থাকলে ভাগোয়া কয়েদি ধরা দেয় বুঝিস শালেরা!
জাজিরুদ্দিনের মাফিক এমন বড় মরদ আন্দামানে কোনো কালে আসে নি।
সবাই মাথা নেড়ে সায় দেয়।
অন্য এক জটলায় এক টাক-মাথা কয়েদি বলছে, বিরসা জরুর জিতবে। বিরসার বীরত্বের ওপর তার অসীম ভক্তি।
কী করে বুঝলি? অন্য কয়েদিরা জানতে চায়।
টাক-মাথা খেঁকিয়ে উঠল, শালেরা বিরসার কবজি আর ঊরু দেখেছিস?
কয়েদিগুলো একসঙ্গে চিল্লায়, না না–
কয়েদিটা এবার বিজ্ঞের মতো মাথা ঝাঁকাল। বলল, শালে মুরুখের পাল, কবজি আর ঊরু দেখলে তাগদ মালুম পাওয়া যায়। জাজিরুদ্দিনের মতো বিশটা হারামীকে টিপে মারতে পারে বিরসা। হঠাৎ গলাটা খাদে ঢুকে গেল তার, জানিস, হিন্দু ধরমের মান রাখতে রামজি বিরসাকে আন্দামান পাঠিয়েছে। ও তোর আমার মাফিক নেড়ি থেড়ি কয়েদি না।
চারপাশের কয়েদিগুলো ঘন হয়ে বসে। তাদের মুখে চোখে বিস্ময় এবং কৌতূহল-মেশা অদ্ভুত এক ভঙ্গি ফোটে। ফিস ফিস গলায় তারা বলে, তবে–
হিন্দুধর্মের মর্যাদা রাখার পূর্ণ দায়িত্ব বিরসার। আন্দামানের অন্য কয়েদিদের মতো শুধু দ্বীপান্তরের সাজা খাটাতেই আসে নি সে। বিরসা হচ্ছে ঈশ্বর-প্রেরিত পুরুষ। আন্দামানে মহান হিন্দুত্বের মানসম্ভ্রম সমস্ত কিছুই তার তাকতের ওপর নির্ভর করছে।
বিরসা সম্বন্ধে গূঢ় এবং গোপন খবরটি দিয়ে সকলের মুখচোখের ভাব লক্ষ করে টাক-মাথাটা। আস্তে আস্তে বলে, বিরসা শালে যা-তা আদমী না, সাচ্চা সিদ্ধিবাবা। জরুর সে জিতবে। জানিস বিন্ধ্যাচলের পাহাড়ে কত রোজ সে ধ্যান করেছে!
সবার শেষে সবচেয়ে মূল্যবান এবং সবচেয়ে গোপন খবরটি দেয় টাক-মাথা, বিরসা আমাকে বলেছে, ও রামজির সাথ মুলাকাত করেছে। রামজির সাথ বাতচিত করেছে। রামজিই ওকে কালাপানির কয়েদখানায় পাঠিয়েছে।
এরপর কেউ আর কিছু বলে না। সবাই অনন্ত সম্ভ্রমে চুপচাপ বসে থাকে।
অন্য সব ছুটির দিনে ছোট ছোট জটলা পাকিয়ে কয়েদিরা গুলতানি করে। পুরোদমে খিস্তিখেউড়, কদর্য গালাগাল, শরাবী কি এবং আওরতী কিত্সা চালায়। সেলুলার জেলের ছুটির দিনগুলিতে অশ্লীল রস গেজিয়ে উঠতে থাকে।
কিন্তু আজকের দিনটা ব্যতিক্রম।
আজ জাজিরুদ্দিন এবং বিরসা ছাড়া কয়েদিরা অন্য কোনো প্রসঙ্গই তুলছে না। আন্দামানের পেনাল কলোনির জন্মকাল থেকে নারী এবং নেশার কিস্স্সার যে ঢালা স্রোত বয়ে আসছিল, আজ সেটা পুরোপুরি বন্ধ হয়ে গিয়েছে।
কয়েদিরা নেশা-নারী-খিস্তি-খেউড়–সমস্ত কিছু আজ ভুলেছে। বিরসা এবং জাজিরুদ্দিনকে ঘিরে তাদের যত মত্ততা, তত উত্তেজনা। সেলুলার জেলের সমস্ত কয়েদি জাজিরুদ্দিন আর বিরসার লড়াই-এর চিন্তায় বিভোর হয়ে রয়েছে।
তাদের একঘেয়ে বন্দিজীবনে মাঝে মাঝে ছুটিছাটার দিনে কয়েদিতে কয়েদিতে এমন মজার লড়াই কিছুটা বৈচিত্র্য আনে।
প্রথমে বিরসাই এসে পড়ল।
এই দুসপ্তাহের ভেতর চেহারায় বিরাট পরিবর্তন ঘটিয়ে ফেলেছে সে। চাঁছা মাথার পিছন দিকে মোটা একটি টিকি গজিয়েছে। বুকের ওপর দিয়ে আড়াআড়ি এক গোছা-হলদে রঙের পৈতা ঝুলিয়েছে। পৈতা এবং টিকিবর্ণশ্রেষ্ঠ হিন্দুর দুটো উগ্র প্রতীক সগৌরবে ধারণ করেছে বিরসা। বঙ্গোপসাগরের এই কয়েদখানায় কোত্থেকে যে নরম গেরি মাটি জুটিয়েছে, সে-ই বলতে পারে। গেরি মাটি গুলে থ্যাবড়া নাকে, কপালে এবং বুকে নানা দেওতার ছবি এঁকেছে। ধারীওয়ালা ইজের এবং কুর্তা হলুদ রঙে ছুপিয়ে নিজেকে হিন্দু ধর্মের নিখুঁত ত্রাণকর্তা বানিয়ে ফেলেছে বিরসা।
বিরসার চালচলন, হাবভাব দেখলে মনে হয়, আন্দামানের কয়েদখানায় সগৌরবে হিন্দুধর্মের পতাকা তুলে ধরার জন্যই তার আবির্ভাব।
সাত নম্বর ব্লকের ওয়ার্কশপের সামনে এসেই বিরসা হুঙ্কার ছাড়ল, জাজিরুদ্দিন শালে কিধর?
কেউ জবাব দিল না।
চারপাশে কয়েদিগুলো গুলতানি করছিল। বিরসার হুঙ্কারে সবাই চমকে তাকাল। মুহূর্তে চিল্লাচিল্লি থেমে গেল।
আরো খানিকটা পর সাঙ্গোপাঙ্গ নিয়ে জাজিরুদ্দিন এসে হাজির।
আজকের লড়াইর জন্য সাজপোশাকের চূড়ান্ত ঘটা করেছে জাজিরুদ্দিন।
দুটো সপ্তাহ ধরে নখগুলোকে শানিয়েছে। চোখে সুর্মার ধ্যাবড়া টান মেরেছে, ভুরু দুটো পুরোপুরি কামিয়ে ফেলেছে। চোখা নুর আরো চোখা করেছে। ইজেরটা কালো রঙে ছুপিয়ে লাল ডোরা কেটেছে। কোত্থেকে খানাদানি এক আলখাল্লা জুটিয়ে গোটা দেহটা ঢেকে রেখেছে।
বিরসার মতো জাজিরুদ্দিনকে দেখলে মনে হয়, আন্দামানের কয়েদখানায় ইসলামের সম্মান রাখার সমস্ত দায় তার ওপর চাপিয়ে দুনিয়া যেন নিশ্চিন্ত হয়েছে। এর জন্য যতখানি দাম দেওয়া দরকার, সে দেবে।
আলখাল্লার রশি ঢিলা করে খুলে ফেলল জাজিরুদ্দিন। তারপর বুকের ওপর সশব্দে গোটা দশেক চাপড় মেরে চিৎকার করে উঠল, ইয়া আল্লা রসুল, আমি তোমার সাচ্চা বন্দা। আসমানের দিকে তাকিয়ে গলার স্বরটাকে শেষ পর্দায় তুলল। টেনে টেনে গানের সুরের মতো করে আওড়াল, আমি খুদাব। ইয়া খুদা, আমি তোমার বন্দা–
সঙ্গে সঙ্গে প্রতিক্রিয়া দেখা গেল।
মাংসল উরুতে চটাপট চাপড় কশিয়ে বিরসা চিল্লায়, ইয়া বজরঙ্গবলী, ইয়া রামজি, কিরপা কর কবজিতে একটু তাগদ দে। জাজিরুদ্দিন শালেকে গুঁড়িয়ে ফেলি।
চারপাশের কয়েদিরা হই হই করে ওঠে।
কয়েদিদের জটলা ছুঁড়ে সেই কয়েদিটা উঠে পড়ে। সেই কয়েদি, যার নাম আজও কেউ জানতে পারে নি। যার গলায় লোহার তারের হাঁসুলিতে একটা চারকোনা কাঠের টুকরো ঝুলছে। তাতে খোদাই করা তার নম্বর-৭০৩।
নাম জিজ্ঞেস করলে কয়েদিটা বলে, কয়েদির আবার নাম কি রে শালেরা! নাম ধাম দরিয়ায় ওই পারে ফেলে কালাপানি এসেছি! কয়েদির নাম হল তার লম্বর। আমার নাম ৭০৩ লম্বর। ওই নামেই আমাকে ডাকবি।
৭০৩ নম্বরকে দেখে বুঝবার জো নেই, লোকটা মারাঠি না বালুচ, বর্মী না মালয়ী, পাঠান না মোপলা। বুঝবার জো নেই, লোকটা বৌদ্ধ না খ্রিস্টান, মুসলমান না হিন্দু।
আজব চেহারার আজব কয়েদি মুণ্ডুটা চারপাশে ঘুরিয়ে হুমকে উঠল, চুপ মার হারামী লোক। শালেরা বেফায়দা খালি চিল্লাবে!
কয়েদিদের চেঁচামেচি থামল।
৭০৩ নম্বর জাজিরুদ্দিনের দিকে তাকাল। বলল, খুদার নামে সাত কসম খেয়ে বল, তুই হারলে হিন্দু বনবি?
জাজিরুদ্দিন আওড়াল, খুদার নামে সাত কসম, হারলে হিন্দু বনব।
৭০৩ নম্বর এবার বিরসার দিকে ঘুরল। বলল, রামজির নামে সাত কসম খেয়ে বল, তুই হারলে ইসলামী বনবি?
বিরসা আওড়াল, রামজির নামে সাত কসম, হারলে জরুর ইসলামী বনব। তামাম জিন্দেগী ওই শালে জাজিরুদ্দিনের জুতি চাটব।
৭০৩ নম্বর বলল, এবার তা হলে লড়াই শুরু হোক। এ বিরসা, এ জাজিরুদ্দিন–তোরা রাজিবাজি তো?
বিরসা বলল, রাজিবাজি।
জাজিরুদ্দিন বলল, রাজিবাজি।
চারপাশে কয়েদিরা চেঁচায়, রাজিবাজি।
সেলুলার জেলের ছুটিছাটার দিনগুলোতে এমন মজার লড়াই প্রায়ই বাধে। মরদেরা পরস্পরের তাকত পরখ করে। তামাশা দেখার জন্য টিণ্ডাল, পেটি অফিসার, জমাদার এবং সিপাইরা জটলার মধ্যে ভিড় জমায়। আজও তারা এসেছে। অবশ্য আজকের লড়াইটা অন্যদিনের তুলনায় সম্পূর্ণ আলাদা। এটা দুই ধর্মের মর্যাদা রক্ষার জন্য মহাযুদ্ধ। কয়েদিরা দুটো দলে ভাগ হয়ে গেছে। এক দল জাজিরুদ্দিনকে উৎসাহ দিচ্ছে, অন্য দলটা বিরসাকে তাতাচ্ছে।
আসমানের দিকে মাথা তুলে জাজিরুদ্দিন চিল্লায়, বিরসা হারামী আ যা।
বিরসাও হুঙ্কার ছাড়ে, জাজিরুদ্দিন কুত্তা আ যা—
এর পরেই লড়াই বেধে গেল।
দুটো থাবা উঁচিয়ে ক্ষিপ্র গতিতে বিরসার ওপর ঝাঁপিয়ে পড়ল জাজিরুদ্দিন। এক ঝটকায় তাকে ফেলে দিল বিরসা। বিরসা দৌড়ে এসে বুকে চড়বার আগেই লাফ মেরে উঠে দাঁড়ায় জাজিরুদ্দিন।
দুই জববদস্ত মরদ দু’দিক থেকে তড়পাচ্ছে, পাঁয়তারা ভাঁজছে। ঊরুর ওপর সশব্দে থাপ্পড় কষাতে কষাতে পরস্পরের দিকে এগিয়ে আসছে। সুযোগ বুঝলেই কিল ঘুষি হাঁকাচ্ছে। প্রতিপক্ষের ওপর সতর্ক দৃষ্টি রেখে দুজনই দুজনের চারদিকে চক্কর দিচ্ছে। সুবিধা পেলেই ঝাঁপিয়ে পড়বে।
একদল কয়েদি চিল্লাচ্ছে, এ জাজিরুদ্দিন, বিরসা শালের জান তুড়ে দে।
আরেক দল কয়েদি চিল্লাচ্ছে, এ বিরসা, জাজিরুদ্দিন কুত্তাটার শির ছেঁচে দে।
হল্লায় আন্দামানের আসমান ফালা ফালা হয়ে যাবার দাখিল।
জাজিরুদ্দিন কি বিরসা–অন্য কোনো দিকে কারো ভ্রূক্ষেপ নেই। বিপক্ষের ওপর দৃষ্টি স্থির রেখে তারা সুযোগ খুঁজছে।
হঠাৎ বিরসার বরাতে সেই সুযোগটা এসে গেল। পিছু হটতে হটতে বাঁ পা পিছলে চিত হয়ে পড়ল জাজিরুদ্দিন। জাজিরুদ্দিনের বুকের ওপর দুই জানুর ঠাসানি দিতে দিতে গলাটা টিপে ধরল বিরসা। জাজিরুদ্দিনের আধ হাতখানেক জিভ বেরিয়ে পড়েছে। চোখের ডেলা দুটো ঠিকরে আসার উপক্রম হয়েছে। গলার শিরগুলো পাকিয়ে পাকিয়ে ফুলে চউঠছে। গালের কশ বেয়ে ফোঁটা ফোঁটা রক্ত ঝরছে। গলার ভেতর থেকে অব্যক্ত এক গোঙানি বেরুচ্ছে।
নিরেট, ভীষণ মুখটা জাজিরুদ্দিনের মুখের কাছে ঝুঁকিয়ে বিরসা ভয়ঙ্কর স্বরে বলল, এ কুত্তার বাচ্চা, আমাকে না হারিয়ে দিতে চেয়েছিলি! এবার তোর জান চৌপট করে দিচ্ছি। দেখি কোন শালে তোকে বাঁচায়!
মাথাটা একদিকে কাত হয়ে ঝুলে পড়েছে জাজিরুদ্দিনের। নির্জীবের মতো পড়ে রয়েছে সে। বিরসার বিরাট থাবার চাপে গলার শিরগুলো ছিঁড়ে পড়বে যেন।
মুহূর্তে ঘটে গেল ঘটনাটা।
বিরসা বুঝি একটু ঢিলে দিয়েছিল। সেই ফাঁকে ক্ষিপ্র, চতুর জাজিরুদ্দিন জোড় পায়ে বিরসার তলপেটে লাথি হাঁকায়। মস্ত শরীর নিয়ে উলটে হুমড়ি খেয়ে পড়ল বিরসা। সে উঠবার আগেই তার কাঁধের ওপর লাফিয়ে পড়ে জাজিরুদ্দিন। তার দুই থাবায় দশটা নখ বিবসার মাংসল কাঁধে গেঁথে গেল। ধারাল দাঁতগুলো দিয়ে বিরসার পিঠটা ফালা ফালা করে ছিঁড়ে ফেলল সে। তারপর রক্তাক্ত দাঁতগুলো মেলে হাসল। বলল, শালে আমাকে হারাবে! কোন রামজি তোকে বাঁচায়, আমি দেখব।
চারপাশ থেকে কয়েদিরা সমস্বরে চিৎকার করে, লড়াই জমে গিয়েছে, বহুত জবরদস্ত লড়াই। বড়ে আচ্ছা খেল।
গোটা দশেক ঝাড়া মেরে কাঁধ থেকে জাজিরুদ্দিনকে নিচে ফেলে দিল বিরসা। ফেলেই বুকের মধ্যে জাপটে ধরল। লম্বা লোহার সাঁড়াশির মতো কঠিন দুটো হাতের পেষণে জাজিরুদ্দিনের পাঁজরের হাড়গুলো মট মট করে গুঁড়িয়ে যেতে লাগল।
বিরসা দাঁতে দাঁত চেপে বলল, কেমন লাগছে রে শালে?
জাজিরুদ্দিন কাতর গলায় চেঁচাতে লাগল, মর যায়েগা।
দুই হাতে জাজিরুদ্দিনকে আরো জোরে পেঁচিয়ে ধরে বিরসা। বিরাট বুকের ওপর ফেলে ডলতে থাকে, পিষতে থাকে, হাড্ডি চুরমার করতে থাকে। জাজিরুদ্দিন দম-আটকানো স্বরে সমানে গোঙায়, ছোড় দে, ছোড় দে বিরসা।
বিরসা শয়তানী চালে হাসে আর বলে, আর শালা তোকে ছাড়ি। আর তোকে ঢিলা দিই। অ্যায়সা বুরবক আমি না। পয়লা বল, হেরেছি–তবে ছাড়ব।
চারপাশ থেকে কয়েদিরা তুমুল শোরগোল করে সমানে উৎসাহ দিচ্ছে।
বিরসার বুকের মধ্যে জাজিরুদ্দিনের শরীরটা ভেঙেচুরে যেন দলা পাকিয়ে যাচ্ছে। আধ পুরো জিভটা বেরিয়ে পড়েছে জাজিরুদ্দিনের। গলার মধ্যে একটা অবরুদ্ধ গোঙানি পাক খাচ্ছে। চোখ দুটো বুজে গেছে তার।
বুকের ওপর জাজিরুদ্দিনকে একটু একটু পেষে বিরসা, আর বলে, কি রে শালে নালায়েক, কেমন লাগছে?
জাজিরুদ্দিন জবাব দেয় না।
বিরসা বলে, এখনও বল হেরেছি।
না।
মাথা ঝাঁকিয়ে ক্ষীণ আওয়াজ করে জাজিরুদ্দিন।
আচ্ছা শালে, দ্যাখ কেমন করে বাপের নাম ভোলাই, জান-জমানা চৌপট করে দিই।
বলে আরো জোরে জাজিরুদ্দিনকে ডলতে থাকে বিরসা।
জাজিরুদ্দিনের মনে হয়, প্রাণটা এবার বেরিয়ে যাবে।
কয়েদিদের মধ্যে যারা বিরসার পক্ষে, তারা চিল্লায়, সাবাস বিরসা–
যারা জাজিরুদ্দিনের পক্ষে, তারা গভীর উদ্বেগে চুপচাপ দাঁড়িয়ে থাকে। আর যারা জাজিরুদ্দিন কি বিরসা–কোনো পক্ষেই নেই, যারা শুধু মজা দেখার তাগিদেই জমায়েত হয়েছে তারা চিৎকার করতে থাকে, শাবাশ মরদ, জাজিরুদ্দিন শালেকে ফৌত করে ফেল।
বিরসা বলে, এখনও বল হেরেছি।
জাজিরুদ্দিন কাতর সুরে বলে, না।
বল যত সাল বাঁচবি, আমাকে বাপ বলে ডাকবি।
জড়িয়ে জড়িয়ে এবার জাজিরুদ্দিন কী যে বলে ঠিক বোঝা যায় না। তার গর্দানটা ভেঙে বিরসার কাঁধের ওপর ঢলে পড়ে। দুর্বোধ্য স্বরে থেকে থেকে ককাতে থাকে সে।
বিরসা আবার বলে, কি রে শালে, এন্তেকাল এসে গেল না কি?
ঠিক এই সময়েই ঘটে গেল ঘটনাটা।
জাজিরুদ্দিনের সঙ্গে অনেকগুলো D টিকিট মার্কা সাকরেদ নানা মতলবে সর্বক্ষণ ঘুর ঘুর করে। তাদেরই একজন হল ভুটিয়া। লোকটা জাতে হিন্দু, মুলুক নাসিক। হঠাৎ সাত নম্বর ব্লকের ওয়ার্কশপের পেছন থেকে মাটি খুঁড়ে উঠে এল সে। ছুটতে ছুটতে জাজিরুদ্দিনের কাছে এসে পড়ল। চক্ষের পলকে কামিজের তলা থেকে কী যেন বার করে জাজিরুদ্দিনের থাবায় গুঁজে দিল।
ভাঙা গর্দানটা তারপরেই খাড়া হয়ে গেল জাজিরুদ্দিনের। মেরুদণ্ড সিধা করে অন্তিম, হিংস্র আক্রোশে জাজিরুদ্দিন গর্জায়। ঝটকা মেরে নিজেকে ছাড়িয়ে নেবার চেষ্টা করে। কিন্তু বিরসার জাপটানির ভেতর থেকে নিজেকে মুক্ত করা অত সোজা নয়। হঠাৎ তার থাবাটা আকাশের দিকে উঠে গেল। জাহাজ-ভাঙা এক টুকরো লোহা পাথরে ঘষে ঘষে ছোরার মতো শানিয়ে এনেছে ভুটিয়া। জাজিরুদ্দিনের হাতে সেই ফলাটা ঝলকে উঠল। মুহূর্তের মধ্যে কেউ কিছু বুঝবার আগেই চারপাশের পাঁচ শ’ জোড়া চোখকে স্থির করে দিয়ে জাজিরুদ্দিনের হাতের সেই ধারাল, চোখা লোহার পাত বিরসায় তলপেটে আমূল ঢুকে গেল। সঙ্গে সঙ্গে তাজা গাঢ় রক্ত ফিনকি দিয়ে ছুটল।
হা-আ-আ-আ–মর গিয়া—
বিকট, প্রাণফাটা চিৎকার করে উঠল বিরসা।
বিরসার চিৎকারে বিন্দুমাত্র টলল না জাজিরুদ্দিন, এতটুকু বিচলিত হল না। নরম মাংসল তলপেটে ধারাল লোহার ফলাটা ঢুকিয়ে চিরে চিরে অনেকখানি ফাঁক করে ফেলল। রক্তের সঙ্গে ডেলা ডেলা হলদেটে মাংস বেরিয়ে আসছে। মেটে রঙের যকৃত আর নীল নীল পাকানো পঁচানো এক দলা নাড়িভুড়ি ঝপ করে পড়ে গেল। খাদ্যনালীটা ছোরার খোঁচায় ছিঁড়ে গিয়েছিল। খানিকটা অজীর্ণ থকথকে খাদ্যের পিণ্ড বেরিয়ে এল। পিত্তটা ফেঁসে গিয়েছিল। নীলচে তরল রস ছড়িয়ে পড়ল। বোটকা দুর্গন্ধে সেলুলার জেলের বাতাস ভারী হয়ে উঠল।
হা-আ-আ-আ–মর গিয়া–
বিরসার বিরাট দেহটা পাক খেতে খেতে ঘাসের জমিতে আছড়ে পড়ল। কিছুক্ষণ ঘাসের ওপর মুখ গুঁজে গোঙায় বিরসা। এক সময় গোঙানি থামল। দেহটা ধীরে ধীরে নিস্পন্দ হয়ে গেল।
রক্ত, থকথকে অজীর্ণ খাদ্য, ডেলা ডেলা হলদেটে চর্বি এবং মাংস আর নীল পিত্তের রসে মাখামাখি হয়ে পড়ে রয়েছে বিরসা। এক ঝাঁক বড় বড় নীল মাছি বিরসার নিথর, বিশাল দেহটার ওপর ভন ভন করে উড়তে লাগল।
বিরসাকে দেখতে দেখতে একটা হিংস্র তৃপ্তির হাসি জাজিরুদ্দিনের মুখে খেলতে লাগল। তালুতে জিভ ঠেকিয়ে অদ্ভুত শব্দ করল জাজিরুদ্দিন। দুই হাতে বার দশেক তুড়ি বাজাল। তারপর ডান পায়ের বুড়ো আঙুলটা নখসমেত বিরসার কাঁধে গেঁথে আস্তে একটা ঠেলা মারল। দাঁতে দাঁত ঘষতে ঘষতে বলল, শালে বড় মরদ এসেছে! এ জিন্দেগীতে আর আমাকে হারাতে হবে না।
আকাশের দিকে চোখা নুরওয়ালা মুখটা তুলল জাজিরুদ্দিন, দুসরা জিন্দেগীতে আবার তোর সাথ মুলাকাত হবে বিরসা। সেদিন কে জেতে কে হারে, বোঝা যাবে। তুই জিতলে আমি তোর জুতি চাটব, আমি জিতলে তুই আমার জুতি চাটবি। পাক্কা বাত বিরসা। মরদকা বাত, হাতিকা দাঁত। হাঃ-আঃ-আঃ–
বঙ্গোপসাগরের মাঝখানে এই আট শ’ কুঠুরির সেলুলার জেলটাকে কাঁপিয়ে দিয়ে বিকট শব্দে হাসতে লাগল জাজিরুদ্দিন। হাসি আর থামে না। হাসতে হাসতে জাজিরুদ্দিন কি পাগল হয়ে যাবে?
চারপাশের কয়েদিগুলো নিশ্বাস বন্ধ করে দাঁড়িয়ে ছিল। চোখের পাতা তাদের পড়ছে। না। জাজিরুদ্দিন আর বিরসার লড়াইর পেছনে এমন একটা সাঙ্ঘাতিক ব্যাপার যে লুকিয়ে ছিল, আগেভাগে কেউ কি আন্দাজ করতে পেরেছিল?
সেই কয়েদিটা, যাকে দেখে বুঝবার জো নেই, সে হিন্দু না মুসলমান, বৌদ্ধ না খ্রিস্টান, মারাঠি না পাঠান, মোপলা না পাঞ্জাবী-সে-ই প্রথম স্তব্ধতা ভাঙল, বিরসা শালে জান দিল! কেমন এক ধরনের আক্ষেপের সুর ফুটল তার গলায়।
চারপাশের কয়েদিগুলো দলা পাকিয়ে নিষ্ক্রিয় এবং অসাড় দাঁড়িয়ে ছিল। চোখের সামনে বিরসার নিশ্চল দেহ এবং এত খুন দেখেও তারা পুরোপুরি বিশ্বাস করে উঠতে পারছিল না।
আচমকা সমস্ত নিষ্ক্রিয়তা কেটে গেল। সবগুলো কয়েদি একই সঙ্গে একই স্বরে চিৎকারে করে উঠল, মর গিয়া, মর গিয়া। জাজিরুদ্দিন বিরসাঁকো কোতল কর দিয়া।
তারপরই জটলা ভেঙে কয়েদিরা চারদিকে ছুটতে লাগল। চিৎকার হল্লায় সেলুলার জেল এখন সরগরম।
একটু পর পুলিশ-জমাদার-হাবিলদার, জেলার এবং জেল সুপারিন্টেডেন্ট–সবাই ঝাঁক বেঁধে এসে পড়ল।
বিরসার মৃতদেহটা ঘিরে নীল মাছির ঝক ভন ভন করছে। রক্তের আঁশটে গন্ধ বাতাসে ছড়িয়ে যাচ্ছে।
জাজিরুদ্দিন সমানে হাসছে আর বলছে, শালে বড়ে মরদ এসেছে। শালে বড়ে উস্তাদ এসেছে! তার থাবার রক্তাক্ত ফলাটা দুপুরের রোদে ঝলকাতে থাকে।
চারপাশের কয়েদিরা এতক্ষণে চিল্লাতে চিল্লাতে দূরের ব্লকগুলোতে পালিয়ে গিয়েছে।
জাজিরুদ্দিনের হাতে লোহার হাতকড়া পড়ল। দুটো পুলিশ আর দুটো জমাদার বেতের মোটা ডাণ্ডা দিয়ে গুঁতোতে ওঁতোতে জেলার সাহেবের অফিসের দিকে নিয়ে গেল তাকে।
এক কদম এগোয় জাজিরুদ্দিন, তিন কদম পিছোয়। আর সমানে চিল্লায়, আমি হলাম জাজিরুদ্দিন। দুনিয়ায় কত লড়াই আমি জিতেছি। আর ওই বিরসা শালে আমাকে হারাতে চায়! হাঃ-হাঃ-হাঃ–। গলা ফাটিয়ে হেসে ওঠে জাজিরুদ্দিন। হাসির দাপটে দেহটা দুমড়ে বেঁকে যেতে থাকে। লম্বা জিভটা ফের বেরিয়ে পড়ে।
পুলিশ এবং জমাদাররা জাজিরুদ্দিনকে টেনে হিঁচড়ে জেলার সাহেবের অফিসে ঢোকায়।
সাত নম্বর ব্লকের ছোট্ট ময়দানে বিরসার দেহটা পড়েই থাকে। রক্ত জমে থকথক করে। আরো মাছি এসে জোটে। রক্তের মধ্যে সাঁতরাতে সাঁতরাতে ডানা জড়িয়ে যায় তাদের।
এখন দুপুর। সূর্যটা দ্বীপের মাথায় এসে উঠেছে। তেজী রোদে বিরসার মৃতদেহটা যেন ঝলসে যেতে থাকে।
.
এক পাশে দাঁড়িয়ে দাঁড়িয়ে সবই দেখেছে লখাই। তারপর কয়েদিদের সঙ্গে ছুটে দূরের ব্লকগুলোর দিকে উধাও হয়ে গেছে।
বঙ্গোপসাগরের এই নিদারুণ দ্বীপে ধর্মের মহিমা এমন করেই পুরোপুরি বজায় থাকে। এখানে সমস্ত কিছুই সৃষ্টিছাড়া।
.
৩৩.
আজ মঙ্গলবার।
ফি মঙ্গলবার সাউথ পয়েন্ট কয়েদখানায় ম্যারেজ প্যারেড হয়।
.
কম্বলের তলা থেকে মাথা বার করে আকাশটাকে দেখবার চেষ্টা করল সোনিয়া। এখনও রোদ ওঠে নি। সূর্য ওঠার আগে ফিকে ফিকে আলো এবং প্রচুর অন্ধকার মিশে আকাশটাকে ঝাপসা করে রেখেছে।
শীতের এই শেষ দিনগুলোতেদ্বীপের মাথায় কুয়াশা পড়তে থাকে। গাঢ় কুয়াশার নিচে দ্বীপ এবং সমুদ্র নিরাকার হয়ে যায়।
রসদ্বীপটাকে এখন দেখা যাচ্ছে না। উপসাগরের নীল জল কি দূরের সমুদ্রও চোখে পড়ে না। পাথুরে দেওয়ালে উন্মাদ উপসাগর অবিরাম মাথা কোটে। শুধু তার শব্দ শোনা যায়। নারকেল বনে খ্যাপা বাতাস এলোপাতাড়ি ছুটতে থাকে।
কান খাড়া করে বাতাস আর দরিয়ার গর্জন শোনে সোনিয়া।
অনেকক্ষণ পর আকাশ থেকে গাঢ় কুয়াশার স্তর ছিঁড়ে ফালা ফালা হয়ে যেতে থাকে। রসদ্বীপটাকে এখন একটা ধোঁয়ার পাহাড়ের মতো মনে হয়। উপসাগরের নীল ঢেউগুলো চিক চিক করতে থাকে। কম্বলের তলা থেকেই সোনিয়া দেখতে পায়, আটলান্টা পয়েন্টের মাথায় সেলুলার জেলের লাল বাড়িটা কুয়াশার মধ্যে থেকে ফুটে বেরুতে শুরু করেছে।
কুয়াশা কুঁড়ে কুঁড়ে সোনার তারের মতো রোদের রেখা এসে পড়েছে মুখের ওপর। সাউথ পয়েন্ট কয়েদখানার ওপর দিয়ে এক ঝাক সী-গাল এই সকালেই খাদ্যের খোঁজে বেরিয়ে পড়েছে। সকালের নরম রোদ, আকাশের গায়ে উড়ন্ত সী-গাল, দূরের আবছা রস দ্বীপ–এগুলো বড় ভাল লাগছে সোনিয়ার। মুখের ওপর রোদ এসে পড়েছে। তবু কম্বল টেনে রোদ ঠেকাবার চেষ্টা করল না সোনিয়া।
পেটি অফিসারনী এভোয়ারী এসে হাজির হল। সোনিয়ার কম্বলে জাঁকিয়ে বসে বলল, আই আওরত, দিলটা খুব খোশ রয়েছে, না?
কেন?
আই শালী, কিছুই যেন জানিস না!
কী জানব?
কী জানব! একদৃষ্টে সোনিয়ার মুখের দিকে কিছুক্ষণ তাকিয়ে রইল এতোয়ারী। তারপর হেসে ফেলল। বলল, মাগীর দিলে বহুত ফুর্তি!
ফুর্তি কেন?
মাগী বলে কী! ফুর্তি কেন! আজ শাদির ‘প্যারিড’ হবে। একটু দম নিয়ে এতোয়ারী শুরু করে, কমিশনার সাব তোকে শাদি করার ‘পারমিশ’ (পারমিশন) দিয়েছে। নসিবটা তোর বহুত আচ্ছা। এত তাড়াতাড়ি কেউ শাদির ‘পারমিশ’ পায় না।
বাইরের দিকে তাকায় এতোয়ারী। উপসাগর, রস দ্বীপ এবং অনেক দূরের সমুদ্র পেরিয়ে এতোয়ারীর দৃষ্টি কোনো এক দুর্নিরীক্ষ দিগন্তে উধাও হয়ে যায়। বহু দূর থেকে যেন কণ্ঠস্বর ভেসে আসতে থাকে তার, চান্নু সিংকে তুই পাবি সোনিয়া। আদমীটা বড় ভাল। আদমীটার ইমান আছে, দিল আছে, আবার রুপেয়াও আছে। চান্নুকে শাদি করে তোর বহুত সুখ হবে। আমার কথাটা মনে রাখিস।
সোনিয়া জবাব দেয় না।
এরপর অনেকক্ষণ চুপচাপ। সোনিয়া আর এতোয়ারী পরস্পরের মুখের দিকে নির্নিমেষ তায়ি থাকে।
হঠাৎ দু’হাতে সোনিয়াকে জাপটে ধরে এতোয়ারী। বলে, চান্নুকে শাদি করে ছটা রোজ কাটিয়েছিলাম। আমার খুনে রেণ্ডিপড়ার বিষ রয়েছে। ঘরে দিল বসাতে পারি নি। আদমীটাকে একটু সুখ দিতে পারি না। চান্নুকে শাদি করে তুই তাকে সুখ দিস সোনিয়া।
যে নারী আন্দামানে আসার আগে দুদুটো রেণ্ডিপাড়া চালাত, দাঙ্গা-রাহাজানি খুনখারাপির বিষ যার রক্তের মধ্যে জীবাণুর মতো মিশে আছে, সাত বছর সাউথ পয়েন্ট জেলে কয়েদ খেটেও যার স্বভাব বিন্দুমাত্র বদলায় নি, চান্নু সিংকে শাদি করেও ঘরে যে দিল বসাতে পারে নি, আজ তারই গলায় অদ্ভুত এক আক্ষেপ ফুটছে, জিন্দেগীটা আমার
বরবাদ হয়ে গেল রে সোনিয়া।
বরবাদ হবে কেন? তুমি রেণ্ডিবারিক কয়েদখানার পেটি অফসারনী। মাসে মাসে তলব পাও। তোমার কত দাপট!
আমি পেটি অফসারনী! আমার কত দাপট! মাসে মাসে তলব পাই! সব ঠিক সোনিয়া, আবার সবই ঝুট। বলতে বলতে দুই হাঁটুর ফাঁকে মুখটা গুঁজে দেয় এতোয়ারী। জবরদস্ত পেটি অফিসারনীর চোখ ফেটে বুঝি আঁসু ছুটবে।
এভোয়ারীর একটা হাত ধরে সোনিয়া আস্তে আস্তে বলে, সব ঝুট কেন বহীন?
বহীন, আওরতের মরদ ছাড়া উপায় নেই। বিশোয়াস করে নিজের জান-জমানা জিন্দেগী কারো হাতে তুলে দিতে না পারলে সুখ নেই, শান্তি নেই। বলে একটু থেমে, কী যেন ভাবতে থাকে এতোয়ারী।
হয়তো সে ভাবে, দুদুটো রেণ্ডিপাড়া চালানোর মধ্যে, খুনখারাপি-দাঙ্গা-রাহাজানির মধ্যে, কি পেটি অফিসারনীগিরির মধ্যে দুনিয়ার সমস্ত আনন্দ নিহিত নেই। আজকাল বয়স হয়েছে, রক্ত ঝিমিয়ে পড়েছে। হিসাব এসেছে জীবনে। সেই হিসাবের আলোতেই একটা নতুন সত্যের চেহারা দেখেছে এতোয়ারী। হয়তো সে ভাবে, সমস্ত মত্ততা যখন ঘুচে যায়, সফেন রক্ত থেকে যখন দুটো রেণ্ডিপাড়ার বিষ মুছে যেতে থাকে, জোরাল নেশা ছুটে যাবার মতো যখন দাঙ্গা-রাহাজানির কথা মন থেকে নিশ্চিহ্ন হয়ে যায়, তখন প্রয়োজন একটি নির্ভরযোগ্য অবলম্বন। প্রয়োজন এমন একটি পুরুষের, যাকে বিশ্বাস করা চলে, যার হাতে জিন্দেগীটা তুলে দিয়ে নিশ্চিন্ত হওয়া যায়।
হঠাৎ এতোয়ারী বলে, আমার আর কোনো উপায় নেই। তামাম জীবন এই ‘রেণ্ডিবারিক’ কয়েদখানায় কাটাতে হবে। কোনোদিন আর বেরুতে পারব না।
সমস্ত উপায় খুইয়ে জীবনের বিরাট একটা সত্যের সামনে এসে দাঁড়িয়েছে এতোয়ারী। আস্তে আস্তে সে বলতে থাকে, আমি যে ভুলটা করেছি, তুই সেটা করিস না বহীন। চান্নুকে ভালবাসবি, ঘরে দিল বসাবি। জিন্দেগীটা আমার মতো বরবাদ করে দিস না। অদ্ভুত এক আবেগে গলা বুজে গেল এতোয়ারীর।
সোনিয়ার কেন যেন মনে হয়, চান্নু সিং-এর সঙ্গে মাত্র ছটা দিন কাটালেও এতোয়ারীর মনে তার স্থায়ী, অক্ষয় ছাপ পড়েছে। চান্নুকে সে ভুলতে পারে নি। চান্নুর জন্য তার বুকে অফুরন্ত মহবৃত। হঠাৎই অন্য একটা প্রশ্ন জাগে সোনিয়ার মনে। কাকে বেশি ভালবাসে এতোয়ারী? চান্নু সিংকে, না নিজের জীবনকে? সোনিয়ার মনে হয়, নিজের জন্যও বুঝি এতোয়ারীর অগাধ, অথৈ ভালবাসা।
কেশে গলাটা সাফ করে নেয় এতোয়ারী। বলে, এবার উঠে পড় সোনিয়া। একটু পরই প্যারিড শুরু হবে। গোসল করে নে। তারপর সাফা কাপড়াকুর্তা পরবি। আমি তোকে সাজিয়ে দেব। নে, জলদি কর।
ফস করে সোনিয়া বলে বসে, আমি শাদি করব না পেটি অফসারনী।
কেন? এতোয়ারী খেঁকিয়ে উঠল, ছোঁকরি, শাদি না করলে রেণ্ডিবারিক জেলে পচে পচে মরবি যে! তোর ব্যারাম হয়েছে, শাদি না করলে এ ব্যারাম সারবে না।
সোনিয়ার দুটো ঠোঁটের ফাঁকে সূক্ষ্ম, দুর্বোধ্য একটি হাসি ফোটে। আশ্চর্য সে-হাসিতে এতটুকু শব্দ নেই। কী আছে, কে জানে।
হাসির নমুনা দেখে মেজাজটা ঠিক রাখতে পারে না এতোয়ারী। খেপে ওঠে সে। খানিকটা অশ্লীল, কুৎসিত খিস্তি করে সে বলে, মাগী, শাদি না করলে ওই রামপিয়ারী কুত্তীটা তোকে ছিঁড়ে ছিঁড়ে খাবে।
রামপিয়ারীর নাম শুনেই অন্তরাত্মা শিউরে উঠল সোনিয়ার। ফিস ফিস করে সে বলল,, শাদি করব না, ঠিক এ-কথা বলতে চাই নি।
তবে কী বলতে চাস?
এতোয়ারীর কথায় খেয়াল নেই সোনিয়ার। রামপিয়ারীর নাম শুনেই বুকের মধ্যে সেই যে কাঁপুনি ধরেছে, এখনও থামে নি। অদ্ভুত এক ভয় মেরুদণ্ড বেয়ে খাড়া ঝিলিকের মতো উঠছে, নামছে।
এতোয়ারী চিল্লায়, আঁই মাগী, কী বলতে চাস?
শাদি করব, লেকিন চান্নুকে না।
কেন?
দিল চাল্লুকে শাদি করতে চায় না।
কেন?
দিলই বলতে পারে। এবার অনেকটা সহজ হয়ে এসেছে সোনিয়া। রামপিয়ারীকে যে ভয় পাচ্ছিল, সেটা কেটে যেতে শুরু করেছে। সেই দুর্বোধ্য হাসি চিকন একটি রেখায় দুই ঠোঁটের মধ্যে ফুটি ফুটি করছে তার।
বিচিত্র নারী সোনিয়া। কৌতুকে কি তামাশায় যখন সে মেতে ওঠে তখন তাকে বোঝ যায় না।
এতোয়ারী আর কথা বাড়ায় না। তাড়া লাগায়, ওঠ ওঠ, কয়েদানী গুনতির সময় হয়েছে। একটু পর শাদির প্যারিড শুরু হবে।
.
আজ সকালেই গোসল সেরে কাঞ্জিপানি খেয়ে বর্তন ধুয়ে রাখল সোনিয়া। তারপর শাদির প্যারেডের জন্য তৈরি হতে লাগল।
কালো কালো চুলগুলি মাজা ছাপিয়ে নিচে নেমে গিয়েছে। পরিপাটি করে দীর্ঘ চুলে বাহারি খোঁপা বাঁধল সোনিয়া। একটু আগে এতোয়ারী অনেকগুলো হাওয়াই বুটির ফুল দিয়ে গিয়েছিল। খোঁপার চারপাশে ফুলগুলি গেঁথে দিল। কোত্থেকে যে একটু সুর্মা আর মেহেদীও জুটিয়েছিল, সোনিয়াই জানে। চোখের কোলে সুর্মার সরু টান দিল সে, হাতের পাতায় মেহেদীর রস মাখল। দিন দুই আগে ক্ষার দিয়ে কেচে শাড়ি আর কুর্তা সাফ করে রেখেছিল, কুঁচি মেরে শাড়ি পরল। শুকনো এক টুকরো কাপড় দিয়ে ঘষে ঘষে মুখখানা চকচকে করে তুলল।
এখন আর সোনিয়াকে চেনাই যায় না। সামান্য কয়েকটি উপকরণ। তারই কারসাজিতে তার দেহে এক মোহময়ী জাদুকরী ফুটে বেরিয়েছে।
অনেক, অনেকদিন পর নিজেকে সাজিয়েছে সোনিয়া। আয়নায় নিজেকে দেখে মুগ্ধ হয়ে গেল।
রামদেও তিওয়ারীকে মনে পড়ল সোনিয়ার। মনে পড়ল ব্রিজলালকে। না না, তারা আজ আর কেউ নয়। বুকের ভেতর অতীতের অসহ্য স্মৃতিগুলোকে পুষে নিজেকে অবিরত কষ্ট দিয়ে কী লাভ? নতুন করে জীবন শুরু করবে সনিয়া। জীবন থেকে অতীতকে কেটে হেঁটে বাতিল করে দেবে। অতীতের জন্য আজ থেকে আর মোহ নেই, দুঃখ নেই, জ্বালা নেই। বঙ্গোপসাগরের এই দ্বীপে সে যেন আজ নতুন করে জন্ম নিয়েছে। এই দ্বীপ তাকে ঘর দেবে, একটি পুরুষ দেবে, বেঁচে ওঠার পথ দেখিয়ে দেবে।
পেটের মধ্যে মাঝে মাঝে ডেলা ডেলা মাংস ইটের টুকরোর মতো শক্ত হয়ে তোলপাড় করতে থাকে। দুঃসহ এক যন্ত্রণা তখন নাড়িগুলো ছিঁড়তে ছিঁড়তে মাংস এবং চর্বির ভেতর। দিয়ে শির শির করে ছুটতে থাকে। যন্ত্রণাটা যখন চাড়া দেয় তখন একটা ধারালো ছোরা দিয়ে পেটটাকে ফেড়ে ফেলতে ইচ্ছা করে। মনে হয়, গলায় রশি দিয়ে কি দরিয়ায় ঝাঁপ দিয়ে এই যন্ত্রণার হাত থেকে রেহাই পায়। এ-এক দুরারোগ্য স্ত্রীব্যাধি। পুরুষসঙ্গ ছাড়া এ-রোগের আসান্যু নেই। তাই কমিশনার সাহেব শাদির অনুমতি দিয়েছেন।
রোগ সেরে যাবে। একটি পুরুষকে ঘিরে নতুন করে বেঁচে উঠবে। বেঁচে ওঠার অন্ধ, উন্মাদ নেশায় বুঁদ হয়ে রইল সোনিয়া। বাঁচা ছাড়া জীবনের অন্য সব কিছু ভুলে গেল।
কালাপানির এই দ্বীপটাকে, নিজের জীবনকে, এমনকি এই সকালটাকেও হঠাৎ বড় ভালবেসে ফেলল সোনিয়া।
অনেকক্ষণ নিজের দিকে মুগ্ধ চোখে তাকিয়ে ছিল সোনিয়া। নানা ভাবনা মনের মধ্যে ভিড় জমাচ্ছিল। আচমকা লখাইর কথা মনে পড়ল। ঝড়ের দরিয়ার সেই সাথীটার কথা মনে পড়লেই কেমন যেন উদাস লাগে।
কিন্তু আজকের দিনটাই আলাদা। এর স্বাদ-গন্ধ বর্ণ স্বতন্ত্র। জীবনের অন্য দিনগুলোর সঙ্গে আদৌ এর মিল নেই।
সোনিয়ার মনে হল, ঝড়ো উন্মাদ সমুদ্রে একটা রাত একটি পুরুষের সঙ্গে কাটালেই দিলে দাগ পড়া উচিত নয়। অনায়াসে দিল থেকে লখাইর ভাবনাটা ঝেড়ে ফেলে দিল সোনিয়া।
বিশেষ কোনো পুরুষ নয়, এত বড় দুনিয়ার যে-কোনো একটি পুরুষকে নিয়ে এই রেণ্ডিরারিক কয়েদখানার বাইরে কোথাও নতুন করে জীবনটাকে শুরু করার আশায় উন্মুখ হয়ে রইল সোনিয়া।
সোনিয়ার মনের অবস্থাটা যখন এইরকম, ঠিক তখনই টিণ্ডালান রামপিয়ারীর দেখা মিলল। রামপিয়ারী কখন যে তার পাশে এসে দাঁড়িয়েছে, সোনিয়া খেয়াল করতে পারে নি।
মৃদু একটা ঠেলা দিয়ে রামপিয়ারী আস্তে ডাকল, এ সোনিয়া–
মুখটা ঘুরিয়েই চমকে উঠল সোনিয়া। রামপিয়ারীর গোল গোল, পাতাহীন চোখ স্থির হয়ে জ্বলছিল। কেমন এক ধরনের বিহ্বল, নেশাতুর দৃষ্টি ফুটে রয়েছে সে চোখে।
রামপিয়ারীর জ্বলন্ত চোখ দুটোর পেছনে একটা স্পষ্ট অর্থই থাকে। সেই চোখের দিকে তাকিয়ে শিউরে উঠল সোনিয়া।
রামপিয়ারী বুঝেই উঠতে পারছে না, কেমন করে, কোন ভোজবাজিতে সোনিয়া এমন খুবসুরতী হয়ে উঠল। আচ্ছন্ন, জড়ানো স্বর ফুটল রামপিয়ারীর গলায়, এ লেড়কী, একেবারে পরী বনে গেছিস!
সোনিয়া কিছু বলল না।
রামপিয়ারী বলতে লাগল, এত খুবসুরতী সেজেছিস কেন? দেখে দেখে দিলের ধড়কান বন্ধ হয়ে যায়!
সোনিয়া এবারও জবাব দিল না।
রামপিয়ারী পা ঘষতে ঘষতে সোনিয়ার কাছে চলে এল। ফিস ফিস করে বলল, সোনিয়া, তুই জাদু জানিস, জরুর জাদু জানিস। তাই না?
অস্ফুট স্বরে সোনিয়া বলে, কি জানি–
জানিস জানিস–দুই হাতে সোনিয়াকে জাপটে ধরে রামপিয়ারী বলতে থাকে, নইলে সারা রাত আমার আঁখে নিদ আসে না কেন? সারা রাত তোর কথা ভাবি কেন?
সোনিয়া চুপ করে থাকে।
অনেকক্ষণ রামপিয়ারীও আর কিছু বলে না।
বেলা চড়ছে। দ্বীপের মাটি তেতে উঠতে শুরু করেছে। ঝকঝকে নীল আকাশে খণ্ড খণ্ড ধূসর রঙের মেঘ ভেসে চলেছে। সকালের প্রথম রোদে মেঘের টুকরোগুলি ঝলমল করতে থাকে।
সিসোস্ট্রেস উপসাগরে সিঙ্গাপুর-গামী একটা বিরাট জাহাজ এসে ভিড়েছে। জাহাজের মাস্তুলটা জ্বলছে। মাস্তুলের ডগায় একটা সাগরপাখি বসে আছে, সেটাও যেন জ্বলছে।
হঠাৎ রামপিয়ারী বলল, আজ শাদির প্যারিড হবে।
জানি।
জানিস! কেমন যেন অন্যমনস্ক দেখায় রামপিয়ারীকে। তারপরেই চকিত হয়ে উঠল সে, কী জানিস?
আজ শাদির প্যারিড হবে।
এবার একেবারে ভিন্ন কথা পাড়ল রামপিয়ারী। পাতাহীন চোখজোড়া আগে থেকেই ঝক ঝক করছিল। জ্বলন্ত চোখের তারা দুটো সোনিয়ার মুখের ওপর স্থির করে রেখে তাকায় সে। চোয়াল দুটো ক্রমশ কঠিন হতে থাকে। হনু দুটো খাড়া হয়ে ফুঁড়ে বেরোয়। মুখচোখের ভঙ্গি নিষ্ঠুর হয়ে ওঠে। মুহূর্তে রামপিয়ারীর চেহারায় আশ্চর্য এক পরিবর্তন দেখা দেয়।
রামপিয়ারী বলল, আমার কাছে একটা কথা লুকিয়ে রেখেছিলি কেন?
কী কথা?
তুই শাদির পারমিশ (পারমিশন) পেয়েছিস।
সোনিয়া চুপ করে রইল।
শালী খচরী, আমাকে এ-কথাটা বলিস নি কেন? রামপিয়ারী গর্জে উঠল।
এমনি বলি নি। কাঁপা গলায় বলল সোনিয়া।
এমনি বলি নি! রামপিয়ারী খেপে উঠল, মনে করেছিলি, তুই না বললে আমি টের পাব না? শালী, তোর জান তুড়ব। বলতে বলতে সোনিয়ার মুখে মাথায় সমানে কিল ঘুষি চালায় রামপিয়ারী।
কাতর স্বরে সোনিয়া বলে, আমাকে মেরো না টিণ্ডালান।
সোনিয়ার স্বরে কী আছে কে জানে। সঙ্গে সঙ্গে মার থামায় রামপিয়ারী। গলাটা হঠাৎ নরম করে ফেলে, জানি, আমি রেণ্ডিবারিক কয়েদখানার টিণ্ডালান। কিছুই আমার কাছ থেকে লুকিয়ে রাখতে পারবি না সোনিয়া। বলে একদৃষ্টে সোনিয়ার মুখের দিকে তাকিয়ে কিছু লক্ষ করে। তারপর ফের বলে, তুই শাদি করিস না সোনিয়া।
শাদি না করলে আমার ব্যারাম সারবে না।
ঝুট!
ডাক্তার সাব বলেছে।
কিছুক্ষণ কী ভেবে রামপিয়ারী নরম গলায় বলে, শাদি যদি করতেই হয়, আমাকে কর। তোকে রুপেয়া দেব, গয়না দেব।
পাতাহীন চোখদুটো ধিকি ধিকি জ্বলে রামপিয়ারীর। সে-চোখের দিকে তাকিয়ে কী বুঝবার চেষ্টা করে সোনিয়া। যতটা বোঝে, তার চেয়ে অনেক বেশি দুর্বোধ্যই থাকে।
রামপিয়ারী আবার বলে, আজ শাদির প্যারিড হবে। লেকিন তুই প্যারিডে দাঁড়াবি না।
জরুর দাঁড়াব। মরদ নিয়ে ঘর করতে আমার সাধ হয় না?
দাঁতে দাঁত ঘষে রামপিয়ারী। চাপা, তীব্র স্বরে বলে, মরদে কোন সুখ! মরদ! মরদ! মরদ নইলে জামানা বুঝি বেচাল হয়ে যায়!
হাঁ। কেমন একটা জেদ যেন সোনিয়াকে পেয়ে বসে। সে বলে, প্যারিডে আমাকে দাঁড়াতেই হবে। নইলে এই রেণ্ডিবারিক-এ থাকলে তুমিই আমাকে খতম করবে।
নির্মম চোখে তাকিয়ে থাকে রামপিয়ারী। সে বুঝেই উঠতে পারে না, কেমন করে সোনিয়া এতটা দুঃসাহসী হয়ে উঠতে পারে। তার মতো সাঙ্ঘাতিক একটা টিণ্ডালানের মুখের ওপর জেদ দেখাবার শক্তি কোত্থেকে সোনিয়া পেল, ভেবে ভেবে তাজ্জব বনে যায় সে।
ভয়ঙ্কর গলায় রামপিয়ারী বলে, সাফ কথাটা শুনে রাখ। প্যারিডে দাঁড়াবি না।
দাঁড়াব।
কেমন করে দাঁড়াস, আমিও দেখব!
রামপিয়ারী আর বসল না, বড় বড় পা ফেলে বেরিয়ে পড়ল। তার দীর্ঘ দেহ আর দীর্ঘতর একটি ছায়া একাকার হয়ে অনেক দূরে মিলিয়ে গেল।
একটু পরেই ম্যারেজ প্যারেড-এর সময় হয়ে গেল।
.
সাউথ পয়েন্ট কয়েদখানার ছোট ময়দানটা সতেজ ঘাসে এক টুকরো সবুজ গালিচার মতো দেখায়। সেটার চারপাশ থেকে অনেকগুলো নারকেল গাছ সিধা আকাশের দিকে মাথা তুলেছে। নারকেল গাছের মাথায় রোদ এসে পড়েছে।
আজকের দিনটা বড় উজ্জ্বল, বড় সুন্দর।
এত বড় আকাশে দুচার টুকরো ধূসর রঙের মেঘ ছাড়া বাকি সব কিছুই নিষ্কলঙ্ক, নীল। অনেক শূন্যে ডানা স্থির রেখে এক ঝাক গোয়েলেখ পাখি বাতাসে সাঁতার কাটে।
ময়দানটার এক দিকে গুটিকতক চেয়ার। সেগুলো দখল করে জাঁকিয়ে বসেছেন ডাক্তার, সাউথ পয়েন্ট কয়েদখানার মেম জেলার, সেলুলার জেলের সাহেব জেলার, জেল সুপারিনটেনডেন্ট। তাদের পাশে পুলিশ-জমাদার-হাবিলদারদের বাহিনী। উলটো দিকে টিণ্ডালান, পেটি অফিসারনী আর ওয়ার্ডারনীরা দাঁড়িয়ে রয়েছে।
ময়দানের ওপর কাতার দিয়ে জন বিশেক পুরুষ কয়েদি দাঁড়িয়ে আছে। এরা সকলেই সরকার থেকে সেলফ সাপোর্টার্স টিকেট পেয়েছে। পেয়েছে শাদি করার আইনমাফিক অধিকার।
মেম জেলার উঠে দাঁড়ালেন। হাতের ইঙ্গিতে একটা টিণ্ডালানকে ডাকলেন। বললেন, কয়েদানীদের নিয়ে এস।
একটু পর কয়েদিনীদের নিয়ে ফিরে এল টিণ্ডালানটা।
প্রায় পনেরো জন কয়েদিনী পুরুষ কয়েদিদের মুখোমুখি দাঁড়াল। এরাও শাদি করার পারমিশ (অনুমতি) পেয়েছে।
বঙ্গোপসাগরের এই বিচিত্র দ্বীপে আরো বিচিত্র স্বয়ম্বরের ব্যবস্থা হয়ে গেল।
একটা টিণ্ডালান হাঁকল, এ ময়দানা কয়েদি, এ জেনানা কয়েদানী–আপনা আপনা আদমী পসন্দ কর। আপনা আপনা সাথী বেছে নে, দেখে নে, তাদের রাজিবাজি করিয়ে নে।
এর পরই ম্যারেজ প্যারেড শুরু হল।
কয়েদিনীদের সঙ্গে সারি দিয়ে দাঁড়িয়েছে সোনিয়া। অজানা এক ভয়ে বুকের ভেতরটা দুরু দুরু করে, হৃৎপিণ্ড তোলপাড় হয়ে যায়। নাকের ডগায় কণায় কণায় ঘাম ফুটে ওঠে। মাথা তুলে পুরুষ কয়েদিদের ভেতর থেকে মনের মতো একজনকে যে পছন্দ করবে, সে শক্তিটুকু পর্যন্ত হারিয়ে ফেলেছে সোনিয়া। যে-নারী কোতল করে দ্বীপান্তরী সাজা নিয়ে কালাপানি আসতে ডরায় নি, বাকি জীবনের জন্য একটি পুরুষ বেছে নিতে তার বুক এত কঁপে কেন?
কয়েদি এবং কয়েদিনীদের মাঝখানে দাঁড়িয়ে টিণ্ডালানটা আবার চেঁচায়, শরমের মাথা খা লেড়কীরা। আপনা আপনা মরদ পসন্দ কর। লেড়কারা শরমবালীদের শরমের মাথা খেতে শিখিয়ে দে।
একে একে পুরুষ কয়েদিরা সোনিয়ার সামনে দিয়ে যায়। ফিস ফিস করে প্রত্যেকেই বলে, মুখ তোল জেনানা।
মুখ তুলতেই তো চায় সোনিয়া, কিন্তু পারে কই?
একটু দাঁড়িয়ে থেকে কয়েদিটা হয়তো প্রশ্ন করে, নাম কি তোমার?
সোনিয়া জবাব দেয় না। গলা শুকিয়ে কাঠ। চোয়াল দুটো যেন আটকে গিয়েছে।
একে একে প্রায় সবগুলো কয়েদিই সামনে এসে দাঁড়ায়। একই প্রশ্ন করে। জবাবের জন্য কিছুক্ষণ দাঁড়িয়ে অন্য কয়েদিনীর দিকে চলে যায়।
কিছুই যেন দেখতে পাচ্ছে না সোনিয়া, কিছুই শুনছে না। সমস্ত কিছু ঝাপসা, অস্পষ্ট।
স্মৃতি থেকে রামদেও তিওয়ারী নামে একটা দুর্বহ অতীতকে ঝেড়ে মুক্ত হতে চেয়েছিল সোনিয়া। আশ্চর্য, সেই মানুষটাকেই এখন সব চেয়ে বেশি মনে পড়ছে। এই সাউথ পয়েন্ট কয়েদখানা, এই বিচিত্র স্বয়ম্বর, সামনের উপসাগর, দূরের দরিয়া পেরিয়ে তার মন ফিরে গিয়েছে সেই সুদূর গাঁওখানায়। যেখানে রামদেও তিওয়ারী বিশ বিশটা ভঁইস চরাত, লোটা ললাটা সিদ্ধি ঘুঁটে ঢক ঢক করে গিলত, মেজাজটা বদখত হয়ে গেলে তারস্বরে চেঁচিয়ে চেঁচিয়ে পাটনা শহর থেকে শিখে আসা সেই গানটা গাইত। সৈয়া গ্যয়া গোবিনকা সাথ—
মনে পড়ে, রামদেও তেওয়ারী নামে আদমীটা তার বুকে মুখ গুঁজে একটু শান্তি পেতে চেয়েছিল, তার মহবৃতের মধ্যে নতুন করে বাঁচতে চেয়েছিল। কিন্তু–
পুরোপুরি আর ভাবতে পারে না সোনিয়া। তার আগেই একটা ভারি নরম গলা কানে আসে, মুখ তোল সোনিয়া।
নিজের নাম শুনে চমকে উঠল সোনিয়া। মুখ তুলে আরো একবার চমকায়। একেবারে মুখোমুখি দাঁড়িয়ে রয়েছে বিকট চেহারার চান্নু সিং। মুখে মাথায় অনেকগুলো ব্যাণ্ডেজ বাঁধা।
চান্নু সিং মোলায়েম হাসে, আমাকে চিনতে পারছিস না সোনিয়া? আমি চান্নু। বলেছিলাম, মাথায় লাল সাফা (পাগড়ি) বেঁধে আসব। এই দ্যাখ লাল সাফা।
হাঁ। ঘাড় কাত করে সোনিয়া বলল, চিনতে পেরেছি।
চান্নু সিং-এর দুটো কুতকুতে রক্তাভ চোখে খুশি ঝিকমিক করে। আঙুল চালিয়ে দাড়িগুলো আঁচড়ে আঁচড়ে আদর করল সে। তারপর বলল, তোর জন্যে কত খুন দিয়েছি, পুলিশের কত ডাণ্ডা খেয়েছি। এই দ্যাখ এখনও ঘা শুকোয় নি। ব্যাণ্ডেজ বাঁধা রয়েছে।
করুণাই বুঝি হয় সোনিয়ার। চান্নু সিং যখন নরম স্বরে কাকুতি করে, তখন বিদ্রুপে এবং কৌতুকে ঠোঁট দুটো বেঁকে যার তার। আশ্চর্য, একটু আগের ভয়-আতঙ্ক-লজ্জা এখন আর নেই। সোনিয়া দুই ঠোঁটের ফাঁকে একটি সূক্ষ্ম হাসি টিপে টিপে মারতে থাকে।
সোনিয়ার মন বড় তাজ্জবের বস্তু। কখন যে সেটা তামাশায় মেতে উঠবে, কখন যে খুশিতে রাঙিয়ে উঠবে, আবার কখন যে যন্ত্রণায় সেই মন থেকে অলক্ষ্যে খুন ঝরবে, নিজেই কি হদিস পায় সে? মুহূর্তে মুহূর্তে তার মন বদলায়, মেজাজ বদলায়, ভিন্ন ভিন্ন অনুভূতির খাত বেয়ে ছুটে চলে। এই হয়তো কৌতুক, এই বিদ্রূপ, এই যন্ত্রণা, আবার এই অকারণ, অবারণ খুশি।
বিচিত্র নারী সোনিয়া। খানিক আগে রামদেও তিওয়ারীর চিন্তায় মনটা ভারী হয়ে ছিল। কিন্তু এই মুহূর্তে তাকে বেমালুম ভুলে গেল সোনিয়া। চান্নু সিংকে নিয়ে মেতে উঠল। বলল, আমার জন্যে বহুত খুন দিয়েছ মরদ?
হাঁ হাঁ–বহুত খুন।
আমার জন্যে আর কী দিতে পার?
আর কী দেব? স্থূল মননধর্মের চোয়াড়ে মানুষ চান্নু সিং। সোনিয়ার কথার সূক্ষ্ম মারপ্যাঁচ সে বোঝে । হাঁ করে কিছুক্ষণ তাকিয়ে থাকে। তারপর সেই প্রশ্নটাই আবার করে, তোর জন্য আর কী দেব?
ভেবে বল না–
অনেকক্ষণ চোখ পিট পিট করে চিন্তা করে চান্নু সিং। কিন্তু কিছুই ঠিক করে উঠতে পারে না। সোনিয়ার মতো আওরতকে খুশি করার কৌশল তার মাথায় আসে না।
ভাবতে ভাবতে মাথাটা গরম হয়ে ওঠে চান্নু সিং-এর। শেষ পর্যন্ত চিন্তা করা ছেড়ে দিয়ে কাতর স্বরে বলে, তুই বল না, কী দেব?
জান দিতে পার মরদ?
ওয়া গুরুজি কি ফতে! চান্নু সিং চেঁচিয়ে উঠল, জান দিলে তোকে পাব কেমন করে?
সোনিয়া জবাব দিল না। তার যা চিরকালের স্বভাব, ঠোঁটের ফাঁকে হাসি টিপে টিপে মারতে লাগল।
এবার উত্তেজিত হয়ে উঠল চান্নু সিং। চড়া গলায় সে বলল, তোর কথা আমি বুঝি না। আমার সিধা কথাটার সাফ জবাব দে।
বল—
আমাকে শাদি করবি তো? রাজিবাজি?
রাজিবাজি হতে পারি, লেকিন তার আগে আমার একটা কথার জবাব দাও। সরাসরি চান্নু সিং-এর মুখের দিকে তাকাল সোনিয়া। বলল, শাদি তো করতে চাও। পুরা দিলটা দিতে পারবে তো মরদ?
চান্নু সিং-এর বিরক্ত মুখে ভ্রুকুটি ফুটল। চাপা, তীব্র স্বরে সে বলল, দিল কেমন করে দেব? এ কি কাপড়া গয়না যে হাতে করে দেব। তোর কথা আমি বুঝি না।
এবার ব্যাপারটা সহজ করে দেয় সোনিয়া, আমাকে পেয়ার করবে তো মরদ? আমার জন্যে তোমার দিলে মহবৃত আছে?
খুশিতে চান্নু সিং-এর গোঁফদাড়ি-ভরা বিরাট মুখটা আলো হয়ে যায়। জড়ানো জড়ানো কেমন যেন আবেগের স্বর ফোটে তার গলায়, জরুর পেয়ার করব। যেদিন পয়লা তোকে দেখেছি, সেদিন থেকেই পেয়ার করতে লেগেছি।
সচ?
জরুর সচ, গুরুজি কসম।
হঠাৎ সোনিয়া বলে বসে, তা হলে তোমাকেই শাদি করব মরদ। আমি রাজিবাজি।
চান্নু সিং সোল্লাসে চিল্লায়, রাজিবাজি?
হাঁ।
টিণ্ডালনটা শকুনের মতো ধারাল চোখে নজর রাখছিল। যেই শুনল দুপক্ষই রাজিবাজি, অমনি টেনে টেনে চেঁচাল, এ মরদ, এ জেনানা–এবার দূরে গিয়ে দিলের কথা বল। হাল হকিকত জেনে নে। যা, উধারে গিয়ে বস।
সবুজ ময়দানটা নারকেল গাছে গাছে ছয়লাপ।
এক-একটা নারকেল গাছের নিচে এক-এক জোড়া নারী এবং পুরুষ বসে রয়েছে। কালাপানির এই বিচ্ছিন্ন দ্বীপে বাকি জীবনের জন্য তারা পরস্পরের সাথী বেছে নিচ্ছে।
দূরের একটা নারকেল গাছের তলায় গিয়ে বসল চান্নু সিং আর সোনিয়া।
জেলার, সুপারিন্টেনডেন্ট, পুলিশ-হাবিলদার-জমাদার, টিণ্ডালান, পেটি অফিসারনীরা তীক্ষ্ণ দৃষ্টিতে লক্ষ্য রাখছে জুটিগুলোর ওপর। ভব্যতার সীমা পেরিয়ে বেচাল হওয়ার উপায় নেই কারোর।
চান্নু সিং বলল, হাবরাডিন (এবারডিন) বাজারে একটা চা-খানা খুলেছি। রোজ দুটাকা লাভ হয়। গারাচারামা গাঁও-এ সিরকার (সরকার) থেকে ঝুপড়ি তুলেছে। একটা ঝুপড়ি ভাড়া নিয়েছি। সেখানে আমরা থাকব।
হাঁ।
নয়া নয়া শাড়ি আর গয়না কিনেছি তোর জন্যে।
হাঁ।
যেদিন সিরকার তোকে নিয়ে যাবার পারমিশ (পারমিশন) দেবে সেদিন শাড়ি-গয়না নিয়ে আসব।
হাঁ।
আমার তিন শ’ রুপেয়া আছে, সাতটা দামি পাথর আছে। সব তোকে দেব।
আচ্ছা।
খুশি তো?
খুশি।
শেষ শীতের এই দিনটা বড় ভাল লাগছে সোনিয়ার। বিকট চেহারার চান্নু সিংকে ভাল লাগছে। তীব্র, ধারাল রোদ এসে পড়েছে মুখে। শিরায় শিরায় রক্ত ঝাঝা করছে। নেশার ঘোরের মতো মনে হচ্ছে সমস্ত কিছু। এই রোদ, চান্নু সিং, এই ম্যারেজ প্যারেড–সব মিলিয়ে কালাপানির এই তাজ্জব দুনিয়াটাকে হঠাৎ বড় ভালবেসে ফেলল সোনিয়া।
আরো খানিকটা পর দুজনে উঠে পড়ল।
মেম জেলার এবং সাহেব জেলার দুজনের নাম লিখে নিলেন।
নিয়ম অনুযায়ী ম্যারেজ প্যারেডে দাঁড়াবার আগে সোনিয়া এবং চান্নু সিং-এর ডাক্তারি পরীক্ষা হয়ে গিয়েছিল।
জেলাররা বললেন, এক সপ্তাহ বাদ সোনিয়াকে নিতে আসবে চান্নু সিং। সোনিয়াকে নিয়ে সিধা এখান থেকে ডেপুটি কমিশনারের অফিসে যাবে। সেখানে রেজিস্ট্রি করিয়ে এক সপ্তাহ এক সাথ থেকে রসদ্বীপে চিফ কমিশনারের অফিসে যেতে হবে। সেখানে ফাইনাল রেজিস্ট্রি হবে। এই এক সপ্তাহের মধ্যে যদি বনিবনা না হয়, তবে এ-শাদি ভেঙে যাবে।
ইয়াদ থাকবে? জেলাররা বাঁধা গত আউড়ে যায়।
চান্নু সিং এবং সোনিয়া, দুজনেই ঘাড় কাত করে জানাল, হাঁ, ইয়াদ থাকবে।
জেলাররা বললেন, এবারে টিপছাপ দাও।
দুখানা ছাপানো দরখাস্তে সোনিয়া এবং চান্নু সিং টিপছাপ দিল।
হঠাৎ চমকে উঠল সোনিয়া। সাপের হিস হিসের মতো একটা শব্দ আসছে। শব্দটা সোনিয়ার অত্যন্ত চেনা।
ঘুরে দাঁড়াল সোনিয়া। দেখল, তাঁতঘরের পেছন থেকে একজোড়া পাতাহীন চোখ তার দিকে তাকিয়ে আছে। সে চোখ নিষ্ঠুর, সাঙ্ঘাতিক।
সোনিয়া শিউরে ওঠে। সঙ্গে সঙ্গে মুখটা সরিয়ে অন্য দিকে তাকায়। এবার দৃষ্টিটা অন্য একজনের ওপর গিয়ে পড়ল। সে এতোয়ারী।
একটা নারকেল গাছ দু’হাতে জড়িয়ে ধরে দাঁড়িয়ে রয়েছে এভোয়ারী। ঘাড় ভেঙে ঝুলে পড়েছে। অস্বাভাবিক নির্জীব ভঙ্গিতে শরীরটা ঝুঁকে আছে তার।
একদৃষ্টে চান্নু সিংকে দেখছে এতোয়ারী। চোখের তারা দুটো চক চক করছে তার।
দৃশ্যটা দেখতে দেখতে সোনিয়ার বুকের মধ্যে নরম নারী হৃদয়টি মোচড় দিয়ে উঠল।
.
একটু পর পুলিশ-জমাদার-হাবিলদার, সেলুলার জেলের সাহেব জেলার, জেল সুপারিন্টেনডেন্ট এবং পুরুষ কয়েদিরা সাউথ পয়েন্ট কয়েদখানার বাইরে বেরিয়ে গেল।
বঙ্গোপসাগরের এই দ্বীপে আজকের মতো স্বয়ম্বর সভা শেষ হল।
.
৩৪.
ফাঁসির আসামীদের জন্য পাশাপাশি তিনটে সেল।
তারই একটার গরাদ ধরে আকাশের দিকে তাকিয়ে রয়েছে জাজিরুদ্দিন। আকাশে কী দেখছে সে-ই জানে।
এই দ্বীপে বসন্ত এসে গিয়েছে। অন্য সব বছরের মতো এবারও উত্তর-পশ্চিম দিগন্ত পার হয়ে ঝাঁকে ঝাকে ধূসর রঙের মেঘ আন্দামানের আকাশে হানা দিতে শুরু করেছে। মৌসুমি মেঘ এক দিক থেকে আর এক দিকে পাড়ি জমায়। সাগরপাখিরাও পাড়ি জমিয়েছে। খণ্ড খণ্ড মেঘগুলোকে তারা বুঝি মনে করেছে অচেনা কোনো পাখির ঝাঁক। মেঘেদের নাগাল পাওয়ার জন্য পাখিরা অনেক, অনেক উঁচুতে উঠে যাচ্ছে।
জাজিরুদ্দিন আকাশের দিকে তাকিয়ে ছিল। কিন্তু তার দৃষ্টির সামনে যেন আকাশ, সাগরপাখি কি মৌসুমি মেঘ ছিল না। সে ভাবছিল। কাল ভোরে তার ফাঁসি হবে। এখন দুপুর। আর মাত্র কয়েকটা ঘণ্টা সে এই দুনিয়ার আলো দেখবে, ফুসফুসে এই দুনিয়ার বাতাস টানবে। এই পৃথিবীর সঙ্গে তার চল্লিশ না পঁয়তাল্লিশ বছরের সম্পর্ক, ঠিক মনে পড়ছে না। আর মাত্র কয়েকটা ঘণ্টার মধ্যে এতদিনের পুরনো সম্পর্কটা চুকিয়ে ফেলতে হবে। এর জন্য বিন্দুমাত্র আপশোশ নেই জাজিরুদ্দিনের। একটা দীর্ঘশ্বাসও তার পড়ছে না, মন এতটুকু বিকল হচ্ছে না।
অদ্ভুত এক উত্তেজনায় সমস্ত মনটা ভরে রয়েছে জাজিরুদ্দিনের। বিরসা তার ধরম নিতে চেয়েছিল। তার প্রতিফলও সে পেয়েছে। কাল ফাঁসি হবে। এর জন্য লেশমাত্র দুঃখ নেই জাজিরুদ্দিনের, কিন্তু দুঃখ হচ্ছে অন্য কারণে। ফাঁসির সেলের মধ্যে দাঁড়িয়ে এই প্রথম তার মনে হল, বিরসাকে না মারলেই হত। নিজের নিজের ধরম নিয়ে তাদের বেঁচে থাকা হয়তো একেবারেই অসম্ভব ছিল না।
আকাশের দিকে তাকিয়ে তাকিয়ে জাজিরুদ্দিন ভাবছিল। জান সে দেবে, কিন্তু ধরম দেবে না। ধরম দেওয়ার মতো গুণাহ্ আর নেই।
বঙ্গোপসাগরের এই কয়েদখানায় ধর্মের মর্যাদা রাখার জন্য ফাঁসির দড়িতে ঝোলা, ধরম দেওয়ার চেয়ে অনেক বেশি কাম্য।
সূর্যটা এখন সরাসরি সেলুলার জেলের মাথায় এসে উঠেছে। খা খা করছে রোদ।
আকাশের দিকে আর তাকানো যায় না।
চোখ নামিয়ে সাত নম্বর ব্লকের ওয়ার্কশপের দিকে তাকাল জাজিরুদ্দিন। দেখল, ওয়ার্কশপের গা ঘেঁষে গেটের দিকে চলেছে লখাই।
জাজিরুদ্দিন ডাকল, এ লখাই–
লখাই থমকে দাঁড়াল। চারদিকে চনমন করে তাকাল। সে ঠিক বুঝে উঠতে পারছে না, কোন দিক থেকে ডাকটা আসছে।
জাজিরুদ্দিন এবার খেঁকিয়ে উঠল, এ শালে কুত্তা, এই দিকে দ্যাখ–এই যে আমি–ফাঁসি কুঠরির ভেতর। আয়-আয়–
গুটি গুটি পায়ে জাজিরুদ্দিনের সেলের সামনে এসে দাঁড়াল লখাই।
জাজিরুদ্দিন অল্প অল্প হাসছিল। বিরসাকে খুন করার পর সেই যে পুলিশ-জমাদাররা তাকে জেলার সাহেবের অফিসে ঢুকিয়েছিল, তারপর থেকে সেলুলার জেলে আর তাকে দেখা যায় নি। একদৃষ্টে জাজিরুদ্দিনকে লক্ষ করছে লখাই।
জাজিরুদ্দিন সমানে হাসছে আর বলছে, এ শালে, নালায়েক বুদ্ধ কঁহাকা, ফাঁসির কুঠরিতে আমাকে দেখে তাজ্জব বনে গিয়েছিস, না?
লখাই জবাব দিল না।
আরে বুদ্বু, কাল আমার ফাঁসি। সেই যে বিরসা কুত্তাটাকে খতম করেছিলাম–কথাটা পুরো না করে খ্যাখ্যা করে হাসতে লাগল জাজিরুদ্দিন। হাসির দাপট কমলে ফের শুরু করল, দ্যাখ লখাই, বিরসার নসিবে ছিল, আমার হাতে কোতল হবে। যা নসিবে আছে, তা
তো হবেই। হঠাৎ তার গলাটা অস্বাভাবিক ভারী শোনায়। চোখের তারা দুটো চক চক করে। আকাশের দিকে তাকিয়ে কী যেন খুঁজতে থাকে।
জাজিরুদ্দিন যেন জাদু করেছে লখাইকে। হতবাক দাঁড়িয়ে থাকে সে। জাজিরুদ্দিনের মুখের দিকে চেয়ে চেয়ে কিছু একটা বুঝতে চেষ্টা করে।
এবার গাঢ়, ভাঙা ভাঙা স্বরে জাজিরুদ্দিন বলে, কাল আমার ফাঁসি হবে, সে জন্যে আপশোশ নেই। দিলে আমার বহুত সুখ, বহুত ফুর্তি। বুঝলি লখাই, কালাপানির এই কয়েদখানায় আমি আমার ধরমের মান রাখতে পেরেছি।
লখাই যে সামনে দাঁড়িয়ে রয়েছে, সে-হুঁশ নেই জাজিরুদ্দিনের। লখাই যেন উপলক্ষ মাত্র। আসলে কথাগুলো সে নিজেকেই বলছে, নিজেকেই শোনাচ্ছে। বিরসাকে কোতল করার পেছনে নির্ভরযোগ্য যুক্তি খাড়া করে যাচাই করে নিচ্ছে।
জান থাকতে আমি ধরম দেব না। বলে একটু থামে জাজিরুদ্দিন। সেলের গরাদের দিকে তাকিয়ে লখাইকে আস্তে আস্তে বলে, বুঝলি লখাই, যত রোজ বাঁচবি, ধরম দিবি না। ধরমের চেয়ে বড় চীজ এই দুনিয়ায় কিছু নেই। কথাটা ইয়াদ রাখিস।
অবাক হয়ে লখাই ভবে, এই জাজিরুদ্দিনই একদিন হঠাৎ কোত্থেকে এসে সেলুলার জেলের কয়েদিদের ধরে ধরে ধরম নিতে চেয়েছিল।
ওদিকে অন্যমনস্ক হয়ে পড়েছে জাজিরুদ্দিন। গরাদের ফাঁক দিয়ে এদিকে সেদিকে নজর ফেলে কাকে যেন খুঁজছে।
লখাই বলল, কাকে খুঁজছিস?
পেটি অফসার শালে এখনো তো হাজমকে (নাপিতকে) নিয়ে এল না। দেখছিস, দাড়ির রোঁয়াগুলো কেমন বেড়েছে। গালে ফুটছে। বলতে বলতে হঠাৎ জাজিরুদ্দিন খেপে উঠল, শালে এলে অ্যায়সা লাথ হাঁকাব, বাপের নাম ভুলে যাবে।
কিছুক্ষণ চুপচাপ।
তারপর লখাই বলল, আমি যাই। জবাবদার দাঁড়িয়ে আছে।
গরাদের ফাঁক দিয়ে হাত বার করে লখাইর ঘাড়টা ধরে ফেলল জাজিরুদ্দিন। খেঁকিয়ে উঠল, শালে কুত্তা, কোথায় যাচ্ছিস?
বাঃ, বেশ কথা বলছিস! কাজে যাব না? ‘ফিনিক্স বে’তে সড়ক বানাতে হবে।
যাবি যাবি, জিন্দেগীভর কাম তো আছেই। লেকিন আমাকে কি আর পাবি রে শালে! গলার স্বরটা কেমন যেন শোনায় জাজিরুদ্দিনের, কাল সকালেই তো দুনিয়া থেকে খসে পড়ব।
এমন যে সাঙ্ঘাতিক জাজিরুদ্দিন, এই মুহূর্তে তার মুখের দিকে তাকিয়ে বুকের ভেতরটা মোচড় দিয়ে ওঠে লখাইর। অদ্ভুত এক বেদনাবোধ তাকে আচ্ছন্ন করে ফেলে।
নিজের অজান্তে কখন যেন পরিবর্তন শুরু হয়েছিল। পুরনো মনটা, পুরনো ধারণাগুলি আশ্চর্যভাবে বদলে যাচ্ছে লখাইর। তা না হলে তার বিবেকহীন, বর্বর মনে সহানুভূতি জন্মায় কেমন করে? এক কালে আদিম, অর্ধপশুগঠন মানুষের মতো মন ছিল লখাইর। সেই মনে একটু একটু করে নরম অনুভূতি জন্ম নিচ্ছে। সে যেন স্পর্শাতুর এবং অনুভূতিপ্রবণ হয়ে উঠেছে। না হলে জাজিরুদ্দিনের জন্য বুকের ভেতরটা মোচড় খেয়ে ওঠে কেন?
ফাঁসির আসামীদের সেল তিনটের পাশে মস্ত এক রেন-ট্রি। ছোট ছোট, গোল গোল পাতার মধ্য দিয়ে চিকরি-কাটা রোদ এসে পড়েছে। সেলুলার জেলের মাথায় বিরাট আকাশের নীল টুকরোটা জ্বলছে। আকাশের নীলে আটকে-থাকা এক ঝাঁক পাখি ঝলসে যাচ্ছে যেন। ওয়ার্কশপের টিনের চালটা ঝকঝক করছে।
প্রথমে আকাশ দেখল জাজিরুদ্দিন, পাখি দেখল। তারপর তার দৃষ্টিটা রেন-ট্রি, চিকরি কাটা রোদ, ওয়ার্কশপের টিনের চালের ওপর দিয়ে ঘুরতে ঘুরতে লখাইর মুখের ওপর এসে পড়ল।
হঠাৎ যেন কথাটা মনে পড়ল জাজিরুদ্দিনের। সামান্য উত্তেজিত দেখাল তাকে। বলল, যে যে কাজ করার জন্যে দুনিয়ায় এসেছিলাম, সব শেষ করেছি। যাকে যে-কথা দিয়েছি, সব রেখেছি। লেকিন–
লেকিন কী? তীক্ষ্ণ চোখে তাকায় লখাই।
লেকিন একটা কথা রাখতে পারলাম না লখাই। জাজিরুদ্দিনের গলায় আক্ষেপ ফোটে।
কী কথা?
চান্নু সিংকে জবান দিয়েছিলাম, তার সাথ সোনিয়ার শাদির ব্যবস্থা করব। চান্নু শালাও বলেছিল, সোনিয়ার সাথ তার শাদির ব্যবস্থা করলে আমি যা চাই, তা-ই দেবে। লেকিন কথাটা রাখতে পারলাম না।
সোনিয়ার সঙ্গে চান্নু সিংয়ের শাদির কথা শুনে লখাই চমকে উঠল। কিন্তু সে কিছু বলবার আগেই জাজিরুদ্দিন আবার শুরু করল, কাল সকালে দুনিয়া থেকে আমার ঠিকানা হারিয়ে যাবে! একটা সাচ্চা দোস্তের কাজ করবি লখাই?
পলকহীন লখাইর মুখের দিকে তাকিয়ে রইল জাজিরুদ্দিন। দৃষ্টিটা যেন কেমন হয়ে উঠেছে। অদ্ভুত গাঢ় স্বরে সে বলল, কাল আমার ফাঁসি, সময়ও আর নেই। খুদার নামে তিন কসম খেয়ে আমাকে কথা দে লখাই।
কী কথা?
চান্নুর সাথ তুই সোনিয়ার শাদির বন্দোবস্ত করে দিবি।
লখাইর দু-হাত চেপে ধরল জাজিরুদ্দিন। বলতে লাগল, কথা দিয়ে কথা রাখতে না পারলে ফাঁসিতে লটকেও আমার সুখ হবে না। বল দোস্ত, আমার কথা রাখবি?
এমন যে জবরদস্ত লখাই–খুনখারাপি, রাহাজানি, মেয়েমানুষ চুরি, নারী-মাংসের ব্যবসা চালানো, ধর্ষণ–কোনো কিছুতেই যে পিছু হটে না, এই মুহূর্তে সে জাজিরুদ্দিনের সামান্য প্রশ্নের জবাবটা দিতে পারল না।
দুই হাত ধরে ঝকানি দিল জাজিরুদ্দিন, বল দোস্ত, বল শালে—
এবারও উত্তর নেই লখাই-এর।
খানাপিনার পর আরামের জন্য কয়েদিরা যে ঘণ্টাখানেক সময় পায় তা কাবার হয়ে এসেছে। ফাঁসির আসামীদের পাহারা দেয় যে সিপাইটা, সে যেন কোথায় গিয়েছিল, এইমাত্র এসে পড়ল। লখাইকে দেখে সে তাড়া লাগায়, এ কুত্তা, ভাগ–
ওয়ার্কশপের ওপাশ থেকে পেটি অফিসার জবাবদাররা হইচই শুরু করে দিয়েছে, এ শালে লখাই–কামে যাবি না?
জাজিরুদ্দিনের হাত থেকে নিজের হাত দুটো ছাড়িয়ে নিয়ে দৌড়তে দৌড়তে ওয়ার্কশপের দিকে পালিয়ে গেল লখাই। পেছন দিকে একবারও মুখ ফেরাল না।
দাঁতে দাঁত ঘষে জাজিরুদ্দিন গর্জে উঠল, হারামীকা বাচ্চে—
.
তখনো দক্ষিণ আন্দামানের আকাশে বিকেলের নিস্তেজ রোদ ছিল। সাগরপাখিরা ক্লান্ত ডানায় বাতাস মাপছিল। উপসাগরের বিরাট বিরাট ঢেউগুলির মুখে শাসানি ছিল। আটলান্টা পয়েন্টের নারকেল গাছগুলির পাতা ঝিলমিল করছিল। ফিনিক্স বের জল কেটে কেটে উড়ুক্কু মাছগুলি রুপোর তীরের মতো দিগ্বিদিকে উড়ছিল। মাউন্ট হ্যারিয়েটের মাথায় অরণ্যের চেহারাটা দুর্বোধ্য হতে শুরু করেছিল। পানিঘাটে লর্ড মেয়োর কবরের সেই সাদা ক্ৰশটা দেখা যাচ্ছিল কি যাচ্ছিল না।
এমন সময় সেলুলার জেলে ফিরে এল লখাইরা।
আজকের মতো ফিনিক্স উপসাগরের পাড়ে সড়ক বানাবার কাজ শেষ হয়েছে।
ওয়ার্কশপের পাশ ঘেঁষে যেতে যেতে লখাইর চোখে পড়ল, সেলের গরাদ ধরে আকাশের দিকে তাকিয়ে আছে জাজিরুদ্দিন। রোদের তেজ কেমন করে আস্তে আস্তে মরে আসছে, কেমন করে তার জীবনের শেষ দিনটা একটু একটু করে নিবে যাচ্ছে, বুঝিবা তাই দেখছিল।
কাল রাত কাবার হওয়ার আগেই ফাঁসি হয়ে যাবে জাজিরুদ্দিনের। শেষ দিনের মতো ছোট্ট কুঠুরি থেকে বিরাট আকাশ আর দুনিয়াটাকে যতখানি দেখে নেওয়া যায়, সাধ মিটিয়ে দেখছিল জাজিরুদ্দিন। কাল পৃথিবী থেকে মুছে যাবে সে। আন্দামানের এই আকাশ, উপসাগর, সিন্ধুশকুন, এই নিদারুণ সেলুলার জেল–সব, সবই পড়ে থাকবে। কত কালের পুরনো এই দুনিয়া, এই ভয়ানক বঙ্গোপসাগর, সারি সারি অসংখ্য দ্বীপ–সমস্ত কিছুই থাকবে। ঘুরে ঘুরে অব্যর্থ নিয়মে আজকের এই বিকেলটির মতো কত বিকেল আসবে। আজকের মতোই সিন্ধুসারসগুলো বাতাস মাপতে মাপতে কোথায় চলে যাবে। আজকের মতোই রোজ রোজ দিনের রং ফিকে করে দিতে দিতে রোদ মরে যেতে থাকবে। উপসাগরে এমনই হালফা উঠবে, নারকেল গাছে গাছে ছয়লাপ টিলাগুলির মাথায় এমন করেই উন্মাদ বাতাস ক্রমাগত ঘা মারবে।
হয়তো শেষ দিনের মতো দুনিয়ার সব রং দেখে নিচ্ছে জাজিরুদ্দিন, সব শব্দ শুনছে, সব গন্ধ শুঁকছে, ফুসফুস ভরে যতখানি পারছে বাতাস টানছে।
ওয়ার্কশপের গা ঘেঁয়ে এগুতে এগুতে দাঁড়িয়ে পড়েছিল লখাই। হঠাৎ জাজিরুদ্দিনের নজর এসে পড়ল তার ওপর। হাতের ইশারায় তাকে ডাকল সে।
দুপুরে জাজিরুদ্দিনের হাত থেকে নিজেকে ছিনিয়ে নিয়ে একরকম পালিয়েই গিয়েছিল লখাই। এখন কিন্তু গুটি গুটি তার কুঠুরিটার সামনে এসে দাঁড়াল। যে-মানুষটার কাল ফাঁসি, বুঝিবা তার জন্য মায়া হয়ে থাকবে লখাইর মনে।
লখাই দেখল, দাড়িগোঁফ কামিয়ে পরিষ্কার হয়ে রয়েছে জাজিরুদ্দিন। চিকন এক জোড়া গোঁফ, সূক্ষ্ম নূর। চাঁছা গাল চকচক করছে। মাথায় পরিপাটি টেরি বাগানো।
জাজিরুদ্দিন হাসল। বলল, ডর নেই লখাই। দোস্তের কাজ আর করতে বলব না তোকে। চান্নু সিং-এর সাথ সোনিয়ার শাদির ব্যবস্থা তোর করতে হবে না।
লখাই অবাক হয়ে যায়।
জাজিরুদ্দিন দাড়িগোঁফ চেঁছেছুলে মুখটাকেই সাফ করেনি, রেশমি লুঙ্গি পরেছে, কালিদার পাঞ্জাবি পরেছে, মাথায় লাল টকটকে একটা শৌখিন ফেজ চড়িয়েছে।
সেলুলার জেলের কর্তৃপক্ষের মনে কিঞ্চিৎ করুণাই হয়ে থাকবে। কয়েদখানার ভেতরে কয়েদিদের জন্য নির্দিষ্ট ধারিওলা ইজের এবং কামিজ ছাড়া অন্যরকম কাপড়-কুর্তার ব্যবহার বে-আইনি। কিন্তু যে কয়েদি কাল সকাল হওয়ার আগেই ফাঁসির দড়িতে ঝুলবে, তার জন্য খুব সম্ভব নিয়ম-কানুন সামান্য শিথিল করা যায়।
কালিদার পাঞ্জাবি, রেশমি লুঙ্গি আর লাল টকটকে ফেজে জীবনের শেষ শখটা মিটিয়ে নিচ্ছে জাজিরুদ্দিন।
একদৃষ্টে তাকিয়েই আছে লখাই।
জাজিরুদ্দিন বলল, কী দেখছিস শালে?
লখাই জবাব দিল না।
জাজিরুদ্দিন বলতে লাগল, তুই ভাবছিস, কালই তো লোপাট হয়ে যাব। তাহলে কটা ঘণ্টার জন্য এমন সাজগোজ করলাম কেন?
হাঁ-–
আধফোঁটা একটা শব্দ করল লখাই।
কাল দিন-দুনিয়ার মালেকের দরবারে গিয়ে জবাবদিহি করতে হবে। দুনিয়ায় এসে কী করলাম, তার হিসেব দিতে হবে। বুঝলি লখাই–টেনে টেনে দম নেয় জাজিরুদ্দিন। পরক্ষণে আবার শুরু করে, কয়েদখানার এই কাপড় কুর্তা পরে, দাড়িগোঁফ-ওলা এই বদখত চেহারা নিয়ে উপরবালার কাছে হাজির হওয়া যায় না। তাই সাফা লুঙ্গি কামিজ ফেজ পরলাম। বলে খ্যাখ্যা করে হেসে ওঠে জাজিরুদ্দিন।
তারপর খানিকক্ষণ চুপচাপ।
জাজিরুদ্দিনই ফের স্তব্ধতা ভাঙে, এ লখাই, এতক্ষণ আসমানের দিকে চেয়ে চেয়ে কী ভাবছিলাম বল দিকি?
কী জানি?
বুঝলি বুদ্ধ নালায়েক, ভাবছিলাম, জিন্দেগীটা মস্ত এক তামাশা, বঢ়িয়া এক দিল্লেগী। আজ তোর সাথ কথা বলছি, কাল আর আমাকে দেখবি না। বলতে বলতে হঠাৎ হাউ হাউ করে কেঁদে উঠল জাজিরুদ্দিন।
আন্দামানের আকাশ থেকে রোদ মুছে যাচ্ছে দ্রুত। যে বিষণ্ণ, নিস্তেজ আলোটুকু সেন্ট্রাল টাওয়ারের মাথায় আটকে ছিল, তা-ও আর নেই।
মুখোমুখি দাঁড়িয়ে লখাই আর জাজিরুদ্দিন। দুজোড়া চোখ স্থির হয়ে পরস্পরের দিকে অনেকক্ষণ তাকিয়ে থাকে।
বিকেলের খানা আনে নি লখাই। মনটা তার ভাল নেই।
কাল সকাল হওয়ার আগেই জাজিরুদ্দিন ফাঁসির দড়িতে ঝুলবে। যতবার কথাটা ভেবেছে, ততবারই লখাইর মনটা অস্থির হয়ে উঠেছে। জাজিরুদ্দিনের ভাবনাটা কিছুতেই সরিয়ে দেওয়া যাচ্ছে না। চিন্তাটা তাকে পাকে পাকে পেঁচিয়ে ধরেছে। তীব্র যন্ত্রণার মতো সেটা তাকে আচ্ছন্ন করে রেখেছে।
.
সারা রাত একটা মুহূর্তও ঘুমোতে পারল না লখাই।
বঙ্গোপসাগরের হিম হিম বাতাস, রোঁয়াওলা ভারী কম্বলের উষ্ণ আরাম, টানা ঘুমের পক্ষে এত আয়োজন থাকা সত্ত্বেও লখাইর চোখে ঘুম এল না। বিছানায় ছটফট করে কাটাল সে। অন্য অন্য দিন ওয়ার্ডার মোহর গাজীর সঙ্গে অনেকটা রাত পর্যন্ত কথাবার্তা বলে লখাই, গল্প করে, নানা খবর নেয়। কিন্তু আজ আর কথা বলতে ইচ্ছা হয় না। জাজিরুদ্দিনের ভাবনাটা মাথার মধ্যে একটা চোখা ফলার মতো ক্রমাগত বিধছে।
শেষ রাত্রির দিকে লখাইর চোখের পাতা জুড়ে এসেছিল।
আটলান্টা পয়েন্টের মাথায় বিরাট সেলুলার জেলটা এখন নিস্তব্ধ। একটানা, অগাধ ঘুমের নিচে সেটা তলিয়ে রয়েছে।
অন্ধকার আর কুয়াশা ছুঁড়ে দিনের প্রথম রোদ এখনো বঙ্গোপসাগরের এই দ্বীপে এসে পৌঁছতে অনেক দেরি। কয়েদখানাটা একটা আবছা দৈত্যের মতো দাঁড়িয়ে আছে।
আচমকা শেষ রাত্রির সেলুলার জেল এবং কুয়াশা আর অন্ধকারের তলায় এই বিচ্ছিন্ন দ্বীপটাকে ভীষণভাবে ভয় পাইয়ে দিয়ে জাজিরুদ্দিনের চিৎকার ভেসে আসে, আল্লা-আ-আ–আমি এক খুদাবন্দ—
ধড়মড় করে উঠে বসল লখাই। তারপর দৌড়ে গরাদের সামনে এসে দাঁড়াল।
এরপর আর কোনো শব্দ শোনা গেল না।
জাজিরুদ্দিনের ফাঁসি হয়ে গেল।
.
এ-এক নিদারুণ দ্বীপ।
লড়াই করে এখানে নিজের ধর্মকে বাঁচিয়ে রাখতে হয়। এখানে ধর্মের জন্য চাকুর ফলায় জান দেয় বিরসা। ধর্মের জন্যই এখানে জাজিরুদ্দিন ফাঁসির দড়িতে ঝোলে।
চাকুর ফলায় এবং ফাঁসির দড়িতে এই বর্বর দ্বীপের মহিমা অব্যাহত থাকে। সভ্যতা থেকে, পৃথিবী থেকে বিচ্ছিন্ন এই দ্বীপ ধর্মের মর্যাদা এমন করেই অক্ষুণ্ণ রাখে। এই দ্বীপে এটাই একান্ত স্বাভাবিক এবং সঙ্গত।
৩৫.
হিমালয় থেকে যাযাবর পাখিরা শীতের তাড়নায় পূর্ব ভারতীয় দ্বীপপুঞ্জে চলে এসেছিল। শীতের আয়ু ফুরিয়ে গিয়েছে। অসংখ্যদ্বীপে লক্ষ লক্ষ ডিম পেড়ে আবার তারা হিমালয়ে ফিরে যাচ্ছে।
আন্দামানের ওপর দিয়ে হাজার হাজার মাইল বাতাসে ভাসতে ভাসতে পাখিরা উড়ে চলেছে।
পরিযায়ী পাখিরা যখন আন্দামানের ওপর দিয়ে পাড়ি জমায়, তখন এই দ্বীপে বসন্ত আসে।
এবারও আন্দামানে বসন্ত এসে গেছে।
এ-সময় পরদেশি পাখিরাই শুধু আসে না, দক্ষিণ-পশ্চিম কোণ থেকে ধূসর রঙের রাশি রাশি মেঘ উড়ে আসতে থাকে। মেঘের টুকরোগুলি একাকার হয়ে যায়, জমাট বাঁধে, তারপর ফুলে ফুলে আকাশটাকে ছেয়ে ফেলে।
এবার পাখিরাই এসেছে। এখন পর্যন্ত মেঘেদের কোনো চিহ্নই নেই।
.
একটু আগে সকাল হয়েছে।
সাউথ পয়েন্ট কয়েদখানার বড় টিলাটার মাথায় এখন বসে আছে সোনিয়া।
কয়েদখানার কাজ আর করতে হবে না। তার সব ডিউটি মকুব হয়ে গেছে। বেলা বাড়লে চান্নু সিং নিতে আসবে সোনিয়াকে।
টিলার মাথায় বসে পাখি দেখছিল সোনিয়া। অনেক উঁচু দিয়ে তারা আঁক বেঁধে চলেছে। পাখিরা ডানা নাড়ে না, বাতাসে অবিরাম ভাসে। ভেসে ভেসে আকাশের তল্লাশ নিতে নিতে তারা এগিয়ে চলে।
পাখিদের ডানার রং যে কী, এত নিচু থেকে ঠিক বুঝে উঠতে পারে না সোনিয়া।
ও পাশে খানিকটা দূরে জনকতক কয়েদিনী তাঁত বুনছে। এক তালে মাকুর শব্দ উঠছে–খটাখট, খটাখট। আর এক পাশে আরো কয়েকজন কয়েদিনী কোপরার জন্য নারকেল কাটছে।
কোনো দিকে লক্ষ্য নেই সোনিয়ার। পাখিদের ডানার দুর্বোধ্য রংটা যে ঠিক কী, বুঝবার উৎসাহ পর্যন্ত নেই।
সোনিয়া ভাবছিল, খানিকটা পর চান্নু সিং তাকে নিতে আসবে। মঙ্গলবার শাদির প্যারেড হয়ে গিয়েছে। চান্নু বলে গিয়েছিল, আজ ঘোড়ার গাড়ি নিয়ে আসবে, নয়া কাপড়া আনবে, সোনার টিকুলি আনবে, রুপোর কাঙনা (বালা) আনবে, মল আনবে, গুজরিপঞ্চম আনবে, হার আনবে, খুসবুওলা তেল আনবে। একেবারে শাদির দুলহনটি সাজিয়ে ঘোড়ার গাড়িতে চাপিয়ে তাকে ডেপুটি কমিশনারের অফিসে নিয়ে যাবে। সেখানে গুরুজির নামে কসম নিয়ে ছাপানো কাগজে (ম্যারেজ রেজিস্ট্রেশন ফরম) বুড়ো আঙুলের টিপছাপ মেরে শাদিটা পাকা করে নেবে।
আজ সোনিয়ার শাদি। মন ঠিক বশে নেই সোনিয়ার। আজ যে চান্নু সিং-এর সঙ্গে তার শাদি, এ কথা ভেবেও তেমন ফুর্তি হচ্ছে না।
যে-নারী কোতল করে দ্বীপান্তরী সাজা নিয়ে আন্দামানে এসেছে, তার দিল বড় বিচিত্র বস্তু। চান্নুর সঙ্গে তার শাদি হবে, সাউথ পয়েন্ট কয়েদখানায় আর তাকে আটক থাকতে হবে না, পুরনো দিনের মতো আবার সে ঘর পাবে, সংসার পাবে, একান্ত অনুগত একটি পুরুষ পাবে। সেই মঙ্গলবার শাদির প্যারেড হয়েছে, আজ আর এক মঙ্গলবার। মাঝখানে গোটা সপ্তাহটা নয়া শাদির কথা ভেবেছে সোনিয়া, চান্নু সিং-এর কথা ভেবেছে। এত ভেবেও দিলে সুখ নেই। অবুঝ এক ব্যথা তাকে আচ্ছন্ন করে রেখেছে। ব্যথাটা যে কেন, সঠিক বুঝে উঠতে পারে না সোনিয়া।
যতবার নতুন শাদির কথা ভেবেছে সোনিয়া, ততবার সেই বেদরদী মানুষটাকে মনে পড়ে গিয়েছে। রামদেও তেওয়ারী। রামদেও-এর হাত থেকে এতদূরে এসেও নিস্তার নেই। অসহ্য, আকণ্ঠ এক যন্ত্রণার মতো তাকে পাকে পাকে জড়িয়ে রেখেছে লোকটা।
খানিকটা পর গাড়ি নিয়ে আসবে চান্নু সিং। সোনিয়া ভাবল, সে যাবে না। হাজার মাইল বঙ্গোপসাগর পাড়ি দিয়ে রামদেও তিওয়ারীর ভাবনা যতই তাকে বিদ্ধ করুক, সবই সে সইবে। যে অন্যায় সে করে এসেছে, তার পুরো সাজা সে নেবে।
সোনিয়া ঠিক করে ফেলল, চান্নু সিং-এর সঙ্গে সে কিছুতেই যাবে না। গাড়ি ফিরিয়ে দেবে। শাদির প্যারেডে সে রাজিবাজি হয়েছিল, আজ সেই রাজিবাজি খারিজ করে দেবে।
পাশ থেকে ফিসফিসানি শোনা গেল, ‘এ সোনিয়া—’
চমকে ঘুরে বসল সোনিয়া। দেখল, টিণ্ডালান রামপিয়ারী তার পিঠ ঘেঁষে দাঁড়িয়ে আছে। দুজনের মধ্যে আধ হাতের ফারাকও নেই। কখন যে সে এসেছে, টের পাওয়া যায়নি।
আগের মতোই চাপা গলায় ডাকল রামপিয়ারী, এ সোনিয়া—
সোনিয়া জবাব দিল না। তার বুকের ভেতরটা শিউরে উঠেছে।
রামপিয়ারী এবার খেঁকিয়ে ওঠে, এ শালী, খচরী—
মুখটা ফাঁক হয়ে গেল সোনিয়ার। ঝাপসা একটা শব্দ বেরুল সেখান থেকে, হাঁ–
শালী রেণ্ডি, একজনে তোমার মন ওঠে না! বিশটা মরদ না হলে তোমার সুখ নেই। কুত্তী!
সোনিয়ার গলাটা ধরে এক টানে তাকে নিজের দিকে নিয়ে এল রামপিয়ারী। মাঝখানের ফারাকটা এখন আর নেই।
রামপিয়ারী ফুঁসে ওঠে, এ সোনিয়া, সাতটা দিন তাকে তাকে রয়েছি। সুবিধে করে তোকে ধরতে পারছি না। ওই খচরী, হারামীর বাচ্চী হাবিজাকে পাহারাদারনী রেখেছিলি। এইবার বাপের শাদি মায়ের নিকাহ্ এক সাথ দেখিয়ে ছাড়ব।
যেদিন প্রেমার খানা ছিনিয়ে খেয়ে তার চোয়াল ফাটিয়ে রেণ্ডিবারিক কয়েদখানার সবগুলো টিণ্ডালান আর পেটি অফিসারনীর সঙ্গে একাই যুঝেছিল হাবিজা, সে দিন থেকেই মেম জেলার তাকে পেটি অফিসারনী করে দিয়েছে। আর সেদিন থেকেই রামপিয়ারীর হাত থেকে বাঁচাবার জন্য সোনিয়াকে পাহারা দিচ্ছে হাবিজা। এই কদিন সোনিয়ার কাছে ঘেঁষতে পারেনি রামপিয়ারী। হাবিজার দাপটে সোনিয়ার কাছে যাবার উপায়ও ছিল না।
রামপিয়ারী দাঁতে দাঁত ঘষল। পাতাহীন, গোল গোল চোখ দুটো আগুনের ভাটার মতো জ্বলছে। খ্যাসখেসে গলায় সে ডাকল, এ সোনিয়া–
হাঁ–সোনিয়ার গলায় স্বর ফোটে কি ফোটে না।
তা হলে চান্নুকেই তুই শাদি করবি?
একটু আগে সোনিয়া ঠিক করেছিল, চান্নুর গাড়ি ফিরিয়ে দেবে। রামদেও তিওয়ারীর অসহ্য ভাবনা নিয়ে এই সাউথ পয়েন্ট কয়েদখানায় বাকি জীবনটা সে সাজা খাটবে। কিন্তু এই মুহূর্তে রামপিয়ারীকে দেখতে দেখতে আগের সেই মতটা বদলে ফেলল সোনিয়া। চান্নু সিং-এর সঙ্গে সে আজই চলে যাবে। জান বাঁচাতে হলে না গিয়ে উপায় নেই।
রামপিয়ারী বলে, চান্নুর সাথ তা হলে আজ যাবি?
সোনিয়ার মুখ থেকে উত্তরটা বেরিয়ে গেল, হাঁ—
ঠিক?
ঠিক।
অনেকক্ষণ কিছু বলতে পারল না রামপিয়ারী। বিস্ময়ে মুখটা ফাঁক হয়ে বিরাট হাঁ হয়ে আছে। পাতাহীন চোখের তারা দুটো স্থির।
রামপিয়ারী বুঝেই উঠতে পারছে না, তার মুখের ওপর কথা বলার মতো এতখানি সাহস কোথায় পেল সোনিয়া?
সোনিয়া বিড় বিড় করে বলতে লাগল, জরুর যাব।
শালী! সাপের মতো হিসিয়ে উঠল রামপিয়ারী। সাপের মতোই পাতাহীন চোখ দুটো ঝিক ঝিক করতে লাগল।
হঠাৎ প্রচণ্ড এক জেদ পেয়ে বসে সোনিয়াকে। কিছুক্ষণের মধ্যেই তাকে নিতে আসবে চান্নু সিং। এখন আর রামপিয়ারীকে ডরায় না সে। ভয়ডর তার ঘুচে গিয়েছে। এতদিন রামপিয়ারীর সামনে পড়লে বুক কেঁপে উঠত, মুখে কথা জোগাত না।
রামপিয়ারীর মুখোমুখি দাঁড়িয়ে যে-কথাটা বলার সাহস কোনোদিনই হত না, এই মুহূর্তে সেটা কত সহজে বলতে পারল সোনিয়া, জরুর যাব, নইলে তুমিই আমাকে খতম করবে টিণ্ডালান।
রামপিয়ারী দাঁতে দাঁত চাপল, হারামীকা বাচ্চী—
সোনিয়া মরিয়া হয়ে উঠল, সাধে কি আর এতোয়ারী বহিন তোমাকে ও-কথা বলে?
কী বলে কুত্তীটা?
তুমি না কি আওরত না, দুসরা কিছু।
রামপিয়ারীর দিকে এখন আর তাকানো যাচ্ছে না। গলার শিরাগুলো পাকিয়ে পাকিয়ে জোঁকের মতো ফুলে উঠেছে। চোখ ফেটে যেন রক্ত ছুটবে। প্রচণ্ড রাগটাকে কিছুতেই বাগ মানাতে পারছে না সে। ফোঁস ফোঁস করে গরম নিশ্বাস পড়ছে তার।
রামপিয়ারী গজরায়, আমি আওরত না তো কী?
তুমি যে কী, তা তুমিই জানো।
এরপর অনেকক্ষণ কেউ কিছু বলল না। পরস্পরের চোখের দিকে চেয়ে রইল। আশ্চর্য, অন্য অন্য দিন রামপিয়ারীর দৃষ্টি সহ্য করতে পারত না সোনিয়া। কিন্তু আজ যেন তার কী হয়েছে! অনেকখানি দুঃসাহস যেন তার ওপর ভর করে বসেছে।
হঠাৎ রামপিয়ারী বলল, তোর কাছে একটা সিধা জবাব চাই।
কিসের জবাব?
চান্নুর সাথ তুই তা হলে যাবিই?
বলেছিই তো–যাব।
কয়েদখানার বাইরে গেলে তোর কত মওকা রে কুত্তী। বাইরে যেতে পারলেই কত মরদ জুটবে। মাগী রেণ্ডি কাহাকা!
সোনিয়া রুখে দাঁড়াল, হোশিয়ার হয়ে কথা বলবে টিণ্ডালান। গালি দেবে না বলছি। ভাল হবে না।
শালী, তিন রোজের ছোঁকরি, আমাকে হোশিয়ার করছে। অনেক সয়েছি, আর । তোর জান আজ তুড়ব। রামপিয়ারী সমানে চিল্লাতে লাগল, রেণ্ডিবারিক কয়েদখানায় যখন এসে ঢুকেই পড়েছিস, আর আমার দিল যখন তোর জন্যে মজেই গেছে, তখন আর এখান থেকে জান নিয়ে বেরুতে দেব না। চান্নু সিং তোকে নিয়ে মজা লুটবে, তা হবে না।
এবার ভয়ই পেল সোনিয়া। কাঁপা গলায় বলল, করবে কী?
দ্যাখ কী করি। বলতে বলতে দুই থাবায় সোনিয়ার চুলের মুঠি বাগিয়ে মাটিতে আছড়ে ফেলল রামপিয়ারী।
সোনিয়া বলল, আমাকে মেরো না টিণ্ডালান।
মারব না! না মারলে তুই কি সজুত থাকবি? চার জন্যে তোর দিল বিগড়েছে। না পেটালে তোর বিগড়ানো দিলটা কি আমার দিকে ঝুঁকবে?
সোনিয়া সমানে চিল্লায়, মেরো না, মেরো না–
জবাব দেয় না রামপিয়ারী। এক হাতে সোনিয়াকে মাটিতে ঠেসে রাখে। অন্য হাতে পাশ থেকে এক টুকরো কাঠ যোগাড় করে নেয়। তারপর সোনিয়ার মুখে-মাথায় পিঠে–সমস্ত দেহে সেটা দিয়ে একটার পর একটা ঘা মারতে থাকে।
প্রথমে দুই হাত বাড়িয়ে কাঠের টুকরোটা ঠেকাচ্ছিল আর চেঁচাচ্ছিল সোনিয়া, মেরে ফেলল, মেরে ফেলল–জান চৌপট করে দিল।
চারপাশ থেকে কয়েদিনীরা ছুটে এসেছিল। কিন্তু টিণ্ডালান রামপিয়ারীর সেই আগুনখাকীর মতো চেহারা দেখে কেউ এগিয়ে এল না।
নাকমুখ ফেটে রক্ত ঝরছে। এতক্ষণ দু’হাতে মার ঠেকাচ্ছিল সোনিয়া। এখন হাত দুটো ঝুলে পড়েছে। ভয়ে আর যন্ত্রণায় চেঁচাচ্ছিল। এখন গলার ভেতর থেকে অস্ফুট গোঙানি বেরিয়ে আসছে।
কাঠের টুকরোটা এক পাশে ছুঁড়ে ফেলে রামপিয়ারী বিড় বিড় করে বলল, হারামীর বাচ্চী, চান্নুর কাছে যাবে! যা না শালী–বলে ডান পায়ের বুড়ো আঙুলের ভাঙা ভাঙা ধারাল নখ সোনিয়ার মাংসল হাতে গেঁথে একটা ঠেলা মারল।
সোনিয়ার হুঁশ নেই। জ্ঞান হারিয়ে গোঁ গোঁ করে গোঙাচ্ছে।
এবার এক কাণ্ড করে বসল রামপিয়ারী। সোনিয়ার নরম শরীর পাঁজাকোলা করে বুকের ওপর তুলে নিল। তারপর ছুটতে ছুটতে জেলের হাসপাতালে চলে গেল। নিজের হাতে রক্ত ধুয়ে, ঘা সাফ করে ওষুধ লাগাল, ব্যান্ডেজ বাঁধল। এদিক ওদিক তাকিয়ে যখন বুঝল ধারে কাছে কেউ নেই, তখন এক দমে সোনিয়ার মুখে গোটা বিশেক চুমু খেয়ে বলল, তোকে কত পেয়ার করি, তা তুই বুঝিস না ছোঁকরি! তোকে নিজের কাছে সারা জিন্দেগী রাখতে চাই বলেই তো এমন করে পিটলাম।
বেহুঁশ সোনিয়ার কাছ থেকে উত্তর মিলল না।
বিচিত্র মন রামপিয়ারীর। সে মন সর্পিল, পিছল অন্ধকার গলিখুঁজিতে অবিরাম ছুটে বেড়ায়।
.
খানিকটা পর সূর্য যখন সরাসরিদ্বীপের মাথায় এসে উঠেছে, ঠিক তখনই সাউথ পয়েন্ট জেলখানার ফটকে চান্নু সিং-এর ঘোড়ার গাড়ি এসে দাঁড়াল।
চান্নু সিংএর দিলে আজ বেজায় ফুর্তি। সোনিয়ার মতো খুবসুরতী যুবতাঁকে চিরদিনের মতো পাবে। সেই নেশায় বুঁদ হয়ে আছে সে।
সোনিয়ার জন্য করণ ফুল এনেছে, মল এনেছে, হার এনেছে, কাঙনা এনেছে চান্নু সিং। রেশমি শাড়ি, সালোয়ার আর কাঁচুলিও এনেছে। গারাচারামা গাঁও-এ একখানা সরকারি ঘর ভাড়াও করেছে তার জন্য। সোনিয়াকে নিয়ে সেখানেই তুলবে।
রেণ্ডিবারিক কয়েদখানার ফটকে পারমিশন কার্ড দেখিয়ে ভেতরে ঢুকল চান্নু সিং। কিছুক্ষণ পর যখন সে বেরিয়ে এল, তার জবরদস্ত বিরাট চেহারাটা একেবারে চুপসে গিয়েছে। টলতে টলতে ঘোড়ার গাড়িতে উঠে পড়ল চান্নু সিং। কাঁচ কোচ শব্দ উঠল। ভাঙা ভাঙা পাথুরে সড়কে দুটো ঘোড়া প্রাণপণে গাড়ি টানতে লাগল। গাড়িটা সিসোস্ট্রেস উপসাগরের পার হয়ে এবারডিন বাজারের দিকে চলে যাচ্ছে।
একলাই ফিরে গেল চান্নু সিং। সোনিয়া তার সঙ্গে আসেনি। রামপিয়ারীর মার খেয়ে হাসপাতালে সেই যে বেহুশ হয়ে পড়ে রয়েছে, এখনো তার জ্ঞান ফেরেনি।
.
৩৬.
যাযাবর পাখিরা পুরনো ডেরায় ফিরে গিয়েছে। আন্দামানের আকাশে এখন তাদের চিহ্ন পর্যন্ত নেই।
দক্ষিণ পশ্চিম কোণ থেকে রাশি রাশি মৌসুমি মেঘ আন্দামানের আকাশে উড়ে এসেছিল। সেই মেঘগুলি জমাট বেঁধে অনড় হয়ে আছে। মাঝে মাঝে আকাশজোড়া বিরাট মৃদঙ্গটায় ঘা পড়ছে। গুরু গুরু আওয়াজে মেঘ ডাকে। সমুদ্রের গভীর তলদেশ থেকে একটা গোঁ গোঁ গম্ভীর গর্জন ঠেলে বেরিয়ে আসে। আকাশ আর সমুদ্র একযোগে শাসাতে থাকে।
দ্বীপে বসন্ত এসে পড়েছে। বছরের শেষ ঋতুটা কারসাজি করেছে, পৃথিবীর যেখানে যতটুকু মাটি আছে, সব ভেঙেচুরে রসাতলে পাঠিয়ে দেবে।
মোট দু শ’ চারটে দ্বীপ। একটানা বিপুল জলরাশির মধ্যে টুকরো টুকরো ভূখণ্ডগুলি ক্ষীণ প্রতিবাদের মতো মাথা তুলে রয়েছে। বছরের শেষ ঋতুতে প্রকৃতি হঠাৎ খেপে উঠে মতলব করেছে, এই প্রতিবাদগুলোকে গুঁড়িয়ে চুরমার করে দেবে। আকাশ-ভরা জমাট মেঘে আর ফুলে ফুলে ওঠা বিশাল সমুদ্র জুড়ে ধ্বংসের আয়োজন চলছে যেন।
.
সিকমেনডেরা (হাসপাতাল) থেকে পিনিকের ব্যারাম সারিয়ে এসে দিনকতক সড়ক বানানোর কাজ করল লখাই।
সড়কের পর রম্বাস ছেচার কাজ পেল সে। রম্বাস হল এক ধরনের বিষাক্ত বন্য উদ্ভিদ। পুরু এবং দীর্ঘ একটি উঁটার মতো। রম্বসের সবুজ ডাটাটি বিষের রসে সরস এবং পুষ্ট হয়ে থাকে। যে-সব কয়েদি তুখোড় শয়তান, তাদের রম্বাস ঘেঁচতে দেওয়া হয়। রম্বাসের ওপর মুগুরের ঘা পড়ার সঙ্গে সঙ্গে বিষাক্ত রস ছিটকে কয়েদির সারা শরীরে লাগে। যেখানে রস লাগে সেখানে দগদগে ঘা হয়ে যায়।
পেটি অফিসার নসিমুল গণি ভেবে রেখেছিল, লখাইকে সেলুলার জেলের মহিমা টের পাইয়ে দেবে, বুঝিয়ে দেবে দরিয়ায় কত পানি। সে-কথা ভোলেনি সে।
দিন তিনেক রম্বাস হেঁচল লখাই। সারা শরীরে ঘা হল।
এরপর হুইল ঘানিতে জোড়া হল লখাইকে। রোজ ঘানি ঘুরিয়ে পুরো পাঁচ পাউন্ড সরষের তেল বার করতে হয়।
জেরবার হবার উপক্রম হল লখাইর। শরীরটা ভয়ানক কাহিল হয়ে পড়েছে। লোহার বিরাট ঘানিটা টানতে টানতে এক-এক সময় মনে হয়, বুক ফেটে প্রাণটা বেরিয়ে যাবে। তখন ডাক ছেড়ে কেঁদে উঠতে ইচ্ছা করে।
সড়ক পিটিয়ে, রম্বাস ঘেঁচে আর হুইল ঘানি টেনে দিনগুলো কোনোক্রমে পার করে দিচ্ছিল লখাই।
হঠাৎ একদিন সকালে ছুটতে ছুটতে পেটি অফিসার লখাইর কুঠুরিতে এল। হুইল ঘানি টানতে যাওয়ার জন্য তৈরি হয়ে বসে ছিল লখাই। খুব নরম গলায় পেটি অফিসার বলল, আজ থেকে তোকে আর হুইল ঘানি টানতে হবে না লখাই। জেলার সাহেব তোর ওপর মেহেরবানি করেছে।
এত বড় মহানুভবতার কারণ বুঝতে না পেরে অবাক তাকিয়ে থাকে লখাই।
পেটি অফিসার নসিমূল বলল, আ বে মুরুখ, আজ থেকে ফরেস্টের কাজে যাবি। ফরেস্টের কাজে বহুত মজা। ডিপটি (ডিউটি) কম, আরাম বেশি।
হাঁ। অস্ফুট একটা শব্দ করল লখাই।
জবাবদারির কাম মিলবে।
হাঁ।
তলব (মাইনে) মিলবে।
হাঁ।
নসিব তোর বহুত আচ্ছা। পয়লাই কেউ জবাবদারির কাজ পায় না। জেলার সাহেব তোর ওপর মেহেরবানি করেছে। একটু থামে পেটি অফিসার। পাকানো ছুঁচলো গোঁফে চাড়া মেরে ধূর্ত চোখে লখাইর ভাবগতিক লক্ষ করে। তারপর আবার শুরু করে, তোকে কত পেয়ার করি লখাই। জেলার সাহেবকে খুশামোদ করে তোকে এই কাজটা পাইয়ে দিয়েছি।
পেটি অফিসারের খিস্তি আর ডাণ্ডার গুঁতো খেতেই কয়েদিরা অভ্যস্ত। তার এমন তোয়াজ আর মোলায়েম কথা কেমন যেন বেসুরো শোনায়। মনটা ভয়ানক সন্দিগ্ধ হয়ে ওঠে লখাইর। তাকে ফরেস্টের কাজে পাঠিয়ে পেটি অফিসার নসিমূল গণি কোন দুৰ্জ্জেয় মতলব হাসিল করতে চায়, কে বলবে।
পেটি অফিসার আবার বলে, ফরেস্টে চলে যা লখাই। এমন সুযোগ এ-জিন্দেগীতে আর পাবি না। এখন গেলে এক মাস কয়েদ খেটেই আন্দামান রিলিজ পেয়ে যাবি।
এখানে নয়া কয়েদিদের দু’মাস বিশ দিন সেলুলার জেলে আটক থাকতে হয়। তারপর ছাড়া পেয়ে তারা ‘বিজন’ কি ‘টাপু’তে, অর্থাৎ কয়েদি ব্যারাকে আসে। কেউ কেউ ফরেস্ট ডিপার্টমেন্টের কাজে জঙ্গলের ‘বীটে’ চলে যায়।
দু’মাস বিশ দিন পর কয়েদিরা ছাড়া পায়। এই ছাড়া পাওয়ার নাম ‘আন্দামান রিলিজ’। ‘আন্দামান রিলিজ’ পেলে টিণ্ডাল আর পেটি অফিসাররা কথায় কথায় ডাণ্ডা হাঁকাতে পারে না। কয়েদিদের চলাফেরা, আচার-আচরণের ওপর যে বাধা-নিষেধের কড়াকড়ি থাকে, তার খানিকটা শিথিল করে দেওয়া হয়।
আন্দামান রিলিজ মানে সাজা থেকে রেহাই পাওয়া নয়। টাপু কি বিজনও এক ধরনের কয়েদখানা। তবে টাপু কি বিজনে এলে কয়েদিরা খানিকটা স্বাধীনতা ভোগ করতে পারে।
আন্দামান রিলিজ পেয়ে সেলুলার জেলের বাইরে এসে কয়েদিরা যাবেই বা কোথায়? জঙ্গলে ঢুকলে হিংস্র জংলীরা তীরের ফলায় জান নেবে। সমুদ্রে নামলে হাঙরেরা ছিঁড়ে ছিঁড়ে খাবে, অক্টোপাসেরা আটটা প্রবল শুড়ের চাপে পিষে মারবে।
তবু টিণ্ডাল পেটি অফিসারদের হাত থেকে প্রাণ বাঁচাতে কয়েদিরা আন্দামান রিলিজ-এ জন্য একটি একটি করে দিন গোনে, উন্মুখ হয়ে থাকে।
.
সারা রাত্রি এক দণ্ড ঘুমোতে পারল না লখাই। খালি ভাবল। মাথার ভেতর অসংখ্য চিন্তা জটলা পাকাল, তোলপাড় করল, দাপাদাপি করে বেড়াল। লখাইর মাথা গরম হয়ে উঠল।
পুরো রাত্রিটা ভেবে ভেবে সে ঠিক করে ফেলল, ফরেস্টের কাজেই যাবে। সেখানে যত দুর্ভোগই থাক, অন্তত টিণ্ডাল বা পেটি অফিসাররা নেই। রম্বাস ঘেঁচা কি হুইল ঘানি টানার ঝামেলা নেই। তা ছাড়া, হঠাৎ সোনিয়ার কথা মনে পড়ে গেল। লখাই ভাবল, আন্দামান রিলিজ তাকে পেতেই হবে।
.
৩৭.
কাল বিকেলে ফরেস্টের কাজে এসেছে লখাই।
শহর পোর্ট ব্লেয়ার থেকে মাইল বিশেক দূরে এই জায়গাটা। নাম তুষণাবাদ। এই তুষণাবাদেই ফরেস্ট ডিপার্টমেন্টের ‘বীট’ বসেছে।
বীট অর্থে বেতপাতার চাল, বাঁশের বেড়া আর বাঁশের পাটাতনের গুটিকতক ঝুপড়ি। ফরেস্ট গার্ড, জবাবদার আর কুলিদের সাময়িক আস্তানা।
তুষণাবাদ অঞ্চলে ইদানীং জঙ্গল ‘ফেলিং’ অর্থাৎ বন কাটা শুরু হয়েছে। অরণ্য সংহার করে মানুষ মাটির দখল নেবে। এখানে গড়ে উঠবে গাঁও, কুঠিবাড়ি, ক্ষেতিবাড়ি পুরোদস্তুর একটি বন্দি উপনিবেশ, সরকারি পরিভাষায় যার নাম পেনাল কলোনি।
কত কালের এই আন্দামান! কবে যে বঙ্গোপসাগরের অথৈ অতল থেকে এইদ্বীপমালা মাথা তুলেছিল, ইতিহাসের নজর সেখানে পৌঁছয় না। হাজার হাজার বছর ধরে, ইতিহাস সৃষ্টির বহুকাল আগে থেকে এই দ্বীপ অরণ্যের ঘাঘরায় লজ্জা ঢেকে আসছে।
আন্দামানের অরণ্য–জটিল, কুটিল, ভয়ঙ্কর। কত কাল ধরে কত বনস্পতি এখানে মাথা তুলেছে। দিনে দিনে অরণ্যের সংসার বেড়েছে। এই দ্বীপপুঞ্জ যেদিন বিপুল সমুদ্র ফুঁড়ে মাথা তুলেছিল, সেদিন এদের দখল নেওয়ার জন্য দ্বিতীয় কোনো দাবিদার জোটেনি, হয়তো সেদিন থেকেই আষ্টেপৃষ্ঠে শিকড়ে বাকড়ে জড়িয়ে ধরে অরণ্য এইদ্বীপে তার দখল কায়েম করেছে। সেই অরণ্য ‘ফেলিং’ শুরু হয়েছে।
কাল তুষণাবাদ এসেছে লখাই। এখানে সবে একটি দিন কাটল।
এখন যাই-যাই বিকেল। সূর্যটা পশ্চিম আকাশে ঢলে পড়েছে। জঙ্গলের ওপাশে তাকে আর খুঁজে পাওয়া যাবে না। বিরাট বিরাট প্যাডক আর গর্জন গাছগুলির মাথায় ম্লান একটু আলো আটকে রয়েছে।
জবাবদার, ফরেস্ট গার্ড, কুলি–এখানে সবাই কয়েদি। দ্বীপান্তরী সাজা নিয়ে তারা কালাপানিতে কয়েদ খাটতে এসেছিল। সেই কয়েদিরাই জঙ্গল সাফ করে উপনিবেশ বানাচ্ছে।
সাজার মেয়াদ ফুরোবার পর কয়েদিরা ঘর-সংসার পাতবে। সুস্থ স্বাভাবিক জীবনে ফিরে যাবে। আগে থেকেই জঙ্গল নির্মূল করে তার ভূমিকা করে রাখা হচ্ছে।
ফরেস্টের কাজে এসে প্রথমেই পারমোশ (পোমোশান) পেয়েছে লখাই। কুলি নয়, একেবারে জবাবদার হয়ে বসেছে। এখানে এটা একটা খুব বড় ব্যাপার।
কুলিরা বিচিত্র সুর আউড়ে আউড়ে করাত চালাচ্ছে, হেঁই-হেঁই-হেঁইও—
হেঁই-হেঁই-হেঁইও–
বিরাট একটা পেমা গাছের ডালপালা ছাঁটাই হয়ে গিয়েছে। এখন কুলিরা মূল গুঁড়িটায় করাত চালাচ্ছে।
কুলিদের বিচিত্র সুর ছাপিয়ে মাঝে মাঝে জবাবদারের হুঙ্কার শোনা যাচ্ছে, হুদি-হুদি-হুদি–
সঙ্গে সঙ্গে বন বিভাগের হাতিরা বোঙা (গাছের গুঁড়ি) ঠেলতে ঠেলতে একপাশে পাকার করতে থাকে।
সমস্ত অঞ্চলটা টহল মেরে ঝুপড়িতে ফিরে এল লখাই।
.
লখাই আসার আগে মাসখানেক ধরে তুষণাবাদে ‘ফেলিং’ শুরু হয়েছিল। খানিকটা জায়গা সাফও হয়ে গিয়েছে। সেই অংশটুকুর পরই আবার জঙ্গল। সেই জঙ্গল যুঁড়ে পৃথিবীর আলো ঢোকে না, মানুষের নজর ভেতরে পৌঁছয় না।
দক্ষিণ আন্দামানের এই ছায়াগভীর অরণ্যে কিং কোব্রা আর সরীসৃপের চোখে জ্বলন্ত ফসফরাস ছাড়া কোনো আগুনই নেই। পেমা গাছের অন্ধকার কোটরে পেঁচার চোখ ধক ধক করে। স্যাঁতসেঁতে পিছল মাটিতে বিষাক্ত কানখাজুরার পাল পেট টেনে টেনে চলে। জঙ্গলের মাথা থেকে ঝুপ করে দলা-পাকানো জোঁক পড়ে। এই প্রথম তারা মানুষের রক্তের স্বাদ পেয়েছে।
আর আছে জারোয়া। ঝোঁপের আড়াল থেকে হয়তো একটা কালো কুচকুচে মুখ দেখা দিয়ে হঠাৎই আবার অদৃশ্য হয়ে যায়। হ্যাঁ, মানুষেরই মুখ। উলঙ্গ, হিংস্র মানুষ। এরাই আন্দামানের আদি বাসিন্দা। নৃতত্ত্ববিদরা অনুমান করেন, আন্দামানের এই জাতিটি পৃথিবীর আদিমতম জাতিগুলির অন্যতম।
কালো কালো, খর্বাকৃতি এই নিগ্রোয়েড জাতের মানুষগুলি তুমি, আমি কি আর দশজন ভদ্র মানুষের ছোঁয়া বাঁচিয়ে নিজেদের হাজার মাইল দূরে সরিয়ে রেখেছে। মনে হয়, পৃথিবীর প্রথম অরণ্য দক্ষিণ আন্দামানের এই তুষণাবাদেই জন্মেছিল। আর এই অরণ্য দিনে দিনে দুর্ভেদ্য হয়ে পৃথিবীর আদিম সন্তানদের আশ্রয় দিয়েছে, সভ্যতার সব আক্রমণ ঠেকিয়ে রেখেছে। আধুনিক পৃথিবীর আলো কোনোদিন তাদের নাগাল পায় না।
সেই অরণ্য নির্মূল করা হচ্ছে।
.
ঝুপড়ির সামনে বসে জঙ্গলের দিকে তাকাল লখাই। দৃষ্টিটা উদ্ভ্রান্ত হয়ে উঠেছে। হঠাৎ মাথার মধ্যে এক রাশ ভাবনা হুড়মুড় করে ভেঙে পড়ল।
এখানে জবাবদারির কাজ পেয়েছে। কুলি খাটানো, হাতি খাটানো, জঙ্গল পোড়াবার সময় তদারক করা–এই সব হল জবাবদারির কাজ। এ কাজে ঝামেলা কম, মেহনত কম, তখলিফ কম। তবু পেটি অফিসার কেন যে তাকে জঙ্গলে পাঠিয়েছে, এখনো ঠিক বুঝে উঠতে পারছে না লখাই।
রোদ মরে আসছে। জঙ্গলের মাথায় মলিন আলোটুকু নিবে যাচ্ছে। দক্ষিণ আন্দামানের এই অরণ্য একটা ধূসর পর্দার নিচে হারিয়ে যেতে বসেছে। সমস্ত আকাশ জুড়ে সাদা কুয়াশার একটি চিকন রেখা দেখা দিয়েছে।
লখাই কিছুতেই বুঝে উঠতে পারছে না, জঙ্গলে এই আরামের নোকরিতে পাঠিয়ে পাঠান পেটি অফিসার কোন দুয়ে মতলব হাসিল করতে চায়। নসিমুল গণির কথাই ভাবছিল সে। আর দেখছিল, রোদের তাপ জুড়িয়ে দিয়ে সব আলোটুকু নিবিয়ে বিরাট একটা কারসাজি করেই যেন বিকেলটা সন্ধে হয়ে যাচ্ছে।
হঠাৎ চমকে উঠল লখাই।
সারি সারি অনেকগুলো ঝুপড়ি। তাদের একটার ভেতর থেকে গোঙানির শব্দ আসছে। থেমে থেমে, টেনে টেনে অনেকক্ষণ পর পর কে যেন কাতরে উঠছে। করুণ, বিষণ্ণ অথচ ভয়ানক সেই কাতরানির শব্দটা কোন ঝুপড়ি থেকে যে আসছে, ঠিক ধরতে পারছে না লখাই।
কিছুক্ষণ কান খাড়া করে থাকে লখাই। শুধু কাতরানির শব্দই নয়, লখাইর মনে হল, দুর্বোধ্য ভাষায় কে যেন বিড় বিড় করে বকছে আর অনেকক্ষণ পর পর গোঙাচ্ছে। অদ্ভুত এক বিলাপের মতো শোনাচ্ছে ব্যাপারটা। চারপাশের নিঝুম জঙ্গলে বিলাপের রেশটা ছড়িয়ে পড়ছে।
তুষণাবাদের এই জঙ্গলে কালই এসেছে লখাই। এখানে ফরেস্ট ডিপার্টমেন্টের এই ‘বীটে’ সারি সারি অনেকগুলো ঝুপড়ি। নিজেরটা ছাড়া অন্য কোনো ঝুপড়িতে এখনো ঢুকে দেখেনি লখাই।
লখাই উঠে পড়ল। খুঁজে খুঁজে ‘বীটে’র শেষ মাথায় এল। এখানকার ঝুপড়ি থেকেই গোঙানিটা আসছে। ঝুপড়িটা আশ্চর্য রকমের ছোট এবং নিচু। সামনের দিকে একটা ফোকর ছাড়া আলো এবং বাতাস চলাচলের অন্য কোনো ব্যবস্থা নেই।
ফোকরটা সুড়ঙ্গের মতো। একরকম হামাগুড়ি দিয়েই ভেতরে ঢুকল লখাই।
এক পাশে একটা লণ্ঠন জ্বলছে। লণ্ঠনের কাঁচ যে কতকাল সাফ করা হয়নি, কে তার হদিস দেবে। ফলে যত না আলো পাওয়া যাচ্ছে, তার চেয়ে ঢের বেশি ধোঁয়া। ঘোলাটে অনুজ্জ্বল খানিকটা আলো এবং প্রচুর ধোঁয়ায় ঝুপড়ির ভেতরে কিছুই স্পষ্ট নয়।
হঠাৎ তীক্ষ্ণ একটা স্বর শোনা গেল, কৌন? কৌন রে?
এবার এক কোণে একটা খাঁটিয়া দেখতে পেল লখাই। সেটার ওপর একজোড়া জ্বলন্ত চোখের সঙ্গে চোখাচোখি হয়ে গেল।
এক-পা এক-পা করে খাঁটিয়াটার কাছে এগিয়ে এল লখাই। দেখল, বেঁটে আকারের একটা কঙ্কাল চিত হয়ে রয়েছে। কঙ্কাল হয়তো ঠিক নয়, মাংসহীন হাড়ের ওপর ঢিলে চামড়া আঁটা একটা দেহ। দেহটা শুকিয়ে কুঁকড়ে রয়েছে। কিন্তু এই শীর্ণ, শুকনো শরীরে দুটো চোখ এখনো টিকে আছে। চাপা, কুতকুতে চোখজোড়া অস্বাভাবিক তীক্ষ্ণ এবং অন্তর্ভেদী। লখাইর মনে হল, চোখ দুটো তার বুকের ভেতর সিধে ঢুকে গিয়ে তন্ন তন্ন করে সব কিছু দেখে নিচ্ছে।
খাঁটিয়ার লোকটা বলল, তুই কৌন? কেন ঢুকেছিস আমার ঝোঁপড়িতে? মজা দেখতে? আমি খতম হয়ে যাচ্ছি আর তুই–
হঠাৎ হাউ মাউ করে কেঁদে উঠল লোকটা। শীর্ণ দেহ নিঙড়ে অতি দুর্বল, কাতর শব্দ ছাড়া কিছুই বেরুল না। লোকটা বিড় বিড় করে গালাগালি দিতে লাগল, শালে, কুত্তার বাচ্চে, হারামীর বাচ্চে, কেউ বাঁচবে না। এই আন্দামানবালা সবাই লোপাট হয়ে যাবে। আমাকে এখানে এনে বুখার দিয়ে খতম করছে শালেরা।
কাশির একটা প্রবল দমকে শরীরটা ধনুকের মতো বেঁকে গেল লোকটার। চোখ ঠেলে বেরিয়ে পড়েছে। কাশতে কাশতে উঠে বসল সে।
ঝুপড়ির আবছা রহস্যময় আলোতে লোকটাকে অমানুষিক দেখাচ্ছে। লখাইর বুকের ভেতরটা ছম ছম করে উঠল।
কেশে কেশে অনেকক্ষণ পর ধাতস্থ হল লোকটা। কুত্তার মতো জিভ বার করে টেনে টেনে হাঁপাতে লাগল। তারপর বকতে শুরু করল, কেউ জিন্দা থাকবে না, এংরাজলোক সবাইকে এখানে এনে মারবে। হাঁ–তুই দেখিস–
হঠাৎ যেন হুঁশ ফিরল। কেশে কেশে হয়রান হয়ে পড়েছিল। বুকে হাতের চাপ দিয়ে হৃৎপিণ্ডের মারাত্মক দাপাদাপিটা কিছুতেই ঠেকিয়ে রাখতে পারছে না সে। ধুঁকতে ধুঁকতে লোকটা আবার বলল, তুই কে?
আমি জবাবদার লখাই।
লিখাই! তুই এখানে! লোকটা যেন চমকে উঠল।
লখাই অবাক। লণ্ঠনের ঝাপসা আলোয় লোকটাকে চিনতে পারা যাচ্ছে না। কিছুতেই সে বুঝে উঠতে পারছে না, কোথায় কবে একে দেখেছে। কেমন করে এর সঙ্গে পরিচয় হয়েছিল।
লোকটা আবার বলল, আমাকে চিনতে পারছিস না লখাই! আমি মঙ চো।
মঙ চো!
হাঁ। তোর ইয়াদ নেই? একসাথ এক জাহাজে আমরা কালাপানির কয়েদ খাটতে এসেছিলাম।
আঁই হারামী, তুই মঙ চো!
হাঁ হাঁ, জরুর।
দুটো সমস্যার কোনো সুরাহাই করে উঠতে পারছে না লখাই। প্রথমত, আন্দামানের কয়েদখানায় যখন তারাদ্বীপান্তরী সাজা খাটতে আসে, তখন এই বর্মীটা দরিয়া দেখে ভয়ে কাঁদছিল। লখাইর কনুইর গুঁতো খেয়ে দুর্বোধ্য ভাষায় হাউ মাউ করে কী যে বলেছিল, বোঝা যায় নি। বর্মা মুলুকের ভাষা ছাড়া দুনিয়ায় অন্য কোনো ভাষার যে চল আছে, দু’মাস আগে তা জানত না মঙ চো। আশ্চর্য, সেই মঙ চোই দুমাসে আন্দামানী হিন্দুস্তানী বুলি রপ্ত করে ফেলেছে।
দ্বিতীয়ত, এলফিনস্টোন জাহাজের চার নম্বর হ্যাচের ওপর বসে যে মঙ চো কেঁদেছিল, সে এক তাগড়া বর্মী জোয়ান। তার চওড়া কাঁধে, পেশল বুকে, মাংসল দেহে অফুরন্ত শক্তি। তার মোঙ্গলসুলভ হলদে রঙে, খাড়া হনুতে অদ্ভুত এক কাঠিন্য ফুটে ছিল। এলফিনস্টোন জাহাজের সেই মঙ চো আর এই মঙ চোর মধ্যে কত তফাত! কিছুতেই দুই মঙ চোকে এক করে মেলাতে পারছে না লখাই।
লখাই বলল, তোর হাল এমন হল কেন মঙ চো?
ব্যারামে।
কী ব্যারাম? হলদে জ্বর। মঙ চো বলতে লাগল, সেলুলার কয়েদখানায় আসার দুরোজ বাদেই পেটি অফিসার আমাকে জঙ্গলের কাজে পাঠিয়েছে। এখানে এসেই ব্যারামে পড়েছি। এই দ্যাখ, শুকিয়ে চিমসে মেরে গেছি। আমি আর বাঁচব না লখাই। বলে একটু থামল মঙ চো। টেনে টেনে দম নিতে লাগল।
লখাই বলল, বাঁচবি না কেন?
এই ব্যারামে ধরলে কেউ বাঁচে না। কত কয়েদি যে এই জঙ্গলের কাজে এসে খতম হয়ে গিয়েছে, হিসেব নেই।
মঙ চো আর খাড়া বসে থাকতে পারল না। দড়ির খাঁটিয়ায় টান টান শুয়ে পড়ল। অনেকক্ষণ মড়ার মতো নিস্পন্দ হয়ে রইল সে। তারপর আস্তে আস্তে হাতের ভর দিয়ে ফের উঠে বসল। বলল, পালিয়ে যা লখাই। জান যদি বাঁচাতে চাস, এই জঙ্গল থেকে আজই ভেগে পড়। নইলে তোর হালও আমার মতো হবে।
লখাই শিউরে উঠল।
মঙ চো বলতে লাগল, পেটি অফসাররা বেছে বেছে তাগড়া তাগড়া তাগদদার কয়েদি জঙ্গলে পাঠায়। দু মাহিনার (মাসের মধ্যে তারা এই ব্যারামে পড়ে। পয়লা পয়লা হাত পা ফুলে হলদে হয়ে যায়। তারপর ব্যারামী কয়েদি চুপসোতে থাকে। শুকোতে শুকোতে আমার হাল হয়। আখেরে খতম হয়ে যায়।
সত্যি বলছিস?
জরুর সত্যি। ফায়া কসম। তুই নয়া এসেছিস। এখানকার জঙ্গলের হালচাল জানিস না। এই ব্যারামে পড়লে মরে যাবি, জরুর মরবি। আজই, এক্ষুনি পালা লখাই। নইলে
মঙ চোর কথা শেষ হওয়ার আগেই ডিম ডিম শব্দে টিকারা বেজে উঠল। কাল রাতেও এই টিকারার শব্দ শুনেছে লখাই। অরণ্যের কোন গভীর এলাকা থেকে যে এই শব্দটা উঠে আসছে, লখাই ঠিক বুঝে উঠতে পারল না।
ভয়ার্ত গলায় মঙ চো চেঁচিয়ে উঠল, জারোয়া, জারোয়া—
জারোয়া কী?
ল্যাংটো জংলী। তীর ধনুক নিয়ে তারা মানুষ খুঁড়ে মারে। যা লখাই, বাঁচতে হলে পালিয়ে যা। না হলে জংলী আর ব্যারামের হাত থেকে কিছুতেই রেহাই পাবি না। উন্মাদের মতো চেঁচায় মঙ চো।
কিছুক্ষণ বোবার মতো দাঁড়িয়ে রইল লখাই। তারপর গুঁড়ি মেরে বাইরে বেরিয়ে এল।
.
ডিম—ডিম–ডিম–
একসঙ্গে বিশটা টিকারায় যেন ঘা পড়ছে। গম্ভীর, ভীষণ শব্দটা অরণ্যের আত্মা থেকে উঠে এসে অনেক দূর পর্যন্ত ছড়িয়ে যাচ্ছে।
মঙ চোর ঝুপড়ি থেকে বেরিয়ে এসে চারদিকে তাকাল লখাই। কিন্তু কোত্থেকে যে টিকারার শব্দটা আসছে, কে জানে।
‘ফেলিং’ চলছিল। করাত কুড়াল ফেলে ভীত, সন্ত্রস্ত কুলি আর জবাবদাররা হল্লা করতে করতে ঝুপড়ির দিকে ফিরে আসছে, জারোয়া—জারোয়া–
জারোয়া—জারোয়া—
লখাইর পাশ দিয়ে ছুটতে ছুটতে কুলি জবাবদাররা যে-যার ঝুপড়িতে ঢুকে পড়ল। লখাই যে কী করবে, ঠিক বুঝে উঠতে পারল না। মঙ চোর ঝুপড়ির সামনে উদ্ভ্রান্তের মতো দাঁড়িয়ে রইল।
অনেক আগেই সন্ধে পার হয়ে গিয়েছে। কিছুক্ষণ আগের আবছা অন্ধকার গাঢ় হয়েছে। বিকেলে আকাশ জুড়ে কুয়াশার ফিনফিনে একটা পর্দা ছিল। সেই পর্দা এখন ঘন একটা স্তরের মতো এই দ্বীপের ওপর চেপে বসেছে।
আকাশের পুব থেকে পশ্চিম এক দল মৌসুমি হানাদার মেঘ চলেছে। মেঘে চিড় ধরিয়ে ফিকে ফিকে আবছা চাঁদের আলো এসে পড়েছে নিচে।
এখন কিছুই স্পষ্ট নয়। দক্ষিণ আন্দামানের এই অরণ্য আরো দুয়ে হয়ে উঠেছে। লখাইর মনে হল, রাত্রির এই অরণ্য কী এক সাঙ্ঘাতিক রহস্যকে যেন আড়াল করে রেখেছে।
ডিম—ডিম–ডিম–
সমানে টিকারা বাজছে। তার শব্দ, ফিকে ফিকে চাঁদের আলো, অস্পষ্ট জঙ্গল–সব মিলিয়ে অনিবার্য একটা কিছু ঘটতে চলেছে। লখাইর মনে হল, কিছুতেই তা ঠেকিয়ে রাখা যাবে না। অন্তরাত্মা ছম ছম করতে থাকে লখাইর।
ডিম–ডিম–ডিম—
টিকারা বেজে চলেছে।
হঠাৎ বিরাট একটা থাবা এসে পড়ল লখাইর কাঁধে। চাপা কর্কশ স্বরে কে যেন বলল, নালায়েক বুদু কাহাকা, মরার ইচ্ছা হয়েছে!
সাঁ করে লখাই ঘুরে দাঁড়াল। দেখল, ফরেস্ট গার্ড আবর খান পেছনে দাঁড়িয়ে আছে।
আবর খান এবার বলল, মরতে চাস?
না। লখাইর গলা দিয়ে অস্ফুট একটা শব্দ বেরুল।
তবে এখানে দাঁড়িয়ে আছিস কেন? জলদি ঝুপড়িতে ঢোেক।
দুচোখে উভ্রান্ত, বন্য দৃষ্টি। তামাটে মুখটা রেখাময়। খাড়া চোয়াল, মাংসল গান, থ্যাবড়া নাক। মোটা মোটা আঙুলের ডগায় ভাঙা ভাঙা নখ। অবিন্যস্ত পিঙ্গল চুল সারা মাথায় ছড়িয়ে রয়েছে। এই হল আবর খানের চেহারা নমুনা।
কাঁধ ধরে টানতে টানতে সামনের একটা ঝুপড়ির ভেতর লখাইকে ঢুকিয়ে দিল আবর খান। ভাঙা নখগুলো মাংসল কাঁধে গেঁথে গিয়েছিল। চামড়া কেটে রক্ত বেরিয়েছে। এখন রীতিমতো জ্বালা জ্বালা করছে।
বাঁশের একটা মাচানে বসে পড়ল লখাই। পাশের মাচানে বসে আবর খান বলল, সন্ধের পর আর বাইরে থাকবি না লখাই।
কেন?
এ-সময় জারোয়ারা জঙ্গল থেকে বেরিয়ে আসে।
ডিম—ডিম–ডিম—
এক তালে টিকারা বেজেই যায়।
লখাই বলে, কোথায় টিকারা বাজছে?
বুশ পুলিশের ক্যাম্পে।
বুশ পুলিশের ক্যাম্প কোথায়?
হুই যে–লখাইকে ঝুপড়ির ফোকরটার সামনে নিয়ে এল আবর খান। হাত বাড়িয়ে সামনের দিকটা দেখাল। অনেকটা দূরে অরণ্যের প্রান্ত ঘেঁষে ধোঁয়ার স্কুপের মতো কয়েকটা ঝুপড়ি দেখা যায়। গুটিকয়েক মশাল জ্বলছে। অন্ধকারে জমাট বাঁধা কয়েক ফোঁটা রক্তের মতো দেখায় মশালের আলোগুলোকে।
ডিম—ডিম—ডিম–
টিকারার বাজনা ক্রমশ জোরাল হয়ে উঠছে।
আবর ফের বলল, জঙ্গলে কোপ মারলেই জারোয়ারা খেপে ওঠে। জারোয়ারা এই জঙ্গলের বালবাচ্চা।
হঠাৎ বুশ পুলিশের ক্যাম্পের দিকে থেকে হল্লা উঠল হো-ও-ও-ও—
হো-ও-ও-ও–
অন্ধকার আর কুয়াশা ছিঁড়ে ছিঁড়ে মশালের আলোগুলো ক্রমাগত এদিক ওদিক ছুটছে। এতক্ষণ হল্লা শোনা যাচ্ছিল। আচমকা প্রাণফাটা চিৎকার উঠল। অ–মর গিয়া, মর গিয়া–
আবর খান উদ্বিগ্ন হয়ে উঠল, জরুর জারোয়া।
লখাইর মুখ থেকে বেরিয়ে পড়ল, জারোয়া!
হাঁ—হাঁ–। আবর খান এক লাফে বাইরে বেরিয়ে এল। তার সঙ্গে লখাইও বেরুল। আবর খান বলল, আমি যাচ্ছি।
লখাই আঁতকে উঠল, কোথায়?
বুশ পুলিশের ক্যাম্পে।
ওখানে জারোয়া এসেছে। মাত্ যাও–
আবর খান হাসল। বলল, আ রে মুরুখ, বিশ তিরিশ সাল আন্দামানের জঙ্গলে রয়েছি। জঙ্গলে থেকে থেকে আমি জংলী বনে গেছি। জংলীকে জংলী মারবে না। যা যা, তুই ঝুপড়ির অন্দর যা।
লখাইকে ঠেলে ঝুপড়ির মধ্যে ঢুকিয়ে বেরিয়ে গেল আবর খান। তারপর ঊর্ধ্বশ্বাসে বুশ পুলিশ ক্যাম্পের দিকে ছুটল। মুহূর্তে কুয়াশা আর অন্ধকার এই আজব ভয়ডরহীন মানুষটাকে গ্রাস করে ফেলল।
.
এখন সকাল। গাঢ় কুয়াশার স্তরগুলি রোদের ঘা লেগে ছিঁড়ে যেতে শুরু করেছে।
আবর খান এসে ডাকাডাকি লাগাল, এ লখাই–লখাই হো—
কম্বলের মধ্যে কুণ্ডলী পাকিয়ে ঘুমিয়ে ছিল লখাই। আবরের হাঁকাহাঁকিতে ধড়মড় করে উঠে বসল।
ইতিমধ্যে আবর খান ঝুপড়ির মধ্যে ঢুকে পড়েছে।
লখাই বলল, কী ব্যাপার খান সাহেব?
ওঠ, ওঠ-জলদি চল–লখাইর একটা হাত ধরে টানতে টানতে বুশ পুলিশ ক্যাম্পের দিকে ছুটল আবর খান।
ক্যাম্পটা ফরেস্ট ডিপার্টমেন্টের ‘বীটে’র মতোই। বেতপাতার চাল, বাঁশের পাটাতন এবং বাঁশের বেড়ার গুটিকতক ঝুপড়ি ইতস্তত ছড়িয়ে রয়েছে।
ক্যাম্পে এসে পড়ল লখাই আর আবর খান।
কাল রাত্তিরে এখানেই ডিম ডিম করে টিকারা বেজেছিল। এখানেই মশালের আলো দেখতে পেয়েছিল লখাই। এখান থেকেই প্রাণফাটা চিৎকার আর হল্লা উঠেছিল।
এই ক্যাম্পে আছে দশ জন বর্মী বুশ পুলিশ এবং একজন জমাদার।
ক্যাম্পের সামনে পুলিশের দঙ্গলটা জটলা করছে। ফিস ফিস করে দুর্বোধ্য ভাষায় কী যেন বলছে। একটি বর্ণও বুঝতে পারল না লখাই।
হঠাৎ লখাইর চোখে পড়ল, একটা কালো বেঁটে উলঙ্গ মানুষকে ঝুপড়ির একটা বাঁশের সঙ্গে আষ্টেপৃষ্ঠে বেঁধে রাখা হয়েছে। দুচোখে উন্মাদ বন্য দৃষ্টি। হাতে-পায়ে লম্বা লম্বা, ধারাল নখ। এক দৃষ্টে তাকিয়ে রয়েছে মানুষটা। তার ছোট ছোট, চাপা চোখ ভীষণ আক্রোশে জ্বলছে। .
থেকে থেকে লোকটা কেমন এক ধরনের অস্ফুট শব্দ করে উঠছে।
লখাই বলল, ওটা কে?
আবর খান বলল, ওটাকে দেখাবার জন্যই তো তোকে নিয়ে এলাম। ও একটা জারোয়া, কাল রাতে ধরা পড়েছে।
.
৩৮.
ফরেস্ট গার্ড আবর খানের মতো মানুষ সারা জীবনে আর একটিও দেখে নি লখাই।
কতকাল ধরে দক্ষিণ আন্দামানের এই জঙ্গলে পড়ে রয়েছে, নিজেও বলতে পারবে না সে। দশ বছর? পনেরো বছর? বিশ বছর? না, সঠিক হিসেব দেওয়া তার পক্ষে সম্ভব নয়। সভ্য ভব্য দুনিয়ার সঙ্গে তার কোনো যোগাযোগ নেই। তোমার আমার পৃথিবীতে যে-নিয়ম বা সময়ের মাপে বছর পূর্ণ হয়, সে নিয়ম বা মাপ জঙ্গলে খাটে না। জঙ্গলের নিয়ম কানুন আলাদা। জঙ্গলে থেকে থেকে সময়কে মিনিট-সেকেণ্ড-ঘণ্টা কি মাস বছর দিয়ে মাপজোখ করতে ভুলে গিয়েছে আবর।
লখাই যখন জিজ্ঞেস করে, কত বছর জঙ্গলে কাটল খান সাহেব?
আবর খান জবাব দেয়, দশ বিশ সাল হবে। কখনো বলে, পঁচিশ তিরিশ সালও হতে পারে।
কোন বছর, কত তারিখে বঙ্গোপসাগরের এই দ্বীপে সাজা খাটাতে এসেছিল, একেবারেই মনে নেই আবর খানের। হাজার চেষ্টা করেও সে মনে করতে পারে না, কী অপরাধে তার দ্বীপান্তরী সাজা হয়েছিল।
দুনিয়া থেকে নিজেকে বিচ্ছিন্ন করে ফেলেছে আবর খান। পেছনের জীবনের বিশেষ কিছুই স্মৃতিতে নেই। মুলুক তার কোথায়, মালাবার না লুধিয়ানা, সঠিক খেয়াল করতে পারে না। জিজ্ঞেস করলে লাল লাল দাঁত মেলে উৎকট হাসি হাসে। বলে, জংলীর আরার মুলুক কী? জঙ্গলই আমার মুলুক। হাঃ হাঃহাঃ–
শুধু এটুকু মনে আছে, যখন সে আন্দামানে আসে, তখনো সেলুলার জেল বানানো হয় নি। ভাইপারদ্বীপের জেলে দু’মাস কয়েদ খেটে ফরেস্টের কাজে আসে আবর খান। প্রথমে ছিল কুলি, পরে জবাবদার। তারপর আর একটা পারমোশ (প্রোমোশন) পেয়ে এখন হয়েছে। ফরেস্ট গার্ড। এ ব্যাপারে তার কোনো প্রতিক্রিয়া নেই।
এত বড় দুনিয়ায় ইয়ারবন্ধু-রিস্তাদার, কেউ নেই আবর খানের। বেশি টাকা তার দরকার নেই। আর পারমোশও চায় না।
বিশ-তিরিশ বছর জঙ্গলে জঙ্গলে কাটিয়ে দিল আবর খান। এতগুলো বছরে বার পাঁচ-সাত মাত্র গিয়েছে পোর্ট ব্লেয়ারে। শহরে একদিনও তার মন বসে নি। শহুরে মানুষগুলোকে কেমন যেন আজব আজব লাগে। বহুকাল বছর আগের সেই শহরও কী আর তেমন আছে? পোর্ট ব্লেয়ারে কত নয়া নয়া কুঠি উঠেছে, টিলার গা বেয়ে কত সড়ক বানানো হয়েছে। পুরনো সেই শহরটা কোথায় যেন হারিয়ে গিয়েছে। শহরের জমানা, কেতা, হালচাল-কেমন যেন দুর্বোধ্য ধাঁধার মতো মনে হয়েছিল আবর খানের। জঙ্গলে পালিয়ে এসে সে বেঁচেছে।
বছর কয়েক আগে শেষবারের মতো পোর্ট ব্লেয়ার গিয়েছিল আবর খান। দেখে এসেছে আটলান্টা পয়েন্টের মাথায় সেলুলার জেল বানানো হচ্ছে। তারপর আর যায় নি।
চারপাশে খাড়া খাড়া মাথা তুলে আন্দামানের জঙ্গল আবর খানকে বাকি দুনিয়া থেকে আলাদা করে রেখেছে। জঙ্গলের ওপারে শহরে বন্দরে, সভ্য মানুষের পৃথিবীতে, কোথায় কী ঘটছে, সে-সম্বন্ধে আদৌ তার মাথাব্যাথা নেই। সে-সম্পর্কে আবর খান একেবারেই উদাসীন।
লখাই হয়তো জিজ্ঞেস করে, খান সাহেব কি শাদি-উদি করেছ?
হাঁ তো। এই জঙ্গলের সাথ আমার শাদি হয়েছে।
তুমি বড় তামাশা কর খান সাহেব।
আরে, না না লখাই। এই জঙ্গলের সাথ জরুর আমার শাদি হয়েছে। বিবি বলিস, লেড়কা বলিস, আর ইয়ারবন্ধুই বলিস–এই জঙ্গলই আমার সব। তা না হলে এই জঙ্গল ছেড়ে দুনিয়ার কোথাও যেতে পারি না কেন?
আবর খানের গলাটা অদ্ভুত শোনায়। তার গাঢ়, ভারী, কাঁপা কাঁপা স্বরে এতটুকু তামাশা নেই। ধীরে ধীরে গভীর বিশ্বাসের সঙ্গে কথাগুলো বলে যায় সে।
কিছুক্ষণ তার মুখের দিকে অবাক তাকিয়ে থাকে লখাই। আবরের কথাগুলো বুঝতে চেষ্টা করে, কিন্তু সবটা বুঝতে পারে না।
সারাটা দিন কুলি খাঁটিয়ে, হাতি খাঁটিয়ে এবং জবাবদারি করে কাবার করে দেয় লখাই। ফুরসত পেয়ে যখনই সে ঝুপড়িতে ফেরে তখনই ঝোথেকে যেন আবর খানও এসে পড়ে। লোকটা যেন ওত পেতেই থাকে।
সে বলে, চল লখাই, তোকে জঙ্গল চিনিয়ে আনি।
চল।
ফুরসত পেলেই লখাইকে গভীর জঙ্গলে নিয়ে যায় আবর খান। ঘুরে ঘুরে গাছ চেনায়। কোনটা প্যাডক, কোনটা চুগলুম, কোনটা গর্জন–একে একে কত গাছ, কত লতাই না চিনে ফেলে লখাই!
জঙ্গলের মধ্যে ঢুকলে আবর যেন পাগল হয়ে যায়। অদ্ভুত এক ঘোরের মধ্যে সে হাঁটতে থাকে। অন্য অন্য সময় আবর খানকে বুঝতে পারা যায়। কিন্তু জঙ্গলে ঢুকলে কী এক দুর্বোধ্য রহস্য যেন তার ওপর ভর করে বসে।
ফিস ফিস করে আবর খান বলতে থাকে, বুঝলি লখাই, জঙ্গলই আমাকে বাঁচিয়ে রেখেছে। জান-জমানা-জিন্দেগী–যা-ই বলিস, জঙ্গলই আমার সব।
.
একই ঝুপড়িতে আবর খান আর লখাই থাকে।
সারাদিন জবাবদারি করে প্রচণ্ড ক্লান্ত হয়ে পড়ে লখাই। রাত্তিরে পাশের মাচানে শুয়ে শুয়ে জঙ্গল সম্বন্ধে কত মজার মজার কথাই না বলে আবর খান। বুশ পুলিশ ক্যাম্পে ডিম ডিম করে টিকারা বাজে। একসময় আবরের কথা আর টিকারার আওয়াজ শুনতে শুনতে ঘুমিয়ে পড়ে লখাই।
কিন্তু আজ ঘুম আসছে না। রোঁয়াওলা কম্বলের নিচে কুণ্ডলী পাকিয়ে রয়েছে লখাই। কপালের দু পাশে দুটো অবাধ্য রগ সমানে লাফাচ্ছে। কিছুতেই তাদের বাগ মানানো যাচ্ছে না।
একটু আগে পর্যন্ত পাশের মাচান থেকে সমানে বকর বকর করেছে আবর খান। এখন একেবারেই চুপচাপ। খুব সম্ভব ঘুমিয়ে পড়েছে।
বুশ পুলিশ ক্যাম্পে টিকারার বাজনা কেমন যেন ঝিমিয়ে আসছে। কুলিদের ঝুপড়িতে গান-বাজনা কিংলা হল্লায় কেমন যেন ভাটা পড়েছে।
কম্বলের উষ্ণ আরামে চোখ বুজে ঘুমোবার চেষ্টা করল লখাই। কিন্তু না, কিছুতেই ঘুম আসছে না।
একবার বিবি বাজারের মোতি ঢুলানির কথা ভাবতে চেষ্টা করল লখাই। একবার সোনিয়াকে মনে করতে চাইল। কিন্তু না, এখন ভাবার মতো মনের অবস্থাই নয় লখাইর। আজ দারুণ খাটুনি গিয়েছে। পাঁচ দিন ধরে পঁচিশটা কুলি সমানে করাত চালিয়ে বিরাট একটা প্যাডক গাছকে আজ ধরাশায়ী করতে পেরেছে। তারই জবাবদারি করতে করতে গোটা একটা দিন লেগেছে।
আরো কতক্ষণ কেটে গিয়েছিল, লখাই বলতে পারবে না। হঠাৎ তার মনে হল, কোত্থেকে যেন সর সর শব্দ আসছে। মাথার ওপর থেকে কম্বলটা সরিয়ে ফেলল লখাই। দেখল, আবর খান পা টিপে টিপে ঝুপড়ির বাইরে চলে যাচ্ছে।
অনেকটা সময় পার হয়ে গেল। কিন্তু না, আবার ফিরল না। আন্দামানের এই ভয়ঙ্কর জঙ্গলে এত রাতে কোথায় গেল সে? মনের ভেতর হাজার তোলপাড় করেও একটা সদুত্তর খাড়া করতে পারল না লখাই। হঠাৎ তার মনে পড়ল, আন্দামানের জঙ্গলে রাত যখন নিস্তব্ধ হয়ে আসে, তখনই জংলী জারোয়ারা ‘বীটে’ এসে হানা দেয়।
জঙ্গল সাফ করে সভ্য মানুষ তার অধিকার বাড়িয়ে চলেছে। তার দাবির শেষ নেই। তার জঙ্গল নির্মূল হয়ে যাচ্ছে। এমনি করেই আদিম বাসিন্দাদের পৃথিবী দিনে দিনে নিশ্চিহ্ন হতে বসেছে। জঙ্গল যত সাফ হচ্ছে, জংলীদের আক্রমণ আর প্রতিবাদ ততই বাড়ছে। বর্বর অরণ্যবাসীদের প্রতিবাদ বড় মারাত্মক। রাত্রি যখন গম্ভীর হতে থাকে, ঠিক তখনই তারা ‘বীটে’ হানা দেয়। ধারাল তীরের মুখে প্রতিবাদ জানায়।
জারোয়াদের কথা যতই ভাবছে, ততই দুজ্ঞেয় এক ত্রাস লখাইকে কাবু করে ফেলছে।
এখনো ফেরে নি আবর খান। অগত্যা উঠে পড়ল লখাই, এবং কখন যে ঝুপড়ির বাইরে বেরিয়ে এসেছে, খেয়াল নেই।
অন্য ঝুপড়িগুলোতে লণ্ঠন জ্বলছে। কুলিরা খানাপিনা এবং হল্লা, একসঙ্গে তিনটেই চালাচ্ছে। সব ঝুপড়িতেই একবার মুখ বাড়াল লখাই। না, কোথাও নেই আবর খান।
আবছা চাঁদের আলোয় খুঁজে খুঁজে শেষ পর্যন্ত আবর খানকে বার করল লকাই। পাঁচ দিন ধরে বিরাট একটা প্যাডক গাছকে খণ্ড খণ্ড করে কাটা হয়েছিল। একটা খণ্ডের ওপর উদ্ভ্রান্তের মতো বসে আছে সে।
লখাই চেঁচিয়ে উঠল, খান সাহেব—
আবর খান চমকে উঠল, কে?
একটু আগের সেই উদভ্রান্ত ভাবটা তার কেটে গিয়েছে। মুখ ঘুরিয়ে সে বলল, ও তুই, বস। বুঝলি লখাই, এই প্যাডক গাছটা আমার বিশ তিরিশ বছরের সাথী। পুরনো সাথীটাকে দেখতে এসেছিলাম। এক রোজ আমার হাল এটার মতোই হবে।
লখাই বলল, খান সাহেব, ঝুপড়িতে ফিরবে না?
কেন?
ফিস ফিস করে লখাই বলল, জারোয়া এলে–
অল্প একটু হাসল আবর খান। আস্তে আস্তে বলতে লাগল, তোকে তো হামেশাই বলি লখাই, বহু বছর জঙ্গলে থেকে আমি জংলী বনে গেছি। জংলীকে জংলীরা মারবে না।
কিছুক্ষণ চুপচাপ।
হঠাৎ এক কাণ্ড করে বসল আবর খান। লখাইর হাত ধরে একরকম টেনেই তুলল। বলল, দিনের জঙ্গল তো দেখেছিস। চল, আজ তোকে রাতের জঙ্গল দেখিয়ে আনি।
কিছু একটা বলতে চাইল লখাই। কিন্তু তার আগেই তাকে টানতে টানতে গভীর জঙ্গ লে ঢুকিয়ে ফেলেছে আবর খান।
দিনের আলো থাকতে থাকতেই কুলিদের সঙ্গে ‘বীটে’র ঝুপড়িতে ফিরে যায় লখাই। জারোয়ার ভয়ে সারারাত আর বেরোয় না। তাই রাতের অরণ্য সে কোনোদিন দেখে নি।
লখাই জানে না, কিন্তু আবর খান জানে, মুহূর্তে মুহূর্তে অরণ্যের রূপ বদলায়, চরিত্র বদলায়। সকালে যে অরণ্য শান্ত নির্বিকার, দুপুরে সে-ই আবার হিংস্র, রাত্রে দুজ্ঞেয় এবং রহস্যময়। বিশ তিরিশ বছর জঙ্গলে ঘুরে ঘুরে এই বিচিত্র রূপ আর বিচিত্র চরিত্রের মধ্যে অরণ্যের আত্মাকেই বুঝি খুঁজে ফিরছে আবর খান।
জঙ্গলের ভেতর দিয়ে দুজনে এগিয়ে চলে। একবার চড়াই, একবার উতরাই। টিলার পর টিলা। রাতের অরণ্য দু’টি মানুষকে কোথায় নিয়ে চলেছে, কে বলবে। অরণ্যের মনে কী আছে, কে জানে!
ডালপালা এবং পাতার ফাঁক দিয়ে চিকরি-কাটা আবছা আবছা চাঁদের আলো এসে পড়েছে। একটা চিতল হরিণ দুলে দুলে সামনে দিয়ে চলে গেল। কোথায় একটা রাত-অন্ধ তিরাপ পাখি ককিয়ে উঠল। ভিজে মাটির গন্ধ, বুনো ফুলের ঝাঁঝাল গন্ধ, রাত্রির গন্ধ–সব একাকার হয়ে নাক ধাঁধিয়ে দিচ্ছে।
একটু আগেও কুলিদের হল্লা শোনা যাচ্ছিল। বুশ পুলিশ ক্যাম্পে লণ্ঠনের মিটমিটে আলো চোখ পড়ছিল। এখন আর কুলিদের হইচই শোনা যাচ্ছে না, আলো দেখা যাচ্ছে না। চলতে চলতে শেষ পর্যন্ত কি দুটো মানুষ অরণ্যের অন্তরাত্মায় ঢুকে গেল?
এখানে পৃথিবীর আলো বাতাস-শব্দ, কিছুই পৌঁছয় না। এখানে পৃথিবীর মানুষ আসে । মানুষের শব্দে, স্পর্শে এই আদিম অরণ্যের শান্তি টুটে যায়।
অন্ধকারে জঙ্গলের স্পষ্ট আকার দেখা যায় না। চারপাশ থেকে তার স্পর্শ পাওয়া যায়, কিন্তু তাকে ঠিক বোঝা যায় না। দুর্বোধ্য ভাষায় অবিরাম সে যেন কী বলে! অরণ্যের রাত্রি বিচিত্র এক জাদুকরী। সে যেন আবর খানকে জাদু করেছে। কী এক নেশার ঘোরে কুঁদ হয়ে আছে সে।
যে মন নিয়ে জঙ্গলে পুঁদ হওয়া যায় তা হয়তো আবরের আছে, কিন্তু লখাইর নেই। অপরিসীম ভয় তাকে চারপাশ থেকে ঘিরে ধরেছে। রাত্রির আবছা, দুর্বোধ্য জঙ্গল যতই সে দেখছে, ততই বুকটা কেঁপে কেঁপে উঠছে।
গুছিয়ে, পারম্পর্য বজায় রেখে ভাবতে জানে না লখাই। চারপাশের জঙ্গল আকাশের দিকে খাড়া খাড়া মাথা তুলেছে। সেই জঙ্গলের দিকে তাকিয়ে সে শিউরে উঠল। হয়তো তার মনে হল, এই বনভূমি আর এক সৃষ্টিছাড়া ফরেস্ট গার্ড–দুজনে কারসাজি করে তাকে ইয়ার-বন্ধু, নারী-নেশা-সুখ-উত্তেজনা–পৃথিবীর সব কিছু থেকে বিচ্ছিন্ন করে ফেলেছে।
চাপা গলায় লখাই ডাকল, খান সাহেব–
হাঁ–ঘোরের ভেতর থেকে জবাব দিল আবর খান। তারপর আর কোনো কথা নেই। তার সমস্ত চেতনাকে অরণ্য আবার গ্রাস করে ফেলল।
লখাই ফের ডাকল, খান সাহেব–
এবার চটকা পুরোপুরি ছুটে যায় আবর খানের। সে বলল, কী বলছিস লখাই?
ঝুপড়িতে ফিরব।
লখাইর মুখের দিকে একদৃষ্টে তাকিয়ে থেকে কী যেন বুঝতে চাইল আবার খান। শব্দ করে হাসল। বলল, ডর লাগছে?
হাঁ।
তবে চল।
‘বীটে’র দিকে ফিরতে ফিরতে আবর খান বলতে লাগল, বুঝলি লখাই, জঙ্গলের মতো শাস্তি তোকে কেউ দিতে পারবে না। পয়লা পয়লা জঙ্গলকে ডর লাগবে। আমার মতো বিশ তিরিশ বছর এখানে থাকলে বুঝবি, জঙ্গলের মতো খাঁটি দোস্ত আর নেই।
লখাই জবাব দিল না।
এবার আবর খানের স্বরে আক্ষেপ ফুটল, সিরকার মতলব করেছে, আন্দামানের জঙ্গল। সাফ করে গাঁও বসাবে, ক্ষেতি বানাবে। জঙ্গল সাফ হলে আমি যে কোথায় যাব!
চুপচাপ আবর খানের পিছু পিছু হাঁটতে লাগল লখাই।
.
৩৯.
ফরেস্টের এই ‘বীটে’ আরো কয়েকটা দিন কেটে গেল।
জবাবদারি করে, বন পুড়িয়ে, কুলি খাঁটিয়ে, হাতি খাঁটিয়ে সারাটা দিন শেষ করে ফেলে লখাই। খানাপিনার পর রাতে যতক্ষণ জেগে থাকে, বুশ পুলিশ ক্যাম্প থেকে টিকারার শব্দ শোনে। মশালের আগুন দেখে। চোখ বুজে এক-এক সময় বিবিবাজাজের মোতি ঢুলানির কথা ভাববার চেষ্টা করে। কখনো সোনিয়ার কথা মনে পড়ে তার।
কিন্তু মোতি চুলানি কি সোনিয়ার জন্য মনটা ঠিক আগের মতো বিকল হয় না লখাইর।
এক-একটা সময় আসে, মনটা যখন আশ্চর্য নিরাসক্ত হয়ে যায়। পৃথিবীর কোনো কিছুর জন্য তখন মোহ থাকে না, আসক্তি থাকে না। আজকাল লখাইর মনের অবস্থা অনেকটা এইরকম হয়ে পড়েছে। টাকাপয়সা, নেশা, নারী–কোনো কিছুর জন্যই সে ইদানীং অস্থির, উন্মাদ হয়ে পড়ে না। তেমনটা হলেই বা কী লাভ? এই জঙ্গলে কে তার নেশা যোগাবে, এখানে কোথায় মিলবে মেয়েমানুষ? জঙ্গলে আসার পর মনের দিক থেকে অনেকটা স্থিরতা এসেছে লখাইর। খুব সম্ভব শান্ত, অরণ্যক পরিবেশের একটা অমোঘ প্রভাব আছে। দক্ষিণ আন্দামানের এই অরণ্য আর ফরেস্ট গার্ড আবর খান লখাইকে অনেকখানি শান্ত করে ফেলেছে।
এই অরণ্য লখাইর অস্থির, উগ্র মনটাকে একটু একটু করে বুঝিবা একেবারেই জুড়িয়ে ফেলত। ঠিক এমন সময়েই এল উজাগর সিং।
.
ফরেস্ট অফিসার উজাগর সিংকে লখাই এর আগে দেখে নি। এমন যে ফরেস্ট গার্ড আবর খান, বিশ পঁচিশটা বছর যে আন্দামানের জঙ্গলে জঙ্গলে কাটিয়ে দিল, এখানকার সব কিছুই নিবিড় করে জানে, পয়লা পয়লা উজাগরকে সে-ও চিনতে পারে নি। কিন্তু উজাগর ঠিকই চিনেছিল আবর খানকে। শয়তানের চোখ তো!
শিখ উজাগর পাগড়ি সামাল দিতে দিতে জিজ্ঞেস করল, তুমিই ফরেস্ট গার্ড?
আবর খান জবাব দিল, হাঁ, অফসার সাহিব।
তোমাকে কোথায় দেখেছি, মালুম হচ্ছে।
শান্ত, নির্বিকার স্বরে আবর খান বলল, জঙ্গলে বহুৎ সাল কাম-কাজ করছি। কোথাও দেখে থাকবেন।
না না, জঙ্গলে না।
কপালে ভাঁজ পড়ল উজাগরের। দাড়ির জঙ্গলে দু’হাতের দশটা আঙুল ঢুকিয়ে খামচে ধরল সে। কিছুক্ষণ এই অবস্থায় কাটল। হঠাৎ দুই হাত মাথায় তুলে চেঁচিয়ে উঠল, এবার ধরেছি। পঁচিশ সাল আগে তুমি আর আমি কালাপানির কয়েদ খাটতে এসেছিলাম। ইয়াদ আছে? উজাগর সিংয়ের স্মৃতি বড়ই তুখোড়। ঠিক চিনেছে। আস্ত দুশমন যে।
এবার একটু একটু মনে পড়ল আবর খানের। আন্দামানে তারা একই সঙ্গে, একই জাহাজে এসেছিল বটে। পঁচিশ বছর আগে দুজনেই ছিল দ্বীপান্তরের কয়েদি। এখন সে ফরেস্ট গার্ড, আর উজাগর ফরেস্ট অফিসার। দুজনের মধ্যে আসমানজমিন ফারাক। কিন্তু এই ফারাকটা এক কথায় ঘুচিয়ে দিল উজাগর সিং। তু মেরা দোস্ত আবর। সেই রোজগুলোর কথা মনে পড়ে? যখন দুই দোস্ত কয়েদখানায় পাশাপাশি বসে নারকেলের ছোবড়া ছিলে কুটে তার বার করতাম, হুইল ঘানি টানতাম, রম্বাস হেঁচতাম–
বিহ্বল স্বরে আবর খান বলল, অফসার সাহিব—
উজাগর খেঁকিয়ে উঠল, ছোড় তেরি অফসার সাহিব। আমি শালে উজাগর—
.
ফরেস্ট অফিসার দিন দশেক থাকবে তুষণাবাদের ‘বীটে’। জঙ্গল সার্ভে করে কাজের নির্দেশ দিয়ে যাবে। সেই অনুযায়ী ‘ফেলিং’ শুরু হবে।
নামেই ফরেস্ট অফিসার, আদতে জঙ্গলের সঙ্গে বিশেষ সম্পর্ক নেই উজাগর সিংয়ের। বন-বিভাগের কানুন মানলে ফরেস্ট অফিসারকে জঙ্গলেই থাকতে হয়। কিন্তু কানুন মানছে কে? নিয়ম কানুনের বান্দা কোনোকালেই নয় উজাগর সিং। সারা বছর শহর পোর্ট ব্লেয়ারেই কাটায়। মাঝে মাঝে ‘ফেলিং’ কী সার্ভের সময় জঙ্গলে আসে।
আসার সময় পোর্ট ব্লেয়ার থেকে পেটি ভরে বিলাতি শরাব এনেছিল উজাগর সিং। পুরো দশ দিন এই জঙ্গলে কাটাতে হবে। ফুর্তি নেই, ফার্তা নেই, নাচাগানা নেই, সবচেয়ে যেটা আসল, সেই আওরতই নেই। চারদিকে পাহাড়ের চড়াই উতরাইতে খালি বন আর বন। গহীন, গভীর, নিরালোক, জটিল অরণ্য। দিদু আর প্যাডক, টমপিং আর গর্জন, পেমা আর জারুল গাছের জটলা। এর মধ্যে উজাগর সিংয়ের মতো দুর্দান্ত ফুর্তিবাজের দিন কাটে কেমন করে!
বিলাতি শরাবের দৌলতে নেশার অভাব মিটেছে। কিন্তু নারীসঙ্গহীন পুরো দশটা দিন এই জঙ্গলে কাটাতে হবে, এমন বিশ্রী ভাবনায় মেজাজ বিগড়ে ছিল। নারীমাংসের অভাব নেশা দিয়ে কতটা পূরণ করা যায়, সেই কথাই ভাবছিল উজাগর সিং।
আজ ঝুপড়িতে বসে সমস্ত সকাল নির্জলা দারু গিলেছে। থাবা থাবা ঝলসানো পাখির মাংস খেয়েছে উজাগর।
এখন দুপুর। খানাপিনার পর জঙ্গল সার্ভে করার কথা ছিল। সেই অনুযায়ী কুলি আর জবাবদারদের নিয়ে ফরেস্ট অফিসারের ঝুপড়ির সামনে এল আবর খান। বাইরে থেকে সে ডাকল, অফসার সাহিব–
কৌন মূর্তি রে?
আমি আবর জি—
সোল্লাসে হল্লা করে উঠল উজাগর, আরে, আও আও ইয়ার। অন্দর আ যাও—
ঝুপড়ির ভেতর চলে এল আবর খান। বাঁশের মাচানের ওপর জাঁকিয়ে বসে আছে। উজাগর সিং। চোখদুটো টকটকে লাল। মাচানের নিচে গোটা তিনেক শূন্য বোতল গড়াগড়ি খাচ্ছে।
উজাগরের হাতে একটা বোতল আধাআধি খালি। আবর খানের দিকে সেটা বাড়িয়ে দিয়ে বলল, পী লে ইয়ার–
নেহী জি, আমি দারু খাই না।
উজাগরের মুখচোখের হালচাল কেমন যেন বদলে গেল। এর চেয়ে আবর খান যদি তার শির বরাবর একটা ডাণ্ডা বসিয়ে দিত, এতটা অবাক অবাক হত না। শরাব খায় না, এ কেমন মানুষ! দিল্লাগী করছে না তো হারামীটা!
উজাগর আবার সাধল, লেও লেও ইয়ার, শরম ছোড় শালে—
নেহী নেহী, আপ দারু পী লিয়ে—
আরে ইয়ার, একা একা কি নেশা করা যায়! সাথী চাই, সাথী—
অফসার সাহিব, শরাব আমি বিলকুল খাই না। আমার কাছে শরাব হারাম।
শরাব হারাম! হেঃ-হোঃ-হো—খ্যা খ্যা করে বিকট শব্দে হেসে উঠল উজাগর সিং। হাসির তোড়ে বিরাট মাংসল ভুঁড়িটা দোল খেতে লাগল।
উজাগর বলল, এমন তাজ্জবের কথা শুনি নি। আ রে ইয়ার, শরাব হারাম না, আরাম। বহুৎ বহুৎ মজাদার আরাম–
আবর খান জবাব দিল না।
এবার খেঁকিয়ে উঠল উজাগর, উল্লু, বুদ্ধ, নালায়েক কাহাকা। শরাব না গিললে দিল মর্জি ঠিক থাকে? তবিয়ত আচ্ছা থাকে? সব বেচাল হয়ে যায় না?
আবর খান চুপচাপ বসে রইল।
উজাগর বলতে লাগল, কোনো কথা আমি শুনতে চাই না। একঠো সাথী চাই, নেশার সাথী। নেশার ব্যাপারে তুই তো শালে বুরবক। দেখি সাথী মেলে কিনা?
টলতে চলতে উঠে পড়ল উজাগর সিং। নেশার দাপটে নিজেকে খাড়া রাখতে পারছে না। মাচানের খুঁটি ধরে টাল সামলাতে সামলাতে সাথীর খোঁজে ঝুপড়ির বাইরে এল সে।
পিছু পিছু আবর খানও বেরিয়ে এল।
ঝুপড়ির সামনে কুলি আর জবাবদাররা দাঁড়িয়ে আছে। এদের সঙ্গে নিয়ে জঙ্গল সার্ভে করতে যাওয়ার কথা ছিল।
রোমশ ভুরু দুটো কুঁচকে খুঁটিয়ে খুঁটিয়ে অনেকক্ষণ ধরে কুলি জবাবদারদের পরখ করল উজাগর সিং। দুলতে দুলতে তাদের সামনে এসে বুক গর্দান এবং হাত টিপে টিপে দেখতে লাগল। খুব সম্ভব তারা কতটা মজবুত, নেশার ধাক্কা কতটা সইতে পারবে, টিপে টিপে এ-সবই আন্দাজ করতে চাইছে উজাগর।
একেবারে শেষ মাথায় দাঁড়িয়ে ছিল লখাই। তার হাত টিপে বুকের সিনা দেখে উজাগর সিং বেজায় খুশি। লখাইকে খুব পছন্দ হয়েছে তার।
উজাগর বলল, তুই কৌন?
পেছন থেকে আবর খানই লখাইর হয়ে জবাবটা দিয়ে দিল, ও লখাই, ফরেস্টের জবাবদার।
বহুত আচ্ছা।
লখাইর একটা হাত চেপে ধরে উজাগর সিং। বলে, চেহারা নমুনা ভৈঁসের মতো করে ফেলেছিস। তা এই চেহারায় কী কী কাম পারিস?
জবাবদারি পারি, বোঙা (গাছের গুঁড়ি) টানতে পারি, করাত চালিয়ে
উজাগর সিং গর্জে উঠল, উল্লু, বুদ্বু, হারামী–এ-সব কামের কথা কে শুনতে চায়? শালের বাচ্চে, নেশা করতে পারিস?
অবাক হয়ে উজাগরের মুখের দিকে তাকিয়ে থাকে লখাই। কী জবাব পেলে উজাগর খুশি হবে, বুঝতে পারছে না।
লখাইর মুখে বিরাট এক ঘুষি হাঁকিয়ে উজাগর সিং বলল, জবাব দিতে পারছিস না? আমার মুখের দিকে চেয়ে চেয়ে কী দেখছিস শুয়ারকা বাচ্চা? উল্লু, নেশা করতে পারিস? শরাবের নেশা পারিস?
ঘুষি খেয়ে ঘুরে পড়েছিল লখাই। মুখে হাত বুলোতে বুলোতে উঠে দাঁড়াল। ফিস ফিস করে বলল, হাঁ, জি। ও তো–
ঠিক হ্যায় ইয়ার। লখাইকে জাপটে ধরে ঝুপড়ির ভেতর নিয়ে এল উজাগর। বলল, তু মেরে সাচ্চা দোস্ত।
লখাইকে একটা মাচানের ওপর বসিয়ে আবার বাইরে এল উজাগর সিং। কুলি জবাবদারদের নিয়ে আবর খান দাঁড়িয়ে আছে।
উজাগর বলল, আজ আর জঙ্গল সার্ভে হবে না। তোরা যা। বলেই ঝুপড়িতে ঢুকল সে। তারপর সামনের দিকের বাঁশের ঝাঁপটা টেনে বন্ধ করে দিল।
.
লখাইর জীবনে উজাগর সিংয়ের আবির্ভাব ঘটল।
৪০.
কতকাল পর মদ খাচ্ছে লখাই!
দু’মাস হল বঙ্গোপসাগরের এই সৃষ্টিছাড়া দ্বীপে কয়েদ খাটতে এসেছিল সে। তারও আগে দেশের কয়েদখানায় পুরো তিনটে বছর আটক থেকেছে। এই তিন বছর দু মাসে এক ফোঁটা মদ পড়ে নি তার গলায়। অবশ্য এর মধ্যে যে নেশা করে নি, এমন একটা নির্জলা মিথ্যা লখাই কিছুতেই বলতে পারবে না। ভিখন আহীর তার অনেক দিনের সাকরেদ। সে-ই চুরিচামারি, হাতসাফাই কি ফিকিরবাজি করে একটু চরস, কি একটু চণ্ডু, কি এক টিপ গাঁজা যোগাড় করে দিয়েছে। কিন্তু লুকিয়ে একটু আধটু নেশা করে জুত পায় না লখাই। তা ছাড়া নেশার যা রাজা, সেই মদই এই তিন বছর দুমাসে এক ফোঁটা জোটাতে পারে নি সে। কয়েদখানায় মদ জোটানো কী সোজা কথা! কাজে কাজেই চুটিয়ে নেশা করতে পারে নি সে।
মদের স্বাদই ভুলে গিয়েছিল লখাই। গলার শিরাগুলো, তৃষ্ণার্ত স্নায়ুগুলো মদের অভাবে শুকিয়ে শুকিয়ে দড়ি পাকিয়ে যেতে বসেছিল।
গলার মধ্যে এক-একটা বোতল উপুড় করছে লখাই, আর সঙ্গে সঙ্গে গলনালীর ভেতর দিয়ে তরল আগুন ছুটে যাচ্ছে। কপালের দু পাশে তামার তারের মতো সরু সরু রগগুলো চিন চিন করে যেন ফেটে পড়ছে। উন্মাদের মতো মদ খাচ্ছে লখাই।
উলটো দিকের একটা মাচানে বসে সমানে দারু গিলছে উজাগর সিংও। নেশার ঘোরে চোখ মেলতে পারছে না। মাঝে মাঝে সে চেঁচিয়ে উঠছে, এ লখাই দোস্ত—
হাঁ–
শির টলছে?
না।
আঁখ লাল হয়েছে?
না।
শাবাশ।
কিছুক্ষণ চুপচাপ।
দাঁত দিয়ে বোতলের ছিপি খুলে দুজনে নির্জলা শরাব গলার মধ্যে ঢেলে দেয়। উজাগর আর লখাই যেন পাল্লা দিয়ে নেশা করে চলেছে।
উজাগর আবার ডাকে, আ রে ইয়ার—
জি। সঙ্গে সঙ্গে সাড়া দেয় লখাই।
ক বোতল সাফ করলি?
তিন।
শাবাশ।
টলতে টলতে বাঁশের মাচান থেকে উঠে আসে উজাগর সিং। লখাইর পিঠে বিরাট এক থাপ্পড় কশিয়ে বাহবা দেয়, বহুৎ আচ্ছা, তুই আমার খাঁটি দোস্ত, আর সব ঝুটা। তোর মতো শরাবী সাথী এই পয়লা দেখলাম।
নির্জলা দারুর নেশার সঙ্গে উজাগরের বাহবাটা বড় ভাল লাগে লখাইর।
এবার উজাগর সিং খাতির করে বলল, পাশে এস ইয়ার, এতদূর থেকে কি দোস্তি মহবৃতির কথা হয়!
উজাগরের মাচানে এসে বসল লখাই।
উজাগর বলল, কত রোজ এই জঙ্গলে রয়েছ?
বিশ পঁচিশ রোজ।
হঠাৎ তুই থেকে তুমি হয়ে গেল লখাই।
উজাগর বলে, শাদি উদি করেছ?
জি, না।
বয়স কত?
তিরিশ চাল্লিশ হবে।
উজাগর সিং চিৎকার করে উঠল, তিরিশ চাল্লিশ বছর বয়েস, এখনো শাদি কর নি?
জি, না।
খানিকটা সময় কাটে। চোখ বুজে কী যেন ভাবে উজাগর সিং। তারপর হঠাৎ বলে, এই জঙ্গলে তো রয়েছ, তা মেয়েমানুষ পুষেছ?
উজাগরের কথাগুলো পুরোপুরি বোঝে নি লখাই। কিছুক্ষণ অবাক হয়ে সে তার মুখের দিকে তাকিয়ে থাকে। যখন বোঝে নারী এবং নেশাঘটিত ব্যাপারে এই লোকটা তাকে উৎসাহই দেবে, কোনো বিপদে ফেলবে না, তখন বলে, না। এই জঙ্গলে কোথায় পাব মেয়েমানুষ!
ওয়া গুরুজিকা ফতে! আওরত ছাড়া দিন কাটে কেমন করে? এমন তাজ্জব কথা কোনোদিন শুনি নি।
লখাই জবাব দিল না।
উজাগর সিং আবার বলল, আমার তো এক রোজও জোয়ানী মেয়েমানুষ ছাড়া চলে না। দশটা রোজ এই জঙ্গলে যে কেমন করে কাটাব, গুরুজি মালুম।
একটা হাত লখাইর ঘাড়ে রাখল উজিগর সিং। নিজের দিকে লখাইকে একটু টানল। হঠাৎ তার গলার স্বরটা ঝুপ করে খাদে নামল, লখাই দোস্ত–
জি, অফসর সাহিব তুণাবাদের আগে এক গাঁও আছে। তার নাম তো পুটমুট (পোর্ট মোয়াট)?
হাঁ, জি।
পুটমুট তুমি গেছ কোনোদিন?
হাঁ, জি। দু’দিন আগে এক ফরেস্ট গার্ডের সাথ একবার গিয়েছিলাম।
পথ দেখিয়ে আমাকে পুটমুটে নিয়ে যেতে পারবে?
জরুর পারব।
শাবাশ, শাবাশ।
দুই হাতে লখাইকে জড়িয়ে ধরে হল্লা করে উঠল উজাগর সিং, গুরুজির মেহেরবানিতে জঙ্গলে তোমার মাফিক দোস্ত পেয়েছি। লেকিন তুমি যদি একটু মেহেরবানি না কর, জঙ্গলে জিন্দেগী বেকার হয়ে যাবে।
রক্তে রক্তে নির্জলা বিলিতি মদের ক্রিয়া শুরু হয়েছে। কপালের দু পাশে দুটো অবাধ্য রগ সমানে লাফাচ্ছে। চোখের ডিম দুটো লাল হয়ে উঠেছে। মাথা অল্প অল্প টলছে। অনেকদিন পর চুটিয়ে নেশা করেছে লখাই। মাত্রাটা ঠিক রাখতে পারে নি। তবু পাকা নেশাখোর সে। নেশার ব্যাপারে মাত্রা হারালেও হুঁশ পুরো বজায় আছে। আস্তে আস্তে সে বলল, কী বলছেন অফসর সাহিব?
স্বর খাদে নামল উজাগরের। একরকম ফিশফিশই শোনাল, পুটমুটের চৌধুরির নাম তো মঙ ফা। লোকটা বর্মী? তাই না?
হাঁ, জি।
মঙ ফা’র একটা খুবসুরতী শালী আছে। শালীটা রাঁড় (বিধবা), নাম মিমি খিন। মিমি খিন বহুত খুবসুরতী। আসার সময় তাকে দেখে এসেছি। একটু থেমে উজাগর বলে, তুমি মিমি খিনকে দেখেছ ইয়ার?
জি, না।
দেখেছ দেখেছ। নেশার ঘোরে অদ্ভুত কথা বলে উজাগর সিং, না দেখলেও দেখেছ দোস্ত। তাগড়া খুবসুরতী জোয়ানী নতুন করে আর কী দেখবে? দিনরাত যে লেড়কীর খুয়াব দেখ, দিনরাত তোমার আঁখের সামনে যে ঘুরে বেড়ায়, সে-ই মিমি খিন।
উজাগর সিংয়ের কথাগুলো সবটা শুনেছে লখাই। কিন্তু বুঝে উঠতে পারে নি। বিড় বিড় করে সে বকছে, আঁখের সামনে যে ঘুরে বেড়ায়–
উজাগরের চোখ দুটো ধক ধক করছে। চাপা, তীব্র স্বরে সে বলল, এ ইয়ার, আওরতটাকে যে চাই–
জড়ানো, দুর্বোধ্য স্বরে লখাই বলল, কেমন করে?
বিকট আওয়াজ করে খেঁকিয়ে খেঁকিয়ে হাসল উজাগর সিং। হাসির দমকে মাংসল, রোমশ পেট নাচতে লাগল। হাসির চোট কমলে বলল, বিশ পঁচিশ রোজ জঙ্গলে থেকে একেবারে জংলীই বনে গেছিস লখাই। বুদ্বু, মুরুখ কহিকা! তুমি থেকে ফের তুই হয়ে গেল লখাই।
একটু দম নিয়ে উজাগর আবার শুরু করল, পেয়া। রুপেয়া দিলে আসমানের চাঁদ মেলে। আর এ তো মঙ ফা’র রাঁড় শালী, মরদে ঠোকরানো এক আওরত।
ঠিক ঠিক–মাথা নেড়ে নেড়ে সায় দেয় লখাই। মাথাটা নাড়তে হচ্ছে, না নেশার দাপটে আপনা থেকেই সেটা নড়ছে, বুঝবার জো নেই। নেশায় বেচাল হয়ে পড়েছে, তবু উজাগরের কথাগুলো শুনতে শুনতে লখাইর মনে হয়, এই ফরেস্ট অফিসারটার সঙ্গে কোথায় যেন ভিখন আহীরের আশ্চর্য রকমের একটা মিল রয়েছে। এখন, এই মুহূর্তে সেটা ঠিক বুঝে উঠতে পারছে • লখাই।
অনেকটা সময় কাটে। নেশা পুরাপুরি জমে উঠেছে। চোখ বুজে ভোম মেরে বসে থাকে দুজনে।
হঠাৎ উজাগর সিং বলল, চল লখাই, আজ রাতে একটু ফুর্তি করে আসি।
কোথায়?
পুটমুট। আমি এদিকের পথ চিনি না। তুই পথ দেখিয়ে নিয়ে যাবি?
যাব। বাঁ দিকে মাথা হেলিয়ে সায় দিল লখাই।
.
সবে রাতের শুরু।
দুপুর থেকে লখাই আর উজাগর নেশা করেছে। বিকেলের দিকে নেশার ভাবটা ফিকে হয়ে এসেছিল। পর পর দু বোতল গলায় ঢেলে আবার সেটা চাঙা করে নিয়েছে। দুপুরে চোখে লাল রং ধরেছিল। লাল আর সাদা হয় নি।
‘বীটে’র ঝুপড়িগুলিতে লণ্ঠন জ্বলছে। রাঁচি কুলি আর জবাবদারদের নাচা, গান, বাজনা আর বেপরোয়া হল্লা তুমুল হয়ে উঠেছে। এই নিঝুম অরণ্যে হল্লা করে তাদের বেঁচে থাকতে হয়। নইলে অরণ্যের স্তব্ধতা তাদের বোবা বানিয়ে দিত। শুধু কি সে জন্যই তারা হল্লা করে? জীবন এবং মৃত্যুর সীমান্তে তারা থাকে। যে-কোনো মুহূর্তে জারোয়াদের তীরে তাদের জান যেতে পারে। বোধ হয় হল্লা করে জারোয়ার ভয় ভুলে থাকতে চায় তারা।
বুশ পুলিশের ক্যাম্পে মশাল জ্বালানো হয়েছে।
ডিম-ডিম-ডিম–অন্য দিনের মতোই একতালে টিকারা বাজছে।
লখাইকে সঙ্গে নিয়ে পোর্ট মোয়াট রওনা হল উজাগর সিং।
জঙ্গলের ভেতর দিয়ে পথ। দু’হাতে ডালপালা সরিয়ে, পায়ে টক্কর আর মাথায় গুঁতো খেতে খেতে দুজনে এগিয়ে চলেছে। ধারাল কাটার ঘায়ে চামড়া ছিঁড়ছে, খুন ঝরছে। পায়ে পোকা কামড়াচ্ছে। অরণ্যের মাথা থেকে দলা পাকিয়ে থোকায় থোকায় জোঁক পড়ছে গায়ে। মানুষের রক্তের স্বাদ পেয়ে কতকালের সাধ যে তারা মিটিয়ে নিচ্ছে! তবু ভ্রূক্ষেপ নেই, হুঁশ নেই। ফুর্তির নেশায় দুজনে মশগুল হয়ে রয়েছে, শরাবের নেশায় বুঁদ হয়ে আছে। মঙ ফা’র জোয়ানী শালীটার কথা ভাবছে উজাগর সিং। ভাবতে ভাবতে উত্তেজিত হয়ে উঠছে।
এর আগে অন্য অন্য দিন আবর খানের সঙ্গে জঙ্গলে আসত লখাই। জঙ্গলে ঢুকলেই অদ্ভুত এক ভয় তাকে ঘিরে ধরত। কিন্তু আজ মদের নেশা, মেয়েমানুষ নিয়ে সম্ভাব্য ফুর্তির নেশা, সব মিলিয়ে আকণ্ঠ, অসহ্য এক উত্তেজনা লখাইর শিরায় শিরায় ছড়িয়ে পড়ছে।
জঙ্গলে পঁচিশটা দিন কাটিয়ে লখাইর মনে হয়েছিল, সে জুড়িয়ে যেতে বসেছে। প্রত্যেক মানুষই তার নিজস্ব নিয়মে জীবনটাকে ভোগ করে। লখাইরও এই ভোগ করার নিজস্ব একটা পদ্ধতি ছিল। আবর খানের সংস্পর্শে এসে সেটা ভুলতে বসেছিল লখাই।
উজাগর সিং এসে আবার তাকে তাতিয়ে তুলেছে। যে-নিয়মে উজাগর জীবনকে ভোগ করতে চায়, মোটামুটি লখাইও সেই নিয়মেরই পক্ষপাতী। উজাগর আসায় নিজের চরিত্র এবং জীবন সম্বন্ধে সচেতন হয়ে উঠেছে লখাই।
পথ চলছে আর সমানে বকর বকর করছে উজাগর, বুঝলি ইয়ার, এই জিন্দেগীর আয়ু দুদশ রোজ। তাই কোঈ পরোয়া নেই। খানা খাও, নেশা কর, নাচা কর, গানা কর, হল্লা কর, আওরতের সাথ ফুর্তিফার্তা কর। তার পরেই তো ফৌত হয়ে যাবে। কোঈ পারোয়া নেই। জিন্দেগীর মানে কী জানিস লখাই?
কী?
ফুর্তি।
ফুর্তি?
হাঁ হাঁ, জরুর ফুর্তি। শরাব গিলে আওরতের সাথ ফুর্তি। বলে একটু থেমে উজাগর। ফের শুরু করে, ফুর্তি কোথায় মেলে জানিস?
লখাই উত্তর দেয় না।
আরে মুরুখ, ফুর্তি এই দুনিয়ার দুটো চীজে–শরাবে আর মেয়েমানুষে। হাঃ-হাঃ-হাঃ–
দক্ষিণ আন্দামানের এই অরণ্যকে চমকে দিয়ে হেসে ওঠে উজাগর সিং।
পৃথিবীর আদিম অরণ্য বুঝি আন্দমানেই জন্মেছিল। সেই অরণ্যের মধ্যে দিয়ে দুটো লম্পট নেশাখোর প্রাগৈতিহাসকি বর্বর আদিম ফুর্তির খোঁজে চলেছে।
.
৪১.
এটা উনিশ শ’ এগার সাল।
এবারডিন বাজারে এতদিন মোট পাঁচখানা দোকান ছিল। পুরনো কয়েদি সুলেমান মোপলার কাপড়ের দোকান, ফাই মঙ বর্মীর কাঠ এবং বেতের আসবাবের দোকান, মাদ্রাজি চীনা রেড্ডির সরাইখানা, মাড়োয়ারী খুবলালের চাল-ডাল-মশলার দোকান, বাঙালি খ্রিস্টান গোমেসের প্রবাল-শামুক-শঙ্খ, ইত্যাদি হরেক রকম সামুদ্রিক কড়ির দোকান।
এবার আরো একটা দোকান যোগ হল। চান্নু সিংয়ের চায়ের দোকান।
টিনের চাল, প্যাডক কাঠের দেওয়াল, বাঁশের নিচু নিচু মাচানে খদ্দেরদের বসার ব্যবস্থা। এই হল চান্নু সিংয়ের চায়ের দোকানের চেহারা।
সামনে বিরাট এক চুল্লির মাথায় তামাম দিন জল ফোটে। ফুটে ফুটে সাদা ধোঁয়ার আকারে বাষ্প হয়ে উড়ে যায়। সারা আন্দামানে এই একটা মাত্র চা-খানা।
সময়টা বিকেল।
এবারডিন বাজারের মধ্য দিয়ে একটা সড়ক সিসোস্ট্রেস উপসাগরের দিকে চলে গিয়েছে। সড়কটার দু পাশে ইতস্তত বিক্ষিপ্ত বিরাট বিরাট কয়েকটা রেন-ট্রি।
গরম জলে এনামেলের পেয়ালাগুলি ধুচ্ছিল চান্নু সিং। আর সামনের সড়কটার দিকে। বার বার তাকাচ্ছিল। এখন রোদ ঝিমিয়ে পড়েছে। রেন-ট্রির গোল গোল পাতাগুলো শেষ বেলার আলো মেখে ঝিকমিক করছে।
আর খানিকক্ষণ পরেই মেরিন ডিপার্টমেন্ট ছুটি হয়ে যাবে। খালাসিরশিম্যান বোটম্যানেরা চা খেতে আসবে। শুধু কি মেরিনের জাহাজীরাই আসবে, ট্রান্সপোর্টের কুলি-জবাবদারা আসবে, সেলুলার জেলের পেটি অফিসার-টিণ্ডাল-জমাদার-ওয়ার্ডারেরা আসবে। শহর পোর্টব্লেয়ার থেকে দূরে দূরে পেনাল সেটেলমেন্ট গড়ে উঠেছে। পাহাড়গাঁও, গারাচারামা, লম্বা লাইন, ইত্যাদি নানা গাঁও। উপনিবেশ এখন জমজমাট। সাজার মেয়াদ ফুরোবার পর অনেক কয়েদি সেখানে বিয়ে শাদি করে সংসারী হয়ে বসেছে, সুস্থ ও স্বাভাবিক জীবনে ফিরে গিয়েছে। পেনাল কলোনি থেকে জঙ্গলের মধ্যে দিয়ে চার পাঁচ মাইল ঠেঙিয়ে পুরনো কয়েদিরা রোজ বিকেলে চান্ন সিংয়ের চা-খানায় আসে। একটা পয়সার বদলে এনামেলের এক পেয়ালা চা নিয়ে তারিয়ে তারিয়ে চুমুক দেয়। এটা তাদের শখ। ঠিক শখ নয়, বিলাস বলাই বুঝি ঠিক।
চা-খানার নিচু নিচু মাচানে এক-এক পেয়ালা চা নিয়ে খদ্দেররা জাঁকিয়ে বসে। অনেক রাত পর্যন্ত তারা চুটিয়ে আড্ডা মারে। খিস্তি-খাস্তা, কিত্সা-গুজব, অশ্লীল গুলতানিতে চান্নু সিংয়ের চায়ের দোকান মশগুল হয়ে থাকে।
একটু পরেই খদ্দেরেরা এসে পড়বে।
একবার পেয়ালা ধুচ্ছে চান্নু, একবার চা-চিনি-দুধের সরঞ্জাম হাতের কাছে গুছিয়ে রাখছে, যাতে দরকারমতো হাত বাড়ালেই সব কিছু পাওয়া যায়। মাঝে মাঝে যে-পাত্রে টগবগ করে জল ফুটছে, তার ঢাকনা ফাঁক করে চাপ চাপ বাষ্প বার করে দিচ্ছে। এখন মরার ফুরসত নেই চান্নু সিংয়ের।
চা-ছাঁকনিটা সাফ করতে করতে সে ভাবল, একটা নৌকর রাখা দরকার। যদি দুতিন টাকা তলবও (মাইনে) দিতে হয়, তাতেও সে রাজি। একা সব দিক সামাল দিয়ে উঠতে পারছে না। এঁটো পেয়ালাগুলো ধুয়ে দিলেও তার কাজের অনেকখানি আসান্যু হয়। হ্যাঁ, একটা নৌকরই রাখবে চান্নু সিং।
শুধু ছোট এই চা-খানাই নয়, চান্নু সিংয়ের সাধ অনেক বড়। তার স্বপ্ন ছোট মাপের এই চা-খানাতেই আটকে নেই। তার ইচ্ছা, এই চা-খানাটা একদিন বিরাট একটা হোটেল হয়ে যাবে। রোটি-গোস্ত-তড়কা-মিঠাই–যে খানা চাই, সব কিছু মিলবে।
একবার মুম্বই গিয়েছিল চান্নু সিং। সেই শহরে বিরাট এক সরাইখানা দেখেছিল। সেখানে বিজলি বাতি জ্বলে, মাঝ রাত পর্যন্ত কত খদ্দের আসে। হরেক কিসিমের খানা, হরেক কিসিমের মানুষ। খানা যুগিয়ে যুগিয়ে হোটেলের নৌকরগুলো হয়রান হয়ে পড়ে। তাজ্জব হয়ে সব লক্ষ করেছিল চান্নু সিং। তার চোখে ধাঁধা লেগে গিয়েছিল। সরাইখানার এক কোণে উঁচু এক গদি। সেখানে তাকিয়া ঠেসান দিয়ে মালিক বসে ছিল। সামনে বিরাট এক কাঠের বাক্স। বাক্সের পেটটা নোট আর রেজগিতে ঠাসা।
মুম্বই শহরের সেই হোটেল দেখার পর চান্নু সিং খোয়াব দেখতে শুরু করেছে। দুনিয়ার যেখানেই সে থাক, সেই হোটেলের মতো একটা হোটেল সে খুলবেই। মালিকের গদিটা তার বড় মনে ধরেছে। তেমন একটা গদিও বানিয়ে নেবে চান্নু সিং। গদিতে জাঁকিয়ে বসে খদ্দেরদের কাছ থেকে দাম আদায় করবে, সব দিকে নজর রাখবে।
সিসোস্ট্রেস উপসাগরের দিকে যে-সড়কটা চলে গিয়েছে, সেটা এখন ধু ধু করছে। বিকেলের রোদ মরে আসছে। খানিকটা ছায়া ছায়া, বিবর্ণ আলো রেন-ট্রিগুলোর মাথায় আটকে আছে।
চান্নু সিং সামনের দিকে তাকিয়ে ছিল। তার দৃষ্টিটা পাথুরে সড়ক, রেন-ট্রি এবং অনেক দূরের আকাশ পেরিয়ে কোথায় যেন হারিয়ে গিয়েছে। স্বপ্ন দেখছে সে।
চান্নু মনে মনে হিসাব করছিল। মোট তিন শ’ টাকা তার জমেছে। আর শদুই জোটাতে পারলেই এবারডিন বাজারে একটা বড় ঘর ভাড়া নিয়ে হোটেল খুলে বসবে।
পাথুরে সড়কে হঠাৎ কাঁচ কোচ শব্দ উঠল। চান্নু সিংয়ের স্বপ্নটা ছিঁড়ে গেল লহমায়। একটা বলদে-টানা গাড়ি পাথরে টক্কর খেতে খেতে চড়াই ভাঙছে।
শেষ পর্যন্ত গাড়িটা চান্নুর চা-খানার সামনে এসে দাঁড়াল। ছইয়ের ভেতর থেকে কে যেন ডাকাডাকি লাগিয়েছে, এ চান্নু–চান্নু—
স্বপ্ন ছুটে যাওয়ায় মেজাজ খিঁচড়ে গিয়েছিল চান্নুর। সে খেঁকিয়ে উঠল, কৌন, কৌন
রে হারামী?
আমি মাউ খে–ছইয়ের ভেতর থেকে লাফ মেরে নিচে নামল মাউ খে।
এবার কিন্তু খুব খুশি হয়ে উঠল চান্নু সিং। দুই হাত বাড়িয়ে চেঁচায়, আও ইয়ার—
গাড়ির ভাড়া চুকিয়ে চা-খানায় ঢুকল মাউ খে।
চান্নু সিং বলল, পাঁচ রোজ তোর পাত্তা নেই। পুট বিলাসের (পোর্ট ব্লেয়ারের) সব আদমীর কাছে তোর কথা জিজ্ঞেস করেছি। লেকিন কোনো শালে তোর খবর দিতে পারে নি।
ইতিমধ্যে একটা মাচানের ওপর উবু হয়ে বসে পড়েছে মাউ খে। ঘাড়টা ভেঙে দুই হাঁটুর ফাঁকে গুঁজে দিয়েছে।
চান্নু সিং মাচানটার কাছে এগিয়ে এল। মাউ খের পিঠে হাত রেখে আস্তে আস্তে ঠেলা মারল। ডাকল, এ মাউ খে–
মাউ খে অস্ফুট শব্দ করল, হাঁ—
পাঁচ রোজ কোথায় ছিলি?
তুষণাবাদের জঙ্গলে গিয়েছিলাম।
কেন?
ভাইটাকে দেখতে।
কাকে? মঙ চোকে?
হাঁ। হাঁটুর ফাঁক থেকে মাথা তুলছে না মাউ খে। কেমন যেন মুষড়ে পড়েছে সে।
এবার খেপে উঠল চান্নু সিং। দুই হাতে মাউ খেকে ঝকানি দিয়ে চেঁচাতে লাগল, নালায়েক, বুদ্ধ কাহাকা! শির তুলছিস না কেন?
আস্তে আস্তে মাথা তুলল মাউ খে। তার চাপা, কুতকুতে চোখ দুটো টকটকে লাল, কেমন যেন ভেজা ভেজা। খুব সম্ভব হাঁটুতে মাথা গুঁজে সে কেঁদে থাকবে।
একদৃষ্টে কিছুক্ষণ মাউ খের দিকে তাকিয়ে রইল চান্নু সিং। কী বুঝল, সে-ই জানে। হঠাৎ গলার স্বর খানিকটা নরম করে ফেলল, কী হয়েছে রে মাউ খে? কেঁদে কেঁদে আঁখ লাল করেছিস!
চান্নু ভেইয়া, তুষণাবাদের জঙ্গলে গিয়েছিলাম। মঙ চোকে দেখে এলাম–
একটু থামল মাউ খে। কী ভেবে ফের শুরু করল, ভাইটা ভারি বুখারে পড়েছে। শরীর শুকিয়ে গিয়েছে। স্রিফ কখানা হাড্ডি সার। এত দুলা যে রশির খাঁটিয়া থেকে উঠতে পারে না, দিনরাত শুয়ে থাকে।
হাঁ?
জরুর মরে যাবে মঙ চো। দুরোজও আর টিকবে না। আন্দামানের জঙ্গল বুখার দিয়ে ভাইটাকে খতম করে ফেলল রে চান্নু।
হাঁ।
এ জঙ্গল বহুত হারামী–বহুত দুশমন–
বলতে বলতে ফুঁসে উঠল মাউ খে। ফুঁসতে ফুঁসতে কেঁদে ফেলল। একটানা বলে যেতে লাগল, আমার আর কেউ নেই। ওই একটা মোটে ভাই। ভেবেছিলাম, ভাইটা যখন আন্দামানেই কয়েদ খাটতে এল, তখন এক সাথ থাকব। লেকিন জঙ্গল তাকে খতম করে ফেলল। জঙ্গল কিতনা বড় দুশমন, আমি দেখব। এই দুশমনের সাথ মুলাকাত করব। মাউ খে ফুঁপিয়ে ফুঁপিয়ে কাঁদছে আর বলছে, আন্দামান হোমস-এর নোকরি ছেড়ে দিয়ে এসেছি চান্নু।
কাদাকাঁচাঙ না হ্যাঁডোর ওদিকে কোথায় যেন সরকার থেকে আন্দামান হোমস বসানো হয়েছে, চান্নু সিং ঠিক জানে না। জঙ্গল থেকে জারোয়া, আরোয়া, ওঙ্গে, গ্রেট আন্দামানিজনানা জাতের আদিবাসীদের ধরে ধরে সেখানে আদব কায়দা শিখিয়ে, সভ্যভব্য বানানো হচ্ছে।
মাউ খে আন্দামান হোমস-এ নোকরি করে। পাকা সরকারি নোকরি। চান্নু সিংয়ের চা-খানায় আসার আগে সেই নোকরিতে ইস্তফা দিয়ে এসেছে সে।
চান্নু সিং বলল, নোকরি তো ছাড়লি, লেকিন এখন কী করবি?
ফরেস্টে নোকরি নেব। সিরকার জঙ্গল কাটাচ্ছে। জঙ্গল আমার ভাইকে খতম করেছে, আমি জঙ্গলকে খতম করব। হাঁ–জরুর। ডাইনে বাঁয়ে–দু পাশে ঘন ঘন মাথা ঝাঁকাতে লাগল মাউ খে।
বিড় বিড় করে চান্নু সিং বকতে লাগল, শালে পাগল কাঁহাকা–
মাউ খে সমানে কাঁদছে। তার কান্না চান্নু সিংয়ের মতো জবরদস্ত শিখকে কিছুটা কাবু করে ফেলেছিল। বুকের ভেতরটা খানিক নরমও বুঝি হয়েছিল তার। কিন্তু সে আর কতক্ষণ?
চান্নু সিং হচ্ছে সেই ধাতের মানুষ, কোনো দিন কোনো কারণে যে কান্না, কি মন খারাপ, কি মুষড়ানো ভাব সইতে পারে না। তার ধারণা কান্না, মন খারাপ–এ সব হচ্ছে মেয়েমানুষের ব্যাপার। যে সত্যিকার পুরুষ, প্রকৃত মরদ, সে কেন কাঁদবে? সে চাকু চালাবে, ঘুষি হাঁকাবে, অন্য লোককে কাঁদিয়ে মজা দেখবে। চোখ থেকে যার আঁসু বেরোয়, সে কি শালে পুরুষ! সে আওরতেরও বেহদ্দ।
চান্নু সিংয়ের জীবন দর্শন বুঝি অনেকটা এই রকম। খানিকটা ক্রুর এবং অমার্জিত হলেও তার চিন্তাধারায় নিরাসক্তি মেলে। কে মরল, কে বাঁচল, তার কথা ভেবে ভেবে অহেতুক মাথাব্যথা করা তার ধাতে নেই। তার মতে নিজের বুঝটা পুরাপুরি বুঝে নাও। নিজের উপভোগের জন্য, দরকার হলে ছিনিয়ে নাও। দুনিয়ার কেউ যখন তোমাকে মেহেরবানি করে কিছুই হাতে তুলে দিচ্ছে না, তখন মেরে কেটে যেমন করে পার, আদায় কর। আদায় করা কী সোজা কথা! প্রতি মুহূর্তে তোমার ভোগের জন্য এটা দরকার, ওটা দরকার। মেয়েমানুষ দরকার, শরাব দরকার, চণ্ডু-চরস-পিনিক দরকার, কাপড়া-খানা দরকার। তোমার দিলের খুশির জন্য মহবৃৎ দরকার। তোমার এত দরকার। দরকারের জিনিসগুলো জোটাতে তুমি হিমসিম খেয়ে যাচ্ছ, তোমার কালঘাম ছুটছে। এর মধ্যে সময় কোথায় তোমার, ভাই-বন্ধু, ইয়ার-রিস্তেদারের জন্য বেফায়দা চোখ থেকে আঁসু বার করার? সময় নেই। অন্যের জন্য তুমি যদি মন খারাপ করে থাকো, শুধুই কেঁদে যাও, তা হলে আঁসু দিয়ে একটা দরিয়া বানাতে পারবে। কিন্তু তোমার জন্য ভাবে কে? প্রতি মুহূর্তে তোমার ভোগ এবং উপভোগের জিনিসগুলি যোগায় কে? তাই কোনো ব্যাপারে কোনো পয়োয়া নেই। ইয়ার, নিজের ধান্দায়, নিজের চিন্তায় মানুষ ঝুঁদ হয়ে আছে। তার ওপর অন্যের ভাবনা মাথায় চাপলে উপায় থাকবে? অন্যের জন্য, সে যে-ই হোক, কেঁদে কেঁদে নিজেকে কাবু করে ফেলা আর যা-ই হোক, বুদ্ধিমানের কাজ নয়। মোটামুটি এই সব চিন্তার খাত ধরেই চান্নু সিংয়ের জীবন দর্শন গড়ে উঠেছে।
মাউ খের কাঁধে একটা হাত রেখে চান্নু সিং বলল, আরে ইয়ার, রো মাত। এক রোজ মানুষ পয়দা হয়, আর এক রোজ মরে। এই তো দুনিয়ার কানুন। তুই কেঁদে কি ভাইয়ের মৌত (মৃত্যু) ঠেকাতে পারবি?
না।
তবে শালে কাঁদছিস কেন? যার যখন সময় হবে তখন সে জরুর মরবে। তবে কেঁদে ফায়দা কী?
আস্তে আস্তে মাথা নাড়ে মাউ খে। ধরা ধরা, বিমর্ষ গলায় বলে, ঠিক কথা, কেঁদে কুছু ফায়দা নেই।
শাবাশ দোস্ত। উৎসাহে মাউ খের পিঠে বিরাট এক থাপ্পড় বসায় চান্নু সিং। বলে, দিল খুশ রাখো পেয়ারে।
তাড়াতাড়ি এক পেয়ালা চা বানিয়ে ফেলে চান্নু সিং। সেটা মাউ খের দিকে বাড়িয়ে দিয়ে বলে, গরম চা পী লেও, মেজাজ চাঙ্গা হয়ে যাবে।
চান্নু সিংয়ের কাছে এসে বিষণ্ণ, মুড়ানো ভাবটা কেটে যেতে থাকে মাউ খের। ফুঁ দিয়ে জুড়িয়ে জুড়িয়ে চায়ের পেয়ালায় চুমুক দেয় সে।
এতক্ষণ রেন-ট্রিগুলোর মাথায় বিকেলের নিস্তেজ আলোটুকু আটকে ছিল। রেন-ট্রির ছোট ছোট গোল পাতাগুলো চিকচিক করছিল। এখন পাতলা কুয়াশার একটা পর্দা নেমেছে। সামনের পাথুরে সড়কটা যেখানে থেকে ঢালু হয়ে সিসোস্ট্রেস উপসাগরের দিকে নামতে শুরু করেছে সেই জায়গাটা কেমন যেন আবছা দেখায়।
এক ঝক সিন্ধুশকুন এবারডিন বাজারের ওপর দিয়ে কোন দিকে যেন উড়ে গেল। ভোর হলেই এই পাখিরা সাগরে চলে যায়। আবার দিন ফুরিয়ে রোদ যখন মরে যায়, ঠিক সেই সময় সাগর থেকে তারা দ্বীপে ফিরে আসে।
চায়ের পেয়ালাটা শেষ করে ফেলল মাউ খে। বিমর্ষ ভাবটা এখন একেবারেই কাটিয়ে ফেলেছে সে। ডাকল, এ চান্নু–
হাঁ–চুল্লিতে কয়লা দিয়ে আঁচটাকে গনগনে করে তুলল চান্নু সিং। তারপর মুখ তুলে বলল, হ, কী বলছিস?
পিয়ারীলাল এসেছিল?
না–বিরক্ত গলায় গজ গজ করতে লাগল চান্নু সিং, ছরোজ আগে সেই যে তোর সাথ এসেছিল, আর এদিকে ভেড়ে নি। হারামী কুত্তা, শালের মাপের ঠিক নেই। কথা দিয়ে কথা রাখে না।
হুঁ। অস্পষ্ট একটা আওয়াজ করল মাউ খে।
চান্নু সিং খেঁকিয়ে উঠল, হু কী রে শালে?
বলছিলাম ছরোজ তা হলে সোনিয়ার কোনো খবর পাস নি?
বিরস মুখে চান্নু জবাব দিল, না।
এখন আমি উঠি।
কিউ?
ডিলানিপুর যাব। পিয়ারীলালকে পেলে তোর কাছে ধরে আনব।
বহুত আচ্ছা। জলদি যা দোস্ত।
বাঁশের মাচান থেকে নেমে পড়ল মাউ খে।
.
৪২.
সন্ধের ঠিক আগে আগে খদ্দেররা হুড়মুড় করে এসে পড়ল। মেরিন থেকে জাহাজী খালাসিরা এল। ট্রান্সপোর্ট ডিপার্টমেন্টের কুলি-জবাবদাররা এল। সেলুলার জেলের টিণ্ডাল পেটি অফিসারেরা এল।
দু পাঁচ জন সিপাই জামাদারও এসেছে। তাদের সবাইকে খুব খাতির করে বসিয়েছে। চান্নু সিং।
সামনের সড়কটা এখন একেবারেই আবছা হয়ে গিয়েছে।
দু পাশে দুটো গ্যাসের বাতি জ্বলছে।
চা-খানার ঠিক পেছনেই হাওয়াই বুটির জঙ্গল। সেখান থেকে ঝাঁকে ঝাঁকে বাড়িয়া পোকা আর মশা উঠে আসতে শুরু করেছে।
প্রচণ্ড খাটতে পারে চান্নু সিং। তিনটে মানুষের কাজ সে একাই করছে। চা ছাঁকছে, পেয়ালা ধুচ্ছে, চুল্লিতে কয়লা দিয়ে দিয়ে আঁচটাকে জিইয়ে রাখছে। এরই মধ্যে সমানে খদ্দেরদের চায়ের যোগান দিয়ে চলেছে।
যত রাত হচ্ছে, খদ্দেরও ততই বাড়ছে। বাড়িয়া পোকা আর মশার উৎপাতও সেই সঙ্গে পাল্লা দিয়ে বাড়ছে।
চান্নু সিংয়ের চা-খানায় পুরোদমে এখন আড্ডা চলছে। মশা আর বাড়িয়া পোকার উৎপাত অগ্রাহ্য করে খদ্দেররা গুলতানি পাকাতে থাকে। খিস্তি-তামাশা-হল্লায় চা-খানাটা সরগরম।
কে একজন বলল, একটা সাচ্চা খবর বলছি।
পাশ থেকে ইয়ারেরা হাঁ হাঁ করে ওঠে, কী? কী খবর?
এবার জাহাজ ভরে বিলাইতি শরাব আর খুরসুরত জোয়ানী লেড়কী আসছে।
গ্যাসের আলোয় চারপাশের মানুষগুলোর চোখ চক চক করে। তবে সবাই এক সঙ্গে চেঁচিয়ে ওঠে, ঝুট।
ঝুট তো ঝুট। মুন্সিজি নিজের মুখে বলেছে।
এবার চারপাশের ইয়ারেরা প্রথম লোকটার গা ঘেঁষে বসে। বলে, ঠিক বলছিস? মুন্সিজির মুখে শুনেছিস তো?
আরে ইয়ার, জরুর শুনেছি। সিরকার এবার খাসা মতলব করেছে। বলেই চুপ করে গেল লোকটা। তারিয়ে তারিয়ে চায়ের পেয়ালায় একটার পর একটা চুমুক দিতে লাগল। তারপর চারপাশের মুখগুলোর ওপর দিয়ে চোখ দুটো ঘুরিয়ে নিয়ে গেল।
লোকটা ওস্তাদ গল্প বলিয়ে। তরিবত করে সে শুধু চায়েই চুমুক দিতে থাকে। সরকার কী ধরনের খাসা মতলবটা করেছে, সে-সম্বন্ধে একটি কথাও আর বলে না।
চারপাশের ইয়ারেরা অস্থির হয়ে ওঠে। তাদের কৌতূহল বাগ মানছে না। একসঙ্গে সবাই হল্লা বাধিয়ে তোলে, কি রে শালে, বলছিস না কেন? সিরকারের খাসা মতলবটা কী?
সিরকার মতলব করেছে, এক-এক কয়েদিকে দুটো করে জোয়ানী দেবে। আর ভরপেট বিলাইতি শরাব খাওয়াবে।
সচ্ বলছিস?
চায়ের পেয়ালা নামিয়ে ঘষে ঘষে মুখ মুছল লোকটা। তারপর বলল, বিলকুল ঝুট। এ-জাহাজে জোয়ানী লেড়কীও আসবে না, শরাবও আসবে না। মোষ আর ঘোড়া আসবে।
তবে যে বললি! শালে হারামী শয়তান কাঁহাকা! ইয়ারেরা সমানে চিল্লাতে থাকে।
লোকটা আর কিছুই বলে না। অন্ধকার সড়কটার দিকে তাকিয়ে নির্বিকার ভঙ্গিতে পায়ের আঙুল নাচাতে থাকে।
অন্য একটা মাচানে আর এক ধরনের গল্প চলছিল।
একজন গম্ভীর স্বরে বলছে, গারাচারামা গাঁও-এর সিদ্ধিবাবা একটা বড় তাজ্জবের কথা বলেছে।
কী, কী, কী–চারপাশের লোকগুলো তাকে ঘিরে ধরে।
দুনিয়ার এন্তেকাল এসে গিয়েছে। একটা মানুষও আর বাঁচবে না। ঘন ঘন ভূমিকম্প হবে, বাড় (বন্যা) হবে। ভেঙে চুরমার হয়ে দুনিয়া দরিয়ার নিচে চলে যাবে।
সচ্‌?
জরুর সচ্‌। লেকিন একটা কথা, এই আন্দামান দ্বীপ ঠিকই থাকবে। দুনিয়ার সবাই মরবে, আমরাই খালি টিকে থাকব।
সচ্‌?
লোকটা এবার আর জবাব দিল না।
.
কোনো দিকে নজর দেবার ফুরসতটুকু পর্যন্ত নেই চান্নু সিংয়ের। খদ্দেরদের সমানে চায়ের যোগান দিচ্ছে। আর ঘন ঘন সড়কটার দিকে তাকাচ্ছে। তাকাচ্ছে আর ভাবছে, এবারডিন বাজারের এই ছোট্ট চা-খানাটা এক বোজ মুম্বই শহরের সেই বিরাট সরাইখানা হয়ে যাবে। তখন অনেক পয়সার মালিক হবে চান্নু সিং। কিন্তু এত পয়সা, এত দৌলত কার জন্য? মধ্যে মধ্যে এই রকম একটা দার্শনিক চিন্তার উদয় হচ্ছে। সে নিজে তো একা মানুষ। খানা-আস্তানা বাবদ তার আর কটা পয়সার দরকার? যতই ভাবছে, মেজাজটা ততই খারাপ হয়ে যাচ্ছে।
ইয়ারগুলো মাচানে ঠাসাঠাসি গাদাগাদি মেরে বসে হই হই করছে। রাত বাড়ছে। বাড়িয়া পোকা আর মশাগুলো জ্বালিয়ে মারছে। কিন্তু কোনোদিকে হুঁশ নেই চান্নু সিংয়ের। সামনের সড়কটার দিকে তাকিয়ে তাকিয়ে অস্থির হয়ে উঠল সে। অনেকক্ষণ হল পিয়ারীলালের খোঁজে বেরিয়েছে মাউ খে। এখনও তো ফিরছে না!
চাপা গলায় চান্নু খিস্তি দিল, শালে, কুত্তীকা বাচ্চে–
অনেক রাত্তিরে আড্ডা ভাঙল।
খদ্দেররা যে-যার আস্তানার দিকে রওনা হয়ে গেল। চান্নু ছাড়া চা-খানায় এখন আর কেউ নেই।
বঙ্গোপসাগরের এই দ্বীপে এখন পূর্ণোদ্যমে বসন্তের হাওয়া বইছে। বাতাসে এখনো খানিকটা হিম হিম আমেজ মিশে আছে।
একটা মাচানের ওপর কুণ্ডলী পাকিয়ে বসে রয়েছে চান্নু সিং। তার চোখ সামনের এবড়ো খেবড়ো পাথুরে সড়কটার দিকে স্থির হয়ে আছে।
দু পাশে গ্যাসের বাতি জ্বলছে। ফাই মঙ বৰ্মীর দোকানে, চীনা রেড্ডির সরাইখানায় আর খুবলালের দোকানে টিম টিম করে তেলের লণ্ঠন জ্বলছে। গোমেস আর সুলেমান মোপলার দোকান বন্ধ হয়ে গিয়েছে। এবারডিন বাজারটা এখন একেবারেই নিঝুম।
ফাই মঙ বর্মীর দোকানে এখন জুয়ার আসর বসেছে। থেকে থেকে সীসার খুঁটি চালানোর ভোতা ধাতব শব্দ উঠছে, গ গ গ। চাপা গলায় জুয়াড়িরা কথা বলছে। অন্য অন্য দিন খদ্দেররা চলে যাবার পর দোকান বন্ধ করে জুয়া খেলতে যায় চান্নু সিং। জুয়াতে মাতলে হুঁশ থাকে না। এক একদিন রাতই কাবার করে ফেলে। জুয়ার নেশা বড় জবর নেশা। কিন্তু আজ ও-ব্যাপারে একেবারেই উৎসাহ নেই। মনের দিক থেকে কোনোরকম তাগিদই পাচ্ছে না চান্নু সিং।
উপসাগরের গর্জন ভেসে আসে। বসন্তের বাতাস এলোপাতাড়ি ছুটে রেন-ট্রিগুলোর ঝুঁটি ধরে ইচ্ছামতো নাস্তানাবুদ করে যায়। আকাশে একটি একটি করে অনেকগুলো তারা দেখা দিয়েছে।
কোনো দিকে খেয়াল নেই চান্নু সিংয়ের।
.
প্রায় মধ্য রাতে পিয়ারীলালকে সঙ্গে নিয়ে চান্নু সিংয়ের চা-খানায় ফিরে এল মাউ খে।
একমাত্র ফাই মঙ বর্মীর দোকানটা ছাড়া বাকি দোকানগুলোতে লণ্ঠন নিবে গিয়েছে। এবারডিন বাজার এখন গভীর অন্ধকারে ডুবে আছে।
লাফ মেরে উঠে পড়ল চান্নু সিং। বলল, এ শালে মাউ খে, কখন গেছিস আর কখন ফিরলি, হুঁশ আছে? নালায়েক কুত্তা কঁহাকা!
ঝুটমুট গালি দিবি না চান্নু। আগে আমার কথাটা শুনে নে। এখান থেকে পয়লা গেলাম ডিলানিপুরের টাপুতে। গিয়ে দেখলাম পিয়ারীলাল ভেইয়া নেই। সে তখন পাহাড়গাঁওতে। আমিও পাহাড়গাঁও ছুটলাম। সেখান থেকে ধরে আনছি ভেইয়াকে।
দুই হাতে মাউ খেকে জড়িয়ে ধরে চান্নু সিং। বিরাট মাংসল বুকের ওপর তাকে ডলতে থাকে, পিষতে থাকে। ডলতে, ডলতে পিষতে পিষতে সে বলে, তোকে বহুৎ পেয়ার করি। লেড়কী হলে জরুর তোকে শাদি করে ফেলতাম মাউ খে।
মাউ খেকে ছেড়ে দিয়ে এবার ব্যস্ত হয়ে উঠল চান্নু সিং। খাতির করে পিয়ারীলালকে একটা মাচানে বসাল। বলল, নমস্তে পিয়ারীলালজি, দিল তবিয়ত ঠিক হ্যায় তো?
হাঁ, জি।
পিয়ারীলালের অনেক বয়স হয়েছে। তোবড়ানো গাল, কোঁচকানো চামড়া। সমস্ত মুখে সরু সরু কত যে দাগ, তার লেখাজোখা নেই। মনে হয়, একদল মাকড়সা কত কাল ধরে জাল বুনে রেখেছে। মাথার সামনের দিকে বিরাট একটা টাক, চাঁদির ওপর ধবধবে সাদা কয়েক গাছা চুল। এত যে বয়স পিয়ারীলালের, তবু হাতের কবজি মজবুতই আছে। চোখের দৃষ্টি এখনো সতেজ। মাড়ি থেকে একটা দাঁতও আলগা হয়ে যায়নি। চেহারা দেখে পিয়ারীলালের সঠিক বয়স বার করা দুরূহ ব্যাপার।
পঁচিশ তিরিশ বছর আগে কালাপানির এই দ্বীপে কয়েদ খাটতে এসেছিল পিয়ারীলাল। জেল থেকে একেবারে খাঁটি মানুষ হয়ে বেরিয়ে এসেছে সে। মুলুক থেকে আসার সময় চরিত্রে যে-সব দোষ, ত্রুটি এবং খাদ মিশে ছিল, সে-সব ঘুচে গিয়েছে। পিয়ারীলাল এখন সাচ্চা মানুষ। এই একটা মাত্র কয়েদি, যে কোনোদিন কয়েদখানার কানুনের বিরুদ্ধে একটা কথাও বলেনি। মুখ বুজে হুইল ঘানি টেনেছে, রম্বাস ছিচেছে, সড়ক সমান করেছে। যে খানা পেয়েছে, তা-ই খেয়েছে। পেটি অফিসার-টিণ্ডালরা কোনোদিন এমন একটা ছুতো পায়নি যার জোরে পিয়ারীলালকে ঠেঙিয়ে মজা পেতে পারে। সেলুলার জেলের খাতায় কোনোদিন পিয়ারীলালের বিপক্ষে একটা রিপোর্টও ওঠেনি। জেলার, জেল সুপারিন্টেনডেন্ট পিয়ারীলালের ওপর বেজায় খুশি। এত ভালো কয়েদি আন্দামান কোনোদিন আসেনি।
পনেরো বছরের মেয়াদে সাজা খাটতে এসেছিল পিয়ারীলাল। মুখ বুজে সাজা খাটার দামও সে পেল। পুরো তিনটে বছর মকুব হয়ে গেল তার। মোট বারো বছর কয়েদ খেটেই খালাস পেয়ে গেল। সরকার থেকে সেলফ সাপোর্টার্স টিকেট পেয়েছে। তবু শাদি করেনি সে। ডিলানিপুরের টাপুতে থাকে আর সাউথ পয়েন্ট কয়েদখানায় কয়েদিনীদের তাঁত বুনতে শেখায়। মাস গেলে পাঁচ টাকা তলব (মাইনে) পায়। এতেই কোনোরকমে চালিয়ে নেয়। অল্পেই সে তুষ্ট।
বড় খাঁটি মানুষ পিয়ারীলাল। তার শরাবের নেশা নেই, জুয়ার নেশা নেই। টাকার জন্য ফেরেববাজি, ফিকিরবাজি করতে সে জানে না। এজন্য আন্দামানের কয়েদিরা তাকে খাতির করে, সমীহ করে। তারা বলে, পিয়ারীলালজি বড় আচ্ছা আদমী। একেবারে সাধু পীরের সামিল।
পঁচিশ তিরিশ বছর বঙ্গোপসাগরের এই দ্বীপে কাটিয়ে দিল পিয়ারীলাল। কথায় বলে সঙ্গগুণে রং ধরে। খুনিয়ারা-জালিয়াত, ঠগবদমাশদের সঙ্গে একত্রে কাটিয়েও তার মনে নতুন রং ধরল না। তার চরিত্রে একটি মাত্র পাকা রং। সেটি হল নিখাদ খাঁটিত্বের। তার। চরিত্র থেকে বদমাইশি, শয়তানি, দুশমনি চিরকালের জন্য মুছে গিয়েছে।
.
এক পেয়ালা চা বানাল চান্নু সিং। লিকারে প্রচুর দুধ আর চিনি মিশিয়ে ওপরে মালাই ভাসিয়ে দিল। পিয়ারীলালের হাতে পেয়ালাটা দিতে দিতে বলল, ধরুন পিয়ারীলালজি।
পেয়ালায় চুমুক দিয়ে পিয়ারীলাল বলল, আমার সাথ কী দরকার? লোক পাঠিয়ে ধরে আনলি যে?
দুই হাত সমানে কচলাতে থাকে চান্নু সিং। বলে, হেঁ হেঁ পিয়ারীলালজি, আপনি তো। সবই জানেন। সোনিয়ার সাথ আমার শাদি একদম পাক্কা হয়ে আছে। অ্যাদ্দিন শাদিও হয়ে যেত। লেকিন জখম হয়েই তো সোনিয়া সব গড়বড় বাধিয়ে বসল। বহুত দিন সোনিয়ার কোনো খবর পাই না।
পিয়ারীলাল নিচু গলায় বলে, হাঁ—
আপনি যদি একটা বন্দোবস্ত করে—
চান্নু সিংকে কথাটা আর পুরো করতে দিল না পিয়ারীলাল। তার আগেই চায়ের পেয়ালাটা তার নাক বরাবর ছুঁড়ে চিৎকার করে উঠল, শালে উল্লু, বদমাশ! এই জন্যে আমাকে দরকার? উত্তেজনায় তার শরীরটা কাঁপছে। অনেক কষ্টে নিজেকে সামলে নিয়ে বলল, আমার কাছে মতলববাজি চলবে না। আমি যাচ্ছি। বাইরের দিকে পা বাড়াল পিয়ারীলাল।
পাশের মাচানে বসে পিয়ারীলালের ভাবগতিক একদৃষ্টে লক্ষ করছিল মাউ খে। যখন সে দেখল, সব ছকই প্রায় বানচাল হতে বসেছে, লাফিয়ে নিচে নেমে পিয়ারীলালের দুটো হাত জড়িয়ে ধরল। বলল, গোসা করবেন না পিয়ারীলালজি। আপনি আমাদের বড়ে ভাই।
মাউ খে অতি তুখোড় লোক। যেমন ধূর্ত, তেমনি মতলববাজ। চান্নু সিংয়ের সঙ্গে একই জাহাজে সে দ্বীপান্তরী সাজা খাটতে এসেছিল। চান্নু তার পুরনো দোস্ত। বঙ্গোপসাগরের এইদ্বীপে অনেক বছর এক সঙ্গে কাটিয়েছে মাউ খে আর চান্নু। দুজনের মধ্যে পাকা দোস্তি গড়ে উঠেছে। দোস্তির কারণও আছে।
ভোঁতা, চোয়াড়ে বুদ্ধির চান্নু সিং যখনই কোনো মুশকিলে পড়ে তখনই ধূর্ত মাউ খে পরামর্শ দিয়ে, ফিকির বাতলে সব মুশকিলের আসান্যু করে দেয়। এই কারণেই জবরদস্ত চেহারার চান্নু সিংয়ের সঙ্গে বেঁটেখাটো মাউ খের এত বন্ধুত্ব।
গারাচামারা গাঁও-এ একখানা ঘর ভাড়া করেছে চান্নু সিং। তার দিলে অনেক স্বপ্ন। সোনিয়াকে তার কাছে নিয়ে এসে পাকা সংসারী হয়ে বসবে। তিন শ’ টাকা জমিয়েছে। আর শ’ দুয়েক জমাতে পারলেই এবারডিন বাজারের এই ছোট্ট চা-খানাটাকে বাড়িয়ে একটা মস্ত সরাইখানা বানিয়ে ফেলতে পারবে। কিন্তু গুরুজির ইচ্ছা অন্য। সোনিয়াকে আনতে দিনকয়েক আগে সাউথ পয়েন্ট কয়েদখানায় গিয়েছিল চান্নু। সেখানেই শুনেছিল, সোনিয়া জখম হয়ে সিকমেনডেরায় আছে।
সেদিন সোনিয়াকে আনতে পারেনি চান্নু সিং। কাজেই বড় অস্থির হয়ে আছে। সোনিয়াকে একবার দেখতে পেলেও তার দিল জুড়তো। অনেক ফন্দি এঁটেও সে সুবিধা করতে পারেনি। বারকতক সাউথ পয়েন্ট কয়েদখানার চারপাশে ঘুর ঘুর করে এসেছে চান্নু, সোনিয়ার দেখা মেলেনি। উলটে পাহারাদাররা ডাণ্ডা উঁচিয়ে তাকে অনেকদূর পর্যন্ত তাড়া করে নিয়ে গিয়েছে।
ভেবে ভেবে শেষ পর্যন্ত একটা ফন্দি বার করেছিল মাউ খে। খোঁজখবর নিয়ে সে জেনেছে, পিয়ারীলাল রোজ সাউথ পয়েন্ট কয়েদখানায় কয়েদিনীদের তাঁত বোনা শেখাতে যায়।
মাউ খে অনেক তোষামোদ করেছে পিয়ারীলালকে। তোয়ামুদিতে শেষ পর্যন্ত রাজিও হয়েছিল পিয়ারীলাল। কথা দিয়েছিল, এক রোজ চান্নু সিংয়ের চা-খানায় সে যাবে। দিনকয়েক আগে একবার মাত্র এসেছিল। বলে গিয়েছিল, আবার আসবে। কিন্তু আসেনি।
এর মধ্যে মঙ চোকে দেখবার জন্য কয়েকটা দিন তুষণাবাদের জঙ্গলে গিয়ে ছিল মাউ খে। পিয়ারীলাল আসেনি, মাউ খেরও পাত্তা নেই। এই কটা দিন অদ্ভুত এক অস্থিরতায় কেটেছে চান্নু সিংয়ের। জুয়ার আড্ডায় গিয়ে সুখ হয়নি, শরাব গিলে নেশা জমাতে পারেনি। জিন্দেগীটা কেমন যেন বিস্বাদ, বদখত হয়ে গিয়েছিল। সোনিয়ার খবর না পাওয়া পর্যন্ত তার স্বস্তি নেই, ফুর্তি নেই। তার কাছে সব কিছুই এখন বেতালা, বেখাপ্পা।
.
পুরনো কথাটা নতুন করে ঝালাতে লাগল মাউ খে, পিয়ারীলালজি, আপনি আমাদের বড়ে ভাই–
তীক্ষ্ণ, সন্দিগ্ধ চোখে একবার মাউ খে, আর একবার চান্নু সিংকে দেখে নিল পিয়ারীলাল। তারপর বলল, কী মতলব তোদের?
না না–কুছ মতলব নেই, জরুর নেই। ডাইনে-বাঁয়ে দু’পাশে প্রচুর মাথা নেড়ে, চোখ ঘুরিয়ে, মাজা বাঁকিয়ে অদ্ভুত অদ্ভুত ভঙ্গি করে মাউ খে। চাণুকে একটা ঠেলা মেরে বলে, তুই বল চামু, আমাদের কোনো মতলব আছে?
কাজ হাসিল করতে হবে। তাই চায়ের পেয়ালার ঘা খেয়েও চুপচাপ মুখ বুজে একপাশে দাঁড়িয়ে আছে চান্নু সিং। মাউ খের কথাটা কানে ঢোকার সঙ্গে সঙ্গে সে জবাব দেয়, না না, জরুর না।
পিয়ারীলাল বলল, তুই আমাকে এখানে ডেকে আনলি কেন?
মাউ খে বলল, আপনি আমাদের বড়ে ভাই। একটা খবর না দিলে ছোটে ভাইদের জান যে খতম হয়ে যাবে।
কী খবর? নীরস গলায় জিজ্ঞেস করল পিয়ারীলাল। তার চোখ দুটো কুঁচকে রয়েছে।
বাপ রে বাপ! পিয়ারীলালজি, আপনার আঁখ দেখলে ডর লাগে। আঁখ একটু মুলাইম করুন, নইলে ছোটে ভাইরা বিলকুল ঘাবড়ে যাবে।
দিল্লাগি করতে হবে না। যা বলার বল–
পিয়ারীলালজি–সমানে দুই হাত কচলাতে থাকে মাউ খে। অনেক টালবাহানার পর বলে, সাউথ পয়েন্টে এক কয়েদানী আছে, তার নাম সোনিয়া। তার–
মাউ খের কথাটা আর শেষ হয় না। তার আগেই চেঁচিয়ে ওঠে পিয়ারীলাল, থাম শালে। সোনিয়ার কথা চান্নু আগেই বলেছে। এ-নিয়ে আর কিছু শুনতে চাই ন।
লেকিন বড়ে ভাই–
কোনো লেকিন নেই। আমি তোর কোন জন্মের বড়ে ভাই রে হারামী! পিয়ারীলাল খেপে ওঠে।
মাউ খে শব্দ করে হাসে। বলে, গালি দিচ্ছেন বড়ে ভাই, দিন গালি। ও তো আপনার মর্জি। লেকিন সোনিয়ার একটা খবর দিন।
পিয়ারীলালকে এবার অনেকটা শান্ত দেখায়। সে বলে, ভেইয়ারা একটা কথা শোন, আমি কানুনের বান্দা। সিরকার আমাকে বিশোয়াস করে রেণ্ডিবারিক কয়েদখানায় কাম দিয়েছে। কয়েদানীদের কথা বাইরের লোকের কাছে বলার হুকুম নেই।
দুই হাতে কপাল চাপড়ায় মাউ খে। বলে, লেকিন বড়ে ভাই, স্রিফ কানুনের বান্দা হয়ে থাকলে তো জিন্দেগী বেচাল হয়ে যাবে। একটু দিলের বান্দা হোন।
কী বলছিস তুই মাউ খে?
বলছি, এই চান্নু আমার দোস্ত। ওর সাথ সোনিয়ার শাদি পাকা হয়ে আছে। সোনিয়ার জন্যে ও গারাচারামা গাঁও-এ কুঠি ভাড়া নিয়েছে। করোজ আগে সোনিয়াকে আনতে রেণ্ডিবারিকে গিয়েছিল চান্নু। কে নাকি সোনিয়াকে মেরে জখম করে ফেলেছে। একটু দম নেয় মাউ খে। তারপর ফের বলতে থাকে, আপনিই বলুন বড়ে ভাই, চান্নুর দিলটা সোনিয়ার জন্যে পাগলা বনে আছে কিনা?
ও তো ঠিক কথা। পিয়ারীলাল মাথা নেড়ে সায় দেয়।
এই হাবরাডিন বাজারে রয়েছে দুলহা আর সাউথ পয়েন্টে রয়েছে দুলহন। লেকিন কারোর সাথ কারোর মুলাকাৎ নেই। আপনিই বলুন বড়ে ভাই, চান্নুর দিলটা বাওরা বনে আছে কিনা?
হাঁ হাঁ, ও তো ঠিক।
তাই একটা কথা বলি পিয়ারীলালজি, স্রিফ কানুনের বান্দা হয় কোনো ফায়দা নেই। একটু দিলের বান্দা হোন। সোনিয়ার খবর বলুন।
পিয়ারীলালকে এবার আরো নরম দেখায়। আস্তে আস্তে সে বলে, সোনিয়া সিকমেনডেরায় আছে। জখমের ঘা শুকোতে আরো পাঁচ দশ রোজ লাগবে। একটু থামে পিয়ারীলাল। হঠাৎ কী যেন তার মনে পড়ে যায়। এবার কিছুটা উত্তেজিত হয়ে ওঠে সে, লেকিন একটা কথা আমি বুঝতে পারছি না মাউ খে। মনে হচ্ছে জরুর কিছু গড়বড় আছে।
কী গড়বড়?
তুই যেমন সোনিয়ার খবরের জন্যে আমাকে তামাম আন্দামান ছুঁড়ে বার করেছিস, তেমনি আর এক হারামীও সোনিয়ার খোঁজে আমার কাছে এসেছিল।
এতক্ষণ চুপচাপ বসে ছিল চান্নু সিং। কান খাড়া করে পিয়ারীলাল আর মাউ খের কথাবার্তা শুনছিল। আচমকা চিৎকার করে উঠল, সে হারামীটা কে?
পিয়ারীলাল বলল, ভিখন আহীর।
শালের কী মতলব? সোনিয়াকে তার কী দরকার? সোনিয়া আমার আওরত। শালের জান তুড়ে দেব। চান্নু সিং উন্মাদ যেন হয়ে উঠল, কী জন্যে এসেছিল ভিখন আহীর? কী বলল?
ভিখন সোনিয়ার কথা জানতে চাইল। সোনিয়ার সাথ নাকি তার এক দোস্ত লখাইর শাদি ঠিক হয়ে আছে।
লিখাই কুত্তাটা আবার কে?
লখাই এক কয়েদি। এখন সে ফরেস্টের কাজে তুষণাবাদে আছে।
ওয়া গুরুজিকা ফতে! চান্নু সিং স্তব্ধ রাত্রির এবারডিন বাজারটাকে চমকে দিয়ে চেঁচিয়ে ওঠে। তারপর একদমে শখানেক বাছা বাছা অশ্রাব্য খিস্তি আউড়ে বলে, লখাই শালের জান তুড়ব।
পিয়ারীলাল জবাব দিল না।
চান্নু আবার বলল, আপনি লখাইকে চেনেন পিয়ারীলালজি?
না।
পিয়ারীলালের পাশে উবু হয়ে বসে রয়েছে মাউ খে। লখাইর নাম শুনেই সে চমকে উঠেছিল। যেটুকু সন্দেহ ছিল, তুষণাবাদের নাম শুনে সেটুকুও ঘুচল। এবার সে বলল, আমি চিনি লখাইকে। তুষণাবাদের জঙ্গলে সে জবাবদার।
চান্নু বলল, সচ্‌?
মাউ খে বলল, সচ্।
.
পিয়ারীলাল চলে গিয়েছে।
এখন কত রাত, কে তার হদিস দেবে। গ্যাসের বাতি দুটোর চারপাশে বাড়িয়া পোকাগুলো সমানে ঘুরপাক খাচ্ছে। উপসাগরের গর্জন ক্ষীণ হয়ে হয়ে এবারডিন বাজার পর্যন্ত এসে পৌঁছচ্ছে। এতক্ষণ আকাশটা পরিষ্কার ছিল। এতটুকু মেঘের চিহ্নমাত্র চোখে পড়ে নি। এই মুহূর্তে কোত্থেকে যেন বিরাট এক টুকরো মেঘ সেখানে হানা দিতে শুরু করেছে।
বাঁশের মাচানে দুটো মূর্তি ঘনিষ্ঠ হয়ে বসে থাকে। চান্নু সিং আর মাউ খে।
.
৪৩.
এখন দুপুর।
জঙ্গলের দিকে থেকে পুরো একটা টহল মেরে ‘বীটে’ ফিরে এল লখাই। ‘বীটে’র সামনে খানিকটা জায়গা সাফ করে ফেলা হয়েছে। হাত-পা ছড়িয়ে সেখানে বসে পড়ল সে।
খানিকটা দূরে কুলিরা জঙ্গল পোড়াচ্ছে। চাপ চাপ ধোঁয়া কুণ্ডলী পাকাতে পাকাতে আকাশের দিকে উঠে যাচ্ছে।
ডাইনে-বাঁয়ে, সামনে-পেছনে, চারপাশে তাকাল লখাই। সব দিকেই অরণ্য জটিল হয়ে আছে। এই অরণ্যে পৃথিবীর আলো ঢোকে না, মানুষের নজর চলে না।
দক্ষিণ আন্দামানের এই জঙ্গল কবে যে মাটি খুঁড়ে প্রথম মাথা তুলেছিল, সে-সম্বন্ধে এতটুকু মাথাব্যথা নেই লখাইর। আসলে এখানকার কোনো ব্যাপারই তাকে নাড়া দেয় না। তুষণাবাদের এই ‘বীটে’র সামনে বসে সেই লোকটার কথাই ভাবছে লখাই।
সেই লোকটা ছিল এক ওস্তাদ কালোয়াত। লখাইর সঙ্গে এককালে তার খুবই খাতির জমেছিল। সে প্রায়ই বলত, বুঝলি লখাই, এই জীবনটা কালোয়াতী গানের জলদ একটা রেলার মতো। একটু বেসুরা, বেতালা হবার জো নেই।
আন্দামান আসার আগে লখাইর মনে হত, এমন একটা খাঁটি কথা কোনোদিন সে শোনেনি। কথাগুলোর ওপর তার অদ্ভুত এক বিশ্বাস ছিল। বিশ্বাস হয়তো ঠিক নয়, এক ধরনের অন্ধ মোহ ছিল।
আন্দামান আসার আগে চরসে-মদে নারী মাংসে, শয়তানি-দুশমনি-রাহাজানি, দুনিয়ার তাবত নেশায় আকণ্ঠ ডুবে থেকে তার মনে হত, জীবনটা সত্যিই কালোয়াতী গানের জলদ রেলাই বটে। কোনোমতেই এতটুকু বেতালা, বেখাপ্পা কী বেসুরো হওয়ার উপায় নেই।
লখাইর জীবন চড়া একটা পর্দায় বাঁধা ছিল। আন্দামান আসার পর সব ব্যাপারেই তাল কাটতে শুরু করেছে। এখানে না মেলে মেয়েমানুষ, না করা যায় চুটিয়ে নেশা।
আদিম বর্বরেরা নিজেদের প্রবৃত্তিগুলোকে খুশি করতে না পারলে যেমন ক্ষিপ্ত হয়ে ওঠে, প্রথম প্রথম লখাইও তেমনি খেপে উঠত। এখন আর লখাই ক্ষিপ্ত হয় না। খ্যাপামির বদলে তার মনে অদ্ভুত এক নিরাসক্তি দেখা দিয়েছে।
যে কটা দিন সেলুলার জেলে ছিল, মোটামুটি একরকম কেটে গিয়েছে। নানা জাতের, নানা ধাতের, নানা চেহারার, নানা বুলির বিচিত্র সব কয়েদি এবং তাদের আজব আজব কাণ্ডকারখানা দেখতে মন্দ লাগত না।
কিন্তু তুষণাবাদের জঙ্গল বড় অদ্ভুত।
এতকাল লখাইর ধারণা ছিল, নারী আর নেশার একটি মাত্র খাত ধরেই জীবন বয়ে চলে। অন্তত চলা উচিত। এই জঙ্গলে এসে জীবন সম্বন্ধে পুরনো ধারণাটা বদলাতে শুরু করেছে। আজকাল মনে হয়, জীবন শুধু কালোয়াতী গানের রেলার মতো জলদই নয়, মাঝে মাঝে তার গতি খুবই ঢিমে, মন্থর। এক-এক সময় জীবনের গতি আদৌ থাকে কিনা, লখাই সঠিক বুঝে উঠতে পারে না।
আন্দামানের এই অরণ্যে নারী, নেশা, পৃথিবীর সব সুখ, সব উত্তেজনা থেকে বিচ্ছিন্ন হয়ে পড়ে রয়েছে লখাই। এখানে সাথী বলতে জনকতক রাঁচি কুলি, দুএক জন ফরেস্ট গার্ড, একজন জবাবদার, জন দুই জমাদার। আর অরণ্যের প্রান্ত ঘেঁষে আছে একটা বুশ পুলিশ ক্যাম্প। সেখানে থাকে জন কয়েক বর্মী পুলিশ, দুজন জমাদার, একজন হাবিলদার। মোট চল্লিশটা প্রাণী। আর চারপাশ ঘিরে আছে দক্ষিণ আন্দামানের আদিম অরণ্য–দুর্ভেদ্য, নিরালোক, ভয়ঙ্কর।
সারাটা দিন তবু একরকম কাটে। হই হই করে জঙ্গল সাফ করতে, জবাবদারি করতে, কুলি খাটাতে মোটামুটি খারাপ লাগে না। কিন্তু রাতগুলো আর কাটতে চায় না। সারা রাত জারোয়াদের ভয়ে বুশ পুলিশ ক্যাম্পে ডিম ডিম শব্দে টিকারা বাজে। তুষণাবাদের এই অরণ্যের ওপর তখন অদ্ভুত, অশরীরী এক ত্রাস ভর করে বসে। টিকারার শব্দ জঙ্গলের বাইরে বেরুবার পথ পায় না। অরণ্য সেই শব্দকে গ্রাস করে ফেলে।
অবস্থা যখন এইরকম, যখন দুর্বহ একটা বোঝার মতো জীবনটাকে টেনে হিঁচড়ে ঢিমে তালে চালিয়ে যাচ্ছিল লখাই, যখন নারী-নেশা-খুনখারাপি ইত্যাদি পৃথিবীর যাবতীয় উত্তেজনার স্বাদ বিলকুল ভুলতে বসেছিল, তখন ফরেস্ট অফিসার উজাগর সিংয়ের দেখা মিলল।
বিচিত্র মানুষ উজাগর সিং।
লখাইর মনে হল, মন্থর জীবনে আচমকা অন্ধ উন্মাদ বেগ বইয়ে দিয়েছে সে।
.
নানা ভাবনা লখাইর মাথায় দলা পাকাচ্ছে।
এখন দুপুরটা জ্বলছে। আকাশটাকে পেটানো তামার পাতের মতো দেখায়। জঙ্গলের মাথা জ্বলছে। আকাশে আটকে-থাকা সাগরপাখিগুলো বুঝি পুড়েই যাবে।
লখাই, এ লখাই–পেছনের কোনো একটা ঝুপড়ি থেকে জড়ানো গলায় কে যেন ডেকে উঠল।
লখাই চমকে ওঠে। চনমন করে এদিকে সেদিকে তাকায়। ডাকটা ঠিক কোত্থেকে আসছে, বোঝা যাচ্ছে না।
স্বরটা এবার আর এক পর্দা চড়ল, এ শালে কুত্তীকা বাচ্চে, গাদ্ধেকো পাটঠে, এই যে ইধর–
খিস্তির নমুনাতেই বোঝা গেল, লোকটা ফরেস্ট অফিসার উজাগর সিং।
হাঁ, জি–এবার একরকম লাফ মেরেই উঠে পড়ল লখাই। খুঁজে খুঁজে উজাগর সিংয়ের ঝুপড়িতে এসে ঢুকল।
দিবারাত্রি শরাব গেলে উজাগর। সকাল থেকে এ-পর্যন্ত মোট দুটো বোতল ফাঁকা করে ফেলেছে। পেটি থেকে আরো একটা বোতল বার করেছে। বোতলটার মুখ এখনও কাটা হয়নি। সেটাকে একবার ওপরে ছুঁড়ে দিচ্ছে, আবার লুফে নিচ্ছে। শরাবের বোতল নিয়ে লোফালুফি খেলছে উজাগর সিং।
এক কোণে দাঁড়িয়ে ছিল লখাই। একটা হাত ধরে টেনে তাকে নিজের পাশে বসিয়ে দিল উজাগর। জড়ানো গলায় বলল, বস, বস ইয়ার।
খানিকটা চুপচাপ।
লোফালুফি থামিয়ে কামড়ে কামড়ে বোতলের ছিপিটাকে কেটে ফেলল উজাগর। তারপর সেটা গলার ভেতর উপুড় করে দিল। আধাআধি শেষ করে কামিজের খুঁট দিয়ে মুখ মুছে লখাইর দিকে তাকাল সে। অনেকটা সময় ধরে লখাইর মুখে কী যেন দেখতে লাগল।
একসময় উজাগর বলল, আজই আমি পোর্ট প্লেয়ার ফিরে যাব।
হাঁ, জি।
এখানে আমার কাম খতম হয়েছে।
হাঁ, জি।
দিন দশেক তুষণাবাদের এই ‘বীটে’ রয়েছে উজাগর সিং। কেমন করে জঙ্গল ‘ফেলিং’ হবে, কোন গাছ কাটা চলবে, কোনটা চলবে না, ফরেস্ট গার্ড এবং জবাবদারদের ঠিকমতো বুঝিয়ে দিয়েছে। এখানকার কাজ তার শেষ।
উজাগর সিং আবার শুরু করল, আমার নসিব বড় আচ্ছা। জঙ্গলে তোর মতো সাথী না পেলে জিন্দেগী বেকার হয়ে যেত।
লখাই জবাব দেয় না।
উজাগর আপন খেয়ালেই বলে যায়, আজই আমি চলে যাব লখাই। যাওয়ার আগে তোকে দু চারটে কথা বলতে চাই। এই জঙ্গলে তুই সাচ্চা দোস্তের কাম করেছিস। রোজ রাতে তুই পথ দেখিয়ে মিমি খিনের কুঠিতে না নিয়ে গেলে জরুর মরে যেতাম। তুই আমার আসলী ইয়ার।
মাথা নেড়ে লখাই সায় দেয়, হাঁ, জি–
একটু নড়েচড়ে বসে উজাগর সিং। তার বিপুল ভুঁড়িটা দোল খায়। লখাইকে নিজের দিকে সামান্য টেনে এনে বলে, আরে ইয়ার, কাছে তো এস। দূর থেকে কি দিলের কথা হয়?
দুজনে গা ঘেঁষাঘেঁষি করে ঘনিষ্ঠ হয়ে বসে।
উজাগর বলতে থাকে, জিন্দেগীভর হামেশা সব লোককে আমি একটা কথাই বলেছি লখাই। কথাটা কী বল দিকি?
কিছুক্ষণ জবাবের অপেক্ষায় থাকে উজাগর সিং। কিন্তু না, লখাইর উত্তর মেলে না।
এবার খুব একচোট খিস্তি করে উজাগর সিং, নালায়েক, বুদ্বু, বুরবক। হরবখত কথাটা বলছি, দুটো মোটে কথা। উল্লু, হারামী কঁহাকা, কথা দুটো মগজে রাখতে পারছিস না! আরে কুত্তা, এ জিন্দগী এক রং-তামাশাকা খেল। এই আছে, এই নেই। ঠিক কিনা?
ভয়ে ভয়ে লখাই বলে, হাঁ, জি–
এই দশ দিনেই উজাগরের ধাত মোটামুটি বুঝে নিয়েছে লখাই। কখন, কোন কথায়, জবাবের একটু হেরফেরে সে খেপে উঠবে, আগে থেকে বুঝবার জো নেই। তাই সবসময় তটস্থ হয়ে থাকে লখাই। পারতপক্ষে কিছু বলে না। খুব হুঁশিয়ার হয়ে দু চারটে হা, জি না, জিতেই কাজ চালিয়ে নেয়। উজাগর-চরিত বড় বিচিত্র বস্তু।
উজাগর বলল, হামেশা যে কথাটা বলি, সেটাই আবার বলছি। বুঝলি নালায়েক, কথাটা যে–কদিন বাঁচবি, ইয়াদ রাখবি। এ-জিন্দেগীর আয়ু দু দশ বোজ। তাই কোর্স পরোয়া নেই। ফুর্তিফার্তা আওরত শরাবে নিজেকে ডুবিয়ে রাখবি।
উজাগর সিংয়ের জীবন দর্শনের ওপর অটুট শ্রদ্ধা লখাইর। উজাগর সিংয়ের জীবনবোধ আর তার জীবনবোধ হুবহু এক। উজাগর সিং জীবনটাকে যে পদ্ধতিতে ভোগ করতে চায়, সে-ব্যাপারে পুরোমাত্রায় সমর্থন আছে লখাইর।
উজাগর সিংয়ের ভাবনাচিন্তার ওপর শ্রদ্ধা, আস্থা, সমর্থন–সবই তো আছে। কিন্তু দক্ষিণ আন্দামানের এই নিদারুণ জঙ্গলে জীবনকে উজাগর সিংয়ের নিয়মে ভোগ করার উপায় কী? সুযোগ কোথায়? ভাবতে ভাবতে মাথা গরম হয়ে ওঠে লখাইর। কপালের দু পাশে দুটো অবাধ্য রগ সমানে লাফাতে থাকে।
উজাগর ডাকে, এ লখাই—
হাঁ, জি—
এই জঙ্গলে তুই না থাকলে দশটা রোজ বিলকুল বরবাদ হয়ে যেত। তোকে পেয়েছি বলেই ফুর্তিটা জমাতে পেরেছি।
হাঁ, জি।
দ্যাখ লখাই, আজই আমি এখান থেকে চলে যাব। বলে একটু দম নেয় উজাগর সিং। হাতের আধাশূন্য বোতলটাকে গলায় ঢুকিয়ে বাকিটুকু শেষ করে ফেলে। তারপর শুরু করে, আজই যাব। লেকিন যাওয়ার আগে তোকে তিনটে বকশিশ দিয়ে যাব।
হাঁ, জি উজাগর সিং বলে, আন্দাজ কর দিকি লখাই, কী কী পাবি?
হাজার চেষ্টা করেও লখাই বুঝে উঠতে পারে না, তাকে কী দিতে চায় উজাগর সিং। কিছুই বলে না সে। অবাক হয়ে উজাগরের মুখের দিকে তাকিয়ে থাকে।
উজাগর সিং শয়তানি চালে শব্দ করে হাসে। হাসির দাপটে তার চোখ দুটো বুজে যায়। হাসতে হাসতেই সে বলতে থাকে, তোকে লায়েক বানাতে পারলাম না লখাই, বুছুই রয়ে গেলি। উজবুক কাহাকা!
সস্নেহে লখাইর পিঠে এলোপাতাড়ি চাপড় মারতে মারতে উজাগর ফের বলতে থাকে। এবার তার গলাটা অনেকখানি খাদে ঢুকে যায়, বুঝলি উল্লু, তিন বোতল বিলাইতি শরাব তোকে দেব।
সত্যি বলছেন অফসর সাহিব? লখাইর চোখ দুটো চকচক করতে থাকে।
সচ্‌ না তো ঝুট না কি রে শালে! উবু হয়ে কাঠের পেটি থেকে তিনটে বোতল বার করে উজাগর লখাইর দিকে বাড়িয়ে দিয়ে বলে, এই লে।
উজাগরের হাত থেকে বোতল তিনটে একরকম ছিনিয়েই নেয় লখাই।
এবার হাতড়ে হাতড়ে কামিজের পকেট থেকে একটা পাঁচ টাকার নোট বার করল উজাগর। লখাইর হাতে সেটা গুঁজে দিয়ে বলল, রুপেয়া আউর শরাব–দুটো চীজ তোকে দিলাম। আউর একটা চীজ দেব।
কী?
এখন বলব না। পরে দেব।
জি।
.
আন্দামানের আকাশে কোথা থেকে যেন ঝাঁকে ঝাঁকে বগেড়ি পাখি এসে পড়েছে। পাখিগুলি বেজায় খুশিতে বাতাসে ডিগবাজি খায়। শুধু কি বগেড়ি, তিতির গোয়েলেথ বনটিয়া চড়ুইকত পাখিই না এসেছে। ছোট ছোট পাখি। ছোট ডানা, নরম পালক, তুলতুলে হালকা দেহ।
এখন বিকেল।
আজকাল বেলা থাকতে থাকতেই কুয়াশা পড়ে। হিমের সাদা চিকন একটি পর্দা জঙ্গ লটাকে কেমন যেন দুজ্ঞেয় করে তোলে।
‘বীটে’র সামনে কুলি-জবাবদার-জমাদার-ফরেস্ট গার্ডরা কাতার দিয়ে দাঁড়িয়ে রয়েছে।
এখনই ফরেস্ট অফিসার উজাগর সিং রওনা হবে। ব্যবস্থা হয়েছে, পোর্ট মোয়াটের সড়ক পর্যন্ত শরাবের পেটি, বিছানা এবং পেটরা বয়ে নিয়ে যাবে লখাই। সেখান থেকে মোষের গাড়িতে পোর্টব্লেয়ার ফিরে যাবে উজাগর সিং।
উজাগর রওনা হল। মালপত্র মাথায় চাপিয়ে পিছু পিছু চলল লখাই।
প্রথমেই একটা হাওয়াই বুটির ঝোঁপ পেরিয়ে জঙ্গলে ঢুকল দুজনে। পায়ে পায়ে গুঁতো এবং মাথায় টক্কর খেতে খেতে চলেছে তারা।
জঙ্গলের ভেতর থেকে আকাশ দেখা যায় না। ডালপালা এবং পাতায় মাথার ওপরে। নিরেট একটা ছাদ হয়ে রয়েছে। সেই ছাদ ফুঁড়ে পৃথিবীর আলো ঢোকে না।
জঙ্গলের মধ্যে হিম হিম, কালো ছায়া। পায়ের নিচে সঁতসেঁতে পিছল মাটি। সে-মাটিতে একমাত্র সরীসৃপই জন্মায়। হিলহিলে দেহ নিয়ে এঁকেবেঁকে শিকারের খোঁজে তারা ঘুরে বেড়ায়। তাদের চোখে ফসফরাস জ্বলে। সরীসৃপের জ্বলন্ত চোখ ছাড়া এই আদিম অরণ্যে আর কোনো আলো নেই।
পোকামাকড়ের কামড় খেতে খেতে, জোঁকের পেটে তাজা রক্তের খাজনা দিতে দিতে কখনো গুঁড়ি মেরে, কখনো উবু হয়ে দুজনে চলেছে।
শেষ পর্যন্ত পোর্ট মোয়াটের সড়কে এসে পৌঁছয় তারা।
জঙ্গলের ওপারে সূর্যটা কতক্ষণ আগে যে নেমে গিয়েছে, কে তার হদিস দেবে। সড়কের দু’পাশে হাওয়াই বুটির ঝোঁপ। ঝোঁপের ভেতর এখন ঝিঁঝিদের একটানা বিষয় বিলাপ শুরু হয়েছে।
দেখতে খেতে রাত নেমে যায়।
আকাশের এক মাথা থেকে আর এক মাথা পর্যন্ত কেউ যেন আলকাতরার পোঁচ টেনে দিয়েছে।
পোর্ট মোয়াটের সড়কে উঠে উজাগর সিং বলল, আজ আর ফিরব না লখাই। এখানেই রাত হয়ে গেল। পোর্ট ব্লেয়ার পৌঁছতে পৌঁছতে রাত কাবার হয়ে যাবে। তা ছাড়া দিল বলছে, রাতটা এই পুটমুটেই (পোর্ট মোয়াট) কাটিয়ে যাই। বলে বিকট শব্দে হেসে উঠল উজাগর সিং।
লখাই চুপচাপ দাঁড়িয়ে রইল।
উজাগর আবার বলল, কোঈ পরোয়া নেই। আও ইয়ার, আমার পিছু পিছু আ যাও। উজাগর পা ফেলছে আর বিড় বিড় করে সমানে বকছে, কোঈ পরোয়া নেই। দুনিয়া লুটেগা, মজা করেগা, ফুর্তি করেগা—
পোর্ট মোয়াটের চৌধুরির নাম মঙ ফা।
বড় সড়ক থেকে নেমে কয়েক পা গেলেই মঙ ফা’র ঝুপড়ি মেলে।
উজাগর সিং সড়ক থেকেই চিল্লাতে লাগল, মঙ ফা, মঙ ফা রে–
হাঁ জি–লণ্ঠন হাতে একটা মধ্যবয়সী বর্মী বেরিয়ে এল। বলল, সেলাম, সেলাম অফসরজি, আইয়ে–
মঙ ফা’র ঝুপড়িতে আগে ঢুকল উজাগর সিং। লটবহর নিয়ে লখাইও ঢুকল।
ঝুপড়িটার সামনে ঢাকা বারান্দা। বারান্দায় বাঁশের পাটাতন, বাঁশের মাচান। মাল নামিয়ে মাচানের ওপর জাঁকিয়ে বসল লখাই।
দশ দিন ধরে সমানে উজাগর সিংয়ের সঙ্গে মঙ ফা’র ঝুপড়িতে এসেছে লখাই। এই মাচানটার ওপর কখনো শুয়ে, কখনো বসে, বাড়িয়া পোকা আর মশায় অবিরাম উৎপাত সয়ে পুরো দশটা রাত কাটিয়ে দিয়েছে। তারপর সকালে কুয়াশা আর অন্ধকার ছিঁড়ে খুঁড়ে যখন জঙ্গলের মাথায় লাল ছোপ ধরতে থাকে, তখন উজাগর সিংয়ের সঙ্গে তুষণাবাদের ‘বীটে’ ফিরে গিয়েছে।
একমাত্র মঙ ফা ছাড়া এই ঝুপড়ির আর কাউকেই চেনে না লখাই। ঝুপড়ির ভেতরেও সে ঢুকে দেখেনি। দশটা রাত বাইরের এই বারান্দায় বসেই কাটাতে হয়েছে তাকে।
অন্য অন্য দিন যেমন হয়, আজও তার ব্যতিক্রম হল না।
উজাগর সিং বলল, তুই এখানে বসে বসে আরাম কর লখাই। একটু পর মঙ ফা খানা দিয়ে যাবে। সুবেতে আবার মুলাকাত হবে।
ঝুপড়ির ভেতর ঢুকে পড়ল উজাগর সিং। তার পিছু পিছু মঙ ফা। আর মাচানের ওপর অদ্ভুত আক্রোশে লখাইর চোখজোড়া জ্বলতে লাগল।
যাওয়ার সময় মঙ ফা লণ্ঠনটা নিয়ে গিয়েছে। অন্ধকারে বসে রয়েছে লখাই। ঝুপড়ির ঝাঁপটার দিকে তাকিয়ে আছে একদৃষ্টে।
উজাগর সিং আর মঙ ফা ভেতরে ঢুকবার সঙ্গে সঙ্গে ঝাঁপটা বন্ধ হয়ে গিয়েছিল।
বাইরে থেকে বোঝা যায়, ঝুপড়ির ভেতর লণ্ঠন জ্বলছে। চেরা বাঁশের বেড়ার ফাঁক দিয়ে অল্প অল্প আলো আসছে। হঠাৎ মনে হল, ভেতরে চাপা গলায় ফিশ ফিশ করে কারা যেন কথা বলছে। কান খাড়া করে বসল লখাই। কিন্তু না, একটি বর্ণও বোঝা যাচ্ছে না।
এবার চারপাশ খুব ভাল করে দেখে নিল লখাই। না, কোথাও কেউ নেই। নিঃসন্দেহ হয়ে গুটি গুটি পায়ে বেড়ার গায়ে চোখ রাখল। কিন্তু বেড়ার এমন ফাঁক নেই যার মধ্য দিয়ে মানুষের নজর চলে।
কিছুই দেখা গেল না। অগত্যা হতাশ হয়ে আবার মাচানে ফিরে এল লখাই।
দশটা রাত ঝুপড়ির বাইরে এই মাচানটার ওপর বসে বসেই কাটিয়ে দিয়েছে লখাই। ঝুপড়ির ভেতরের রহস্য সে জানে না। তবে সে আন্দাজ করতে পারে, ঝুপড়িটার ভেতর অনেকগুলো ছোট ছোট খুপরি আছে।
উজাগর সিংয়ের মুখে মিমি খিনের অনেক কিস্সাই শুনেছে লখাই। কিন্তু তাকে এখন পর্যন্ত দেখেনি। মেয়েটাকে কেমন দেখতে, তার মেজাজ কেমন, ভাবতে চেষ্টা করল সে। হাজার চেষ্টা করেও মনের মধ্যে মিমি খিনের একটা পছন্দসই চেহারা খাড়া করতে পারে না। আর এই না-পারার জন্যই মেজাজটা ভীষণ বিগড়ে যায়।
রাত যত বাড়ছে, মশা আর বাড়িয়া পোকাদের উৎপাতও ততই বেড়ে চলেছে।
আরো খানিকটা পর মঙ ফা এল। তার এক হাতে লণ্ঠন, অন্য হাতে কাঠের থালা। থালায় ডেলা পাকানো খানিকটা ভাত, চিংড়ি মাছ ভাজা, আস্ত একটা পেঁয়াজ আর লাল টকটকে কিছুটা মাংসের সুরুয়া।
অন্য রাতগুলোর মতো একটি কথাও বলল না মঙ ফা। কাঠের থালা আর লণ্ঠনটা লখাইর পাশে নামিয়ে রেখে ঝুপড়ির মধ্যে ঢুকে ঝপ এঁটে দিল।
কিছুক্ষণ বন্ধ ঝাঁপটার দিকে তাকিয়ে থাকে লখাই। তারপর কে জানে কেন হঠাৎ খেপে ওঠে। থালাটা তুলে গায়ের সমস্ত শক্তিতে বাইরে ছুঁড়ে দেয়।
প্রায় সারাটা রাত বাড়িয়া পোকা আর মশাদের জ্বালায় একটুও ঘুমোতে পারেনি লখাই। জেগে জেগেই রাত কাবার করে এনেছে।
শেষ রাতের দিকে তাকাতে পারছিল না সে। চোখের পাতাদুটো যেন দু টুকরো ভারী পাথর হয়ে গিয়েছে।
দুই হাঁটুর ফাঁকে মাথাটা গুঁজে লখাই ঢুলছিল। আচমকা ঘাড়ের কাছে ঝাঁকুনি খেয়ে ধড়মড় করে উঠল, কে, কে?
আ বে আমি। সকাল হয়ে গিয়েছে, এখনও শালে নাক ডাকাচ্ছিস!
সামনে দাঁড়িয়ে রয়েছে উজাগর সিং। চোখ দুটো ডলে জঙ্গলের দিকে তাকাল লখাই। দেখল, কুয়াশা আর অন্ধকার কেটে গেছে। দেখা দিয়েছে দিনের প্রথম রোদ।
উজাগর আবার ডাকল, এ লখাই–
হাঁ, জি—
শালে আমি এখন পোর্ট ব্লেয়ার ফিরব। যাবার আগে তোকে আখেরী বকশিশটা দিয়ে যাব। আয় আমার সাথ।
উজাগরের পিছু পিছু ঝুপড়ির ভেতর ঢুকল লখাই। বাইরের মাচানে বসে লখাই যা আন্দাজ করেছিল, সেটা হুবহু মিলে যাচ্ছে। ভেতরে ঘোট ঘোট খান পাঁচেক খুপরি। এখানে ছেঁড়া ছেঁড়া, আবছা অন্ধকার। চারপাশ থেকে নাপ্পি, আধা শুকনো গোসাপের চামড়া এবং শুঁটকি মাছের দুর্গন্ধ ঝুপড়ির বাতাসকে ভারী করে তুলেছে। বেড়ার গায়ে বাঁকানো বর্মী দা আর টাঙি ঝুলছে।
শেষ খুপরিটায় এসে ঢুকল উজাগর সিং আর লখাই।
একটা বাঁশের মাচানের ওপর জাঁকিয়ে বসল উজাগর সিং। বলল, শরাব আর রুপেয়া আগেই দিয়েছি। এই আমার আখেরী বকশিশ–বলে ওপাশের একটা মাচানের দিকে হাত বাড়িয়ে দিল সে।
বাইরের আলো থেকে ঝুপড়ির অন্ধকারে এসেছে লখাই। চোখে কেমন ধাঁধা লাগছে। আস্তে আস্তে অন্ধকারটাকে সইয়ে নেওয়ার পর যা দেখল, তাতে মেরুদণ্ডের ভেতর দিয়ে। একটা চমক খেলে গেল।
উজাগর বলল, এই হল মিমি খিন, এই লেড়কীটাকে তোকে দিলাম।
লখাই দেখল, ওপাশের মাচানটার ওপর একটা বর্মী মেয়ে হাঁটুর ফাঁকে মুখ গুঁজে ফুলে ফুলে কাঁদছে। তার দেহটা থর থর কাঁপছে।
উজাগর সিং বলল, এ মিমি খিন। মুখ তোল—
মিমি খিন মুখ তুলল না। ভাঙা ভাঙা, আবছা অদ্ভুত স্বরে বলতে লাগল, এখন তুমি যাও পাঞ্জাববালা। তোমার কাম তো মিটেছে।
কান্নাকাটি আদৌ পছন্দ করে না উজাগর সিং। ভারি খারাপ লাগে। অথচ সে এলেই মেয়েটা কাঁদতে শুরু করে। যতক্ষণ সে এখানে থাকে, মিমি খিনের কান্না থামে না। ধমকে, গালি দিয়ে, আদর করে বা ডর দেখিয়েও কান্নাটা থামাতে পারে না উজাগর সিং। উজাগর বুঝেই উঠতে পারে না, জোয়ানী মেয়েমানুষ খালি যদি কাঁদেই, তাদের মতো তুখোড় ফুর্তিবাজের চলে কেমন করে?
মিমি খিনের পিঠে একটা হাত রেখে বোঝাতে চেষ্টা করল উজাগর সিং, আ রে মুরুখ জেনানা, কাঁদছিস কেন? কেঁদে কোন ফায়দা? এ জিন্দেগীর আয়ু তো দু চার রোজ। কেঁদেই জিন্দেগী ফৌত করে ফেলতে চাস? কাঁদবিই যদি তো দুনিয়ায় এসেছিলি কেন? জানিস না, দুনিয়ায় কত মজা, কত ফুর্তি, কত রং-তামাশার খেল? ফুর্তি কর জেনানা।
তুম যাও।
এতক্ষণ কাঁপা কাঁপা, ভাঙা গলায় টেনে টেনে কাঁদছিল। হাঁটুর ফাঁকে মুখ গোঁজা ছিল। সাঁ করে মুখটা তুলে কাতর, তীব্র গলায় ককিয়ে উঠল মিনি খিন, তুম যাও। তার পরেই ঘাড় ভেঙে দুই হাঁটুর ফাঁকে আবার মাথাটা গুঁজে দিল। ফুঁপিয়ে ফুঁপিয়ে কাঁদতেই লাগল।
এক মুহূর্তের জন্যই মিমি খিনের মুখটা দেখেছে লখাই। আর দেখেই চমকে উঠেছে। মিমি খিনের মুখের ঘাঁদ আর দশটা বর্মী মেয়ের মতো নয়। মাজা শ্যামলা রং। সুঠাম নাক, টানা টানা দু’টি শান্ত চোখ। সারা রাত বোধহয় কেঁদেছে মেয়েটা। তাই চোখ ফুলে রয়েছে। হঠাৎই লখাইর মনে হল, কালকের রাতটাই শুধু নয়, দশটা রাত ধরেই সমানে কাঁদছে সে। দশট রাতই কি শুধু, কত রাত যে কেঁদে কেঁদে পার করে দিয়েছে মিমি খিন, কে তার হিসাব দেবে।
সুঠাম নাক, মাজা শ্যামলা রং, টানা টানা শান্ত দু’টি চোখ–সব মিলিয়ে বড় বিষণ্ণ বড় করুণ একটি মেয়ে। লখাই ভাবতে চেষ্টা করল, কোথায় কবে যেন অবিকল এই রকম আরো একটি মুখ দেখেছে, কিন্তু এই মুহূর্তে কিছুতেই মনে করতে পারল না।
লখাইর জীবনে উজাগর সিংয়ের ভূমিকা শেষ হল।
.
৪৪.
রামপিয়ারীর হাতে জখম হয়ে বেশ কিছুদিন জেল হাসপাতালে কাটাতে হল সোনিয়াকে। এখনো পুরোপুরি সেরে ওঠেনি। তবে ঘা অনেকটা শুকিয়ে এসেছে। দিন দুই হল হাসপাতাল থেকে ছাড়াও পেয়েছে সে।
ঘা সেরে এলেও আর একটা উপসর্গ দেখা দিয়েছে। তলপেটের সেই যন্ত্রণাটা সাঙ্ঘাতিক বেড়ে গিয়েছে।
এখন বিকেল।
আকাশে একদল মৌসুমি মেঘ দেখা দিয়েছে। টুকরো টুকরো মেঘগুলি এতক্ষণ ছন্নছাড়ার মতো বাতাসের খেয়ালে ঘুরে বেড়াচ্ছিল। হঠাৎ কী হল, তারা সব একসঙ্গে মিলেমিশে আকাশের পশ্চিম কোণটাতে জমাট বেঁধে গেল। অল্প সময়ের মধ্যে আকাশের চেহারা ভীষণ বদলে যেতে লাগল।
জোট বেঁধে এক ঝাঁক সাগরপাখি উড়ে বেড়াচ্ছিল। আচমকা আকাশের চেহারা দেখে ভয়, পেয়ে তারা কোন দিকে যে উড়ে পালাল, সোনিয়া বলতে পারবে না।
পশ্চিম কোণে নিরেট মেঘের স্তূপটাকে দেখলে মনে হয়, যে-কোনো মুহূর্তে বেশ ঘটা করেই মারাত্মক একটা কিছু শুরু হয়ে যাবে।
সোনিয়া কিছুই দেখছিল না। মেঘ, আকাশ, সাগরপাখি–কোনো কিছুই তার মনটাকে ছুঁতে পারছে না। একদৃষ্টে দরজার দিকে তাকিয়ে রয়েছে সে। চোখের তারা দুটো অস্বাভাবিক চকচকে। মনে হয়, জ্বলছে।
অনেকক্ষণ তাকিয়ে রয়েছে সোনিয়া। কিন্তু না, রামপিয়ারী এখনো এল না। অন্য অন্য দিন এই সময় তো সে এসে পড়ে।
সোনিয়া অস্থির হয়ে উঠল।
ঠিক বিকাল বেলা, যখন সিসোস্ট্রেস উপসাগরে ছোট ছোট ঢেউয়ের ঘা লেগে সোনালি রোদ ভেঙে যেতে থাকে, ঠিক তখনই তলপেটটা চিন চিন করে ওঠে সোনিয়ার। প্রথমে চিন চিন করে, তারপর সেই ব্যথাটা বাড়তে বাড়তে সারা শরীরে ছড়িয়ে পড়ে। শক্ত, নিরেট একটা মাংসের ডেলা নরম তলপেটটাকে ডলে মুচড়ে ওঠানামা করে। সোনিয়ার মনে হয়, দেহ থেকে পেটের ওই অংশটা আলগা হয়ে খসে পড়বে। আর ঠিক তখনই আসে রামপিয়ারী।
সোনিয়াকে জখম করে হাসপাতালে এনে আফিমের নেশা ধরিয়ে দিয়েছে রামপিয়ারী। বিকেলে তলপেটের ব্যথাটা যখন সোনিয়াকে কাবু করে ফেলতে থাকে, সেই সময় একটু আফিম দেয়। আফিমের নেশায় কিছুক্ষণ ঝিম মেরে থাকে সোনিয়া। নেশার ঘোরে তলপেটের সেই ব্যথার কথা মনে থাকে না। আফিমের নেশা ব্যথার বোধটাকে ভোতা করে ফেলে।
বিকেল হলেই আজকাল অস্থির হয়ে ওঠে সোনিয়া। যতক্ষণ না রামপিয়ারী আসে, দরজার দিকে একদৃষ্টে তাকিয়ে থাকে।
আজও তলপেটে চিনচিনানি শুরু হয়েছে। বিছানায় খাড়া হয়ে উঠে বসল সোনিয়া। গলাটাকে যতখানি সম্ভব লম্বা করে দরজার বাইরে যতদূর দেখা যায়, দেখবার চেষ্টা করল। কিন্তু না, রামপিয়ারী আসছে না।
ব্যথাটা বাড়তে শুরু করেছে। দু হাতে তলপেটটা ঠেসে ধরল সোনিয়া। তবু ব্যথাটা দাবানো গেল না।
প্রথমে খেপে উঠল সোনিয়া। চিৎকার করতে লাগল, শালী হারামী খচরীটা এখনো এল না। আমার পেটটা ছিঁড়ে যাচ্ছে। আমি জরুর মরে যাব।
ব্যথাটা যত বাড়ছে ততই হতাশ হয়ে পড়ছে সোনিয়া। তবে কি আজ রামপিয়ারী আসবে না?
যন্ত্রণা বাড়তে বাড়তে সাঙ্ঘাতিক হয়ে উঠল। সোনিয়ার শরীর বেঁকে দুমড়ে যাচ্ছে। বিছানায় ওলট পালট খেতে লাগল সে। দুই হাতে তলপেটটা খামচে ধরে গোঁ গোঁ করে গোঙাতে লাগল, মরে যাব, জরুর মরে যাব।
চোখ ঠেলে বেরিয়ে আসছে। হাতের মুঠো থেকে তলপেটের মাংস আলগা হয়ে যাচ্ছে। গলা দিয়ে অস্ফুট গোঙানি ছাড়া আর কিছুই বেরুচ্ছে না। অসহ্য যন্ত্রণা সোনিয়াকে গ্রাস করে ফেলেছে।
সন্ধে পার করে রামপিয়ারী এল।
সোনিয়ার শরীরটা তখন ধনুকের মতো বেঁকছে, আবার সঙ্গে সঙ্গে সিধে হয়ে যাচ্ছে। কিছুক্ষণ বিছানার পাশে দাঁড়িয়ে রইল রামপিয়ারী। তারপর সোনিয়াকে তুলে খাড়া করে বসিয়ে দিল।
রামপিয়ারীকে দেখে সোনিয়া খেপে উঠল, শালী, পেটের দরদে আমি মরে যাচ্ছি। তোর হুঁশ নেই! বলতে বলতে রামপিয়ারীর মুখে চড় চাপড় কষাতে লাগল। সে যেন উন্মাদ হয়ে উঠেছে।
আশ্চর্য, আজ কিছুই বলল না টিণ্ডালান রামপিয়ারী। মুখ বুজে সোনিয়ার মার খেয়ে গেল। তার মুখে, দুটো পাতাহীন গোল গোল চোখে দুর্বোধ্য, সূক্ষ্ম হাসি ফুটে বেরিয়েছে। রামপিয়ারীর মনে কী আছে, কে জানে।
সোনিয়া চেঁচাতে লাগল, আমার নেশা এনেছিস?
চুপ। দুই হাতে সোনিয়ার মুখটা চেপে ধরল রামপিয়ারী। চাপা গলায় বলল, হারামজাদী নেশার জন্যে পাগলা বনে যায়! ইয়াদ রাখবি, এটা কয়েদখানা। নেশা নেশা করে চিল্লাবি না। বলতে বলতে কাগজের মোড়ক খুলে আফিমের ছোট একটা গুলি বার করল রামপিয়ারী। আঁপিয়ে পড়ে রামপিয়ারীর হাত থেকে সেটা একরকম ছিনিয়েই নিল সোনিয়া। সঙ্গে সঙ্গে মুখে পুরে দিল।
আফিমের নেশায় অনেকটা সময় কুঁদ হয়ে রইল সোনিয়া। নেশাটা তলপেটের যন্ত্রণা ক্রমশ অসাড় করে দিচ্ছে।
এবার আস্তে আস্তে চোখ মেলল সোনিয়া। ডাকল, এ রামপিয়ারী–
হাঁ—
আজ এত দেরি করে এলি কেন?
মনস্তত্ত্বে অশিক্ষিত পটুত্ব আছে রামপিয়ারীর। ফিশফিশ করে সে বলল, তোর নেশার চীজ জোটাতে গিয়েছিলাম। তাই দেরি হয়ে গেল।
আসলে ব্যাপারটা পুরোপুরি আলাদা। আফিম অনেক আগেই যোগাড় করে রেখেছিল। রামপিয়ারী শুধু দেখছিল, নেশার জিনিস না পেলে কতটা কাবু হতে পারে সোনিয়া, কতটা ছটফট করতে পারে। ইচ্ছা করেই দেরিতে এসেছে সে।
সোনিয়া বলল, কাল থেকে তাড়াতাড়ি আসবি।
রামপিয়ারী জবাব দিল না। তার মনের সর্পিল গলিখুঁজিতে কোন দুয়ে ভাবনা ঘুরে বেড়াচ্ছে, কে জানে। এই মুহূর্তে রামপিয়ারী কী ভাবছে, একমাত্র সে-ই বুঝি বলতে পারে।
একদৃষ্টে সোনিয়ার দিকে তাকিয়ে রয়েছে রামপিয়ারী। তার গোলাকার, পাতাহীন চোখজোড়া অস্বাভাবিক জ্বলছে।
৪৫.
এইমাত্র মুন্সিজির মুখে সঠিক খবরটা পেলেন নওয়াজ খান।
পাঁচ বছর আগুপিছু কালাপানি পেরিয়ে তারা এই দ্বীপে এসেছিলেন। সেই সুবাদে : মুন্সিজির সঙ্গে নওয়াজ খানের অনেক কালের পরিচয়।
এই দ্বীপের অন্য কয়েদিদের মতো মুন্সিজিও নওয়াজ খানকে খাতির করে। শুধু খাতিরই নয়, এখানে যা দুর্লভ, সেই ভালবাসাও আছে দুজনের মধ্যে। দেখা হলেই একে অন্যের কুশল জিজ্ঞেস করে, দিল মর্জি হাল হকিকতের খবর নেয়। অনেক কাল এক সঙ্গে একই দ্বীপের মাটিতে কাটিয়ে, ফুসফুসে একই নোনা বাতাস টেনে টেনে নিজেদের মধ্যে নিবিড় বন্ধুত্বের সম্পর্ক গড়ে তুলেছেন নওয়াজ খান আর মুন্সিজি।
খাঁটি জাতের মানুষ মুন্সিজি। খানিকটা লেখাপড়াও শিখেছে। দু চার বছর হাই স্কুলেও না কি পড়েছে।
ঝোঁকের মাথায় সাঙ্ঘাতিক একটা অপরাধ করে এই দ্বীপে কয়েদ খাটতে এসেছিল মুন্সিজি। অপরাধের জন্য অনুতাপের অন্ত নেই তার। মুখ বুজে পুরো দশটা বছর কয়েদ খেটে প্রায়শ্চিত্ত করেছে। পাপের যে-বোধটা মনের ওপর ভারী একটা পাথরের মতো চেপে ছিল, সারা দিন নিজেকে অকথ্য নির্যাতন করে সেটাকে নামিয়ে দেবার চেষ্টা করেছে। দেওয়ালে কপাল ঠুকেছে, নিজের হাত কামড়েছে, একরকম নিজেকে পীড়ন করেই অপরাধের বোধটাকে হালকা করতে চেয়েছে মুন্সিজি।
পেটি অফিসার যখন ডাণ্ডা হাঁকিয়েছে, টিকটিকিতে চাপিয়ে বেত মেরে যখন তার পাছার মাংস ছিঁড়ে ফেলা হয়েছে, বিস্বাদ কাঞ্জিপানি যখন গলা দিয়ে আর নামতে চায়নি, পাথর ভাঙতে ভাঙতে যখন হাত দুটো খসে পড়ার উপক্রম হয়েছে, তখনো গলা দিয়ে একটা শব্দ বার করেনি মুন্সিজি। মুখ বুজেই থেকেছে। মুন্সিজির মনে হয়েছে, এগুলো তার প্রাপ্য।
দশ বছর কয়েদ খেটে আর নিজেকে নির্যাতন করে এখন খানিকটা শান্ত হয়েছে মুন্সিজি। তবু মাঝে মাঝে সেই পাপবোধটা কোথায় যেন বিধতে থাকে। আর তখনই অস্থির হয়ে ওঠে সে।
বড় খাঁটি জাতের লোক মুন্সিজি। তা না হলে তার মতো একটা সাধারণ কয়েদির সঙ্গে নওয়াজ খানের মতো অসাধারণ মানুষের বন্ধুত্ব হয় কেমন করে?
প্রায় নওয়াজ খানের মতোই বয়স হবে মুন্সিজির। মাথার চুলগুলো বকের পাখার মতো সাদা। এত বয়স হয়েছে, তবু মেরুদণ্ডটি খাড়া, মজবুত। চওড়া কবজি, চোখের নজর ধারাল।
শাদি করে নি মুন্সিজি। শাদি করার ইচ্ছাও নেই।
মুন্সিজি সেলুলার জেলের রেকর্ড কিপার। কোন কয়েদি কখন বাইরে যায়, কোন ফাইলে কত কয়েদি থাকে, রোজ কত মণ কোপরা কাটা হল, কটা বেতের কুরসি বানানো হল, কোন কয়েদি কদিন ডাণ্ডা বেড়ির সাজা পেয়েছে, কোন কয়েদি কঘা বেত খেল–এ-সবের রেকর্ড রাখতে হয় তাকে। রেকর্ড রাখাই তার কাজ, তার নৌকরি। এ-জন্য মাসে মাসে সাত টাকা তলব পায় মুন্সিজি।
.
দুবরাজের ছুটি নিয়ে মচ্ছি লাইনে গিয়েছিল মুন্সিজি। সেখান থেকে তাকে খুঁজে বার করেছেন নওয়াজ খান। এখন সিসোস্ট্রেস উপসাগরের পাড়ে একটা নারকেল বাগিচায় বসে আছে দুজনে।
চারদিকে মুখ ঘুরিয়ে যতদূর দেখা যায়, দেখে নিল মুন্সিজি। না, আশেপাশে কেউ নেই। অনেকটা দূরে একদল কয়েদি উপসাগরের বাঁধ মেরামত করছে।
নিঃসন্দেহ হয়ে মুন্সিজি বলল, খবরটা সাচ্চা।
নওয়াজ খান বললেন, ছোকরাদের বাহাদুর বলতে হবে। আমরা যা পারি নি, ওরা তা করে ফেলল। বাহাদুর না হলে এমনটা পারে? কী বল মুন্সিজি?
হাঁ হাঁ। ও তো ঠিক বাত।
তুমি ঠিক জানো, মেইনল্যাণ্ডে (ইণ্ডিয়া) ইংরাজদের সাথ লড়াই হয়েছে?
সেই রকমই তো শুনেছি।
কী শুনেছ? নওয়াজ খান মুন্সিজির দিকে ঝুঁকে পড়লেন। উত্তেজনায় তার চোখজোড়া চক চক করছে। হাতের মুঠি দুটো পাকিয়ে যাচ্ছে।
মুন্সিজি বলল, লড়াইটা হয়েছে বাংলা মুলুকে। বেশি দিন নাকি ইংরাজকে আর ইণ্ডিয়ায় থাকতে হবে না।
বল কী!
তাই তো মালুম হচ্ছে। লড়াইতে অনেক ইংরাজ বিলকুল খতম হয়ে গিয়েছে। অবস্থা খুব খারাপ খান সাহেব।
এত দূরে আন্দামানে বসে কী করে বুঝলে?
চিফ কমিশনার, ডেপটি কমিশনার, জেলার আর সুপারিনটেনডেন্ট সাহেব ঘন ঘন মুলাকাত করছে। কী একটা পরামর্শ যেন চলছে।
নওয়াজ খান উগ্রীব হয়ে উঠলেন, কী পরামর্শ, কিছু শুনেছ?
না খান সাহেব। তবে আন্দাজ করছি।
সতর্ক চোখে চারদিক আরো একবার দেখে নেয় মুন্সিজি। তারপর ফিশফিশ করে বলতে থাকে, বাংলা মুলুকে ইংরাজদের সাথ যে-লড়াই হয়েছে, মনে হয়, সে-ব্যাপার নিয়ে কমিশনার সাহেবরা খুব ঝামেলায় পড়েছে।
হুঁ।
কিছুক্ষণ চুপচাপ।
হঠাৎ নওয়াজ খান বললেন, তোমার কি মনে হয় মুন্সিজি, বাংলা মুলুকে ইংরেজদের সাথ যে–লড়াইটা হয়েছে সেটা ভারী লড়াই?
হাঁ, জরুর। মুন্সিজি বলতে লাগল, ভারী লড়াই যদি না হবে, তা হলে জাহাজ ভরে কয়েদি আসছে কেন?
সামনের দিকে তাকালেন নওয়াজ খান। সিসোস্ট্রেস উপসাগরের মাথায় এক ঝাক সাগরপাখি অহেতুক উড়ে বেড়াচ্ছে। তেজী রোদের টানে নীল জল বাষ্প হয়ে উড়ে যাচ্ছে। যতদূর তাকানো যায়, মনে হয়, সাদা কুয়াশা জমেছে। একটু খেয়াল করলেই বোঝা যায়, কুয়াশা নয়,–বাষ্প।
কী যেন ভাবছিলেন নওয়াজ খান। নিজের মধ্যে তলিয়ে গিয়েছিলেন বুঝিবা অনেকক্ষণ পর আস্তে আস্তে বলতে লাগলেন, আচ্ছা মুন্সিজি, এবার জাহাজ তো বাংলা মুলুক থেকেই আসছে?
হাঁ।
কবে আসছে?
বিশ পঁচিশ রোজের ভেতর।
একসময় উঠে পড়লেন নওয়াজ খান। সিসোস্ট্রেস উপসাগরের পাড় দিয়ে যে সড়কটা আটলান্টা পয়েন্টে বাঁক ঘুরে ফিনিক্স বের দিকে চলে গিয়েছে, সেদিকে এগিয়ে গেলেন।
.
ভোর হতে না-হতেই ডিলানিপুরের কুঠি থেকে বেরিয়ে পড়েছিলেন বন্দা নওয়াজ খান। আন্দামানের বাতাসে যে গুজবটা উড়ছিল, সেটার সত্যমিথ্যা যাচাই করার জন্য মচ্ছি লাইনে গিয়ে মুন্সিজিকে খুঁজে বার করেছেন। খাঁটি খবর নিয়ে এখন কুঠিতে ফিরছেন।
এখন দুপুর। হাঁটতে হাঁটতে ফিনিক্স উপসাগরের কাছাকাছি এসে পড়েছেন নওয়াজ খান।
উপসাগরটা জ্বলছে। অনেক দূরে লবণ-মেশা বিপুল দরিয়াটা জ্বলছে। উপসাগরের মাথায় বিরাট এক টুকরো নীল আকাশ জ্বলছে।
।উপসারের পাড় দিয়ে সড়ক। চলতে চলতে একবার থমকে পড়লেন নওয়াজ খান। সাদা ভুরুর ওপর হাত রেখে আকাশের দিকে তাকালেন। বুঝিবা বেলা কতটা হয়েছে, আন্দাজ করতে চাইলেন। তারপরই আবার হাঁটতে শুরু করলেন।
আকাশ জ্বলছে, সমুদ্র জ্বলছে। শুধু কি আকাশ আর সমুদ্র, নওয়াজ খানের মনে হল, শিথিল কোঁচকানো চামড়ার তলায় অনেক, অনেক কাল পরে রক্তও জ্বলতে শুরু করেছে। ঠিক জ্বলছে না, ফুটছে। টগবগ করে ফুটছে।
বুকের মধ্যে হৃৎপিণ্ডটা সত্তর না আশি বছর ধরে সমানে টিক টিক করে বাজছে। সেটার অস্তিত্ব একরকম ভুলেই গিয়েছিলেন নওয়াজ খান। কতকাল পর যেন হৃৎপিণ্ডটা আবার উন্মাদ বেগে লাফাতে শুরু করেছে। সরু সরু শিরা বেয়ে মন্থর, হিম হিম রক্ত তির তির করে বইত। সেই রক্তই হঠাৎ প্রবল উচ্ছ্বাসে ধমনীতে ঘা মারছে। অদ্ভুত এক উত্তেজনায় কুঁদ হয়ে রয়েছেন তিনি।
নওয়াজ খান ভাবছিলেন, ছন্নছাড়া কতকগুলো ভাবনা তার মাথায় ভর করেছে। একটু আগে মুন্সিজি যে-খবরটা দিয়েছে, সেটার সঙ্গে এই ভাবনাগুলোর আশ্চর্য যোগ আছে।
তিপ্পান্ন বছর আগে একদিন বুকের মধ্যে সিপাহী বিদ্রোহের আগুন নিয়ে এই দ্বীপে এসেছিলেন। বুকের সেই আগুনটাকে শুধু নিজের মধ্যেই ধরে রাখতে চান নি নওয়াজ খান, অন্য সবার ভেতরেও ছড়িয়ে দিতে চেয়েছিলেন।
কিন্তু সেই আগুন কাদের দিয়ে যাবেন তিনি? এইদ্বীপে প্রতি মাসে যারা কয়েদ খাটতে আসে, তারা কি মানুষ! তারা ঠগ-লুটেরা-খুনি, ইন্দ্রিয় আর আদিম প্রবৃত্তির ক্রীতদাস একদল বিচিত্র জীব। নওয়াজ খানের মনে হয়, মানুষের আকৃতির মধ্যে কতকগুলি কুৎসিৎ বর্বর প্রতি মাসে জাহাজ ভরে এখানে আসে। ওরা সিপাহী বিদ্রোহের মহিমা বোঝে না, দেশের আজাদীর জন্য এদের মাথাব্যথা নেই। কিছু নেশার চীজ আর নারীমাংস পেলেই এরা খুশি, তৃপ্ত। জীবনে এগুলোই তাদের চূড়ান্ত চাওয়া। এর চেয়ে বেশি দাবি তাদের নেই। নারী-নেশা, অশ্লীল গুলতানি, খিস্তি-খেউড়–এ-সবের মধ্যেই তাদের যা কিছু মাহাত্ম। এর বাইরে তারা কিছুই বোঝে না, বুঝতেও চায় না।
প্রথম প্রথম খেপে উঠতেন নওয়াজ খান। গালাগাল করতেন, শালারা শরাব আর আওরত ছাড়া কিছুই বুঝিস না!
নওয়াজ খানের গালি তারা গায়ে মাখত না। বরং আমোদই লাগত তাদের। খ্যা খ্যা করে হেসে বলত, ঠিক ধরেছেন খান সাহেব, দুনিয়ায় ও দুটো চীজ ছাড়া কুছু নেই।
অনেক বছর এইদ্বীপে থেকে, অনেক দেখে, অনেক ঠেকে এখন অনেক কিছু শিখেছেন নওয়াজ খান। এই মানুষগুলোর ওপর খেপে উঠে কোনো লাভই হবে না। উপরন্তু এরা নাগালের বাইরে বলে যাবে।
এই মানুষগুলোর দেশ-কাল সম্বন্ধে কোনো ধারণাই নেই। কতকগুলি উৎকট জৈবিক সুখ ছাড়া এরা আর কিছুই ভাবতে পারে না।
নেশা আর নারী ছাড়া জীবনে অন্য মাহাত্ম্যও যে আছে, হাজার চেষ্টা করেও এ-কথা বোঝাতে পারেন নি নওয়াজ খান। এই দ্বীপে এমন একটি মানুষ তার চোখে পড়ে নি, যার মধ্যে সিপাহী বিদ্রোহের সেই আগুন তিনি রেখে যেতে পারেন।
সূর্যটা সরাসরি মাথার ওপর উঠে এসেছে। উপসাগর এখন ক্ষিপ্ত হয়ে উঠেছে। কিন্তু কোনো দিকে খেয়াল নেই নওয়াজ খানের। আগের ভাবনাগুলোর খেই ধরে তিনি ভেবেই চলেছেন। তেমন মানুষ কি তিনি একেবারেই পাননি, যার মধ্যে সিপাহী যুদ্ধের সেই আগুন দিয়ে যেতে পারেন, যে তার জ্বালাটা বুঝতে চায়? প্রশ্নটা যেন নিজেকেই করলেন নওয়াজ খান। জবাবটাও নিজের কাছ থেকেই পেলেন।
সেটা আঠার শ’ পঁচাশি কি ছিয়াশি সাল। সঠিক তারিখ মনে নেই।
এই দ্বীপে থেকেই তিনি খবরটা পেয়েছিলেন। বর্মা মুলুকের মান্দালয়ে নাকি ইংরেজদের সঙ্গে বর্মীদের লড়াই হয়েছে। খবরটা এনেছিল একটা বর্মী শেল ডাইভার। মোটর বোট ভরসা করে লোকটা বিপুল সমুদ্র পাড়ি দিয়ে আন্দামানে আসত। আন্দামানের দরিয়া থেকে নানা ধরনের শঙ্খ কড়ি-শামুক–যাদের নাম টার্বো-ট্রোকাসনটিলাস, তুলে নিয়ে রেঙ্গুনে বিক্রি করত। এটাই ছিল তার জীবিকা।
শেল ডাইভারটাই খবর দিয়েছিল, আজাদীর জন্য রাজা থিবো ইংরেজদের সঙ্গে লড়াই করেছেন। লড়াইতে থিবো হেরে গিয়েছেন। থিবোর যুদ্ধের আসামীদের নাকি আন্দামানে চালান দেওয়া হবে। সত্যিসত্যিই একদিন আন্দামানে খবর এল, থিবোর যুদ্ধের বন্দিরা আসছে।
সেই দিনগুলো অদ্ভুত এক উত্তেজনায় কাটছিল। নওয়াজ খান ভেবেছিলেন, বর্মা থেকে যুদ্ধ বন্দিরা এলেই কাজে নেমে পড়বেন। আঠার শ’ সাতান্নর যে-আগুন নিয়ে তিনি আন্দামান এসেছিলেন, সেই আগুন আত্মপ্রকাশের একটা পথ চায়। সেই পথই বুঝি এবার পাওয়া যাবে। ভেবেছিলেন, সিপাহী বিদ্রোহের মতোই একটা বিদ্রোহ করবেন এই দ্বীপে। তার বিশ্বাস ছিল, থিবোর যুদ্ধের বন্দিরা তার পাশে এসে দাঁড়াবে। যারা ভারতবর্ষকে স্বাধীন করতে চায়, আর যারা বর্মা মুলুককে মুক্ত করতে চায়, তাদের উদ্দেশ্য এক, তাদের শত্রুও এক, সে-শত্রু ইংরেজ। নওয়াজ খানের মনে হয়েছিল, (এখনো মনে হয়) দেশের আজাদীর জন্য বর্মা এবং ভারতবর্ষকে এক হতে হবে। বঙ্গোপসাগরের এই দ্বীপে সেই একতার ছোটখাট একটা ভূমিকা তৈরি করে দিয়ে যাবেন তিনি।
রোজই আশায় উদ্বগে সিসোস্ট্রেস উপসাগরের পাড়ে আসতেন নওয়াজ খান। রোজই ভাবতেন, থিবোর যুদ্ধের বন্দি নিয়ে আজই জাহাজ আসবে। কিন্তু জাহাজ আর আসে না। শেষ পর্যন্ত যেদিন জাহাজ এল, সেই দিনই দুজন জমাদার আর দুজন পুলিশ তাকে ভাইপার দ্বীপের কয়েদখানায় নিয়ে গেল।
ভাইপারের কয়েদখানায় পুরো দশটা বছর কাটিয়েছেন নওয়াজ খান। তার ইচ্ছা ছিল, সিপাহী বিদ্রোহের আগুনের সঙ্গে থিবোর যুদ্ধের আগুন তিনি মেলাবেন। কিন্তু ইচ্ছাটা ইচ্ছাই রয়ে গেল। কোনোদিন পূরণ আর করতে পারলেন না।
দশ বছর পর ভাইপারে কাটিয়ে পোর্ট ব্লেয়ার এসে শুনলেন, থিবোর যুদ্ধের আসামীদের কেউ কেউ দরিয়ায় ঝাঁপিয়ে পড়ে বন্দিত্বের জ্বালা জুড়িয়েছে। কেউ কেউ ফরেস্টের কাজে গিয়ে জারোয়াদের তীরে প্রাণ দিয়েছে। কেউ কেউ বুকের আগুন নিবিয়ে চাউঙে গিয়ে ফুঙ্গি হওয়ার তোড়জোড় করছে। (নওয়াজ খান দেখেছেন, এর কয়েক বছর পর পুরাদস্তুর এক ফুঙ্গি হয়ে বসেছে লা ডিন।)
অবুঝ এক কষ্টে বোবা হয়ে গিয়েছিলেন তিনি।
ভাবতে ভাবতে এগুচ্ছিলেন নওয়াজ খান। একসময় উপসাগরের পাড় থেকে বাঁ দিকে একটা টিলার ওপর উঠতে লাগলেন। হঠাৎ একজনের কথা মনে পড়ল তাঁর। সে সুন্দর খান। যে-আগুন তাঁর বুকে সেই আঠার শ’ সাতান্ন থেকে জ্বলছে, সেই আগুনেরই একটা ঝলক তিনি সুন্দর খানের মধ্যে দেখেছিলেন।
একটু চমকে উঠলেন নওয়াজ খান। এই মুহূর্তে তিনি সুন্দর খানের কথা ভাবতে চান না। আস্তে আস্তে মন থেকে তার ভাবনাটাকে সরিয়ে দিলেন নওয়াজ খান।
টিলার মাথায় উঠে পড়েছেন নওয়াজ খান। এর পরেই উতরাই বেয়ে তাঁকে নিচে নামতে হবে। এখান থেকে তার ডিলানিপুরের কুঠিটা দেখা যাচ্ছে। একবার পেছন দিকে মুখটা ঘোরালেন নওয়াজ। উপসাগরটা জ্বলছে। বেশিক্ষণ উপসাগরের দিকে তাকিয়ে থাকা যায় না। চোখ দুটো ঝলসে যেতে থাকে।
শিরায় শিরায় রক্ত ফুটছে। মাথার মধ্যে আন্দামানের পেনাল কলোনির জন্মকাল থেকে আজ পর্যন্ত অসংখ্য ঘটনা ভিড় জমাচ্ছে। চারপাশে আঁ আঁ করছে রোদ। নিজেকে আর খাড়া রাখতে পারছেন না নওয়াজ খান। মাথাটা ঘুরছে। সত্তর পচাত্তর বছরের এই দুর্বল, অশক্ত দেহ এতখানি উত্তেজনা, এতখানি ধকল সহ্য করতে পারছে না।
টলতে টলতে নিচের দিকে নামতে লাগলেন নওয়াজ খান। নামতে নামতে তার মনে হল, অনেক বয়স হয়েছে। সামান্য উত্তেজনাতেই আজকাল বড় কাবু হয়ে পড়েন। মনে হল, বেশি দিন তিনি আর বাঁচবেন না। কিন্তু যে কটা দিন এই দুনিয়ায় আছেন, তার মধ্যে জীবনের শেষ কাজটা যেমন করে হোক, করে যাবেন। আঠার শ’ সাতান্নর যে-আগুন নিয়ে তিনি আন্দামান এসেছিলেন, তাঁর মৃত্যুর সঙ্গে সঙ্গেই কি তা নিবে যাবে? অনেক, অনেক দিন পর আবার একটা সুযোগ এসেছে। তার জীবনে এটাই সম্ভবত শেষ সুযোগ। থিবোর যুদ্ধের বন্দিদের নিয়ে তিনি যা পারেন নি, এবার তা পারবেন। তাকে পারতেই হবে।
এইমাত্র মুন্সিজির কাছ থেকে খবর নিয়ে এসেছেন, বাংলা মুলুকে ইংরাজদের সঙ্গে আজাদীর জন্য তুমুল লড়াই হয়েছে। সেই লড়াইতে বন্দি হয়ে একদল কয়েদি আন্দামানে আসছে। বিশ পঁচিশ দিনের মধ্যেই তারা এসে পড়বে।
এই কদিনের মধ্যেই নওয়াজ খান তাঁর কাজ শেষ করে ফেলবেন। এই বয়সে, এই দুর্বল অশক্ত দেহে কতখানি কাজ করাই বা সম্ভব? তিনি শুধু ভূমিকা করে দিয়ে যাবেন। তার ওপর দাঁড়িয়ে নতুন কালের বন্দিরা যাতে প্রেরণা পায় তার ব্যবস্থা করে দেবেন। ভারতের প্রথম স্বাধীনতা-সংগ্রামের সৈনিক হিসাবে নওয়াজ খানের অনেক দায়িত্ব। সে-দায়িত্ব তাঁকে পালন করতেই হবে।
তিপ্পান্ন বছর বুকের ভেতর যে আগুন বয়ে বেড়াচ্ছেন, বার বার তা অন্যের মধ্যে ছড়িয়ে দিতে চেয়েছেন নওয়াজ খান। কিন্তু প্রতিবার ব্যর্থ হয়েছেন।
এবার তাকে সফল হতেই হবে।
.
৪৬.
এই পৃথিবীতে কিছু মানুষ শুধু তোষামোদ করতেই জন্মায়। মাউ খে হচ্ছে সেই জাতের মানুষ। চাটুকারিতার মাহাত্ম্য সে পুরোপুরি বোঝে। তার মতে এই দুনিয়ায় এমন কেউ নেই, কৈতববাদে যে কাবু হয় না।
দুনিয়ায় এসে এই শিক্ষাটাই সবচেয়ে বেশি করে পেয়েছে মাউ খে। কারোর কাছ থেকে কিছু বাগাতে চাও? কোনো মতলব হাসিল করতে চাও? তবে স্রেফ তোষামোদ করে যাও। একদিন না এক দিন বাজি মাত করতে পারবেই।
তোষামুদির যে কী মহিমা, সাত দিনের মধ্যেই চান্নু সিংকে বুঝিয়ে দিল মাউ খে।
চাটুকারিতার সবরকম কলাকৌশল মাউ খের আয়ত্তে। এমন জবরদস্ত যে পিয়ারীলাল, নিয়ম কানুনের বাইরে যে এক কদমও হাঁটে না, তাকে পর্যন্ত টলিয়ে ফেলেছে মাউ খে।
তিন দিন ধরে ঠিক এই সময়টায় চান্নু সিং আর মাউ খে সাউথ পয়েন্ট কয়েদখানার পাশে এসে দাঁড়াচ্ছে।
এখন দুপুর। সূর্যটা সোজা মাথার ওপর পৌঁছে গিয়েছে।
কয়েদখানার গা ঘেঁষে একটা নারকেল বাগিচা। সারাদিনের মধ্যে নারকেল গাছের ছায়াগুলো ঠিক এই সময়ে সব চেয়ে ছোট হয়ে যায়। সামনে সিসোস্ট্রেস উপসাগর। বিরাট বিরাট ঢেউগুলো খাড়া হয়ে দুর্জয় বেগে দ্বীপের দিকে ধাওয়া করে আসে। নারকেলের পাতায় পাতায় ঝড়ো বাতাস সাঁই সাঁই করে বেজে যায়।
বাঁ হাতের কনুই দিয়ে চান্নু সিংয়ের পাঁজরে বেশ জোরেই একটা ঠেলা মারল মাউ খে। ডাকল, এ চান্নু–
হাঁ।
তোকে আগেই বলেছিলাম–
হাঁ। কোনো দিকে হুঁশ নেই চান্নু সিংয়ের। একদৃষ্টে সাউথ পয়েন্ট কয়েদখানার ফটকটার দিকে তাকিয়ে রয়েছে সে। মাউ খের কথার জবাবে মাঝে মাঝে হুঁ হাঁ করে যাচ্ছে।
মাউ খে সমানে বকর বকর করছে, তোকে আগেই বলেছিলাম, তোষামুদিতে আসমান দুনিয়া টলে যায়।
হাঁ। অন্যমনস্কভাবে চান্নু সিং সায় দিল।
চান্নু সিংয়ের জবাবের জন্য বিশেষ মাথাব্যথা নেই মাউ খের। নিজের মনেই সে বকে যায়, আর এ তো পিয়ারীলাল। শালে বড় কানুনের বন্দা এসেছে! সাত রোজ তোষামুদি করে কুত্তাটাকে কবজা করেছি।
হাঁ।
আরে ছোঃ, এমন কানুনের বন্দা আমি বহুত দেখেছি। বুঝলি চান্নু, কাম হাসিলের জন্যে লোকের পায়ে ধরবি, ভাই বলবি, বাপ বলবি। তাতেও যদি না হয়, স্রেফ জিজাজি বলবি। হ্বিক–হ্বি–হ্বিক–হিক্কার মতো অদ্ভুত শব্দ করে খুব এক চোট হাসে মাউ খে। হাসির দাপটে তার কুতকুতে চোখ দুটো বুজে যায়।
হাসির তোড় কিছুটা কমলে চান্নু সিংয়ের দিকে তাকাল মাউ খে। সে যে এত হাসল, তবু খেয়াল নেই চান্নুর। একদৃষ্টে কয়েদখানার দিকে তাকিয়েই রয়েছে সে।
মাউ খে ডাকল, চান্নু–
হাঁ–হাঁ–চান্দু ধড়মড় করে উঠল, কী বলছিস শালে?
কী ভাবছিস?
ভাবছি পিয়ারীলাল তো এখনো বেরুচ্ছে না।
পিয়ারীলাল সাউথ পয়েন্ট কয়েদখানার কয়েদিনীদের তাঁত বুনতে শেখায়। সকালে কয়েদখানায় ঢোকে, দুপুরে সূর্যটা যখন মাথার ওপর উঠে আসে, ঠিক তখন খানাপিনার
জন্য বেরিয়ে পড়ে। তিন দিন ধরে ঠিক এই সময়টায় পিয়ারীলালকে ধরছে চান্নু সিং।
সমানে তোয়াজ করে, তোষামোদ করে, বাপ-ভাই-জিজাজি–যখন যা মুখে এসেছে, তা-ই ডেকে পিয়ারীলালকে কাবু করে ফেলেছে মাউ খে। ব্যবস্থা হয়েছে, রোজ দুপুরে কয়েদখানা থেকে বেরিয়ে সোনিয়ার খবর দেবে পিয়ারীলাল। ব্যবস্থা অনুযায়ী চান্নু সিংরা আজ তিন দিন ধরে কয়েদখানার পাশের নারকেল বাগিচাটায় এসে দাঁড়াচ্ছে।
চান্নু সিং উত্তেজিত হয়ে উঠল, নাঃ, পিয়ারী শালে একটা কুত্তা। হারামীটা এখনো তো বেরুচ্ছে না! কী হল, বল দিকি?
ফায়া (বুদ্ধ) মালুম। বড় নির্বিকার দেখায় মাউ খে’কে।
শালের জান তুড়ব। চান্নু সিং দাঁতে দাঁত ঘষে আর মাটিতে পা ঠোকে।
চান্নু সিংয়ের উত্তেজনার কারণ আছে।
কাল এবং পরশু মাউ খে’কে সঙ্গে নিয়ে এখানে এসেছিল চান্নু সিং। পিয়ারীলাল সোনিয়ার যে–খবর এনেছিল, তাতে আদৌ খুশি হয় নি সে। সোনিয়া সেই যে রামপিয়ারীর হাতে জখম হয়েছিল, তারপর থেকে মাথাটা না কি বিগড়ে যাচ্ছে। তার মতিগতি বুঝবার উপায় নেই। কখনো বলছে শাদি করবে, কখনো বলছে কয়েদখানা ছেড়ে কোথাও যাবে না। সোনিয়া যে ঠিক কী চায়, হাজার চেষ্টা করেও বুঝে উঠতে পারে নি পিয়ারীলাল। চান্নু সিংকে সে বলেছে, জোয়ানী ছোঁকরির দিল বড়ে ঝামেলার ব্যাপার। এই বলে শাদি করব, এই বলে করব না। মালুম হচ্ছে, সোনিয়ার শির বিলকুল খারাপ হয়ে গিয়েছে।
কোথাও যাবার উপায় নেহয়েছিল, তারপদী খুশি হয় না
এই খবরটা পাওয়ার পর থেকেই চান্নু সিংয়েরই শির খারাপ হতে বসেছে। উত্তেজনা এবং অস্থিরতা একটু একটু করে বেড়েই চলেছে।
সূর্যটা এখন পশ্চিম দিকে হেলতে শুরু করেছে। নারকেল গাছের ছায়াগুলো আবার একটু একটু করে বড় হচ্ছে।
শেষ পর্যন্ত দেখা মিলল। কয়েদখানার ফটক পেরিয়ে লম্বা লম্বা পা ফেলে এদিকেই এগিয়ে আসছে পিয়ারীলাল।
একরকম দৌড়েই পিয়ারীলালের সামনে এসে পড়ল চান্নু সিং। তার পিছু পিছু এল মাউ খে।
পিয়ারীলাল দাঁত বার করে হাসল। বলল, কি রে শালেরা, আজও এসেছিস?
মাউ খে বলল, হাঁ, বড়ে ভাই।
হঠাৎ মুখটাকে কাঁচুমাচু করে ফেলল মাউ খে। তারপর বলল, আপনি তো সবই বোঝেন বড়ে ভাই। সোনিয়ার জন্যে চান্নুর দিলটা–
কথাটা আর শেষ করে না মাউ খে। না করলেও, সে যা বলতে চায়, সেটা বুঝে ফেলে পিয়ারীলাল।
বিরাট চেহারার চান্নু সিং এক পাশে দাঁড়িয়ে সমানে দু’হাত কচলাচ্ছে। এবার সে বলল, আপনাকে তো সবই বলেছি পিয়ারীলালজি। অ্যাদ্দিনে সোনিয়ার সাথ আমার শাদিটা হয়ে যেত। লেকিন রামপিয়ারী কুত্তীটার জন্যে হল না।
এক পাশে চান্নু সিং, আর এক পাশে মাউ খে, মাঝখানে পিয়ারীলাল। একসময় তিনজনে সিসোস্ট্রেস উপসাগরের পাড় ধরে এবারডিন বাজারের দিকে চলতে শুরু করল।
পিয়ারীলাল ডাকল, এ চান্নু—
হাঁ, জি–
দুকদম পিছিয়ে পড়েছিল চান্নু সিং। দৌড়ে পিয়ারীলালের পাশে এসে পড়ল। বলল, কী বলছেন জি?
তোর নসিবটা বড় ভাল।
কেমন, কেমন? চান্নু সিং পিয়ারীলালের দিকে ঝুঁকে পড়ল।
আরে মুরুখ, সোনিয়া আজ আপনা থেকেই শাদির কথা বলল।
সচ?
সচ। পিয়ারীলাল বলতে লাগল, সোনিয়া তোকে একটা কাম করতে বলেছে। কামটা জলদি জলদি করতে হবে।
কী কাম জি?
আজই ডিপটি (ডেপুটি কমিশনারের অফিসে গিয়ে শাদির ব্যবস্থা করে ফেলবি। যত তাড়াতাড়ি পারিস সোনিয়াকে কয়েদখানা থেকে নিয়ে আসবি। বুঝেছিস?
হাঁ, জি—
একটা আচ্ছা খবর দিলাম। দিলমর্জি খুশ হল তো?
হাঁ, জি–
পাশ থেকে মাউ খে হল্লা করে উঠল, পিয়ারীলালজি, আপনি আমাদের সাচ্চা দোস্ত। আপনার মাফিক দিলবালা বড়ে ভাই তামাম জিন্দেগীতে আর দেখি নি। বলেই পিয়ারীলালের পেছন দিয়ে ঘুরে চান্নু সিংয়ের কাছে এল মাউ খে। তার একটা হাত ধরে টান মারল। বলল, আমার সাথ চল চান্নু–
তাজ্জব হয়ে চান্নু, কোথায় যাব?
মাউ খে খেঁকিয়ে উঠল, নালায়েক, বুদ্ধু কাঁহাকা! যাবি ডিপটি কমিশার সাহিবের অফিসে। শাদির ব্যবস্থা করতে হবে না?
চান্নু সিং আর কিছু বলল না। বরাবর যা করে আসছে, তার ব্যতিক্রম ঘটল না। মনে মনে মাউ খের খাসা বুদ্ধিটার তারিফ করতে লাগল।
.
৪৭.
বেশ কিছুদিন হল তুষণাবাদের এই ‘বীটে’ এসেছে লখাই। ফরেস্ট গার্ড আবর খানের সঙ্গে ঘুরে ঘুরে জঙ্গলের চেহারা অনেকখানি দেখে ফেলেছে। প্যাডক, ধূপ, মার্বেল উড, টমপিঙ, পেমা, দিদু, জারুল–নানা জাতের গাছ আর লতাও চিনেছে। কিন্তু জঙ্গলের চেহারা দেখা আর তার স্বরূপ বোঝা এক নয়। আন্দামানের জঙ্গলের যে কী মহিমা, আজ খানিকটা টের পেল লখাই।
.
গত দুটো দিন অঝোরে বৃষ্টি ঝরেছে। মুহূর্তের জন্য সে বৃষ্টি থামে নি।
দক্ষিণ পশ্চিম কোণ থেকে টুকরো টুকরো মৌসুমি মেঘ এইদ্বীপের ওপর দিয়ে ভাসতে ভাসতে ভারতবর্ষের মেইনল্যাণ্ডের দিকে চলে যায়। হঠাৎ কী খেয়াল হল, আন্দামানের আকাশে মেঘগুলো জমাট বাঁধতে লাগল। বঙ্গোপসাগর থেকে সূর্যের তাপে যে জলকণাগুলি মেঘ হয়ে ভারতবর্ষের দিকে রওনা হয়েছিল, প্রকৃতির কোনো এক গুঢ় কারসাজিতে শেষ পর্যন্ত তারা গন্তব্যে পৌঁছাত পারল না। আন্দামানের আকাশে দু’দিন আটকে থেকে অবিশ্রাম বৃষ্টি ঝরাল।
বৃষ্টির জন্য দু’দিন কেউ ঝুপড়ি থেকে বেরুতে পারে নি। কাজকর্ম সব বন্ধ ছিল। এই দু’দিন ‘ফেলিং’ হয় নি।
একটানা বৃষ্টির পর প্রকৃতির হঠকারিতা অনেকটা কমে এসেছে। মেঘ কেটে যেতে শুরু করেছে। আজ সকাল থেকেই বৃষ্টিটা ধরেছে। মেঘভাঙা খানিকটা ঘোলাটে রোদও দেখা দিয়েছে।
কুলি-জবাবদার-ফরেস্ট গার্ড-পুলিশ জমাদার–যে যার ঝুপড়িতে দু’দিন আটকে ছিল। দুর্ভোগ থেকে রেহাই পেয়ে হল্লা করতে করতে তারা বেরিয়ে পড়ল।
খানিকটা পরেই ‘ফেলিং’-এর জন্য তৈরি হয়ে নিল সকলে।
কুড়াল করাত-গাঁইতি সমেত একদল কুলি নিয়ে লখাই ছুটল।
প্রায় মাসখানেক কাবার হতে চলল, তুষণাবাদের এই ‘বীটে’ এসেছে লখাই। এর মধ্যে বিরাট একটা পেমা গাছ কাটা আর দুটো হাওয়াই বুটির জঙ্গল সাফ করা ছাড়া ‘ফেলিং’ এর কাজ বিশেষ এগোয় নি।
আজকের কাজ হল ছোট ছোট জারুল গাছের একটা ঝোঁপ সাফ করা। এই ঝোঁপটার পরেই বিরাট বিরাট কটা গর্জন গাছ আকাশের দিকে খাড়া মাথা তুলে রয়েছে।
দু’দিন বৃষ্টির জলে ধুয়ে ধুয়ে গাছের পাতাগুলির মসৃণতা বেড়েছে। মেঘভাঙা ঘোলাটে রোদে জঙ্গলের মাথাটা চক চক করছে।
লেখাইরা জারুল গাছের ঝোঁপটার কাছে এসে পড়ল।
এমনিতেই জঙ্গলের মাটি স্যাঁতসেঁতে, পিছল। নীলাভ শ্যাওলার পুরু একটি স্তর তার ওপর আটকে আছে। দু’দিনের অবিরাম বৃষ্টিতে ভিজে ভিজে সেই মাটি থক থক করছে। পা ফেললেই হাঁটু পর্যন্ত ঢুকে যায়।
এক পাশে দাঁড়িয়ে জবাবদারি করতে লাগল লখাই, মারো জোয়ান, মারো কোপ–জোরসে মরদ মারো কোপ।
হেঁই–হেঁই—হেঁইও–
বেঁটে জারুল গাছগুলির গায়ে কুড়ালের কোপ পড়তে লাগল। সঙ্গে সঙ্গে গাছের মাথা থেকে থোকায় থোকায় জোঁক ঝরতে শুরু করে। কুলিদের গায়ের ওপর পড়ে চামড়া ফুটো করে তারা রক্ত চুষতে থাকে। এক একবার টেনে টেনে জোঁক ছাড়ার কুলিরা। আবার গাছে কোপ মারে।
লখাইর হাতে একটা বর্মী দা বাগিয়ে ধরা। দাটা দিয়ে গা থেকে জোঁক চেঁছে ফেলছে। আর মাঝে মাঝে চিৎকার করে উঠছে, মারো জোয়ান–
কত জোঁক আর চেঁছে ফেলবে লখাই? যেগুলি অলক্ষ্যে থেকে যাচ্ছে, রক্ত চুষে চুষে কচি তেলাকুচের মতো ফুলে আপনা থেকেই খসে পড়ছে।
শুধু কি জোঁক, দু’দিনের বৃষ্টিতে এই জঙ্গলের সমস্ত গর্ত বুজে গিয়েছে। গর্তই যাদের আশ্রয়, সেই লক্ষ লক্ষ পোকা-মাকড়সরীসৃপ বৃষ্টির দাপটে বেরিয়ে পড়েছে। বৃষ্টির ওপর যে-আক্রোশ তারা মেটাতে পারে নি, প্রাণভরে মানুষের ওপর মিটিয়ে নিচ্ছে।
বাড়িয়া পোকা, গাঁধী পোকা সমানে কামড়াচ্ছে। মাকড়সরীসৃপ বেয়ে বেয়ে গায়ে উঠছে। এদের উৎপাতে অতিষ্ঠ হয়ে উঠেছে লখাই।
থকথকে কাদার ভেতর হাঁটু পর্যন্ত গাড়া। এই অবস্থায় জোঁক আর পোকা মাকড়ের অসহ্য কামড় সয়ে সয়ে জবাবদারি করছে লখাই, মারো কোপ–
হঠাৎ জঙ্গলের মাথা থেকে কুচকুচে কালো রঙের একটা কিং কোব্রা লাফিয়ে পড়ল লখাইর সামনে। সম্ভবত বৃষ্টির সময় গাছের মাথায় উঠেছিল সাপটা। মাটিতে পড়েই লেজের ওপর ভর দিয়ে খাড়া দাঁড়িয়ে ওঠে। চওড়া ফণাটা দুলতে থাকে। পাতাহীন ক্রুর চোখ দুটো ঝিক ঝিক করছে। সাপটা হিস হিস করে গর্জাচ্ছে।
মুহূর্তের জন্য বুকের রক্ত হিম হয়ে গিয়েছিল। তারপরেই নিজেকে সামলে নিল লখাই। এক পা পিছু হটে বর্মী দাটা দিয়ে একটা কোপ বসিয়ে দিল। কিং কোব্রার ধড় থেকে ফণাটা ছিটকে গিয়ে পড়ল দশ-পনেরো হাত দূরে।
সাপ দেখে কুলিরা ‘বীটে’র দিকে দৌড়তে শুরু করেছিল। তাদের ফিরিয়ে আনল লখাই। আবার জবাবদারি শুরু করল, মারো জোয়ান–
ধীরে ধীরে মেঘ পুরোটাই কেটে গেল আকাশ থেকে। দু’দিন পর ঝকঝকে, ধারাল রোদ দেখা দিয়েছে। মেঘভাঙা রোদের তেজ বড় সাঙ্ঘাতিক।
এর মধ্যেই কুলিরা কয়েকটা জারুল গাছ কেটে ফেলেছে।
লখাইর কোনো দিকে খেয়াল ছিল না। কুলিদের দিকে তাকিয়ে তাকিয়ে সে জবাবদারি করে যাচ্ছিল। হঠাৎ হাঁটুর ঠিক ওপরে ঊরুর ঝাছটায় কেমন যেন জ্বালা জ্বালা করে উঠল। চমকে নিচের দিকে তাকিয়ে লখাই দেখতে পেল, হাতখানেক লম্বা একটা কানখাজুরা (চেলা জাতীয় সরীসৃপ) সামনের ঝোঁপটার দিকে পালিয়ে যাচ্ছে।
মুহূর্তের মধ্যে সেই জ্বালাটা সমস্ত শরীরে ছড়িয়ে পড়ল। তীব্র যন্ত্রণায় মনে হল, দম বন্ধ হয়ে যাবে।
চিৎকার করে উঠল লখাই, মরে গেলাম, মরে গেলাম–থকথকে কাদার ওপর টলে পড়ল সে।
কুলিরা ধরাধরি করে ঝুপড়িতে নিয়ে এল লখাইকে। কানখাজুরার বিষ শরীরের সমস্ত শিরায় শিরায় ছুটে বেড়াচ্ছে। আচ্ছন্নের মতো বিকেল পর্যন্ত পড়ে রইল সে।
জোঁক-পোকা-মাকড় উৎখাত করে, কানখাজুরা আর কিং কোব্রার মুখ থেকে মাটি ছিনিয়ে নিতে হচ্ছে। অরণ্য কি সহজে মাটির দখল ছাড়তে চায়? কিন্তু মানুষের প্রয়োজনের সময়ে তাকে মাথা নোয়াতেই হয়। এমন করেই আন্দমানের বসতি বাড়ে। বুঝিবা মানুষের পৃথিবীর পেছনে এই একই ইতিহাস।
.
বিকেলের দিকে আন্দামান জঙ্গলের আর একটা স্বরূপ দেখল লখাই।
এখন এই ঝুপড়িতে কেউ নেই। কুলি-জবাবদাররা ‘ফেলিং’-এর কাজে বেরিয়ে গিয়েছে।
মাচানের ওপর বেহুঁশের মতো পড়ে রয়েছে লখাই। কানখাজুরার বিষের তীব্রতা অনেকটা কমে এসেছে।
ঘোর ঘোর চোখ মেলে একবার তাকাবার চেষ্টা করল লখাই। কিন্তু কিছুই পরিষ্কার দেখতে পেল না। সব কিছুই কেমন যেন আবছা, ঘোলাটে। এই ঝুপড়ি, ঝুপড়ির ভেতরের মাচান, বেড়ায় গোঁজা একটা বর্মী দা, বোঁচকা কুঁচকি–কোনো কিছুই সঠিক আকার নিয়ে তার চোখের সামনে ফুটে উঠছে না।
কিছুক্ষণ আগেই প্রচণ্ড যন্ত্রণায় অস্থির হয়ে ছিল লখাই। মাচানের ওপর ছটফট করছিল, গোঙাচ্ছিল, কাতরাচ্ছিল। থেকে থেকে শরীরটা বেঁকে দুমড়ে যাচ্ছিল। হাতে-পায়ে খিচ ধরছিল। চোখ দুটো ঠেলে বেরিয়ে পড়ছিল। আগের সেই তীব্রতা না থাকলেও অন্য একটা উপসর্গ দেখা দিয়েছে।
শরীরটা যেন বিশ মণ ভারী হয়ে গিয়েছে। সেখানে কোনো বোধ নেই, সাড় নেই, কোনো অনুভূতিই কাজ করছে না। যদি একটা কোপও বসিয়ে দেওয়া যায়, তা হলেও হয়তো লখাই টের পাবে না।
মাথায় ভেতরটা ফাঁপা, শূন্য। ভয়ানক কাহিল লাগছে। তবু লখাই ভাবতে চেষ্টা করল, অনেক দিন আগে আরো একবার কবে যেন ঠিক এইরকম একটা অবস্থা হয়েছিল তার। কোথায়? কতদিন আগে? এই মুহূর্তে দুর্বল, অনুভূতিহীন দেহে ভেবে উঠতে পারল না লখাই।
এখন একটা কথাই ভাবতে পারছে সে, ভাবতে অবশ্য ভয়ানক কষ্ট হচ্ছে। এই ঝুপড়িতে তাকে একা ফেলে রেখে কুলি-জবাবদাররা ‘ফেলিং’-এর কাজে চলে গিয়েছে। এই নিদারুণ জঙ্গলে এমন একটা মানুষ নেই, ‘ফেলিং’-এর কাজ স্থগিত রেখে যে তার পাশে অন্তত কিছুক্ষণের জন্যও এসে বসবে। তার মনে হল, এই সৃষ্টিছাড়া জঙ্গলে সে বড় একা। তার কেউ নেই।
হয়তো সে মরে যাবে। সেজন্য কারোর এতটুকু মাথাব্যথা নেই। যদি তার মৃত্যু হয় বড় জোর দুই ঠ্যাং ধরে তাকে কোনো একটা খাদে ফেলে দেবে কুলিরা।
হৃদয়হীন এই বর্বর জঙ্গলের আসল চেহারাটা যেন লখাইর চোখের সামনে ভেসে উঠল।
যতই ভাবছিল ততই আক্রোশ বাড়ছিল। আক্রোশটা একসময় অহেতুক একটা অভিমানের রূপ নিল। কিন্তু আন্দামানের এই জঙ্গলে কার ওপর অভিমান করবে লখাই? তার গলার কাছে অদ্ভুত এক কান্না পাকিয়ে পাকিয়ে উঠছে। একবার মনে হল, চিৎকার করে কেঁদে ওঠে। কিন্তু এই দুর্বল শরীরে কাঁদবার শক্তিটুকু পর্যন্ত নেই।
.
৪৮.
তখনও দক্ষিণ আন্দামানের জঙ্গলে স্নান, বিষণ্ণ একটু রোদ আটকে ছিল। সে রোদের তাপ নেই, তেজ নেই।
হঠাৎ বুশ পুলিস ক্যাম্পে বিশ টিকারায় ঘা পড়ল। ডিম-ডিম-ডিম—
কুলি জবাবদাররা জঙ্গলের দিক থেকে চিৎকার করে উঠল, জারোয়া–জারোয়া–
লখাই যেদিন তুষণাবাদের এই ‘বীটে’ আসে, তার পরদিন রাত্রে জারোয়ারা হানা দিয়েছিল। বুশ পুলিশরা একটা জারোয়াকে ধরেও ফেলেছিল। আবর খানের সঙ্গে বুশ পুলিশ ক্যাম্পে গিয়ে জারোয়াটাকে দেখে এসেছিল লখাই।
আন্দামানের জঙ্গলে জারোয়া ধরা একটা বিরাট ঘটনা। এমনিতে জারোয়াদের সঙ্গে সরাসরি যোগাযোগ করা যায় না। তাদের কাছে ঘেঁষার উপায়ও নেই। এই আদিম মানুষগুলো কোনোক্রমেই সভ্য মানুষের সংস্পর্শে আসতে রাজি নয়। সভ্যতার আলো যেখানে পৌঁছায় না, সেই গভীর জঙ্গলের মধ্যে তারা নিজেদের লুকিয়ে রাখে।
আদিম মানুষগুলির একজন ধরা পড়েছে। কোনোরকমে জারোয়াটাকে একবার পোর্ট ব্লেয়ার পাঠাতে পারলে মোটা বকশিশ মিলবে। কিন্তু পোর্ট ব্লেয়ার পাঠাবার আগেই জারোয়াটা পালিয়ে গিয়েছিল।
বুশ পুলিশরা দু’দিন জারোয়াটাকে বেঁধেছেদে পাহারা দিয়ে রাখতে পেরেছিল। তিন দিনের মাথায় কোন ফাঁকে যে সেটা জঙ্গলে উধাও হয়েছে, কেউ টের পায় নি।
তারপর থেকে বেশ কিছুদিন জারোয়াদের উৎপাত বন্ধ ছিল। আজ তারা আবার হানা দিল।
.
বুশ পুলিশ ক্যাম্পে টিকারার শব্দটা জোরালো হয়ে উঠেছে। ডিম-ডিম-ডিম—
টিকারার এই আওয়াজে চারপাশ থেকে অদ্ভুত এক ভয় ঘনিয়ে আসে। জঙ্গলের অন্তরাত্মা ছম ছম করতে থাকে। মনে হয়, এই জঙ্গল বর্তমান থেকে বিচ্ছিন্ন হয়ে কয়েক হাজার বছর পেছনে ফিরে গিয়েছে। যেখানে হয়তো দিবারাত্রি বিরাট বিরাট নাকারা পিটিয়ে দুই দল উলঙ্গ যূথমানব পরস্পরের সঙ্গে তুমুল লড়াইতে মেতে থাকত। টিকারার শব্দের সঙ্গে যুথমানবদের সেই কল্পিত নাকারার আওয়াজের যেন অদ্ভুত মিল আছে।
টিকারার শব্দের সঙ্গে তাল মিলিয়ে কুলি-জবাবদাররা চিল্লাচ্ছে, জারোয়াজারোয়া
কাল কানখাজুরায় কেটেছিল লখাইকে। এখনও বিষটা পুরোপুরি নামে নি। রক্তের মধ্যে তার ক্রিয়া চলছে। ঊরুটা অস্বাভাবিক ফুলে রয়েছে। মাথা ঝিম ঝিম করছে।
ধরাধরি করে কুলিরা কাল মাচানের ওপর রেখে গিয়েছিল। সেই থেকে আর নামে নি লখাই, কিছুই খায় নি। কানখাজুরার বিষে কাল দুপুর থেকে এখন পর্যন্ত আচ্ছন্নের মতো পড়ে রয়েছে।
কুলিরা ভয়ার্ত গলায় চেঁচাচ্ছে, জাবোয়া–জারোয়া—
ঝুপড়ির ঝাঁপটা খোলা পড়ে আছে। সেই ফাঁক দিয়ে লখাই দেখতে পেল, অনেকগুলো বেঁটে বেঁটে উলঙ্গ মানুষ তীরধনুক হাতে ঘুরে বেড়াচ্ছে।
বুকের ভেতরটা শিউরে উঠল। মেরুদণ্ড বেয়ে খাড়া ঝিলিক ছুটে গেল। এই মুহূর্তে কী করবে, ঠিক বুঝে উঠতে পারল না লখাই।
লখাই শুনেছে, জারোয়াদের নজরে পড়লে বাঁচার কোনো উপায়ই থাকে না। বিষমাখা তীর দিয়ে তারা গেঁথে রেখে যায়। এই মুহূর্তে মুখোমুখি মৃত্যুকে দেখে সে বুঝতে পারল, বাঁচবার ইচ্ছাটা তার কত প্রবল।
কালো কালো আদিম মানুষগুলোর যত আক্রোশ এই বীটটার ওপর।
বেতপাতার চাল, বাঁশের বেড়া, মাচান, পাটাতন–ঝুপড়িগুলোর ভেতর ঢুকে যা দেখছে, সবই ভেঙেচুরে তছনছ করে ফেলছে তারা।
এই ‘বীটে’র মানুষগুলো জঙ্গল সাফ করে তাদের পৃথিবীকে সঙ্কীর্ণ করে ফেলছে। খুব সম্ভব এই কারণেই ফরেস্টের এই বীটটার ওপর খেপে উঠেছে জারোয়ারা।
এই বীটটার ওপর কেন যে জারোয়াদের এত আক্রোশ, এখন সে-কথা একেবারেই ভাবছে না লখাই। তার বুকের মধ্যে হৎপিণ্ডটা হাজার গুণ জোরে লাফাচ্ছে। কানখাজুরার বিষে শরীরটা এমনিতেই কাহিল হয়ে রয়েছে। নড়াচড়ার শক্তিটুকু সেভাবে ফিরে পায় নি। মাচান থেকে সে একবার উঠবার চেষ্টা করল, খানিকটা উঠলও। কিন্তু পরমুহূর্তেই আবার টলে পড়ল।
আচমকা ঝাপের ফাঁকে দুটো কালো মুখ দেখা দিয়েই পরক্ষণে অদৃশ্য হল। হঠাৎই কেন জানি লখাইর মনে হল, তাকে বাঁচতে হবে। বাঁচবার এই অদম্য ইচ্ছা তার মধ্যে খানিকটা অস্বাভাবিক শক্তি ফিরিয়ে আনল।
মাচান থেকে টলতে টলতে কত কষ্টে লখাই যে নিচে নামল, একমাত্র সে-ই জানে। নেমেই গুঁড়ি মেরে মাচানটার তলায় ঢুকল। এটুকু ধকলেই জিভ বেরিয়ে পড়েছে। টেনে টেনে প্রাণপণে হাঁপাতে লাগল সে। কিছুক্ষণ হাঁপাবার পর চোখ বুজে মড়ার মতো পড়ে রইল।
জঙ্গলের দিকে থেকে কুলিদের হইচই ভেসে আসছে, জারোয়া-জারোয়া—
টিকারাগুলো এখন বিশগুণ জোরে বাজছে। ডিম-ডিম-ডিম–
একবারই মাত্র ঝাপের ফাঁকে দুটো কালো মুখ দেখা দিয়েছিল। তারপর আর তাদের দেখা যায় নি। লখাইর ঝুপড়ির দিকে দ্বিতীয় বার ওরা উঁকি দেয় নি।
আচমকা কোনো একটা ঝুপড়ি থেকে প্রাণফাটা চিৎকার উঠল, আ-আ-আ-মরে গেলাম–মরে গেলাম–
দক্ষিণ আন্দামানের এই অরণ্য শিউরে উঠল।
মাচানের তলাটা অন্ধকার। সেখানে মড়ার মতো পড়ে আছে লখাই। অদ্ভুত এক ভয় তাকে একটু একটু করে ঘিরে ফেলছে। ঘোর ঘোর চেতনার মধ্যে হঠাৎ সে বন্দুকের আওয়াজ শুনতে পেল। বুম্‌-ম্‌-ম্‌–
সম্ভবত বুশ পুলিশরা বন্দুকে ফাঁকা আওয়াজ করছে। শব্দটা মিলিয়ে যাবার সঙ্গে সঙ্গে দুপ দাপ করে কারা যেন জঙ্গলের দিকে ছুটে পালাল।
এই পর্যন্ত মনে আছে লখাইর। তারপরেই সে ফের বেহুঁশ হয়ে পড়েছিল।
কখন যে কুলিরা ‘বীটে’ ফিরে এসেছে এবং মাচানের তলা থেকে তাকে টেনে বার করে ওপরে শুইয়ে দিয়েছে, আর কখন যে পুরো একটা রাত কাবার হয়ে গিয়েছে, লখাই টের পায় নি।
.
এখন সকাল।
আবর খান ডাকাডাকি শুরু করে দিল, এ লখাই–লখাই হো–
হাঁ। লখাইর হুঁশ ফিরে এসেছিল। সে আস্তে সাড়া দেয়।
কাল তো জারোয়ার ডরে বেহুশ হয়ে ছিলি। এখন কেমন লাগছে?
ভাল।
আজ সকালে অনেকখানি সুস্থ বোধ করছে লখাই। কানখাজুরার বিষের ক্রিয়া বোধ হয় আর নেই। তবে ফোলা ঊরুটা পুরোপুরি স্বাভাবিক হয় নি। টাটানিটাও অল্প অল্প আছে।
তবু বেশ লাগছে। লখাইর মনে হল, আজ মাচান ছেড়ে সে বাইরে বেরুতে পারবে। প্রায় দুটো দিন এই মাচানে আটকে আছে সে।
আবর খান ফের ডাকল, এ লখাই—
হাঁ–
ওঠ ওঠ, অনেক বেলা হয়েছে। জারোয়ারা কাল কী করে গেছে, দেখবি চল।
এবার মাথার ওপর থেকে কম্বল সরিয়ে আস্তে আস্তে উঠে বসল লখাই। বলল, কী করেছে জাবোয়ারা?
আমার সাথ চল। নিজের আঁখেই সব কুছ দেখবি।
আবর খানের কাঁধে ভর দিয়ে মাচান থেকে নিচে নামল লখাই। ফোলা পাটা টেনে টেনে বাইরে বেরিয়ে এল।
ঝুপড়িগুলোর সামনে খানিকটা সমতল ঘাসের জমি। সেখানে কুলি-জবাবদাররা গোল হয়ে কিছু একটা ঘিরে দাঁড়িয়ে রয়েছে।
কুলিদের ঠেলে গুঁতিয়ে, জটলাটা ভেঙে লখাইকে নিয়ে ভেতরে ঢুকল আবর খান।
সামনের দিকে তাকিয়ে চমকে উঠল লখাই।
আউটরাম ঘাট থেকে আন্দামানে আসার সময় এলফিলস্টোন জাহাজে মঙ চোকে বারকয়েক দেখেছে লখাই। কিন্তু সেলুলার জেলে তন্ন তন্ন করে খুঁজেও তার পাত্তা মেলে নি। যেদিন লখাই তুষণাবাদের এই ‘বীটে’ আসে, তার পরদিন বিকেলে মঙ চোকে শেষ বারের মতো দেখেছিল। পরে তার কথা একবারেই ভুলে গিয়েছিল। কুলি খাটানো, জবাবদারি, উজাগর সিং, আবর খান, এই জঙ্গল, মিমি খিন–নানা ব্যাপারে ডুবে ছিল সে।
ঘাসের জমিটায় পড়ে রয়েছে মঙ চো। তার সমস্ত দেহে অনেকগুলো তীরের ফলা গেঁথে রয়েছে। একটা তীর চোখে ঢুকেছে। চোখটা ফেটে খানিকটা হলদে চর্বি-মেশানো রক্ত বেরিয়ে এসেছে। বীভৎস দেখাচ্ছে তাকে।
এমন যে সাঙ্তিক লখাই, কোনো কিছুতেই যার ভয়ডর নেই, সব রকম ভীষণতা এবং বীভৎসতায় যে অভ্যস্ত, সে পর্যন্ত আতঙ্কে চোখে বুজে ফেলল।
চোখ বুজে মঙ চোর সেই কথাগুলোই ভাবছিল লখাই। সে তাকে এখান থেকে পালিয়ে যেতে বলেছিল।
এ-এক নিদারুণ জঙ্গল। এই জঙ্গল ব্যারাম দিয়ে মানুষ মারে। ব্যাধিতেও যদি মৃত্যু না ঘটে, তা হলে বুঝি জারোয়া দিয়েই তাকে খতম করবে। আন্দামান অরণ্যের মোটামুটি একটা স্বরূপ বুঝতে পারল লখাই।
.
৪৯.
ভিখন আহীরের হিসাবটা জলের মতো সহজ। তাতে কোনো মারপ্যাঁচ নেই। হাত পেতে কিছু নিলে তার বদলে যে কিছু দিতে হয়, অন্তত দেওয়া উচিত, এটা সে বোঝে। শুধু বোঝে না, মেনেও চলে।
ভিখনের খিদে বড় মারাত্মক ধরনের। কেউ যদি তাকে একখানা রোটি দেয়, সে তাকে কিছু মিঠে কথা শোনাবে। কেউ যদি দুখানা রোটি দেয়, তোষামুদি করে সে তাকে খুশি করবে। কেউ যদি তাকে তিনখানা রোটি দেয়, সে তার হয়ে হুইল ঘানি টেনে দেবে, কিংবা সড়কের পাথর ভাঙবে। কেউ যদি চারখানা রোটি দেয়, সে তাকে ধরম দিয়ে বসবে। কেউ যদি পুরো খানা দেয়, ভিখন বোধ হয় তাকে জানটাই দিয়ে দিতে পারে। মোট কথা, কারোর কাছ থেকে কিছু নিলে, তার বদলে সে কিছু দেবেই। এটা তার কাছে একটা সোজা নিয়ম। জীবনে এই একটা মাত্র নিয়ম, যা কোনোদিন ভাঙে নি ভিখন। কিন্তু সেই নিয়মটাই এবার বুঝি ভাঙতে হচ্ছে।
কদিন ধরে মহা মুশকিলে পড়েছে ভিখন। ভেবে ভেবে কিছুতেই ঠিক করে উঠতে পারে না, কী তার করা উচিত।
রোজ রোজ লা ডিনের খানা থেকে ভাগ বসাচ্ছে ভিখন। অথচ তার বদলে কিছুই দিতে পারছে না। রম্বাস ঘেঁচা, ঘানি টানা, নারকেল ছোবড়ার তার বার করা কি সড়ক বানানোকয়েদখানার কোনো কাজই করতে হয় না লা ডিনকে। যদি লা ডিন এ-সব করত, তা হলে তার হাত থেকে কাজ ছিনিয়ে নিয়ে করে দিত ভিখন।
কত তোষামুদি করেছে ভিখন। কিন্তু লা ডিন হচ্ছে সেই জাতের মানুষ, চাটুকারিতায় যাকে খুশি করা যায় না। কাপড়-কুর্তা হলুদ রঙে ছুপিয়ে ফুঙ্গি হয়ে ধরম দিতে চেয়েছিল ভিখন। কিন্তু তাতেও রাজি হয় নি লা ডিন।
নিজের খানা থেকে ভাগ দিয়ে তার বদলে কিছুই নেয় না, এমন আশ্চর্য মানুষ সারা জিন্দেগীতে এই প্রথম দেখল ভিখন আহীর। রোজ রোজ লা ডিনের খানায় ভাগ বসাচ্ছে, অথচ তাকে কিছুই দিতে পারছে না, বিবেকে কোথায় যেন বাধছে তার।
লা ডিনকে পুরোপুরি বুঝে উঠতে পারে না ভিখন। পারে না বলেই বোধহয় এই দুয়ে মানুষটা সম্বন্ধে হাজার চিন্তা তার মাথায় সর্বক্ষণ চেপে থাকে।
লা ডিন যেন জাদু করেছে। তার আকর্ষণ ঠেকানো ভিখনের পক্ষে দুঃসাধ্য ব্যাপার। ফুরসত পেলেই ঘুরে ঘুরে সে লা ডিনের কুঠুরিটার সামনে এসে দাঁড়ায়।
.
এখন দুপুর।
অন্য অন্য দিন এই সময়টায় সেলুলার জেলের মাথায় আকাশের নীল টুকরোটা ঝকঝক করতে থাকে। আজ কিন্তু আকাশ আর নীল নেই, পেটানো তামার পাতের মতো রং ধরেছে সেখানে। খুব সম্ভব বিকেলের দিকে ঝড় উঠবে।
আজকাল হার্দুর ওদিকে সড়ক বানাবার কাজ পেয়েছে ভিখন। সকাল থেকে সড়ক বানিয়ে এই মাত্র সেলুলার জেলে ফিরে এল সে। কোনোক্রমে নাকেমুখে ভাত-ভাজি-ডাল গুঁজে খানাপিনা চুকিয়ে ফেলল। তারপর গুটি গুটি পায়ে লা ডিনের কুঠুরির সামনে এসে বসল।
রোজ একই মতলব নিয়ে ঠিক এই সময়টা লা ডিনের কাছে এসে বসে ভিখন আহীর।
ভিখন আসার আগেই আরো অনেকে এসে পড়েছে। মোপলা বকরুদ্দিন এসেছে, জাজিরুদ্দিনের সাকরেদ ফয়জর আলি এসেছে, জন তিনেক বর্মী কয়েদি এসেছে। আরো কয়েকজন এসেছে, যাদের মুখ চেনে ভিখন, কিন্তু নাম জানে না।
সুমাত্রা-জাভা-শ্যাম-কম্বোডিয়া–জীবনে কত জায়গায় ঘুরেছে লা ডিন। কত মানুষ দেখেছে। রসিয়ে রসিয়ে সেই সব মানুষ আর জায়গার কত বিচিত্র কিস্স্সাই না শোনায় সে। দুনিয়ার কত বিচিত্র খবরই না সে রাখে! কিস্সার টানেই খানাপিনার পর কয়েদিরা লা ডিনের কুঠুরির সামনে ভিড় জমায়।
একবার মুখ তুলল লা ডিন। সঙ্গে সঙ্গে ভিখনের সঙ্গে চোখাচোখি হয়ে গেল।
লা ডিন বলল, তুমি এসে গেছ ভিখন, ভালই হয়েছে।
ভিখন জবাব দিল না। জটলার মধ্যে চুপচাপ বসে রইল।
বড় গম্ভীর দেখাচ্ছে আজ লা ডিনকে। অন্য অন্য দিনের হাসিখুশি, মিশুক মানুষটিকে আজ একেবারেই চেনা যাচ্ছে না। মুখটা থমথম করছে তার।
মোপলা বকরুদ্দিন বলল, লা ডিনজি, কাল যে কিস্সাটা বলবেন বলেছিলেন, সেটা বলুন।
কোন কিস্‌সা?
সেই যে যখন আপনি জাভাতে ছিলেন, তখন কেমন করে লাগুন (লেগুন) থেকে অক্টোপাস মারতেন, সেটা।
বকরুদ্দিন আগের দিনের গল্পের খেই ধরিয়ে দেয়।
জাজিরুদ্দিনের সাকরেদ ফয়জর আলি বলে, না লা ডিনজি, আপনি সেদিন যে মুক্তোর চাষের কথা বলেছিলেন, তার কথাই বলুন। কয়েদ-খাটা শেষ হলে আমি মুক্তোর চাষ করব। ফিকির টিকিরগুলো বাতলে দিন লা ডিনজি।
আর এক কয়েদি বলে, না না লা ডিনজি, আপনি মালয়ের রবার বাগানের কিস্সাটা বলুন। সেই যে কুলিরা–
কয়েদিরা চিল্লাচিল্লি বাধিয়ে দেয়।
কোনো দিকে নজর নেই লা ডিনের। আকাশের দিকে তাকিয়ে রয়েছে সে। সেখানে কতকগুলো দুর্বোধ্য হরফে কোনো লেখা যেন পড়তে চেষ্টা করেছে। হঠাৎ মুখটা নিচে নামাল লা ডিন। আস্তে আস্তে বলল, তোমাদের আজ একটা নয়া কিস্সা বলব।
কী? কী? কী? কয়েদিদের মধ্যে হুড়োহুড়ি পড়ে যায়। সকলেই গরাদ ধরে লা ডিনের মুখোমুখি বসতে চায়। একসময় হইচই থামে। সুবিধামতো জায়গা দখল করে লা ডিনের গল্প শোনার জন্য উদগ্রীব হয়ে বসে থাকে তারা।
লা ডিন বলে, পঁচিশ সাল আগে আমি এই দ্বীপে এসেছিলাম।
কয়েদিরা সঙ্গে সঙ্গে বলে, হাঁ হাঁ, ও-কথা তো আমরা শুনেছি।
বারো সাল কয়েদ খাটার পর আমার সাজার মেয়াদ শেষ হয়েছিল।
হাঁ হাঁ, তা-ও তো আমরা জানি।
লা ডিন বলল, আমি এখানে কী-জন্যে সাজা খাটতে এসেছিলাম, তা তো তোমাদের বলেছি।
হাঁ হাঁ জি, বর্মা মুলুকে ইংরাজদের সাথ আজাদীর লড়াই করেছিলেন। সেই কসুরে কালাপানির সাজা নিয়ে এখানে এসেছিলেন।
অনেকক্ষণ আর কিছু বলল না লা ডিন। আকাশটার দিকে ফের তাকায় সে। কী যে ভাবতে থাকে, সে-ই জানে। একসময় আস্তে আস্তে বলতে লাগল, কাল রাত্তিরে আমি একটা খবর পেয়েছি।
কী খবর? কয়েদিরা গরাদের ওপর ঝুঁকে পড়ল।
লা ডিনের গলাটা খাদে ঢুকে গেল, বিশ রোজের মাথায় এবার জাহাজ আসছে। বাংলা মুলুকে ইংরেজদের সাথ একটা ভারী লড়াই হয়েছে। জাহাজ ভরে সেই লড়াইয়ের কয়েদিরা আসছে।
শ্রোতারা এবার আর কিছু বলে না। তাদের মুখগুলো একবার দেখে নেয় লা ডিন। তারপর ধীরে শুরু করে, আমার একটা মতলব আছে। তোমাদের সে-কথা বলতে চাই।
বল।
সেটা বলার আগে আর ওকটা কথা বলি।
কী কথা? ইংরাজ বড় দুশমন, এটা তো মানো?
আরে বাপ রে বাপ! এ আপনি কী বলছেন লা ডিনজি!
ঠিকই বলছি।
এ কথা জেলার সাহেবের কানে গেলে জান চৌপট করে দেবে।
লা ডিন সামান্য হাসল। তার ছোট ছোট চোখজোড়া জ্বলছে। ভেতরে কোথায় যেন খানিকটা গনগনে আগুন আছে লোকটার। মুখেচোখে তার তাপ ফুটে বেরিয়েছে। খুব আস্তে লা ডিন বলল, আমি চাই কথাটা জেলার সাহেবের কানে যাক।
বকরুদ্দিন বলল, আপনি এংরাজবালাকে চেনেন নি লা ডিনজি। এংরাজবালার মতো। বড়ে মরদ দুনিয়ায় নেই। তারা দরিয়ার মধ্যে কয়েদখানা বানিয়ে সাজা খাটায়, কয়েদিকে ফাঁসির রশিতে লটকায়, বেয়াদবি কি হারামীগিরি করলে পিটিয়ে জান তুড়ে দেয়।
অন্য অন্য কয়েদিরা সঙ্গে সঙ্গে সায় দেয়, ও তো ঠিক কথা।
হঠাৎ হো হো করে হেসে উঠল লা ডিন। বলল, তুমি বড় খাসা কথা বলেছ বকরুদ্দিন, এংরাজবালাকে আমি চিনি না, তুমি চেন! একটু থেমে আবার শুরু করে, কদ্দিন তুমি কয়েদ খাটছ?
দেড় দু’মাস।
আমি পঁচিশ সাল এই দ্বীপে আছি। এখানে আসার আগে এংরাজবালার সাথ লড়াই করে এসেছিলাম। আমি এংরাজবালাকে চিনি না, তুমি চেন! একটু যেন উত্তেজিত হয়ে উঠল লা ডিন।
বকরুদ্দিন বলল, আপনার মতলবটা কী লা ডিনজি?
এংরাজবালাদের সাথ লড়াই করা।
লড়াই! বকরুদ্দিনের গলায় অস্ফুট, ভয়ার্ত একটা শব্দ ফুটল।
বলে কী লা ডিন! কয়েদিরা নিজেদের কানগুলোকেই যেন বিশ্বাস করতে পারছে না। অনেকক্ষণ হাঁ করে লা ডিনের মুখের দিকে তাকিয়ে রইল তারা। তাদের চেহারা দেখলে মনে হয়, এমন তাজ্জবের কথা সারা জীবনে আর কখনও শোনে নি।
দেওয়ালের গা ঘেঁষে একটা লোক দাঁড়িয়ে ছিল। লা ডিন জানে না, যেদিন তাকে সেলুলার জেলে আটক করা হয়েছে, সেদিন থেকেই লোকটা ওখানে দাঁড়িয়ে থাকে। সে কী বলে, কী করে, সব লক্ষ্য রাখে।
পা টিপে টিপে লোকটা সিঁড়ির দিকে ছুটল। সিঁড়ি বেয়ে নেমে সোজা জেলার সাহেবের অফিসে গিয়ে ঢুকল।
বকরুদ্দিন আবার বলল, এংরাজবালাদের সাথ লড়াই করতে চান লা ডিনজি? সচ্‌?
সচ্‌।
কয়েদিগুলো একদৃষ্টে তাকিয়ে লা ডিনকে দেখতে লাগল। তামাশা করছে না তো লোকটা? কিন্তু না, তামাশার কোনো লক্ষণই নেই তার মুখে।
লা ডিন বলতে লাগল, ইণ্ডিয়া আর বর্মা মুলুকের ওপর এংরাজবালারা বহুত জুলুম করেছে। আজাদীর জন্যে ইণ্ডিয়াতে সিপাহী লড়াই হয়েছে, বর্মা মুলুকে থিবোর লড়াই হয়েছে। এবার বাংলা মুলুকে লড়াই হল।
একটু চুপ করল লা ডিন। তার মুখের চেহারা আজকের আকাশটার মতোই থমথম করছে। লা ডিন আবার শুরু করল, বিলাত থেকে এদেশে এসে অনেক জুলুম করেছে এংরাজ। আমাদের আজাদী কেড়ে নিয়েছে। আজাদী ফিরে চাইলে গুলি করে মেরেছে। কালাপানি পার করে এখানে পাঠিয়ে কয়েদ খাঁটিয়েছে। লেকিন আর তাদের জুলুম সইব না।
বকরুদ্দিন বলল, আপনার মতলব কী?
এই কয়েখানায় এংরাজবালাদের সাথ আমি লড়াই করব। তোমরা আমার সাথে থাকবে।
ইংরেজ সম্বন্ধে সাধারণ কয়েদির মধ্যে অদ্ভুত এক সংস্কার আছে। যে-ইংরেজ বিলাইত থেকে বড় বড় দরিয়া পাড়ি দিয়ে এই মুলুকে এসে পৌঁছেছে, যারা ইচ্ছা করলে সবাইকে ধরে ধরে ফাঁসির দড়িতে লটকাতে পারে, দুনিয়ার যে কোনো মানুষকে দিয়ে ঘানি টানাতে পারে, তাদের সঙ্গে লড়াই করা আর যাই হোক, বুদ্ধিমানের কাজ নয়।
কয়েদিগুলো কিছুক্ষণ হতবাক লা ডিনের মুখের দিকে তাকিয়ে রইল। অন্য অন্য দিনের হাসিখুশি, নির্বিরোধ লা ডিন আজ একেবারেই বদলে গিয়েছে। কয়েদিরা এই লা ডিনকে চেনে না। একবার তারা ভাবল, লা ডিনের মাথা বুঝি খারাপই হয়ে গিয়েছে। তা না হলে বঙ্গোপসাগরের এই নিদারুণ দ্বীপে ইংরেজের সঙ্গে লড়াই করার মতো একটা অসম্ভব ও সাঙ্তিক কথা সে কেমন করে বলতে পারে!
হঠাৎ কয়েদিগুলো জটলা ভেঙে উঠে পড়ল। চিল্লাতে চিল্লাতে যে যেদিকে পারল পালিয়ে বাঁচল, মর যায়েগা, মর যায়েগাজরুর মর যায়েগা। লা ডিনজির মতলব বড় খারাপ। এংরাজবালা সবাইকে জানে মেরে ফেলবে।
লা ডিনের চোখের সামনে দিয়ে একে একে সবাই সরে পড়ল। গরাদের ফাঁক দিয়ে হাত বাড়িয়ে একজনকেও ধরে রাখতে পারল না সে।
লা ডিন জানত, একটা কয়েদিও তার পাশে এসে দাঁড়াবে না। এইদ্বীপে পঁচিশটা বছর কাটিয়ে দিল। এই পঁচিশ বছরে এখানে কয়েক হাজার কয়েদি এসেছে। কয়েদির চরিত্র তার চেয়ে আর বেশি কে বোঝে!
এই মানুষগুলো খুন করতে ডরায় না, রাহাজানি দুশমনি করে ফাঁসির দাড়িতে ঝুলতে পেছ-পা হয় না। অথচ তাদের যত ভয় ইংরেজকে।
লা ডিন বিড় বিড় করে বকতে লাগল, সবাই পালিয়ে গেল। তার গলায় কেমন যেন হতাশা এবং আক্ষেপ ফুটল।
না জি, এই তো আমি আছি। ডান দিকের দেওয়াল ঘেঁষে চুপচাপ বসে ছিল ভিখন আহীর। পাছা ঘষটাতে ঘষটাতে এবার সে লা ডিনের মুখোমুখি এসে বসল। ফিশফিশ করে বলল, সবাই চলে গিয়েছে, লেকিন আমি যাই নি।
ভিখন–তুমি! চোখ দুটো চকচক করে উঠল লা ডিনের।
হাঁ লা ডিনজি। কেউ না থাকলেও আমি আপনার সাথ থাকব। বলে একটু থামল ভিখন। কী যেন ভাবল। তারপর ফের বলে, কবে লড়াই হবে জি?
লড়াই! হঠাৎ যেন অন্যমনস্ক হয়ে পড়ল লা ডিন।
কবে, কেমন করে এই কয়েদখানায় ইংরেজদের সঙ্গে লড়াই শুরু হবে, সে কথা তো একবারও ভেবে দেখে নি লা ডিন। কাল রাতে পাকা খবর পেয়েছে সে, কয়েক দিনের মধ্য বাংলা মুলুক থেকে আজাদী লড়াইর কয়েদিরা এই দ্বীপে আসছে। সেই থেকে অদ্ভুত এক উদ্দীপনা তার ওপর ভর করে বসেছে।
লা ডিন হচ্ছে সেই জাতের মানুষ, ভাবাবেগে যে চালিত হয়। উত্তেজনা কি ঝোঁকের বশে সে হঠাৎ কিছু করে ফেলতে পারে।
থিবোর যুদ্ধের জ্বালা বুকের মধ্যে পুরে এই দ্বীপে এসেছিলে লা ডিন। এখানে প্রথম বারো বছর সাজা খেটেছে সে। পরের বারো তেরো বছর ধরে সে ফুঙ্গি। এই সন্ন্যাস জীবনের নিরাসক্তিও থিবোর যুদ্ধের সেই জ্বালাটাকে জুড়িয়ে দিতে পারে নি।
উত্তেজনাটা আস্তে আস্তে কমে আসতে লাগল। এখন লা ডিনের মনে হচ্ছে, প্রবল ঝোঁকের মাথায় হঠাৎ কিছু করে ফেলা উচিত হবে না। পরিকল্পনা নেই, প্রস্তুতি নেই, এমন অবস্থায় কয়েদিদের খেপিয়ে দিলে হঠকারিতাই করা হবে, লাভ কিছু দাঁড়াবে না। তা ছাড়া, এই কয়েদিগুলোর মনই তৈরি নেই। ইংরেজ সম্বন্ধে এদের সংস্কার না ঘোচাতে পারলে এদের দিয়ে কোনো কাজই হবে না।
কাল অনেকটা রাত পর্যন্ত ঘুমোতে পারেনি লা ডিন। জেগে জেগে অদ্ভুত এক লড়াইয়ের কথা ভেবেছে। এই লড়াই সম্বন্ধে এখনও ধারণাটা তার কাছে স্পষ্ট হয়ে ওঠেনি। তবে এটুকু সে বুঝেছে, এতে গুলি-বন্দুক লাগে না। খুনখারাপি, রক্তপাত–এর মধ্যে কিছুই নেই। কিন্তু এর জন্য যে অটুট মনোবল প্রয়োজন, কয়েদিদের মধ্যে তার ছিটেফোঁটাও নেই।
হঠাৎ লা ডিনের মনে হল, যেমন করেই হোক কয়েদিদের মনগুলোকে তৈরি করে দিতে হবে। দেশ-কাল এবং ইংরেজ সম্বন্ধে ধারণা বদলে দিতে হবে। মানসিকভাবে প্রস্তুত করে দিলেই চলবে না, অনবরত তাদের প্রেরণাও দিয়ে যেতে হবে। তা না হলে লড়াইয়ের নাম শুনলেই তারা পালিয়ে যাবে।
প্রবল উদ্দীপনায় লড়াইয়ের কথাটা বলে ফেলেছে। নাঃ, বারো তেরো বছর ফুঙ্গি জীবন কাটিয়েও উত্তেজনা দমাতে পারল না লা ডিন। এজন্য এখন তার বড় অনুতাপ হচ্ছে। গরাদের ওপাশ থেকে ভিখন ডাকল, লা ডিনজি–
হাঁ–
কবে লড়াই শুরু হবে?
তোমাকে পরে বলব ভিখন। বিকেলে কাম থেকে ফিরে একবার এস। তোমার সাথ কথা আছে। তোমাকে আমার খুব দরকার।
কাজে যাবার সময় হয়েছে। ভিখন উঠে পড়ল।
কয়েদখানার সিঁড়ি বেয়ে নিচে নামতে নামতে ভিখনের মন খুশিতে ভরে গেল। লা ডিন তাকে কাজের পর আসতে বলেছে। তাকে লা ডিনের খুব দরকার।
হাত পেতে কিছু নিলে তার বদলে কিছু দেওয়াটা ভিখনের দস্তুর। লা ডিন তার খানা থেকে ভিখনকে ভাগ দিয়ে থাকে। তার বদলে কিছুই নেয়নি লা ডিন। ধরম না, জান না, তোষামুদিও না। ভিখন আহীরের মনে হল, এতদিনে খাবারের বদলে লা ডিনকে সে কিছু দিতে পারবে।
.
শেষ বেলায় ঝড় উঠল।
তামার পাতের মতো আকাশটা ফেড়ে কড় কড় শব্দে বাজ গর্জায়। গুর গুর করে মেঘ ডাকে। সমুদ্র তোলপাড় করে বিরাট বিরাট হালফা ওঠে।
ঝড়ের মুখে দৌড়তে দৌড়তে ভিখন আহীরেরা সেলুলার জেলে ফিরে এসেছে।
রাতের বরাদ্দ রোটি-ভাজি নিয়ে ওপরে এসে চমকে উঠল ভিখন। লা ডিন তার সেল এ নেই।
কুঠুরিটার ভেতর পাতি পাতি করে খুঁজল ভিখন। তারপর গরাদ ধরে চুপচাপ দাঁড়িয়ে রইল।
একটু পর মোপলা বকরুদ্দিন, D টিকিট পাওয়া ফয়জর আলি এবং অন্য কয়েদিরা এসে পড়ল। সবাইকে জিজ্ঞেস করল ভিখন। কিন্তু লা ডিন যে কোথায় গিয়েছে, কেউ বলতে পারল না।
লা ডিনের খাবার থেকে প্রায় প্রতিদিনই ভাগ নিয়েছে সে, কিন্তু তার বদলে কিছুই দিতে পারল না। এই ভেবেই মনটা ভারি খারাপ হয়ে গেল ভিখনের।
৫০.
কয়েকটা দিন কানখাজুরার বিষে কাবু হয়ে ছিল লখাই।
আজ পুরোপুরি সুস্থ হয়ে উঠেছে।
এখন জ্বালা যন্ত্রণা টাটানি, কিছুই নেই। কানখাজুরার বিষে ডান ঊরুটা সাঙ্ঘাতিক ফুলে উঠেছিল। ফোলা ভাবটা কমে সেটা স্বাভাবিক হয়েছে।
এই কটা দিন ঝুপড়ির মাচানে আচ্ছন্নের মতো পড়ে ছিল লখাই। দুনিয়ার কোনো কিছু সম্বন্ধে ভাবার মতো অবস্থাই ছিল না তার। দেহ এবং মন, দুটোই বিকল হয়ে পড়েছিল।
আজ পুরোপুরি সুস্থ হয়ে প্রথমেই কেন যে সে মিমি খিনের কথা ভাবল, কে জানে। মেয়েটার মুখ মনে পড়ার সঙ্গে সঙ্গে অস্থির হয়ে উঠল লখাই।
সেই যে উজাগর সিং তাকে মিমি খিনের খুপরিতে নিয়ে গিয়েছিল, তারপর আর পোর্ট মোয়াট যায়নি লখাই। মনে পড়েছে, মাত্র কয়েক পলকের জন্য মিমি খিনের মুখ দেখতে পেয়েছিল সে। তারপরেই দুই হাঁটুর ফাঁকে মেয়েটা ঘাড় গুঁজে দিয়েছিল।
কিন্তু যত অল্প সময়ের জন্যই দেখুক না, মিমি খিনকে ভুলতে পারেনি লখাই। তার শ্যামলা রং, নাকের সুঠাম ছাঁদ, তার কান্না, টানা টানা জলভরা দু’টি চোখ–কিছুতেই এ-সব ভুলবার নয়। এই মুখ, এই চোখ, এই নাক আগে কোথায় যেন দেখেছে লখাই।
অনেক বর্মী মেয়েই চোখে পড়েছে লখাইর, কিন্তু তাদের মুখের ভঁদের সঙ্গে মিমি খিনের মুখের ছাদ আদৌ মেলে না। এই কথাটা যত ভাবছে, মাথার ভেতরটা ততই গুলিয়ে গেছে।
বেলা বাড়ছে। দেখতে দেখতে আকাশ বেয়ে সূর্যটা অনেকখানি ওপরে এসে উঠল।
খানিক দূরে জঙ্গল ‘ফেলিং’-এর কাজ চলছে।
কিছুই ভাল লাগছিল না লখাইর। অস্থির মন নিয়ে আর যা-ই হোক, জবাবদারির কাজ চলে না। কিছুক্ষণ পর পর জবাবদারি ছেড়ে নিজের ঝুপড়িতে ফিরে আসছে। কখনও বা শিবরাম পাণ্ডের ঝুপড়িতে গিয়ে উঁকি মারছে।
তুষণাবাদের এই ‘বীটে’ যে পুলিশ জমাদারের খবরদারিতে লখাইরা থাকে, তার নাম শিবরাম পাণ্ডে। শিবরামের হুকুম ছাড়া কুলি-জবাবদার কারোর এই ‘বীট’ থেকে নড়ার উপায় নেই।
বার পাঁচেক শিবরামের ঝুপড়িতে উঁকি মেরেছে লখাই। কিন্তু গোল গোল দুটো চোখ, অস্বাভাবিক জমকালো একজোড়া গোঁফ, চাঁছা মাথার পেছনে মোটা একটি টিকি, গলার বাজখাঁই আওয়াজ, বিরাট দেহ–সব মিলিয়ে লোকটার চেহারাটা এমন সাঙ্ঘাতিক যে ভরসা করে আসল কথাটা বলতে পারেনি সে।
.
জঙ্গলের দিক থেকে আর একবার ঘুরে এল লখাই। সে স্থির করে ফেলেছে, যেমন করে হোক, আজ একবার পোর্ট মোয়াটে মঙ ফা’র ঝুপড়িতে যাবেই। মিমি খিন প্রবল এক আকর্ষণে তাকে ক্রমাগত টানছে।
‘বীটে’র সামনে ঘুরতে ঘুরতে কখন যে শিবরাম পাণ্ডের ঝুপড়িটার সামনে এসে পড়েছিল, হুঁশ নেই লখাইর।
হঠাৎ ভেতর থেকে কর্কশ স্বর ভেসে এল, এ শালে লখাই–
হাঁ জি–লখাই চমকে উঠল।
অন্দর আয় শালে–
গুটি গুটি পায়ে ভেতরে ঢুকল লখাই।
ঝুপড়িটার ডান দিকে মস্ত এক মাচান। তার ওপর জাঁকিয়ে বসে আছে শিবরাম পাণ্ডে। বুকের ওপর দিয়ে আড়াআড়ি এক গোছা লাল রঙের পৈতা। মোটা মোটা আঙুলে সেটা জড়াতে জড়াতে সে খেঁকিয়ে উঠল, কী মতলব তোর? সেই সকাল থকে আমার ঝুপড়ির সামনে ঘুর ঘুর করছিস?
লখাই থতমত খেয়ে গেল। ফস করে বলে ফেলল, না জি, আমার কোনো মতলব নেই।
মতলব নেই? দুই চোখে ফাঁদ পেতে কিছুক্ষণ লখাইর মুখের দিকে তাকিয়ে রইল শিবরাম। তারপর মারমুখো হয়ে উঠল, উল্ল কঁহাকা। মতলব না নিয়ে কোনো শালে আমার কাছে ভেড়ে! অ্যায়সা অ্যায়সা কোনো হারামী কি আমার সাথ পেয়ার করতে আসে! বল কুত্তা, কী মতলবে এসেছিস?
লখাই নিচের পাটাতনের দিকে চোখ রেখে চুপচাপ দাঁড়িয়ে ছিল। একবার শিবরামের মুখের দিকে তাকিয়েই সঙ্গে সঙ্গে চোখ নামাল। ভীরু, কাঁপা গলায় বলল, একটা দরকারে এসেছি পাণ্ডেজি।
কী দরকার?
বলতে ডর লাগছে।
ডর নেই, বল।
জমাদারজি, পুট মুটে আমার এক দোস্ত আছে। তার খুব বুখার। আপনি মেহেরবানি করে হুকুম দিলে তাকে একবার দেখে আসতে পারি।
মোটা গোঁফের সূক্ষ্ম প্রান্ত দুটো মোচড়াতে মোচড়াতে শয়তানি চালে হাসল শিবরাম। বলল, এই বাত? হুকুম মিলবে, লেকিন তার আগে দুটো কথা। তোর কোনো বদ ধান্দা নেই তো?
জি, না।
ভাগবি না?
এই জঙ্গলে কোথায় ভাগব?
ঠিক হ্যায়। এক মুহূর্ত কী যেন ভেবে নিল শিবরাম। তারপর বলল, হুকুম মিলবে, লেকিন অ্যায়সা অ্যায়সা না। হুকুমের জন্যে দাম লাগবে।
দাম!
হা রে বুদ্বু, নগদ দুটো রুপেয়া আর দুবোতল শরাব।
লখাই প্রায় চিৎকার করে উঠল, আরে বাপ রে বাপ! কোথায় পাব রুপেয়া? কোথায় পাব শরাব!
আঁই কুত্তা–লাফিয়ে মাচান থেকে নেমে পড়ল শিবরাম। লখাইর গর্দান ঠেসে ধরে চেঁচাতে লাগল, শালে, তুই মনে করেছিস, আমি টের পাইনি! ফরেস্ট অফসর উজাগর যাবার সময় তোকে তিন বোতল শরাব আর পাঁচটা রুপেয়া দিয়ে যায়নি?
হাঁ, জি।
এবার খোঃ খোঃ করে খুব একচোট হাসে শিবরাম। হঠাৎ হাসিটা থামিয়ে বলে, মনে করেছিস, এই ঝুপড়িতে থাকি বলে কিছুই টের পাই না! আরে উল্ল, এই যে আমার কান, তামাম আন্দামান ভূঁড়লে এমন লায়েক কান তুই পাবি না। এই ঝুপড়িতে থেকেই আমি বুঝি, কোন শালে কী বলছে, কী করছে।
হঠাৎ ওয়ার্ডার মোহর গাজীর কথা মনে পড়ল লখাইর। মোহরের সঙ্গে শিবরামের আশ্চর্য একটা মিল খুঁজে পায় সে। মোহরের যেমন নাক, শিবরামের তেমনি কান। দুজনের দুই ইন্দ্রিয় সাঙ্ঘাতিক তুখোড়।
অনেক দর কষাকষির পর শেষ পর্যন্ত এক বোতল শরাব আর একটা টাকাতে রফা হল। পোর্ট মোয়াটে যাবার হুকুম পেল লখাই।
.
আজ একটু আগে আগেই খাওয়া সেরে ফেলল লখাই।
পোর্ট মোয়াট রওনা হওয়ার আগে শিবরাম তাকে শেষ বারের মতো হুঁশিয়ার করে দিল, এখন দুপুর। সন্ধের আগে আগে ফিরে আসবি। বদ মতলব করে ভাগবি না শালে। ভাগতে তো পারবিই না, উলটে মারের চোটে জান যাবে। একটু থেমে বলল, এখানেও আর থাকতে পারবি না। আবার সেলুলার কয়েদখানায় ফেরত পাঠিয়ে দেব। পেটি অফসরেরা পিটিয়ে পিটিয়ে নানীর শাদি, বাপের শাদি সব এক সাথ দেখিয়ে দেবে।
রামজির নামে বার দশেক কসম খেয়ে লখাই বোঝাল, তার মনের কোথাও কোনোরকম অভিসন্ধি নেই। সে কিছুতেই পালাবে না। এ ব্যাপারে শিবরামজির ভাবনার কোনো কারণ নেই।
.
৫১.
পোর্ট মোয়াটে মঙ ফা’র কুঠিতে এসে লখাই যখন পৌঁছল, বিকেল হয়ে গিয়েছে।
রোদে গলা সোনার রং ধরেছে। জঙ্গলের মাথায় এক ঝক হীরামন পাখি পাক খেয়ে খেয়ে উড়ছে।
মঙ ফা’র কুঠির ঠিক সামনেই দুটো গোলমোহর গাছ পরস্পর জড়াজড়ি করে বেড়ে উঠেছে। গোলমোহরের সোনালি পাতাগুলো বিকেলের রোদে চিকমিক করছে।
কদিন উজাগর সিংয়ের সঙ্গে রাত্তিরে এখানে এসেছে লখাই। তাই গোলমোহর গাছদুটো দেখতে পায়নি। বঙ্গোপসাগরের এই দ্বীপে কোত্থেকে যে এই গাছ দুটো এসে পড়েছে, এখন সে-কথা ভাবার মতো মনের অবস্থা নয় লখাইর। সে উঁচু গলায় ডাকতে থাকে, মঙ ফা, এ মঙ ফা’জি–
কৌন, কৌন রে–
ঝুপড়ির ঝপ খুলে বাইরে বেরিয়ে এল মঙ ফা। লখাইকে দেখে খুশিতে তার খুদে খুদে চোখ দুটো চিক চিক করে। খুক খুক করে একটু হেসে সে বলল, আরে তুমি! এস এস ইয়ার। রোজই ভাবি আসবে, লেকিন আসো না।
আমাকে কানখাজুরায় কেটেছিল। কদিন মাচান ছেড়ে উঠতে পারিনি।
চুক চুক করে কেমন এক ধরনের শব্দ করে মঙ ফা। লখাইকে কানখাজুরায় কেটেছে। হয়তো সেজন্য দুঃখই জানায়। মঙ ফা’র মুখ দেখে বুঝবার জো নেই, তার এই দুঃখটা কতখানি খাঁটি আর কতটা কপট।
মঙ ফা ফের খাতির করে ডাকে, ওপরে এস ইয়ার।
কাঠের সিঁড়ি বেয়ে বাঁশের পাটাতনে উঠল লখাই।
হঠাৎ লখাইর কানে মুখ গুঁজে দিল মঙ ফা। ফিস ফিস করে বলল, মিমি খিনের জন্যে এসেছ তো ইয়ার?
হাঁ। নিচু গলায় বলল লখাই।
একটা রুপেয়া লাগবে জি।
কোমরের খাঁজ থেকে টাকা বার করে মঙ ফা’র হাতে দেয় লখাই। চক্ষের পলকে টাকাটা কুর্তার পকেটে ঢুকিয়ে দেয় মঙ ফা। তারপর বেশ খুশি গলায় বলে, আমার কারবার নগদা। টাকা যেমন দিয়েছ, ফুর্তির চীজও তেমনি পাবে। এস, এস ইয়ার। ঝাঁপ খুলে লখাইকে ভেতরে ঢুকিয়ে দিল মঙ ফা। যাও, শেষ খুপরিতে মিমি খিন আছে।
ঝুপড়ির ভেতরটা ঝাপসা। কোনায় কোনায় কেমন এক ধরনের ধূসর অন্ধকার জড়িয়ে রয়েছে। বেড়ার গায়ে মাকড়সারা কত যে জাল বুনেছে, তার লেখাজোখা নেই।
গোসাপের চামড়ার গন্ধ, শুকনো মাছের গন্ধ, পচা মাংসের গন্ধ–সব মিলিয়ে একটা বোটকা দুর্গন্ধ মুহূর্তের মধ্যে লখাইর নাকটাকে ধাঁধিয়ে দিল।
বেড়ার গায়ে লম্বা লম্বা বর্মী দা আর বাঁকানো টাঙির ফলা ঝুলছে। বুকের ভেতরটা ছম ছম করে উঠল লখাইর।
এইরকম দুর্গন্ধ-ভরা, আধো অন্ধকার ঝুপড়িতে থাকার অভ্যাস নেই। তাই ধাতস্থ হতে বেশ কিছুক্ষণ লাগল লখাইর। তারপর আস্তে আস্তে, পা টিপে টিপে শেষ খুপরিটায় এসে পড়ল।
লখাইর দিকে পিঠ রেখে বসে রয়েছে মিমি খিন। তার মুখ দেখা যাচ্ছে না।
খুপরিটার পেছন দিকে ছোট একটা ফোকর। খুব সম্ভব ফোকরের ভেতর দিয়ে বাইরের আকাশে পাখি দেখছে মিমি খিন।
চাপা গলায় লখাই ডাকল, মিমি খিন—
কে, কে? চমকে ঘুরে বসল মিমি খিন।
আমি লখাই। তোমার ইয়াদ নেই? সেই যে ফরেস্ট অফসরের সাথ তোমার এখানে এসেছিলাম।
কাঁপা, ভয়াতুর গলায় মিমি খিন বলল, কী চাই তোমার?
লখাই জবাব দিল না। অল্প একটু হাসল শুধু। চোখদুটো ধক ধক করছে তার। আর এই ধকধকানিতেই জবাবটা রয়েছে।
লখাইর মুখের দিকে তাকিয়ে চিৎকার করে উঠল মিমি খিন, তোমরা আমাকে মেরে ফেল, মেরে ফেল। আমি আর বাঁচতে চাই না।
দুই হাঁটুর ফাঁকে মাথাটা প্রবল বেগে ঝাঁকাতে থাকে মিমি খিন। উজাগর সিংয়ের সঙ্গে প্রথম দিন এসে লখাই যেমন দেখেছিল, তেমনি ফুলে ফুলে, ফুঁপিয়ে ফুঁপিয়ে কাঁদতে লাগল মেয়েটা।
দাঁড়িয়ে দাঁড়িয়ে একটানা কান্নার শব্দ শুনতে থাকে লখাই। শুনতে শুনতে ভয়ানক বিরক্ত হয়ে ওঠে।
শিবরামের কাছ থেকে এখানে আসার হুকুম জোগাড় করতেই আস্ত একটি টাকা এবং এক বোতল শরাব খোয়াতে হয়েছে। তার ওপর মঙ ফা নিয়েছে আরো একটা টাকা। মোট দু’টি টাকা এবং পুরো এক বোতল শরাবের বদলে মেয়েমানুষের কান্না শুনবার মত শৌখিন মেজাজ নয় লখাইর।
সমানে কাঁদছে মিমি খিন। তার কান্না দুই কানে ক্রমাগত ঘা মারছে। বিরক্ত লখাই চোখ কুঁচকে একদৃষ্টে মেয়েটার দিকে তাকিয়ে থাকে। বিরক্তিটা একটু একটু করে অদ্ভুত এক ক্রোধের রূপ নিল।
কিছু দিলে কিছু মিলবে, এটাই এই দুনিয়ার দস্তুর। অথচ লখাই শুধু দিলই। বদলে কিছুই পাচ্ছে না। লখাইর মনে হল, এই মিমি খিন যেন কারসাজি করেই কেঁদে কেঁদে একান্ত ন্যায্য এবং সঙ্গত দাবি থেকে তাকে বঞ্চিত করছে। কথাটা যতই ভাবছে, মেজাজ ততই ক্ষিপ্ত হয়ে উঠছে।
কতক্ষণ যে মিমি খিনের কান্না শুনছে, লখাইর খেয়াল নেই। হঠাৎ আর একটা কথা মনে পড়তেই তার হুঁশ ফিরল। খুপরির পেছন দিকে যে ছোট ফোকরটা রয়েছে, তার মধ্য দিয়ে এক টুকরো আকাশ দেখা যায়। লখাই যখন এই খুপরিতে ঢোকে তখন সেই আকাশে গলা সোনার রং ছিল। এখন সেখানে বেলা শেষের বিষণ্ণ একটু আলো আটকে আছে। একটু পরেই সন্ধে নামবে। তার আয়োজন শুরু হয়ে গিয়েছে।
লখাই হচ্ছে সেই জাতের মানুষ, নারী নেশা অর্থাৎ দুনিয়ার তাবৎ ভোগের বস্তু চোখে পড়ামাত্র যে আয়ত্ত করতে চায়। আশ্চর্য, মিমি খিনের পাঁচ হাতের মধ্যে দাঁড়িয়ে বিকেলটাকে সন্ধে করে ফেলল, অথচ এখনও তাকে ছোঁয়নি পর্যন্ত।
লখাই ভাবতে চেষ্টা করল, তুষণাবাদের সেই নিদারুণ জঙ্গল কি তার মতো দুর্দান্ত খুনিয়ারাকে একেবারেই জুড়িয়ে ফেলেছে!
মিনি খিনের কান্না থামে না।
মেয়েমানুষের কান্নাকাটি লখাই খুব পছন্দ করে, কিন্তু তারা হল অন্য জাতের মেয়েমানুষ। ফুর্তির জন্য যে-মেয়েমানুষকে নিয়ে কেনাবেচা চলে, সে হবে এরেবারে আলাদা ধরনের। সে হবে ফুর্তিবালী, তামাশাবালী, কপট শরমের রঙে সে আরক্ত হবে। তার চলায়-বলায় বিজুরি চমকাবে, তার চোখে থাকবে ছুরির ধার, কোমরে লছক খেলবে।
কিন্তু এ কী ধরনের মেয়েমানুষ! পয়সার বদলে যে মেয়েমানুষ মেলে, সে যদি ফুর্তির বদলে শুধু কান্নাই শোনায়, তাকে নিয়ে কী করবে লখাই? মোট কথা, এই জাতের মেয়েমানুষকে আদৌ বুঝে উঠতে পারে না সে। এদের দুঞ্জেয় মন লখাইর নাগালের বাইরে।
এবার এক কাজ করে বসল লখাই। আস্তে আস্তে মিমি খিনের পাশে গিয়ে বসল। তার পিঠে একখানা হাত রেখে খুব নরম গলা ডাকল, মিমি খিন–
চমকে উঠল মিমি খিন। তার শরীরটা থর থর কাঁপতে লাগল। হাঁটুর ফাঁক থেকে মাথাটা তুলে ভয়ার্ত, অদ্ভুত চোখে লখাইর দিকে তাকিয়ে থাকে সে। সে-চোখে যে-দৃষ্টি ফুটে রয়েছে, তার তুলনা নেই।
এই মুহূর্তে মিমি খিনের চাউনির একটা মাত্র উপমাই মনে পড়ছে লখাইর। তার হাতে এক হাত লম্বা একটা ছোরার ফলা দেখে বিবিবাজারের মোতির চোখে যে দৃষ্টি ফুটেছিল, অবিকল সেই ভাবেই তাকিয়ে রয়েছে এই মেয়েটা।
লখাই ঘাবড়ে গেল যেন।
কিছুক্ষণ চুপচাপ।
তারপর হঠাৎ লখাই বলল, ডর লাগছে?
হাঁ।
কিসের ডর?
মিমি খিন জবাব দিল না।
লখাই আবার বলল, আমাকে ভয় পেও না।
অনেকক্ষণ লখাইর মুখের দিকে তাকিয়ে রইল মিমি খিন। একদৃষ্টে কী যেন খুঁজতে লাগল। তারপর ধীরে ধীরে মাথা নাড়তে নাড়তে বলল, সত্যি তোমাকে ডর নেই?
না।
আরো কিছুক্ষণ খুঁটিয়ে খুঁটিয়ে লখাইকে দেখল মিমি খিন। হয়তো সন্দেহ কাটিয়ে উঠতে পারছে না। এই মানুষটাকে কতটা বিশ্বাস করা যায়, ভাবতে পারছে না। তবে এটুকু সে আন্দাজ করেছে, এই দ্বীপের অন্য অন্য দুশমনগুলো যারা মঙ ফা’র মারফত তার খুপরিতে ফুর্তি লুটতে আসে, তাদের সঙ্গে এই লোকটার হয়তো কিছুটা তফাত আছে।
দুশমনগুলো কোনো কথাই বলে না। তাকে ডলে পিষে কামড়ে ছিঁড়ে শেষ করে দিতে চায়। কিন্তু এই লোকটা বুঝিবা আলাদা জাতের। অন্তত নরম গলায় দু চারটে কথা সে বলেছে। তার ডর লাগে কি না জানতে চেয়েছে। অন্য শয়তানগুলো তো তাকে জানতে চায় না, বুঝতে চায় না, তার কোনো কথাই শুনতে চায় না। তারা চায় খ্যাপা কুত্তার মতো তার দেহের মাংস ছিঁড়ে ছিঁড়ে খেতে।
মিমি খিনের দিকে তাকিয়ে অন্য কথা ভাবছিল লখাই। উজাগরের সঙ্গে প্রথম যেদিন সে এখানে এসেছিল, সেদিন কয়েক মুহূর্তের জন্য মেয়েটার মুখ দেখতে পেয়েছে। সেই থেকেই তার মাথার ভেতর অদ্ভুত এক ভাবনা তোলপাড় করে বেড়াচ্ছে। মিমি খিনের মুখের ছাঁদ একেবারেই বর্মীদের মতো নয়। তবে? মনের মধ্যে কোথায় যেন একটা সন্দেহ দেখা দিয়েছে।
লখাইর মাথায় যা তোলপাড় করে বেড়াচ্ছে, হঠাৎ মুখ দিয়ে সেটা বেরিয়ে পড়ল। খুব আস্তে সে ডাকল, মিমি খিন
কী বলছ?
তোমাকে দেখতে তো বর্মীদের মতো না।
না। চমকে উঠে অস্ফুট একটা শব্দ করল মিমি খিন।
তীক্ষ্ণ গলায় এবার লখাই বলল, তুমি কি তবে বর্মী না?
না। সুঠাম নাকের ডগাটা তির তির কাঁপছে মিমি খিনের। চোয়াল কঠিন হয়ে উঠেছে, টানা দীর্ঘ চোখ দু’টি জ্বলছে।
প্রায় চিৎকার করে উঠল লখাই, তবে তুমি কী?
বাঙালি।
বাংলা দেশের কোন জেলায় তোমার ঘর?
চাটগাঁ।
এই মুহূর্তে অদ্ভুত এক উত্তেজনা যেন লখাইর ওপর ভর করে বসেছে। মিমি খিনের দুটো হাত ধরে আঁকানি দিতে দিতে সে বলল, চাটগাঁ জেলায় ঘর! তুমি বাঙালি! তাহলে তোমার নাম মিমি খিন কেন?
আমার নাম মিমি খিন না–বিন্দি।
বিন্দি!
হাঁ।
তবে তুমি মিমি খিন হলে কেমন করে?
এতক্ষণ ঘোরের মধ্যে কথা বলছিল মিমি খিন। হঠাৎ যেন ঘোরটা কেটে গেল। দুই হাতে মুখ ঢেকে প্রবল বেগে মাথা ঝাঁকাতে ঝাঁকাতে বলতে লাগল, না না, তা আমি বলতে
পারব না। মঙ ফা জানতে পারলে আমাকে কেটে ফেলবে।
ডর নেই বিন্দি, তুমি বল। মঙ ফা জানতে পারবে না।
না-না-না। সমানে মাথা ঝাঁকাতে লাগল মিমি খিন। মিমি খিন না, বিন্দি। ফুঁপিয়ে ফুঁপিয়ে কাঁদছে সে, মঙ ফা বড় শয়তান। ও না পারে দুনিয়ায় এমন কাজ নেই।
কিছুক্ষণ চুপচাপ বসে রইল লখাই। তারপর আস্তে আস্তে বলল, আমিও না পারি, দুনিয়ায় এমন কাজ নেই। তোমার ডর নেই বিন্দি। আমি বলছি মঙ ফা তোমার কিছুই করতে পারবে না। একটু থেমে কী যেন ভেবে নিল লখাই। তারপর বলল, তা ছাড়া, আমি তোমার দেশের লোক। বাংলা মুলুকে আমার ঘর। চৰ্বিশ পরগনা জেলা, হেতমপুর গাঁ। আমার নাম লখাই। জাতে কৈবোত (কৈবর্ত)।
সত্যি?
হ্যাঁ, সত্যি। ভগবানের নামে দিব্যি গেলে বলছি–সত্যি। আমাকে দিয়ে তোমার কোনো ক্ষেতি হবে না বিন্দি। সব কথা খুলে বল। কেমন করে মিমি খিন হলে, জানতে ইচ্ছা করছে।
বিন্দি হয়তো বুঝল, এই নিদারুণ দ্বীপে এই প্রথম এমন একটা মানুষের দেখা সে পেয়েছে, যাকে বিশ্বাস করা যায়। এই মানুষটা হয়তো তাকে বিপদে ফেলবে না। কোনো মন্দ মতলব নিয়ে খুব সম্ভব এই মানুষটা আসেনি।
প্রতি রাতে মঙ ফা যে দুশমনগুলোকে তার খুপরিতে ঢুকিয়ে দেয়, তাদের জঘন্য ক্রিয়াকলাপ এবং অকথ্য আচার-আচরণ দেখে মানুষের ওপর বিশ্বাস হারাতে বসেছিল বিন্দি। এখানে যারাই আসে তাদের সকলকেই ঘৃণা করে সে।
বিন্দি ভাবল, এইদ্বীপে আসার পর এই প্রথম সে এমন একটা মানুষের দেখা পেয়েছে, যাকে ভরসা করে নিজের দুর্বহ জীবনের কথা শোনানো যায়।
একবার নিজের দেহটার দিকে তাকাল বিন্দি। এই বহুভুক্ত শরীরের মধ্যে অনেক ব্যথা জমে রয়েছে। মঙ ফা’র এই খুপরিতে মুখ বুজে থাকতে হয় তাকে। যত দিন যায়, দেহে আর মনে যন্ত্রণা বাড়তেই থাকে। সে-যন্ত্রণার কথা কাউকে বলে যে বিন্দি একটু হালকা হবে, তার উপায় নেই। কাকে বলবে? কে তার কষ্টের কথা শুনবে? এখানে শোনাবার মতো মানুষই বা কোথায়?
বঙ্গোপসাগরের এই নিদারুণ দ্বীপে মানুষ হয়তো মেলে। ঠিক মানুষ নয়, মানুষের আকৃতির মধ্যে কতকগুলি বর্বর জন্তু এখানে ঘুরে বেড়ায়। মানুষ যদিও মেলে, মন মেলে না। দরদ, ভালবাসা তো এখানে একান্তই দুর্লভ।
মানুষ যখন ডুবতে বসে, তখন হাত বাড়িয়ে যা পায় তাই আঁকড়ে ধরে। এখানে আসার পর জীবন-জোড়া অবিশ্বাস আর সন্দেহে ডুবতে বসেছে বিন্দি। কি হাত বাড়িয়ে ধরার মতো একটা আশ্রয়ও তার নেই। মানুষ যা সম্বল কবে বাঁচে সেই আস্থা-বিশ্বাস-সমবেদনা মমতা, কিছুই নেই এই দ্বীপে।
এক-এক সময় বিন্দির মনে হয়, গলায় রশি দিয়ে সব যন্ত্রণা জুড়োয়।
এমনভাবে আর কিছুদিন চললে মরেই যেত বিন্দি। মঙ ফাই তাকে মেরে ফেলত। কিন্তু তার আগেই এসে পড়েছে লখাই।
এই প্রথম এমন একটা মানুষের দেখা পেয়েছে বিন্দি, দেখামাত্রই যে তার দেহটাকে ছিঁড়ে ছিঁড়ে খায়নি। সে জানে, তার এই খুপরিতে যে-ই ঢুকুক, তার কাছ থেকেই দাম আদায় করে মঙ ফা। লখাইর কাছ থেকেও নির্ঘাত আদায় করেছে। বিন্দির দেহের দাম আদায় না করে কাউকেই এই খুপরিতে ঢুকতে দেয় না মঙ ফা।
আশ্চর্য, দাম চুকিয়ে এসেও ফুর্তিটুকু হিসেব করে উশুল করে নেয় না, বরং তার দুঃখের কথা, কষ্টের কথা সাগ্রহে জানতে চায়, এমন মানুষ এই দ্বীপে এই প্রথম দেখল বিন্দি।
লখাই আবার বলল, বল, কেমন করে মিনি খিন হলে?
গাঢ় গলায় বিন্দি বলল, সত্যিই আমার কথা শুনতে চাও?
হ্যাঁ, সত্যি। মনে হচ্ছে, তোমার অনেক দুঃখ। তাই না বিন্দি?
হ্যাঁ–
সামান্য একটু সহানুভূতির তাপে কেঁদে ফেলে বিন্দি। খানিকটা পর ধরা ধরা গলায় বলে, শোন পুরুষ, এই দ্বীপে তুমিই পয়লা মানুষ যে–বলতে বলতে থেমে যায় বিন্দি।
লখাই বলে, আমি কী?
, কিছু না। নিচের দিকে তাকিয়ে আস্তে আস্তে মাথা নাড়ে বিন্দি।
বিন্দির কথা কিছুটা বুঝে, কিছুটা না বুঝে বিমূঢ়ের মতো বসে থাকে লখাই।
এরপর কতটা সময় যে কেটে যায়, কে তার হিসেব রাখে।
.
একসময় বিন্দির জীবনের কথা শুরু হল। তার বাপের নাম সুখচাঁদ দাস।
শুঁটকি মাছের ফলাও কারবার ছিল সুখচাঁদের। কর্ণফুলির মাছ শুকিয়ে বিরাট বিরাট গাছি নৌকোয় ভরে আকিয়াবে পাড়ি জমাত সে। চার পাঁচ দিন আকিয়াবে থেকে আবার চাটগাঁয়ে ফিরে আসত।
প্রথম প্রথম শুকনো মাছের চালান নিয়ে মরশুমে একবার মাত্র খেপ মারত সুখচাঁদ। আকিয়াবে শুঁটকি মাছের খুব চল।
দু পাঁচ বছরে কারবার কেঁপে উঠল সুখচাঁদের। মরশুমে চার পাঁচটা খেপ মেরেও চাহিদা মেটাতে পারত না সে।
কর্ণফুলির মাছ নিয়ে আকিয়াবের পাইকারদের কাছে বেচে আসত সুখচাঁদ। এতে তেমন পড়তা থাকত না। পনেরো বিশ দিন থেকে খুচরো বেচতে পারলে লাভ বেশ ভালোই থাকে। অথচ বেশিদিন আকিয়াবে থাকার উপায় নেই। পিছুটান আছে। ঘর-সংসার, বউ মেয়ে, সব পড়ে থাকে চাটগাঁয়।
পৃথিবীতে এমন একদল মানুষ আছে, ঘর-সংসারে যারা আকণ্ঠ মজে থাকে। বউ-ছেলে মেয়ে ছেড়ে কোথাও গিয়ে তারা টিকতে পারে না। সংসারের মধ্যেই তাদের জীবনের যত মজা, যত খুশি, যত আনন্দ। এ-সবের বাইরে তারা বিশেষ কিছুই বোঝে না। টাকায় পয়সায় বিত্তে বৈভবে নয়, বউ-ছেলে-মেয়ে, ঘর সংসারের কাছ থেকে কতটুকু পেল, তাই দিয়েই তারা জীবনে লাভক্ষতির হিসাব কষে। সুখচাঁদ হচ্ছে অনেকটা এই জাতের মানুষ। পেটের দায়ে শুকনো মাছের চালান নিয়ে সে আকিয়াব যায় বটে, মন কিন্তু চাটগাঁয়েই পড়ে থাকে। ঘরের টান ঠেকিয়ে বেশিদিন সে আকিয়াবে থাকতে পারে না।
রোজগারের ধান্দায় ঘন ঘন আকিয়াব যেতে হয়। আবার ঘরের টানও আছে। এই দোটানায় পড়ে অস্থির হয়ে উঠত সুখচাঁদ। ভেবে ভেবে একটা উপায় বার করল সে। চাটগাঁর বাস তুলে সবাইকে নিয়ে আকিয়াবে গিয়েই থাকবে।
সুখচাঁদের দুই মেয়ে, বিন্দি আর পাখি। দুই মেয়ে আর বউ নিয়ে তার সংসার।
আকিয়াবে সংসার তুলে আনল সুখচাঁদ। ঠিক করল, কর্ণফুলির মাছ আর আনবে না, আকিয়াব নদীর মাছ শুকিয়েই ব্যবসা চালাবে।
ব্যবসা জোর চলতে লাগল।…..
আট-দশ বছর কেটে গেল আকিয়াবে। চাচগাঁর সঙ্গে যোগাযোগটা একরকম ছিন্নই হয়ে গেল। দেশের সঙ্গে শুধু কি যোগাযোগটাই ঘুচল? আকিয়াবে যে-জায়গাটায় সুখচাঁদরা থাকত, সেখানকার আচার ব্যবহারে রুচিতে পোশাকে, কথায় বার্তায় বর্মী প্রভাব অত্যন্ত প্রবল। বিন্দি পাখি বর্মী মেয়েদের মতো পোশাক পরত। শেষ পর্যন্ত এমন দাঁড়াল, খানাপিনা, আদব-কায়দা, সবই তারা বর্মীদের অনুকরণে করত।
ব্যবসার সুবাদেই মঙ ফা’র সঙ্গে আলাপ হয়েছিল। সুখচাঁদের আড়ত থেকে পাইকারি দরে শুঁটকি মাছ কিনে আরাকানে নিয়ে বেচত মঙ ফা। আস্তে আস্তে পরস্পরের স্বার্থের খাতিরেই সুখচাঁদের সঙ্গে মঙ ফা’র সম্পর্কটা বেশ ঘনিষ্ঠ হয়ে উঠল।
তখন মঙ ফা ছিল বিশ বাইশ বছরের জোয়ান। অন্য বর্মীদের মতো সে লুঙ্গি পরত না। রেঙ্গুন শহরে গিয়ে সাহেব দেখে এসেছিল। তাদের মতো প্যান্ট পরত মঙ ফা। চুলে ঢেউ খেলিয়ে টেরি কাটত। ফুরফুরে শৌখিন মেজাজের মানুষ ছিল সে।
মঙ ফাকে খুবই পছন্দ করত সুখচাঁদ। বলত, এমন কাজের ছেলে জন্মে দেখিনি। মঙ ফা’র ব্যবসার মাথাটা বড় সাফ।
আরাকান থেকে যখন মাল কিনতে আসত মঙ ফা তখন অন্য কোথাও তাকে উঠতে দিত না সুখচাঁদ। সোজা নিজের বাড়িয়ে নিয়ে তুলত। যদ্দিন খুশি, সুখচাঁদের কাছে থাকত মঙ ফা।
পাখির বয়স তখন সতেরো, বিন্দির বারো। সুখচাঁদের আর যা-ই থাক, কোনোরকম সংস্কার ছিল না। ঘরের টান থাকলেও মনটা তার ঘরের মাপের মতো ছোট ছিল না। তার কাছে জাত-বেজাতের বিচার ছিল না। মানুষকে মানুষ হিসাবে দেখতেই সে ভালবাসত।
হঠাৎ এক কাণ্ডই করে বসল সুখচাঁদ। পাখির সঙ্গে মঙ ফা’র বিয়ে দিয়ে দিল। বিয়ের পর পাখিকে নিয়ে আরাকানে চলে গিয়েছিল মঙ ফা।
বিন্দির হুবহু মনে আছে, বিয়ের পর পাখিকে নিয়ে সেই যে চলে গেল মঙ ফা, তারপর মাত্র দুবার এসেছিল আকিয়াবে।
সুখচাঁদের ধারণা ছিল, মঙ ফা আরাকানেই আছে। শেষ বার আকিয়াব আসার পর বছরখানেক ঘুরতে চলল। আর এল না মঙ ফা। লোক মারফত অনেক খোঁজখবর করল সুখচাঁদ। নিজে আরাকানে গিয়ে দেখেও এল। কিন্তু মঙ ফা বা পাখি, কারোরই খোঁজ মিলল না। তারা যে কোথায় চলে গিয়েছে, কেউ তার হদিস দিতে পারল না।
প্রথম প্রথম খুব কাঁদত বিন্দির মা। বলত, আমার মেয়ে এনে দাও।
সুখচাঁদ অনেক বুঝিয়েছে, মেয়ে আসবে, নিশ্চয় আসবে। মঙ ফা হয়তো ব্যবসার ফিকিরে কোথাও গেছে। তুমি দেখো, ঠিক সে আসবে।
বিন্দির মা জবাব দিত না, বিনিয়ে বিনিয়ে কাঁদত।
এর পর আরো দশটা বছর পার হয়ে গেল। কিন্তু মঙ ফা’র সন্ধান পাওয়া গেল না।
মানুষ সম্বন্ধে ধারণাটা তখনও আগের মতোই অটুট ছিল সুখচাঁদের। মানুষকে সে অবিশ্বাস করতে শেখে নি। বিন্দি তখন বড়সড় হয়েছে, বিয়ের লায়েক হয়ে উঠেছে।
বিন্দির মা বলল, মেয়ের বিয়ে দাও। স্বজাতের মধ্যে ছেলে দেখ।
সুখচাঁদের ইচ্ছা কিন্তু অন্য রকম। তার ব্যবসাতে কারেনদের একটি ছেলে কাজ করত। তার নাম ফাম চা। ফাম চা যেমন সৎ তেমনি পরিশ্রমী। ছেলেটিকে হাতে ধরে শুঁটকি মাছের ব্যবসা শিখিয়েছে সুখচাঁদ।
অনেক বয়স হয়েছে সুখচাঁদের। সে চায়, ফাম চার হাতেই মাছের ব্যবসা আর বিন্দিকে তুলে দেয়।
সুখচাঁদের ইচ্ছার কথাটা শুনে খেপে উঠল বিন্দির মা, না না, পাখির বিয়ে দিয়ে খুব শিক্ষা হয়েছে। বিন্দিকে আমি অজাত কুজাতের হাতে দেব না। বর্মীর হাতে দিয়ে এক মেয়েকে তুমি মেরেছ। এই মেয়েকে ক্লিছুতেই কারেনের হাতে দেব না।
অনেক বোঝাল সুখচাঁদ। ফাম চা খুব সৎ ছেলে, তার সঙ্গে বিয়ে হলে বিন্দি সুখেই থাকবে। তা ছাড়া মঙ ফা’র কথাও তুলল সে। এমন কোনো খবর তারা পায়নি যা থেকে বোঝা যায়, মঙ ফা পাখির ক্ষতি করেছে।
সুখচাঁদ বলল, অবুঝ হবি না বউ। মানুষের ওপর বিশ্বাস রাখ। মানুষের ওপর বিশ্বাস রাখতে পারলেই ভগবানে বিশ্বাস রাখা যায়। এই পিথীবিতে সব মানুষই সমান।
সুখচাঁদের সঙ্গে জীবনের পঁচিশ তিরিশটা বছর কাটিয়েও সংস্কার কাটাতে পারল না বিন্দির মা। মানুষকে জাতি-গোত্র-বংশ দিয়ে মেপে মেপে দেখতেই সে ভালবাসে। তা ছাড়া, এই বর্মী এবং কারেনদের সম্বন্ধে অদ্ভুত এক ভয় আছে তার মনে। সে বলল, এক মেয়ের তোমার ইচ্ছামতো বিয়ে হয়েছে। এই মেয়ের বেলা আমার সাধটা মেটাতে দাও।
সুখচাঁদ হচ্ছে সেই মানুষ যে ঘর-সংসার, বউ-মেয়ে খুবই ভালোবাসে। কিন্তু সব চেয়ে যেটা বেশি ভালোবাসে সেটা হল তার জেদ। শেষ পর্যন্ত তার জেদটাই বজায় রইল।
দিনের পর দিন কেঁদেও সুখচাঁদকে টলাতে পারল না বিন্দির মা। ফাম চার সঙ্গে বিন্দির বিয়ে হয়ে গেল।
বিন্দিকে নিয়ে ফাম চা কোথাও গেল না, সুখচাঁদের বাড়িতেই থেকে গেল।
অসম্ভব খাটতে পারে ফাম চা। তার হাতে ব্যবসার সমস্ত ভার তুলে দিয়ে নিশ্চিন্ত হল সুখচাঁদ। ব্যবসা হাতে পেয়ে মাস ছয়েকের মধ্যে তাকে দশ গুণ বাড়িয়ে ফেলল ফাম চা।
ফাম চা যেমন সৎ, তেমনি বাধ্য। বর্মা মুলুকের অন্য সব জাতের লোকেদের মতো সে নেশা করে না, কথায় কথায় চাকু বার করে না। বড় শান্ত ছেলেটি।
বিন্দির মায়ের মনে করেন বলে যে-দ্বিধা, যে-সন্দেহ এবং ধন্দ ছিল, ধীরে ধীরে তা কেটে গেল। আকিয়াবী যুবকটি যে তার নরম বাঙালি মনটা জুড়ে বসবে, সে-কথা কি আগেভাগে জানত বিন্দির মা?
সুখচাঁদ বলে, তোকে আগে বলিনি বউ, ফাম চা বড় ভালো ছেলে। মানুষের ওপর বিশ্বাস রাখ।
বিয়ের পর ছ সাতটা মাস স্বপ্নের ঘোরে কেটে গেল বিন্দির। কিন্তু এত সুখ তার কপালে সইল না। সুখচাঁদ কি বিন্দির মায়ের কপালেও না। তিন দিনের জ্বর বিকারে ফাম চা মারা গেল।
তারপরও দুটো বছর পার হয়ে গিয়েছে।
সাড়ে বারো বছর পর হঠাৎ একদিন মঙ ফা এসে হাজির হল আকিয়াবে। বিন্দি, বিন্দির মা, সুখচাঁদ তিনজনেই তাকে ঘিরে বসল। এত কাল কোথায় ছিল? কী করছে? পাখি কোথায়? এতদিন খোঁজখবর দেয়নি কেন? তিনজনে একসঙ্গে হাজারটা প্রশ্ন করল।
জবাবে মঙ ফা যা বলল, তা এক এলাহী ব্যাপার। পোর্ট ব্লেয়ার শহরে না কি বিরাট কাপড়ের দোকান দিয়ে বসেছে। দুখানা কুঠিবাড়ি কিনেছে। ছেলেপুলে তিনটি। একটি ছেলে, দু’টি মেয়ে। এতকাল মাদ্রাজ থেকে মাল নিয়ে বেচত, এবার কলকাতায় এসেছে।
অনেকদিন ধরে শ্বশুর-শাশুড়িকে দেখার জন্য প্রাণটা আনচান করছিল। অথচ ব্যবসার ঝামেলায় কি আসার জো আছে? এবার যখন কলকাতায় আসাই হল, তখন আকিয়াবে না এসে পারল না মঙ ফা। এই সুযোগে শ্বশুর-শাশুড়িকে দেখে গেল।
বিন্দির মা বলল, পাখি কোথায়?
পোর্ট ব্লেয়ার।
পাখিকে নিয়ে এলে না কেন?
মাথাটা নামিয়ে খুব আস্তে আস্তে মঙ ফা বলেছিল, পাখির ছেলেপুলে হবে এই মাসে। এখানে আসতে জাহাজে চার দিন লাগে। যদি জাহাজে শরীর খারাপ হয়ে যায়, সাহস করে তাই আনিনি।
ভালই করেছ বাবা। বিন্দির মা বলল।
এবার এ-দিককার খবর নিল মঙ ফা। এখানকার আর খবর কী? সুখচাঁদ আর বিন্দির মায়ের বয়স হয়েছে। বুড়ো বয়সে নতুন খবরই কী-ই বা সম্ভব? এখন তো কোনোরকমে টিকে থাকা। তবে হ্যাঁ, খবর আছে বিন্দির। বড় দুঃখের খবর। বিয়ের পর পুরো সাতটা মাসও তার কপালে স্বামী-সুখ সইল না।
শুনে খুব আক্ষেপ করল মঙ ফা।
মঙ ফা আসার পর থেকেই সুখচাঁদ বিন্দির মাকে বলতে লাগল, মানুষের ওপর বিশ্বাস রাখিস বউ। তুই এই মঙ কার সম্বনে কত কথা বলেছিস। দ্যাখ সে কী হয়েছে। মেয়ে তোর সুখেই আছে।
বিন্দির মা জবাব দেয় না। আস্তে আওে মাথা নাড়ে। বুঝতে চেষ্টা করে, সুখচাঁদের কথাটাই বুঝি ঠিক।
আকিয়াবে তিন দিন মাত্র রইল মঙ ফা। চারদিনের মাথায় বলল, আর থাকার উপায় নেই। ব্যবসা আছে, তা ছাড়া পাখির এই অবস্থা।
সুখচাঁদ বলল, সে তো ঠিকই।
মঙ ফা সমানে হাত কচলায়। কী একটা কথা যেন সে বলতে চায়। কিন্তু ভরসা করে বলে উঠতে পারছে না।
সুখচাঁদ মঙ ফা’র মনের কথাটা বুঝল। বলল, কিছু বলবে?
হাঁ। বলছিলাম, বিন্দির–একটু ইতস্তত করল মঙ ফা।
বল, বল।
গলাটা কেশে সাফ করে নিয়ে মঙ ফা বলল, ফাম চা মরার পর বিন্দির মনটা তো ভালো নেই।
বিষণ্ণ স্বরে সুখচাঁদ বলল, ভালো থাকে কেমন করে?
বলছিলাম মাস দুয়েকের জন্যে বিন্দিকে আমার সঙ্গে নিয়ে যাই। একটা নয়া জায়গা দেখে আসবে। মনটাও ভাল হবে। পাখি তো অনেক কাল বিন্দিকে দেখেনি। বোনকে কাছে পেলে খুব খুশি হবে।
বেশ, বেশ–এক কথায় রাজি হয়ে গিয়েছিল সুখচাঁদ।
আকিয়াব থেকে বিন্দিকে কলকাতায় নিয়ে এল মঙ ফা। সেখান থেকে চার দিন জাহাজে সমুদ্র পাড়ি দিয়ে আন্দামান এসেছে।
আন্দামানে আসার পর একটু একটু করে মঙ ফা’র স্বরূপ বুঝতে পারল বিন্দি।
পোর্ট ব্লেয়ারে মঙ ফা’র কাপড়ের দোকান নেই, কুঠিবাড়ি নেই। আকিয়াবে গিয়ে মঙ ক। যে বিরাট ব্যবসা এবং টাকাপয়সার গল্প ফেঁদে এসেছিল তা যে কত বড় ধাপ্পা, কত মিথ্যা, চোখের সামনে স্পষ্ট হয়ে গেল।
সরাসরি পোর্ট মোয়াটের এই ঝুপড়িতেই বিন্দিকে এনে তুলেছিল মঙ ফা।
ঝুপড়িতে ঢুকেই বিন্দি জিজ্ঞেস করেছিল, দিদি কোথায়?
কেমন এক ধরনের শব্দ করে হেসে উঠেছিল মঙ ফা। বলেছিল, তুই-ই তো পাখি। কী বলিস!
স্বরটা এবার কঠিন হয়ে উঠেছে বিন্দির, বল শিগগির, দিদি কোথায়?
স করে বেড়া থেকে একটা দা টেনে উঁচিয়ে ধরেছিল মঙ ফা। তার ছোট ছোট কুতকুতে চোখজোড়া ধিকি ধিকি জ্বলছিল। বিন্দির মাথার উপর দাটা খাড়া রেখে চাপা, তীব্র গলায় সে বলেছে, বাঁচতে যদি চাস, পাখির কথা মুখে আনবি না।
ক্রমশ মঙ ফা’র স্বরূপ নানা ভাবে প্রকাশ পেতে লাগল। প্রথমেই বিন্দির নামটা বদলে দিল সে। বিন্দি হল মিমি খিন। তারপর প্রতি রাত্রে একটি করে দুশমন জুটিয়ে এনে তার খুপরিতে ঢুকিয়ে দিতে লাগল মঙ ফা। বিন্দির দেহ বেচে সে পয়সা কামাতে লাগল।
ছটা মাস এই দ্বীপে কেটে গিয়েছে। এই ছ মাসে হাজার চেষ্টা করেও পাখির কোনো হদিসই পায়নি বিন্দি। তবে এটুকু সে জেনেছে, খুনের দায়ে দশ বছরের দ্বীপান্তরী সাজা হয়েছিল মঙ ফা’র। বিন্দির এক-এক সময় মনে হয়, পাখিকেই খুন করেনি তো মঙ ফা?
এই ছ মাসে বার দশেক গলায় রশি দিতে গিয়েছে বিন্দি। দশ বারই তাকে ধরে ফেলেছে মঙ ফা। এক-একবার মনে হয়েছে, এখান থেকে পালিয়ে যেদিকে দুচোখ যায়, চলে যাবে। কিন্তু এই ঝুপড়িটার চারপাশে নিবিড় জঙ্গল। জঙ্গলের ভয়ঙ্কর মূর্তি দেখে বুকের ভেতরটা কেঁপে ওঠে। এখান থেকে কোথায় যাবে সে?
রাতের পর রাত তার ঝুপড়িতে মাতাল বদমাশদের ঢুকিয়ে দেয় মঙ ফা। বিন্দির জীবনটাকে দুর্বহ, অসহ্য করে তোলে। আত্মঘাতী হয়ে যে সমস্ত যন্ত্রণা থেকে রেহাই পাবে, তারও উপায় নেই। এই ঝুপড়ি থেকে মঙ ফা নড়ে না। সবসময় তাকে চোখে চোখে রাখে। বিন্দির আর বাঁচার সাধ নেই।
.
অনন্ত গ্লানি আর দুঃখের কথা শুনিয়ে দুই হাঁটুর ফাঁকে মাথা গোঁজে বিন্দি। আগের মতোই ফুলে ফুলে, ফুঁপিয়ে ফুঁপিয়ে, কাঁদতে থাকে।
লখাই ডাকে, বিন্দি—
হঠাৎ যেন বিন্দি খেপে উঠল, কী বলছ? আমার সব কথা তো শুনলে। এবার ফুর্তি মেরে বিদেয় হও।
বিন্দির একটা হাত ধরে লখাই বলল, ফুর্তি মারার হলে তো অনেক আগেই মারতাম। তোমাকে একটা কথা জিজ্ঞেস করি। তুমি বাঁচতে চাও?
হাঁটুর ফাঁক থেকে মাথা তুলল বিন্দি। বলল, হা হা, বাঁচতেই তো চাই পুরুষ। বাঁচতেই চাই। গলার স্বরটা কান্নায় ভেঙে পড়ল তার।
বিন্দির টানা টানা, দীর্ঘ চোখ দু’টি জলে ভরে উঠেছে। গাল বেয়ে চোখের জলের ধারা নেমেছে। নাকের ডগাটি তির তির কাঁপতে থাকে। দুচোখে আশা আর সংশয় মেশা বিচিত্র এক দৃষ্টি ফুটে বেরিয়েছে।
আন্দামানে আসার পর এই প্রথম বাঁচার কথা শুনল বিন্দি। তার মুখের দিকে তাকিয়ে বুকের ভেতরটা কেমন যেন করে উঠল লখাইর। গাঢ় স্বরে সে বলল, হ্যাঁ, বাঁচতে তোমাকে হবে।
কিন্তু কেমন করে? অপার আগ্রহ নিয়ে লখাইর মুখের দিকে তাকিয়ে থাকে বিন্দি।
হঠাৎ কেঁকের মাথায় কথাটা বলে ফেলেছে লখাই। কিন্তু কিভাবে বিন্দি বাঁচতে পারে, সে-সম্বন্ধে একবারও ভেবে দেখেনি।
বিন্দি আবার বলল, কী করে বাঁচব পুরুষ? তুমি আমাকে এই নরক থেকে আকিয়াব দিয়ে আসবে? আকিয়াব না পার, যেখানে খুশি নিয়ে চল। এখানে থাকলে আমি মরে যাব। মঙ ফাই আমাকে মেরে ফেলবে।
চিৎকার করতে লাগল বিন্দি। সে কী উন্মাদ হয়ে যাবে?
লখাই জবাব দিল না। চুপচাপ বসে রইল।
কাঁদতে কাঁদতেই অনন্ত আশায় লখাইর দিকে তাকিয়ে থাকে বিন্দি। কিন্তু অনেকক্ষণ পরও যখন জবাব মিলল না তখন মুখটা বড় করুণ হয়ে উঠল। আস্তে আস্তে মুখটা অন্য দিকে ঘুরিয়ে নিল সে।
এবার লখাই যেন জবাবদিহি করতে লাগল, দু’মাস হল এখানে কয়েদ খাটতে এসেছি। সাজার মেয়াদ চোদ্দ বছর। মেয়াদ না ফুরোলে এইদ্বীপ থেকে তো যেতে পারব না। এ-অবস্থায় কোথায় তোমাকে নিয়ে যাব?
মুখ না ঘুরিয়েই বিন্দি বলল, ও-কথা কে শুনতে চায়? বাঁচার আশাই দেখাতে পার পুরুষ। তার উপায়টা বলতে পার না? একটু থেমে বলল, যাও তুমি, যাও। যেদিন বুঝবে, আমাকে বাঁচাতে পারবে সেদিন এস।
আশ্চর্য! এখন আর কাঁদছে না বিন্দি।
বিন্দির মুখ দেখতে পাচ্ছে না লখাই। দেখতে পেলে বুঝত, নিদারুণ হতাশা আর ক্লেশে মানুষের মুখের চেহারা কেমন হয়ে যায়।
যে নারী গত ছ মাস পৃথিবীর কাছ থেকে মৃত্যু ছাড়া আর কিছুই চায়নি তাকে প্রথম বাঁচার কথা, আশার কথা শুনিয়েছিল লখাই। তারপরেই তাকে অফুরন্ত নৈরাশ্যে ডুবিয়ে দিয়েছে। বাঁচার আশা নিয়ে, স্বপ্ন দেখে, সময় কাটিয়ে দেবার মতো মনের অবস্থা নয় বিন্দির। সে বাঁচতে চায়, বাঁচার উপায় চায়। অন্য কিছু নয়।
.
হঠাৎ যেন হুঁশ ফিরল লখাইর।
খুপরিটার পেছন দিকে যে-ফোকর আছে, তার ভেতর দিয়ে ছোট্ট এক টুকরো আকাশ দেখা যায়। সেটা অন্ধকার হয়ে আসছে। খুব সম্ভব বাইরে সন্ধে নামার তোড়জোড় চলছে।
লখাইর খেয়াল হল, এখানে আসার আগে, শিবরাম পাণ্ডেকে বলে এসেছিল, দিন থাকতে থাকতেই তুষণাবাদ ফিরে যাবে। আজ বরাতে যে কী আছে, কে বলবে। সেটা আন্দাজ করতেও ভরসা হল না লখাইর।
বাইরের চেহারাটা ভাল করে দেখবার জন্যই ছুটে ফোকরটার সামনে চলে এল লখাই। এখনই রওনা হলে তুষণাবাদ ফিরতে ফিরতে অনেক রাত হয়ে যাবে।
শিবরাম পাণ্ডে আর রাত্রি–এই দুটো মিলিয়ে একটা সম্ভাব্য দুর্ভোগের চিন্তায় অস্থির হয়ে উঠল লখাই। পিটিয়ে হাড্ডি খুলে নেবে, না আবার সেলুলার জেলেই টিণ্ডাল পেটি অফিসারদের কাছে ফেরত পাঠাবে–শিবরাম পাণ্ডে যে কী ধরনের ঝামেলা পাকাবে, ঠিক বুঝে উঠতে পারছে না লখাই। পারছে না বলেই নানা দুর্ভাবনা তার মাথায় চেপে বসছে।
আকাশের দিকে তাকিয়ে অন্ধকার দেখছিল লখাই, আর ভাবছিল। হঠাৎ তার মনে হল, বাইরে বেড়ার গা ঘেযে কে যেন দাঁড়িয়ে আছে।
লখাই চেঁচিয়ে উঠল, কে, কে?
চট করে একটা ছায়ামূর্তি সরে গেল। অন্ধকারে তাকে ঠিক চেনা গেল না। তবু যতটুকু দেখেছে, তাতে লখাইর মনে হল, লোকটা মঙ ফাই।
ফোকরটার সামনে থেকে বিন্দির কাছে এসে দাঁড়াল লখাই। বলল, আজ যাই। সুবিধে পেলেই আবার আসব।
বিন্দি চুপচাপ বসে রইল।
পর পর পাঁচটা খুপরি পেরিয়ে বাইরে এল লখাই। দেখল, ঝুপড়িটার সামনে লণ্ঠন জ্বালিয়ে দা দিয়ে এক টুকরো বাঁশ চাচছে মঙ ফা। মুখ তুলে বলল, ইয়ার চললে?
হাঁ। মঙ ফাকে পেছনে রেখে হন হন করে এগিয়ে গেল লখাই।
মঙ ফা ডাকল, এ ইয়ার—
হাঁ।
শোন, তোমার সাথ কথা আছে।
কী কথা?
শোনই না।
মঙ ফা’র কাছে ফিরে এল লখাই। বলল, কী বলছ?
এত বেকুব কেন তুমি? দাম দিতে জানো, আদায় করে নিতে শেখ নি?
অবাক হয়ে তাকিয়ে রইল লখাই।
মঙ ফা আবার বলল, তোমার মাফিক আজব মানুষ আমি দেখিনি ইয়ার। পয়সা খরচ করে তুমি স্রিফ আওরতের কিসসা শুনে চলে যাও!
মঙ ফা’র গলায় ব্যঙ্গ না ধিক্কার, ঠিক কী যে মিশে আছে, লখাই বুঝে উঠতে পারে না।
মঙ ফা এবার বলে, বেকুবের টাকা আমি রাখি না। তোমার টাকা ফেরত নিয়ে যাও।
একটু আগে যে টাকাটা আদায় করে লখাইকে বিন্দির খুপরিতে ঢুকতে দিয়েছিল, সেটা ফেরত দেয় মঙ ফা। লখাইর কানের ভেতর মুখটা ঢুকিয়ে ফিশফিশ করে বলে, ফুর্তির ব্যাপারে তুমি একেবারে নালায়েক। আর এখানে এস না ইয়ার।
কেন? প্রায় চিৎকার করে উঠল লখাই।
যে বুদ্ধ বুরবক ফুর্তির মতলবে এসে আওরতের কিস্সা শুনে চলে যায়, তার সাথ মঙ ফা কারবার করে না।
লখাইর ইচ্ছা হল, মঙ ফা’র টুটিটা ছিঁড়ে ফেলে। কিন্তু তার হাতের বাঁকানো বর্মী দাটা দেখে আপাতত এমন ইচ্ছাটাকে স্থগিত রাখতে হল।
মঙ ফা আর একটা কথাও বলল না। ঝুপড়িটার ভেতর ঢুকে ঝাঁপটা টেনে বন্ধ করে দিল।
কিছুক্ষণ ভয়ানক চোখে মঙ ফা’র ঝুপড়িটার দিকে তাকিয়ে থাকে লখাই। তার চোখ দেখে মনে হল, এ-ব্যাপারের শেষ এখানেই নয়। মঙ ফা’র সঙ্গে তার আরো অনেক বোঝাপড়া আছে।
একটু পর তুষণাবাদের পথ ধরল লখাই।
.
৫২.
জঙ্গলের মধ্য দিয়ে অনেকটা পথ পেরিয়ে এসেছে লখাই।
এতক্ষণ মাথা গরম হয়ে ছিল। কপালের দু’পাশে দুটো রগ সমানে লাফাচ্ছিল। মঙ ফা’র কথাটা ভাবতে ভাবতে মেজাজটা আর ঠিক রাখতে পারছিল না সে।
এখন জঙ্গলের মাথায় গোল একটি চঁদ দেখা দিয়েছে। ডালপালা এবং পাতার ফাঁক দিয়ে চিকরি-কাটা আলো এসে পড়েছে।
অন্য দিন এই সময়টায় দমকা বাতাস ছোটে। আজকের বাতাস কিন্তু ভারি ঢিমে চালে বইছে।
ঝিরঝিরে বাতাসে গরম মাথাটা আস্তে আস্তে জুড়িয়ে এল লখাইর।
কখন যে মন থেকে মঙ কা মুছে গিয়ে, তার বদলে বিন্দির ভাবনা জুড়ে বসেছে, তার খেয়াল ছিল না।
তুষণাবাদের দিকে যেতে যেতে আজকের অভিজ্ঞতার কথাই অনবরত ভাবছিল লখাই। বার বার বিন্দির মুখের সেই ছবিটা তার চোখের সামনে ভেসে উঠছে। মেয়েটার টানা দীর্ঘ দু’টি চোখ জলে ভরে উঠেছিল। গালের ওপর দাগ এঁকে চোখ থেকে উষ নোনা জল ঝরছিল। নাকের ডগাটি তির তির করে কঁপছিল। লখাই যখন তাকে বাঁচার কথা শুনিয়েছিল, তখন আশা আর হতাশা মেশা বিচিত্র এক দৃষ্টি ফুটেছিল তার চোখে। বিন্দির কথা যতই ভাবছে, বুকের ভেতরটা কেমন যেন ভারী হয়ে উঠছে।
জীবনে বহু নারীসঙ্গ করেছে লখাই। মেয়েমানুষ তার চোখে ভোগের বস্তু ছাড়া কিছুই নয়। মেয়েমানুষের চোখের জলের দাম তার কাছে কানাকড়িও নয়। কোনো যুবতী চোখে লাগলেই, যেমন করে পারুক, তাকে আয়ত্ত করেছে লখাই। ভোগ করেছে। এর জন্য জেল জরিমানা, খুনখারাপি, কিছুতেই সে পেছ-পা হত না। মেয়েমানুষকে ছিনিয়ে আনার পর যখন সে চিৎকার করে কেঁদেছে, চোখের জলে বুক ভাসিয়েছে, গালি দিয়েছে, অভিশাপ দিয়েছে, তখন অদ্ভুত এক আনন্দে লখাইর মনটা ভরে উঠেছে। লখাই হল জালিয়াত-ঠগ বদমাশ-খুনি। কাম-রাগ-মত্ততা-হঠকারিতা-জৈবিক সুখভোগ-স্থূল কতকগুলি প্রবৃত্তির মধ্যেই তার সমস্তটুকু জীবনবোধ ছিল। কিন্তু আজকাল সেটা বদলে যেতে শুরু করেছে। তা না হলে বিন্দির কথা ভেবে বুকটা ধক করে ওঠে কেন? পয়সা খরচ করে ফুর্তির মতলবে গিয়ে বিন্দির দুঃখের কথা শুনে মনটা এত খারাপই বা হয়ে যায় কেমন করে?
লখাই ভাবল, জীবনে অনেক মেয়েমানুষ ভোগ করেছে সে, অনেক যুবতীর সংস্পর্শে এসেছে। কিন্তু বিবিবাজারের মোতি চুলানি, আর দরিয়ার সঙ্গিনী সোনিয়া ছাড়া তার মনে আর কেউ বিশেষ দাগ কাটতে পারে নি। মোতি আর সোনিয়া তার মনে দাগই কেটেছে, কিন্তু বিন্দির মতো তার সমস্ত মনটাকে তোলপাড় করতে পারে নি। তুষণাবাদের দিকে চলতে চলতে এবং বিন্দির কথা ভাবতে ভাবতে অস্থির হয়ে উঠল লখাই। তার মনে হল, যেমন করেই হোক বিন্দিকে মঙ ফা’র হাত থেকে উদ্ধার করতে হবে। কিন্তু কেমন করে? এই মুহূর্তে তাকে বাঁচাবার মতো সঠিক একটা পথ খুঁজে পায় না লখাই। আর পায় না বলেই মাথাটা ফের গরম হয়ে ওঠে।
.
কতক্ষণ হেঁটেছিল, হুঁশ নেই লখাইর। হঠাৎ সামনের একটি প্যাডক গাছের ডাল থেকে কালোমতো কী একটা যেন ঝুপ করে নিচে পড়ল। চমকে তিন পা পিছিয়ে এল লখাই।
নিচে পড়েই সেই কালো বস্তুটা সিধা খাড়া হয়ে দাঁড়ায়। চিকরি কাটা আবছা চাঁদের আলোতে বোঝা গেল, মানুষের মতো একটা মূর্তি দাঁড়িয়ে রয়েছে। বোঝা গেল, কিন্তু চেনা গেল না।
লখাই চিৎকার করে উঠল, কে, কে?
সামনের মানুষটা পালটা প্রশ্ন করল, তুই কে?
আমি লখাই।
আরে আও আও দোস্ত।
গলার আওয়াজেই চেনা গেল, লোকটা জগদীপ। লখাইর মতোই তুষণাবাদ বীট-এর আর এক জবাবদার। লম্বা লম্বা পা ফেলে জগদীপের কাছে এসে পড়ল লখাই। বলল, কি রে শালে, এত রাতে এখানে এসেছিলি কেন?
দিল আসতে বলল, তাই এসেছি।
গাছের মাথায় উঠেছিলি কেন?
দিল উঠতে বলল, তাই উঠেছি।
শালা, তামাশা করছিস। জগদীপের একটা হাত ধরে ঝকানি দিল লখাই। বলল, শিবরামজি জানতে পারলে জান চৌপট করে দেবে।
দিক। ভয়লেশহীন, নির্বিকার স্বরে বলল জগদীপ।
কিছুক্ষণ একদৃষ্টে জগদীপের মুখের দিকে তাকিয়ে থাকে লখাই। তারপর খুব নরম স্বরে ডাকে, আঁই জগদীপ–
হাঁঃ।
বল না, কী জন্যে গাছের মাথায় উঠেছিলি?
আওয়াবিল পাখির বাসার খোঁজে। (আওয়াবিল পাখির বাসা এক ধরনের মাদক দ্রব্য)। বলে একটু কী যেন ভেবে নিল জগদীপ। তারপর শুরু করল, জানিস লখাই, দু বছর এগারো মাস ধরে ডি-কুনহা সাহেবকে আমি আওয়াবিল পাখির বাসা জুটিয়ে দিচ্ছি।
ঘাড় কাত করে লখাই বলল, জানি।
কেন দিচ্ছি জানিস?
জানি। তুই-ই তো বলেছিস, ডি-কুনহা সাহেবকে তিন বছর আওয়াবিল পাখির বাসা দিতে পারলে সে তোকে ছোট একটা মোটর বোট দেবে।
হাঁ, তোর পুরা ইয়াদ আছে দেখছি। একটু দম নিয়ে জগদীপ বলে, বিশোয়াস করে এই কথাটা স্রিফ তোকেই বলেছি। আর কাউকে না।
জানি।
খানিকটা চুপচাপ।
হঠাৎ জগদীপ বলল, ডি-কুনহা সাহেবকে তিন বছর আওয়াবিল পাখির বাসা দিলে একটা মোটর বোট মিলবে। দুবছর এগারো মাস দিয়েছি। হিসাব করে বল তো, আর কদ্দিন বাকি?
এক মাস।
তা হলে এক মাস পরেই আমি মোটর বোট পাব। বিড় বিড় করে বলতে লাগল জগদীপ, আর মোটে এক মাস, স্রিফ একটা মাস।
বিমূঢ়ের মতো জগদীপের মুখের দিকে তাকিয়ে রইল লখাই।
.
বঙ্গোপসাগরের এই দ্বীপে কত বিচিত্র ধরনের কয়েদিই না সাজা খাটতে আসে!
লখাই আসার আগে তুষণাবাদের ‘বীটে’ একজন মাত্র জবাবদার ছিল। সে হল জগদীপ। লখাইও জবাবদার, জগদীপও জবাবদার। জবাবদারির সুবাদে দুজনের আলাপ জমে উঠল। আলাপটাই শুধু জমল না, কয়েকদিনের মধ্যেই দুজনের বন্ধুত্ব এমন পাকা হল, যাতে পরস্পরকে নিজের জীবনের এবং জান-জমানার সমস্ত কথা না শুনিয়ে পারল না।
পুরো বিশ বছরের মেয়াদে এইদ্বীপে কয়েদ খাটতে এসেছিল জগদীপ। চার বছর সাজা খাটা হয়ে গিয়েছে।
এখানে আসার আগে মেইনল্যাণ্ডে মেয়েমানুষ নিয়ে ব্যবসা করত জগদীপ। বাংলা বিহার পাঞ্জাব আসাম বেনারস ইলাহাবাদ–নানা মুল্লুক, নানা শহর ঢুঁড়ে ঢুঁড়ে মেয়েমানুষ যোগাড় করত। তারপর বোম্বাই শহরের রেণ্ডিপাড়ায় চালান দিত। এতে দারুণ মুনাফা থাকত।
কিন্তু নারীব্যবসা সংক্রান্ত একটা খুনের কারণে বছর পাঁচেক আগে ধরা পড়ে গিয়েছিল জগদীপ। খুন এবং আনুষঙ্গিক দুচারটে ছোটখাট অপরাধের দায়ে জড়ানো হয়েছিল তাকে।
এক বছর মামলা চলল। আদালতের রায় যখন বেরুল, দেখা গেল, বিশ বছরের দ্বীপান্তরী সাজা পেয়েছে জগদীপ।
জগদীপ বলেছিল, জানিস লখাই, খুনের ব্যাপারে কে আমাকে ধরিয়ে দিয়েছিল?
কে?
আমার শাদি-করা জেনানা। শালীকে বিশোয়াস করে খুনের কথাটা বলেছিলাম। দাঁতে দাঁত ঘষে জগদীপ গর্জে উঠেছিল, শালী হারামীর বাচ্চী বলত, আওরত নিয়ে ব্যবসা কোরো না, দুসরা কুছু কর। তুইই বল লখাই, আওরতের ব্যবসার মতো ব্যবসা আছে?
না।
আরে পেয়ারে, তুই দশ রোজের দোস্ত হয়ে আমার কথাটা বুঝিস, আর ওই শালী দশ বছরের শাদিকরা ঘরবালী হয়েও বুঝত না। উলটে পুলিশের হাতে ধরিয়ে দিলে। শালী আমার ঘরবালী না, দুশমন। বলতে বলতে কেঁদে ফেলত জগদীপ।
মাঝে মাঝে জগদীপ বলত, আমার বড় আপোশ হয় লখাই।
কেন?
বিবিটাকে কোতল করে আসতে পারলাম না। শালী আমাকে কালাপানির কয়েদ খাটালে, লেকিন তার বদলাটা নেওয়া গেল না। তবে তুই দেখিস, যেদিন এখান থেকে ছাড়া পেয়ে মেইনল্যাণ্ডে যাব, সেদিন পয়লাই কুত্তীটাকে কোতল করব। জেল-ফাঁসি যা হবার হবে।
নিজের জিন্দেগীর সব কথাই বলেছে জগদীপ। আন্দামানে আসার পরই ফরেস্টের কাজে পাঠানো হয়েছে তাকে। পাহাড়গাঁও গারচারামা মিঠাখাড়ি ব্যাম্বু ফ্লাটনানা জায়গায় ঘুরে ঘুরে শেষ পর্যন্ত তুষণাবাদে এসেছে।
চার বছর এই দ্বীপে কাটিয়েও বিবির বেইমানির কথা ভুলতে পারছে না জগদীপ। যখনই সে ভাবে, শাদিকরা জেনানা তাকে বিশ্বাসঘাতকতা করে পুলিশের কাছে ধরিয়ে দিয়েছে, তখন আর স্থির থাকতে পারে না। নিরুপায়, অন্ধ আক্রোশে উন্মাদ হয়ে ওঠে।
বিবিকে কোতল করে শোধ না তোলা পর্যন্ত শান্তি নেই জগদীপের। প্রায়ই সে বলে, আওরতটাকে খুন করবই।
মাঝে মাঝেই তুষণাবাদের ‘বীট’ থেকে কোথায় যেন উধাও হয়ে যায় জগদীপ। সকালে গেলে ফেরে রাত্তিরে। যেদিন রাতে পালায়, ফেরে তারপর দিন সকালে। কোথায় সে যায়, কেউ বলতে পারে না।
ডাণ্ডা দিয়ে পিটিয়ে পিটিয়ে হাড় চুরমার করে দেয় শিবরাম পাণ্ডে। চামড়া ফেটে দর দর করে খুন ঝরে। তবু স্বভাব শোধরায় না জগদীপের। হাজার পিটিয়েও জানতে পারে নি শিবরাম পাণ্ডে, কোথায় যায় জগদীপ।
একদিন জগদীপকে ধরল লখাই। বলল, তুই কোথায় যাস জগদীপ?
অল্প একটু হেসেছিল জগদীপ। সরাসরি জবাবটা এড়িয়ে একেবারে অন্য কথায় চলে গিয়েছিল, দ্যাখ লখাই, এখানে থাকতে আর ভাল লাগে না। ওই খচরী শাঁখরেলটার জন্যে জান আমার খতম হয়ে যাচ্ছে।
লখাই বুঝেছিল, জগদীপ তাকে এড়িয়ে যাচ্ছে। হঠাৎ ধমকে উঠেছিল সে, এ শালে কুত্তা, তোর মতলব কী? যে-কথা জিজ্ঞেস করছি, তার জবাব দিচ্ছিস না কেন? আমাকে দোস্ত বলে মানিস আর বিশ্বাস করে কোথায় যাস, বলতে পারিস না? তবে আর তোর সাথ দোস্তি রেখে কী হবে?
দ্যাখ ভাইয়া, নিজের শাদিকরা বিবি যেদিন বিশ্বাস ভাঙলে সেদিন থেকে দুনিয়ার কাউকেই আমি বিশ্বাস করি না, তবু তোকে বলছি। তোকে দোস্ত বলে মেনেছি। এখন বিশ্বাস রাখা না-রাখা তোর ধরম। বলে একটু দম নিয়ে জগদীপ ফের বলেছিল, আমি ডি-কুনহা সাহেবের কাছে যাই।
ডি-কুনহা সাহেব কে?
বড় এলেমদার আদমী। দরিয়ার মতো বড়ে তার দিল। বুকে তার বহুত দরদ। কী যেন ভেবে নিয়ে জগদীপ আবার শুরু করেছে, বছর তিনেক আগে গারাচারামার ‘বীটে’ জবাবদারি করতাম। সেখানেই ডি-কুনহা সাহেবের সাথ জান পয়ান হয়েছিল।
তা-ই?
ডি-কুনহা সাহেবকে আমার জিন্দেগীর সব কথা বলেছি। বিবি আমাকে পুলিশে ধরিয়ে দিয়েছে, শুনে খুব আপশোশ করেছে সে।
আর একদিন জগদীপ বলেছিল, ডি-কুনহা সাহেব আমাকে বলেছে, তিন বছর তাকে আওয়াবিল পাখির বাসা যোগাড় করে দিলে একটা মোটর বোট দেবে।
মোটর বোট দিয়ে কী করবি?
জগদীপ জবাব দেয় নি। অনেক পীড়াপীড়ি করেও মোটর বোট পাওয়ার উদ্দেশ্যটা জানতে পারে নি লখাই।
.
ডালপালার ফাঁকে দিয়ে চিকরিকাটা চাঁদের আলো এসে পড়েছে। মনে হয়, এক ঝাঁক রুপোলি চাঁদা মাছ চিকমিক করছে।
জগদীপ আর লখাই তুষণাবাদের দিকে এগিয়ে চলেছে।
লখাই বলল, যেদিন তোর সাথ পয়লা জান পয়চান হয়েছিল, সেদিন থেকেই মোটর বোট মোটর বোট করছিস! কিন্তু মোটর বোট দিয়ে হবেটা কী?
জগদীপের যে জবাবটা হাজার চেষ্টা করেও এর আগে পাওয়া যায় নি, আজ হঠাৎ সেটা পেয়ে গেল লখাই।
জগদীপ বলল, এখান থেকে পালাব।
পালাবি!
হাঁ হাঁ, পালাব। আওরতটাকে কোতল করে শোধ তুলতে হবে না?
অস্ফুট একটা শব্দ করল লখাই। এই মুহূর্তে অন্য এক কয়েদির কথা মনে পড়ছে। সে তোরাব আলি। বিবির কাছে ফিরে যাবার জন্য ছোট একটা জেলে ডিঙি সম্বল করে এই দ্বীপ থেকে চলে গিয়েছিল তোরাব। আশ্চর্য, জগদীপও মোটর বোট ভরসা করে বিপুল দরিয়া পাড়ি দিতে চাইছে। বিবির টানে নয়, তাকে কোতল করে শোধ তুলতে।
লখাই ভাবতে চেষ্টা করল, তোরাব আলি আর জগদীপের মধ্যে কতখানি তফাত! জগদীপ আস্তে ডাকল, এ লখাই—
বল—
তুই আমার সাথ ভাগবি?
লখাই বুঝে উঠতে পারছে না, কী জবাব দেবে। শুধু শিরায় শিরায় অদ্ভুত এক উত্তেজনায় রক্ত ঝ ঝ করতে লাগল। তোরাব আলিও একদিন তাকে পালিয়ে যাবার কথা বলেছিল। কিন্তু ঝড়ের দরিয়ার ভয়ঙ্কর মূর্তি দেখে ছোট ডিঙিতে পাড়ি জমাতে সাহস পায় নি লখাই। আজ জগদীপ তাকে পালাতে বলছে। এই মুহূর্তে সে ঠিক করে উঠতে পারল না, কী করবে।
.
৫৩.
বঙ্গোপসাগরের এইদ্বীপটাকে বড় ভালোবেসে ফেলেছেন নওয়াজ খান। এক-এক সময় তাঁর মনে হত, এই দ্বীপে যে-উপনিবেশ গড়ে উঠেছে, তার কোনো প্রয়োজনই ছিল না। কতকগুলো দুর্দান্ত কয়েদিকে বিচ্ছিন্ন ভাবে রাখলেই তাদের স্বভাব শুধরে যাবে, এমন বিশ্বাস তাঁর ছিল না।
প্রয়োজন থাক আর না-ই থাক, তবু এখানে উপনিবেশ গড়ে উঠেছে। এই দ্বীপের যারা বাসিন্দা, তাদের শতকরা নিরানব্বই জনই জঘন্য প্রকৃতির মানুষ। দেশকাল সম্বন্ধে তাদের কিছুমাত্র ধারণা নেই, দেশের ভালোমন্দ নিয়ে এদের কোনো ভাবনা নেই। নেশা আর। মেয়েমানুষ পেলেই এরা খুশি। জীবনে এ-সবই এদের চূড়ান্ত চাওয়া। এর বেশি দাবি এদের নেই, এর বাইরে এরা কিছু বুঝতেও চায় না।
এই কুৎসিত মানুষগুলিকে ঘৃণা করতেন নওয়াজ খান, কিন্তু আজকাল এদের জন্য করুণা হয়। বড় বেদনা বোধ করেন তিনি।
বঙ্গোপসাগরের এই দ্বীপে কত বছর কেটে গেল তার? কখনো কখনো ভাববার চেষ্টা করেন নওয়াজ খান। স্মৃতিটা কেমন যেন ঝাপসা হতে শুরু করেছে। তবু সেই তারিখ এবং সালটা হুবহু মনে করতে পারেন।
আঠার শ’ আটান্নর দশই মার্চ ওয়াকার সাহেবের সঙ্গে এই দ্বীপে এসে পৌঁছেছিলেন নওয়াজ খান। এটা উনিশ শ’ এগারো সাল। মাঝখানে পুরো তিপ্পান্নটা বছর কেটে গিয়েছে।
তিপ্পান্ন বছর এই দ্বীপের অন্য বাসিন্দাদের সঙ্গে ফুসফুসে একই নোনা বাতাস টানছেন নওয়াজ খান। অন্য সকলের মতো এই উপনিবেশের ভাগ্যের সঙ্গে, এর সুখ-দুঃখের সঙ্গে, নিজের ভাগ্য এবং সুখ-দুঃখ একাকার করে মিশিয়ে দিয়েছেন। তাই এই দ্বীপটার ওপর কেমন যেন মায়া পড়ে গিয়েছে।
এতগুলো বছর কাটিয়ে আজকাল নওয়াজ খানের মনে হয়, বঙ্গোপসাগরের এই দ্বীপ, এর উপনিবেশ, এর বাসিন্দা-সবাইকেই বড় আপন করে নিয়েছেন।
তিপ্পান্ন বছর এই দ্বীপ ছেড়ে কোথাও যান নি নওয়াজ খান। সাজার মেয়াদ ফুরোবার পরও এখানেই থেকে গিয়েছেন। আগে আগে প্রায়ই ভাবতেন, মেইনল্যাণ্ডে চলে যাবেন। কিন্তু কোনদিন যেতে পারেন নি। এইদ্বীপটাকে যেমন তিনি ভালোবেসেছেন, এইদ্বীপও বুঝি তেমনি তাকেও ভালবেসে ফেলেছে। চলে যাবার কথা ভেবেছেনই শুধু, কিন্তু এই দ্বীপ অদৃশ্য শেকলে যেন তাকে বেঁধে রেখেছে। সেটা ছিঁড়ে চলে যাওয়া সম্ভব হয় নি।
এখানে থেকেই বরাবর মেইনল্যাণ্ডের সঙ্গে যোগাযোগ রাখার চেষ্টা করেছেন নওয়াজ খান। যতখানি সম্ভব, দেশের চলতি জীবনধারার খোঁজ রেখেছেন। আঠার শ’ সাতান্নতে সিপাহী বিদ্রোহ তো নিজের চোখেই দেখে এসেছেন। সে-বিদ্রোহে তার অসাধারণ এক ভূমিকাও ছিল।
তিনি জানেন, আঠার শ’ পঁচাশিতে ভারতের জাতীয় কংগ্রেসের জন্ম। সেই বছরই বর্মা মুলুকে তৃতীয় ইঙ্গ-ব্ৰহ্ম যুদ্ধ হয়ে গেল। (সেই যুদ্ধের কয়েদিদের তো আন্দামানেই দেখেছেন নওয়াজ খান)। স্বাধীনতার জন্য এই শতকের প্রথম থেকেই আবার সংগ্রাম শুরু হয়েছে। এই তো সেদিন মুন্সিজির কাছে খবর পেয়েছেন, কয়েক দিনের মধ্যেই বাংলা দেশে থেকে আজাদী লড়াইর বন্দিরা এখানে এসে পড়বে।
মুন্সিজির মুখে খবরটা পাবার পর থেকেই অস্থির হয়ে উঠেছেন নওয়াজ খান। অদ্ভুত। এক উত্তেজনা তার ওপর ভর করে বসেছে।
এই কটা দিন গারাচারামা, পাহাড়গাঁও, লম্বা লাইন, গোল ঘর, মিঠাখাড়ি, ব্যাম্বু ফ্ল্যাট, ডাণ্ডাস পয়েন্ট–এই উপনিবেশের এক মাথা থেকে আর এক মাথায় উন্মাদের মতো ছুটে বেড়াচ্ছেন।
ডিলানিপুরের কুঠি থেকে ভোর হতে না-হতেই বেরিয়ে পড়েন। ফিরতে ফিরতে রাত হয়ে যায়। সারাটা রাত ঘুমোতে পারেন না। ছটফট করেন। দিনরাত বিচিত্র এক ঘোরের মধ্যে কেটে যায় নওয়াজ খানের। এই দ্বীপের কথা ভাবতে ভাবতে কিছুতেই স্থির থাকতে পারেন না।
কী আছে এইদ্বীপের? মহিমা নেই, গরিমা নেই, গৌরব নেই। মেইনল্যাণ্ডের মানুষের মনে এইদ্বীপ সম্বন্ধে যা আছে, তা হল ধিক্কার, ঘৃণা, আতঙ্ক। বিপুল ভারতবর্ষের গৌরবের ইতিহাসে এর কোনো ভূমিকাই নেই।
তবু জীবনের তিপ্পান্নটা বছর কাটিয়ে এইদ্বীপটাকে বড় ভালোবেসে ফেলেছেন নওয়াজ খান। সুখে দুঃখে, আশায় নৈরাশ্যে, সব সময় এইদ্বীপের সঙ্গে সঙ্গেই আছেন তিনি। এই দ্বীপের ভাগ্যকে নিজের ভাগ্য বলেই মেনে নিয়েছেন।
নওয়াজ খান ভাবেন, বঙ্গোপসাগরের এই বিচ্ছিন্ন দ্বীপ তার জঘন্য বাসিন্দাদের নিয়ে চিরদিনই কি অপমানিত, ঘৃণিত এবং ধিকৃত হয়ে পড়ে থাকবে? ভাবতে ভাবতে মাথা গরম হয়ে ওঠে। তারপর যখন মস্তিষ্কের উত্তাপ জুড়িয়ে আসে তখন মনে হয়, এই দ্বীপের প্রথম উপনিবেশের প্রথম দিকের বাসিন্দা হিসাবে তার অনেক দায়। তিনি স্থির করে ফেলেছেন, বিপুল ভারতবর্ষের ইতিহাসে আন্দামান দ্বীপের একটা গৌরবময় অধ্যায় যোগ করে দেবেন। সেই আশায়, সেই উত্তেজনায় এই উপনিবেশের এক প্রান্ত থেকে আর-এক প্রান্তে প্রতিটি মানুষের কাছে তিনি ছুটে বেড়াচ্ছেন।
.
এখন দুপুর। সূর্যটা সরাসরি দ্বীপের মাথায় উঠে এসেছে।
আন্দামানের আকাশে এই মরশুমে কোত্থেকে যেন ঝাঁকে ঝাঁকে পারদেশি পাখি চলে এসেছে। ছোট ছোট পাখিগুলো খুশিতে ডগমগ হয়ে পাক খেয়ে খেয়ে উড়ছে।
কোনো দিকে খেয়াল নেই নওয়াজ খানের। জঙ্গলের ভেতর দিয়ে চড়াই ভাঙতে ভাঙতে তুষণাবাদের দিকে চলেছেন। সারা দেহ বেয়ে দরদর করে ঘাম ছুটছে। পা আর চলতে চায় না। হাঁটু দুটো ভেঙে আসছে। অসহ্য তৃষ্ণায় বুক ফেটে চৌচির হয়ে যাবে বুঝি। এগুতে এগুতে মনে হচ্ছে, কোমরটা বুঝি খসেই যাবে।
কিন্তু নওয়াজ খানকে এগুতে হবেই। কাল সন্ধ্যায় পোর্ট মোয়াট এসেছিলেন। রাতটা সেখানে কাটিয়ে সকালে তুষণাবাদের দিকে রওনা হয়েছেন।
সূর্যটা মাথার ওপর থাকতে থাকতেই তুষণাবাদের ‘বীটে’ পৌঁছে গেলেন নওয়াজ খান।
এই উপনিবেশের একটি মানুষকেও তিনি বাদ দেবেন না। কুঠিবাড়ি-ক্ষেতিবাড়ি-টাপু বিজন-জঙ্গলের বীট–সব জায়গায় ঘুরে ঘুরে, সব মানুষের কাছেই যাবেন। ভারতের প্রথম স্বাধীনতা সংগ্রামের সৈনিক হিসাবে তাঁর অনেক দায়িত্ব। সেই দায়িত্ব পালনের তাগিদেই কদিন ধরে আন্দামান তোলপাড় করে বেড়াচ্ছেন।
‘বীটে’ এখন খানাপিনার সময়। ‘ফেলিং’-এর কাজ আপাতত বন্ধ রেখে কুলি জবাবদার-ফরেস্ট গার্ড–সবাই ঝুপড়িতে ফিরে এসেছে।
দু চারজন নতুন কয়েদি ছাড়া এই দ্বীপের প্রায় সকলের সঙ্গেই নওয়াজ খানের জান-পয়চান। এই ‘বীটে’র যারা তাঁকে চেনে, হল্লা করতে করতে তারা ঝুপড়ি থেকে বেরিয়ে পড়ল, খান সাহেব এসেছে, খান সাহেব এসেছে–
ঝুপড়িগুলোর সামনে খানিকটা সমতল ঘাসের জমি। জমাদার শিবরাম পাণ্ডে স্বয়ং সেখানে রশির খাঁটিয়া পেতে দিল। নওয়াজ খানকে খাতির করে বসিয়ে বলল, বসুন, বসুন খান সাহেব। অ্যাদ্দিনে আমাদের কথা মনে পড়ল!
জবাবে অল্প একটু হাসলেন নওয়াজ খান।
এক পাশে চুপচাপ দাঁড়িয়ে ছিল লখাই। নওয়াজ খানকে সে চেনে না। তবুও সুর্মারঞ্জিত দু’টি চোখ, মাথায় জরিদার তাজ, পরনে কামদার শিলোয়ার, কলিদার কুর্তা, শুড়তোলা বাহারে নাগরা, ধবধবে ভ্র এবং চুলের এই দীর্ঘ পুরুষটিকে দেখে তার মনে সম্ভ্রম জেগেছে। নওয়াজ খান যে একজন বিশিষ্ট ব্যক্তি, শিবরাম পাণ্ডের খাতিরের নমুনা দেখে এটা আন্দাজ করতে কোনো অসুবিধাই হচ্ছে না লখাইর।
লখাইর ঠিক পাশেই দাঁড়িয়ে রয়েছে জগদীপ।
লখাই জিজ্ঞেস করল, এ কে?
নওয়াজ সাহেব। বড়ে খানদানি আদমী। আন্দামানের সবাই চেনে তাঁকে। কমিশার সাহিব খুব খাতির করে।
শিবরামের রশির খাঁটিয়াতে শুয়ে পড়েছিলেন নওয়াজ খান।
এখানে আসার সময় রোদে, উত্তেজনায় এবং চড়াই ভাঙার ধকলে প্রাণটা বেরিয়ে যাবার উপক্রম হয়েছিল। সত্তর পঁচাত্তর বছর বয়স হয়েছে। এমনিতেই শরীর দুর্বল। তার ওপর কয়েক দিন ধরে সমানে অনিয়ম এবং ছোটাছুটি চলছে।
খানিক জিরিয়ে সুস্থ হলেন নওয়াজ খান। তারপর কুলি-জবাবদারদের সঙ্গে রোটি ভাজি-ডাল দিয়ে খানাপিনা সারলেন।
একটু পর কুলি-জবাবদারেরা আবার ‘ফেলিং’-এর কাজে চলে গেল।
এবার শিবরাম পাণ্ডে বলল, কী ব্যাপার খানসাহিব, এত তখলিফ করে এই জঙ্গলে এলেন যে?
একটু দরকার আছে।
কী দরকার?
নওয়াজ খান জবাব দিলেন না। এক মুহূর্ত কী যেন ভেবে নিয়ে জিজ্ঞেস করলেন, ‘ফেলিং’-এর কাজ কখন শেষ হবে?
বিকেলে। আজকাল সন্ধে হলেই জারোয়ারা ঝামেলা বাধাচ্ছে। তাই বিকেলে ‘ফেলিং’ বন্ধ করে দিই।
নওয়াজ খান এবার প্রশ্ন করলেন, এখানে একটা বুশ পুলিশের ক্যাম্প আছে না?
জি, খানসাহিব।
বিকেলে কুলিরা ফিরলে ওরা বুশ পুলিশদের ডেকে আনতে পারবে?
পারবে।
.
বিকেলের দিকে রোদে গলা সোনার রং ধরল।
জঙ্গলের মাথায় প্রবাসী পাখিগুলো এতক্ষণ পাক খেয়ে উড়ছিল। এখন আর তাদের পাত্তা নেই। আন্দামানের আকাশে বাতাসের খামখেয়ালে কোত্থেকে যেন পেঁজা তুলোর মতো সাদা সাদা অসংখ্য মেঘের টুকরো ভেসে এসেছে। রোদের রং বদলালেও তেজটা এখনো পুরাপুরি বজায় আছে।
বেশ খানিকটা বেলা থাকতেই কুলি-জবাবদাররা ঝুপড়িতে ফিরে এল। শিবরাম পাণ্ডে তাদের কারোকে পাঠাল না। নিজে গিয়ে বুশ পুলিশদের ডেকে আনল। সকলে ঝুপড়ির সামনে ঘাসের জমিটায় বসে পড়ল।
নওয়াজ খান বুঝে উঠতে পারছিলেন না, ঠিক কিভাবে শুরু করবেন।
শিবরাম পাণ্ডে বলল, সবাইকে তো জুটিয়ে দিলাম। এবার যা বলতে চান, বলুন–
হাঁ, বলব। কেশে গলাটা সাফ করে নিলেন নওয়াজ খান। তারপর শুরু করলেন, যে-জন্যে এসেছি সেটা বলার আগে আর একটা কথা আছে।
কুলি-জবাবদার-পুলিশরা চুপচাপ বসে রয়েছে। সকলের মুখের ওপর দিয়ে দৃষ্টিটাকে একবার ঘুরিয়ে নিয়ে গেলেন নওয়াজ খান। তারপর গাঢ়, গম্ভীর স্বরে বলতে লাগলেন, কদিন ধরে আমি তামাম আন্দামান ঘুরে বেড়াচ্ছি। গারাচারামা, পাহাড়গাঁও, হার্দু, চৌলদাই, বিগি লাইন, এবারডিন বস্তি–সব জায়গায় গিয়ে যাকে পাচ্ছি, তাকেই কথাটা বলছি।
শিবরাম পাণ্ডে সামান্য অসহিষ্ণু হয়ে উঠল, আসল কথাটা বলুন খানসাহিব।
হাঁ হাঁ বলব, হোড়া সবুর।
রশির খাঁটিয়াটার ওপর বসে ছিলেন নওয়াজ খান। এবার কুলি-জবাবদারদের মধ্যে নেমে এলেন। বললেন, তামাম মেইনল্যাণ্ড জুড়ে ইংরাজদের সাথ লড়াই শুরু হয়ে গিয়েছে।
সামনের লোকগুলো চমকে উঠল।
শিবরাম পাণ্ডে আঁতকে ওঠে, ইংরাজদের সাথ লড়াই! কাহে?
আজাদীর জন্যে।
বিমূঢ়ের মতো তাকিয়ে রইল শিবরাম পাণ্ডে।
কোনো দিকে হুঁশ নেই নওয়াজ খানের। উত্তেজিত, চড়া গলায় তিনি বলে যাচ্ছেন, মেইনল্যাণ্ডের সব লোক খেপে উঠেছে। সবাই চায়, ইংরাজ আমাদের মুলুক ছেড়ে চলে যাক।
সামনের কুলি-জবাবদাররা সাড়াশব্দ করছে না। আজাদী যে ঠিক কী বস্তু, সে-সম্বন্ধে তাদের কোনো ধারণাই নেই। আর ধারণা নেই বলেই নওয়াজ খানের কথাগুলো তাদের কাছে ধাঁধার মতো ঠেকছে। অবাক হয়ে কথাগুলো শুনছে ঠিকই, কিন্তু কিছুই তাদের মাথায় ঢুকছে না।
নওয়াজ খান বলতে লাগলেন, তোমরা সেলুলার জেল দেখেছ। ইংরাজ আন্দামানেই খালি সেলুলার জেল বানায়নি। তামাম মুলুক জুড়ে সেলুলার জেলের মতো কয়েদখানা বানিয়েছে। ভারতের সব মানুষকে কয়েদি বানিয়ে রেখেছে।
শিবরাম পাণ্ডে ফিশফিশ করে বলল, কী বলছেন খানসাহিব!
বার বার আমি এই দ্বীপের সবাইকে বোঝাবার চেষ্টা করেছি, লেকিন কেউ বোঝেনি আমার জ্বালাটা। খুদাতাল্লার নামে বলছি, দুনিয়ার সব কিছুর নামে বলছি, তোমরা আমাকে একটু বোঝো। আমার পাশে এসে দাঁড়াও। বলে একটু থামলেন নওয়াজ খান। বুক তোলপাড় করে বড় বড় শ্বাস পড়ছে। এক হাতে বুকটা চেপে তিনি ফের শুরু করলেন, আমার অনেক বয়েস হয়েছে। বেশিদিন আর বাঁচব না। মরার আগে ইংরাজদের সাথ শেষ বুঝাঁপড়াটা করে যাব। তোমরা খালি আমার পাশে এসে দাঁড়াও।
শিবরাম পাণ্ডের গলার ভেতর থেকে ভয়ার্ত একটা শব্দ বেরিয়ে এল।
নওয়াজ খান বলতে লাগলেন, ভারতের সব জায়গায়র সব মানুষ আজাদীর জন্য পাগল হয়ে উঠেছে। আমরা কি চুপচাপ বসে থাকব?
কেউ জবাব দিল না। আসলে জবাবটা তাদের জানা নেই।
নওয়াজ খান থামলেন না, এক রোজ আজাদীর জন্যে লড়াই করে এই দ্বীপে এসেছিলাম। ভেবেছিলাম সিপাহী লড়াইর যে আগুন–
নওয়াজ খানের কথা শেষ হবার আগেই জঙ্গল ছুঁড়ে পোর্ট ব্লেয়ার থানার থানাদার (দারোগা) এবং জনচারেক পুলিশ এসে পড়ল।
থানাদার বলল, এই যে খান সাহেব, আপনি এখানে! এদিকে আপনার খোঁজে তামাম আন্দামান ছুঁড়ে বেড়াচ্ছি।
কেন?
আপনাকে অ্যারেস্ট করার ওয়ারেন্ট আছে। চলুন।
একবার অসহায়, হতাশ চোখে সামনের মানুষগুলোর দিকে তাকালেন নওয়াজ খান। তারপর থানাদারের দিকে ঘুরে বললেন, চলুন।
তুষণাবাদের এই ‘বীটে’ যে-কথা বলতে শুরু করেছিলেন তা আর শেষ করতে পারলেন না নওয়াজ খান।
সবাই দেখল, নওয়াজ খান নামে দীর্ঘ পুরুষটি থানাদার আর পুলিশদের সঙ্গে সামনের জঙ্গলের মধ্যে অদৃশ্য হয়ে গেলেন।
.
মন ভারি খারপ হয়ে আছে লখাইর। নওয়াজ খানকে এর আগে দেখে নি সে। তার কথাগুলো ঠিকমতো বোঝে নি। তবু নওয়াজ খান সম্বন্ধে অদ্ভুত এক সম্ভ্রম জেগেছে লখাইর মনে।
জঙ্গলের মাথায় সন্ধে ঘনিয়ে আসছে।
নওয়াজ খানের কথাগুলো ভাববার চেষ্টা করছে লখাই। জমাদার শিবরাম পাশে এসে বসল।
লখাই আস্তে আস্তে বলল, আচ্ছা শিবরামজি, পুলিশ খানসাহিবকে ধরল কেন?
লখাইর পিঠে বিরাট এক থাপ্পড় কশিয়ে শিবরাম পাণ্ডে খেঁকিয়ে উঠল, মুরুখ কহিকা। আরে উল্লু, খানসাহিব যে আজাদীর জন্যে ইংরাজদের সাথ লড়াই বাধাতে চায়। সেই জন্যই তো পুলিশ ধরল।
বিড় বিড় করে লখাই বলল, আজাদী কী? আজাদী কী? খানিকটা বকর বকর করে শিবরাম পাণ্ডে চলে গেল।
লখাই ভাবতে লাগল। এতকাল তার ধারণা ছিল, খুন-খারাপি-রাহাজানি-চুরি-ছেনতাই করলে পুলিশে ধরে। কিন্তু আজ দেখল, আজাদীর জন্য ইংরাজের সঙ্গে লড়াই করার কথা বললেও পুলিশ রেহাই দেয় না।
লখাইর হঠাৎই মনে হল, খুনখারাপি ইত্যাদি জঘন্য অপরাধের বাইরেও এমন অনেক কিছু আছে, যার কারণে পুলিশের কুনজরে পড়তে হয়। কিন্তু সে জন্য বোধ হয় এতটুকু অসম্মান কি অগৌরব নেই।
.
৫৪.
পেটি অফিসার নসিমুল গণি কেন যে তোষামোদ করে জঙ্গলে পাঠিয়েছিল, এবার একটু একটু টের পেতে লাগল লখাই।
সেই যে কানখাজুরায় কেটেছিল, তারপর থেকে তার শরীরটায় আর জুত নেই। এবার একটু একটু করে আমাশা আর পালাজ্বরে ধরল। রোজই বিকেলের দিকে পালা করে জ্বরটা আসে, মাঝরাতে ঘাম ছুটিয়ে ছেড়ে যায়।
আমাশা আর পালাজ্বরে দিনকয়েকের মধ্যে লখাই বড় কাবু হয়ে পড়ল। দিনকে দিন শরীরটা শুকিয়ে যেতে লাগল।
এতদিন গ্রাহ্য করে নি শিবরাম পাণ্ডে। কিন্তু যখন দেখল, শুধু লখাই-ই নয়, ‘বীটে’র আরো জন দশেক কুলি পালাজ্বরে পড়েছে, এবং ‘ফেলিং’-এর কাজ একরকম বন্ধ হওয়ার উপক্রম, তখন কিঞ্চিৎ টনক নড়ল।
একদিন জন ছয়েক বুশ পুলিশের হেপাজতে লখাই আর দশ জন কুলিকে সেলুলার জেলের হাসপাতালে পাঠিয়ে দিল শিবরাম।
.
সকাল হতে না হতে তুষণাবাদ থেকে রওনা হয়েছিল লখাইরা। সেলুলার জেলে পৌঁছতে পৌঁছতে বিকেল হয়ে গেল।
আজ ডাক্তারি পরীক্ষা হবে না। কাল সকালে আবার জেল হাসপাতালে আসতে হবে।
যে বুশ পুলিশরা লখাইদের সঙ্গে করে এখানে এনেছিল, জেল সুপারিনটেনডেন্ট সাহেবের সঙ্গে দেখা করে তারাই সব ব্যবস্থা করে ফেলল। আজকের রাতটার মতো সকলে ফিনিস্ক বের বিজনে থাকবে। সকালে জেল হাসপাতালে ব্যারামী কুলিদের দেখিয়ে বিকেলে তুষণাবাদে ফিরে যাবে।
ব্যবস্থা অনুযায়ী বুশ পুলিশরা লখাইদের সঙ্গে নিয়ে ফিনিক্স বে রওনা হল।
বিজন পর্যন্ত আর পৌঁছতে হল না। তার আগেই রোজ বিকেলের দিকে নিয়ম করে যে পালা জ্বরটা আসে সেটা এসে পড়ল। ধুঁকতে ধুঁকতে এগুতে লাগল লখাই।
ফিনিক্স বের বিজনে এসে ভিখন আহীরের সঙ্গে দেখা হয়ে গেল।
লখাইর চেহারা দেখে ভিখন প্রায় আঁতকে ওঠে, এ লখাই ভেইয়া, চেহারার এমন হাল করেছিস কেমন করে?
যে লখাই খুনিয়ারা, দুর্দান্ত, সামান্য একটু সহানুভূতির কথায় সে কেঁদে ফেলল। বলল, আমাশা আর পালাজ্বর আমাকে সাবাড়ে করে দিচ্ছে রে ভিখন। বেশিদিন বাঁচব না। নির্ঘাৎ মরে যাব।
ভিখন সান্ত্বনা দেয়, মরার কথা বলছিস কেন? ঠিকমতো দাওয়াই পড়লে রোগ সেরে যাবে।
লখাইর চেহারা দেখে আর তার মরার কথাটা শুনে খুব দুঃখ করল ভিখন, সমবেদনা জানাল। মানুষের সহানুভূতির স্বাদ যে কত মিঠে, জীবনে এই প্রথম বুঝল লখাই।
ভিখনের সঙ্গে অনেক কথা হল। আন্দামান রিলিজ পেয়ে সে ফিনিক্স বের এই বিজনে এসে আছে। আজকাল হার্দুর ব্রিকফিল্ডে সে ইট পোড়ায়। অনেক কাল লখাইকে ছেড়ে আছে, সেজন্য বড় কষ্ট হয় ভিখনের। লা ডিনের খানা থেকে রোজ রোজ ভাগ নিয়েছে, অথচ তার বদলে কিছুই দিতে পারে নি। এজন্য তার অনুতাপের শেষ নেই। এমনি অনেক কথা বলে যায় ভিখন।
সন্ধের দিকে পালাজ্বরের দাপট অনেকটা কমে এল।
ভিখন বলল, চল লখাই ভেইয়া, একটু ঘুরে আসি। তোর সাথ অনেক কথা আছে। সে-সব বিজনে বসে হবে না।
বিজন-এর জমাদারের হুকুম নিয়ে লখাইকে সঙ্গে করে বেরিয়ে পড়ল ভিখন।
লখাই বলল, কোথায় যাবি?
হাবরাডিন বাজারে রংতামাশার খেল আছে। নাচাগানা হবে। তাই দেখতে যাব।
.
বাজার পেছনে ফেলে ভিখন যখন সোজা এবারডিন জেটির দিকে চালতে লাগল তখন লখাই বলল, এ কোথায় যাচ্ছিস রে শালে? রংতামাশা, নাচাগানা কোথায়?
ও-সর রাত্তিরে হবে। আগে জেটিতে চল।
পাথরের জেটিটা সোজা উপসাগরে ঢুকে গিয়েছে। ভিখন আহীর আর লখাই সেখানে পাশাপাশি বসল।
জেটিটা অন্ধকার। আশেপাশে অন্য কোনো মানুষজন নেই। উন্মাদ উপসাগর পাথুরে দেওয়ালে অবিরাম মাথা কুটছে। দূরের উঁচু উঁচু টিলাগুলি নারকেল গাছে ছয়লাপ। নারকেলের পাতায় পাতায় সামুদ্রিক বাতাস সাঁই সাঁই করে বেজে যাচ্ছে।
হঠাৎ সামনের দিকে নজর পড়ল লখাইর। সিসোস্ট্রেস উপসাগরের মাঝখানে বিরাট একটা জাহাজ নোঙর ফেলে আছে। একবার দেখেই লখাই চিনতে পারল, এই জাহাজেই তারা কালাপানির এই দ্বীপে এসেছিল। সেই এলফিনস্টোন জাহাজ।
আস্তে আস্তে লখাই বলল, কবে জাহাজ এসেছে রে ভিখন?
কাল। একটু চুপ করে রইল ভিখন। তারপর ফিশফিশ করে বলতে লাগল, জানিস লখাই ভেইয়া, এই জাহাজে আজাদী লড়াইর কয়েদিরা এসেছে।
আজাদী লড়াই! লখাই চমকে উঠল। সঙ্গে সঙ্গে একটি দীর্ঘ চেহারার পুরুষের কথা মনে পড়ল তার। নওয়াজ খান। বিড় বিড় করে লখাই বলল, আজাদীর লড়াই হয়ে গিয়েছে?
লখাইর কথাগুলো ভিখনের কানে গিয়েছিল। সে বলল, হাঁ, বাংলা মুলুকে আজাদীর লড়াই হয়েছে।
সত্যি?
হাঁ সচ্। রামজি কসম।
অনেকক্ষণ চুপচাপ। হঠাৎ লখাই বলল, নওয়াজ খান সাহেবকে চিনিস ভিখন?
হাঁ হাঁ, জরুর। আন্দামানবালা কে না চেনে খানসাহিবকে?
গলার স্বরটা খাদে ঢুকিয়ে ফেলল ভিখন, নওয়াজ খানের মাফিক ইতনা বড়ে মরদ আন্দামানে আর কয়েদ খাটতে আসে নি। আজাদীর জন্যে এংরাজবালাদের সাথ লড়াই করে এখানে এসেছিল। এখানে এসেও বার বার এংরাজবালাদের সাথ লড়াই বাধাতে চেয়েছে। লেকিন কয়েদি কুত্তাগুলো তার সাথ হাত মেলায় নি। এই তো এবারও লড়াইর ইন্তেজাম করেছিল খানসাহিব। বহুত খারাপ নসিব, খানসাহিবকে কমিশনার সাহিব আটক করেছে। মুন্সিজি সেদিন বলছিল, এংরাজবালা খানসাহিবকে নাকি এই দ্বীপে থাকতে দেবে না। মেইনল্যাণ্ডে ফেরত পাঠিয়ে দেবে।
নওয়াজ খানের কথা ভাবতে চেষ্টা করল লখাই। এক-একটা মানুষ আছে, যারা জীবনে একবার মাত্র দেখা দিয়েই মনের ওপর গভীর ছাপ রেখে যায়। নওয়াজ খানের সঙ্গে সেভাবে পরিচয় হয় নি লখাইর, কিন্তু একটিবার দেখে, কয়েকটা মাত্র কথা শুনে, তাকে কিছুতেই ভুলতে পারছে না সে।
এখন ঘাম দিয়ে জ্বর ছাড়তে শুরু করেছে। এই সময়টা মাথা বড়ে ফাঁকা ফাঁকা লাগে, শরীর ভয়ানক দুর্বল হয়ে পড়ে। আশক্ত শরীরে, ফাঁকা মাথায় এই মুহূর্তে নওয়াজ খানের কথা ঠিকমতো ভাবতে পারছে না লখাই। তবু কেন জানি তার মনে হল, ইংরাজদের সঙ্গে লড়াই করে কাল যারা এই দ্বীপে কয়েদ খাটতে এসেছে, তাদের সঙ্গে নওয়াজ খানের কোথায় যেন একটা যোগ আছে।
কিছুক্ষণ বাদে সামুদ্রিক বাতাসে শীত ধরে গেল।
লখাইকে নিয়ে উঠে পড়ল ভিখন। বেশ খানিকটা রাত হয়েছে। এবারডিন বাজারের দিকে চলতে চলতে সে একেবারে ভিন্ন কথা পাড়ল, এ লখাই দাদা, একটা বড় বুরা খবর আছে।
লখাই বলল, কী খবর?
শুনলে তোর গু হবে।
আরে, বল না শালে।
তোকে এক রোজ চান্নু সিংয়ের কথা বলেছিলাম না?
চান্নু কুত্তাটা আবার কে?
পুরানা এক কয়েদি। ইয়াদ করে দ্যাখ লখাই দাদা। সেই যে-শালে সোনিয়াকে শাদি করতে চায়–মনে করতে পারছিস না?
এবার লখাইর মনে পড়ল। বঙ্গোপসাগর পাড়ি দিয়ে সেলুলার জেলে আসার কয়েকদিন পরই ভিখন কোত্থেকে যেন খবরটা জুটিয়ে এনেছিল। শুনে খেপে উঠেছিল লখাই।
প্রায় দুমাসের মতো তুষণাবাদের ‘বীটে’ কাটিয়ে এসেছে লখাই। এর মধ্যে উজাগর সিং, মিমি খিন, ফরেস্ট গার্ড আবর খান, জগদীপ, মঙ ফা, জারোয়া–বিচিত্র মানুষ আর বিচিত্ৰতর ঘটনার মধ্যে ডুবে ছিল সে। আন্দামানের অরণ্য বাকি পৃথিবী থেকে তাকে। বিচ্ছিন্ন করে ফেলেছিল।
তুষণাবাদে থাকার সময় মাঝে মাঝে সোনিয়ার কথা ভাবতে চেষ্টা করেছে লখাই। কিন্তু ভাবনাটা তেমন জমে নি।
লখাইর মনে হয়, আন্দামানের জঙ্গল বড় সাতিক। সেখানে যে ঢোকে তাকেই সে গ্রাস করে ফেলে। শুধু গ্রাসই করে না, তার মন থেকে বাইরের সমস্ত স্মৃতি মুছে ফেলে। একবার সেখানে যে যায়, নিজের ভাবনা ছাড়া অরণ্য তাকে অন্য কিছুই চিন্তা করতে দেয় না।
লখাইর মুখের দিকে তাকিয়ে ছিল ভিখন। বলতে শুরু করল, একেবারে পাক্কা খবর পেয়েছি লখাই দাদা।
কী খবর?
তিন রোজের মাথায় চান্নু শালের সাথ সোনিয়ার শাদি হয়ে যাবে।
অনেক, অনেকদিন পর সোনিয়ার যে-সংবাদটা পাওয়া গেল সেটা আদৌ সুখকর নয়। সে হচ্ছে সেই জাতের মানুষ, যখন যা হাতের সামনে পায় তা-ই নিয়েই মেতে ওঠে। তখন দুনিয়ার বাকি সব কিছু ভুলে যায়।
এই মুহূর্তে পালাজ্বর, আমাশা, এবারডিন বাজারে যাওয়ার এই সড়ক, এই অন্ধকার রাত্রি–পৃথিবীর সব কিছু ভুলে ক্ষিপ্ত হয়ে ওঠে লখাই, সোনিয়াকে শাদি করবে চান্নু! কক্ষনো না! শালেকে খুন করব।
ত্রস্ত স্বরে ভিখন বলল, লেকিন লখাই ভেইয়া, ডিপটি কমিশার সাহিব শাদির ব্যবস্থা যে বিলকুল পাক্কা করে দিয়েছে।
কে বলল?
রোজ রোজ রেণ্ডিবারিক কয়েদখানায় তাঁত বোনা শেখাতে যায় যে পিয়ারীলাল সে বলেছে। পোড়া, বীভৎস মুখটা কাচুমাচু করে ভিখন বলল, খবরটা একেবারে সাচ্চা।
আক্রোশে চোখ জোড়া জ্বলছে লখাইর। চোয়াল কঠিন হয়ে উঠেছে।
প্রায় দুটো মাস আন্দামানের জঙ্গল তাকে দুনিয়া থেকে দূরে সরিয়ে রেখেছিল। এর ভেতর সোনিয়ার কথা তেমন করে ভাবে নি লখাই। সোনিয়াকে একরকম বুঝি ভুলতেই বসেছিল। কিন্তু এখন, এই মুহূর্তে অদ্ভুত এক উত্তেজনা আর আক্রোশের মধ্যে লখাই বুঝতে পারল, দারিয়ার সেই সঙ্গিনী তার স্মৃতির গোপন কুঠুরিতে থেকেই গেছে।
.
হাঁটতে হাঁটতে শেষ পর্যন্ত তারা এবারডিন বাজারে এসে পড়ল।
চীনা রেড্ডির সরাইখানার সামনে রং-তামাশার খেল চলছে। চট বিছিয়ে নাচের আসর বসানো হয়েছে। চারপাশে গুটিকতক গ্যাসের বাতি জ্বলছে।
ফিনিক্স বে, ডিলানিপুর, হার্দু, চৌলদাই–পোর্ট ব্লেয়ারের নানা বিজন আর টাপু থেকে কয়েদিরা রং-তামাশার আসরে এসে জমায়েত হয়েছে। তা ছাড়া পাহাড়গাঁও, গারাচারামা, ডাণ্ডাস পয়েন্ট অর্থাৎ পেনাল কলোনির অন্য সব বস্তি থেকেও অনেকে এসেছে।
এখন পুরোদমে নাচ চলছে।
এক হট্টাকাট্টা চেহারার কয়েদি দাড়িগোঁফ চেঁছে, মাথায় পরচুলা লাগিয়ে, চোখে মোটা রেখায় সূর্মার টান মেরে, টকটকে একটা লাল ঘাঘরা পরে নাচনেবালী সেজেছে। একটা দোপাট্টাও জুটিয়েছে। ঘোমটার আকারে সেটা মাথায় তুলে কোমরে লছক খেলাবার চেষ্টা করছে। কোমরটা কিন্তু ঘুরছে না। থলথলে মাংসল ভুঁড়িটাই দোল খাচ্ছে।
তামাশাবালী নানা ভঙ্গি করছে। কোমর দোলাচ্ছে, চোখের চাকু মারছে, আর কর্কশ বাজখাই স্বরটাকে যতটা সম্ভব মোলায়েম করে গাইছে?
আ ভো সৈয়া কা করি হ্যায় আঁইরে
চৈতো বীতর যাইছে।
পতোয়া লিখা লিখা ভেজা বিদেশোয়া
সৈঁয়া ছোড় দে নোকরিয়া–
ছোড় দে নোকরিয়া—
তালের মাথায় তামাশাবালী একই সঙ্গে কোমর আর মাথা দোলায়। শুধু কি তার কোমর আর মাথাই দুলছে, চারপাশের মানুষগুলো সমানে মাথা ঝাঁকাচ্ছে। থেকে থেকে হল্লা করে উঠছে, শাবাশ দিলজ্বালানেবালী–
শাবাশ নাচনেবালী, দিল খুশকরনেবালী—
শাবাশ জানতুড়নেবালী–
এক পাশে চুপচাপ দাঁড়িয়ে রয়েছে লখাই। অন্য সময় হলে এই খেমটা নাচ থেকে, এই রং-তামাশার খেল থেকে সকলের মতো সেও মজা লুটত। কিন্তু সোনিয়ার জন্য উত্তেজনা, আক্রোশ এবং হতাশা-মেশানো বিচিত্র এক মনোভাব তাকে অস্থির করে রেখেছে। কোনো ব্যাপারেই এখন তার হুঁশ নেই, ভ্রূক্ষেপ নেই।
হঠাৎ পাশ থেকে ফিশফিশ করে ভিখন ডাকল, লখাই দাদা—
ডাকছিস কেন?
আমার কাছে আয়।
ভিখনের পাশে ঘন হয়ে এল লখাই। কী বলছিস?
মুখটা লখাইর কানে গুঁজে দিল ভিখন। গলা আরো নামিয়ে বলল, ওই দ্যাখ, ওই যে চান্নু শালে ভি এখানে এসে জুটেছে।
কোথায়? লখাই চমকে উঠল।
হাত বাড়িয়ে ভিখন দেখাল। আসরের এক কোনায় বিরাট চেহারার চান্নু সিং বসে আছে। মাথা ঝাঁকিয়ে ঝাঁকিয়ে নাচ আর গানের খুব তারিফ করছে। উৎসাহে মাঝে মাঝে তামাশাবালীর সঙ্গে গলা মিলিয়ে চেঁচিয়ে উঠছে, ছোড় দে নোকরিয়া–
একদৃষ্টে কিছুক্ষণ চান্নু সিংয়ের দিকে তাকিয়ে রইল লখাই। চোখদুটো তার ধিকি ধিকি জ্বলতে লাগল। একবার মনে হল, চান্নুর ঘাড়ে লাফিয়ে পড়ে টুটিটা ছিঁড়ে ফেলে।
লখাই হচ্ছে, সেই জাতের মানুষ, বিচার-বিবেচনা-চিন্তা, কোনো কিছুর ধার ধারে না। উত্তেজনা এবং হঠকারিতার বশে যা প্রাণ চায় তাই করে বসে।
আশ্চর্য, লখাই শুধু ভাবলই, কিন্তু চান্নু সিংয়ের কণ্ঠনালিটা ছিঁড়ে ফেলতে পারল না। এমনকি লাফিয়ে তার ঘাড়েও পড়ল না।
লখাই জানে না, অজান্তে, অলক্ষ্যে তার নিজের স্বভাবের মধ্যে কোথায় যেন পরিবর্তন শুরু হয়েছে। পালাজ্বর, আমাশা, কানখাজুরার বিষ, আন্দামানের অরণ্য, আবর খান এবং বিন্দির কান্না একটু একটু করে তাকে জুড়িয়ে ফেলেছে।
আজকাল রাগ হয়তো হয়, উত্তেজনাও হয়, কিন্তু বেঁকের মাথায় হঠাৎ কিছু সে করে ফেলতে পারে না।
চান্নু সিং আর সোনিয়ার শাদির কথা শোনার পর থেকেই মনটা খারাপ হয়ে ছিল। চান্নুকে দেখার পর মেজাজটা ভয়ানক খিঁচড়ে গিয়েছে। এই রং-তামাশার খেল, কোমর ঢুলিয়ে দুলিয়ে নাচ, চড়া তালের গান–কিছুই ভাল লাগছে না লখাইর।
কনুই দিয়ে ভিখনের পাঁজরে আস্তে একটা গুঁতো মারল লখাই, আই কুত্তা—
কী বলছিস লখাই দাদা?
বিজনে চল।
একটু সবুর লখাই ভেইয়া, আগে খেলটা খতম হতে দে।
চল শালে, হাঁকাবো অ্যায়সা কোঁতকা—
ঠিক হ্যায়, ঠিক হ্যায়। চল–
একসময় এবারডিন বাজার পেছনে ফেলে ফিনিক্স বের দিকে হাঁটতে শুরু করল লখাই। বেজার মুখে ভিখন আহীরও সঙ্গে সঙ্গে চলতে লাগল।
.
ফিনিক্স বের বিজনে অনেকটা রাত পর্যন্ত ঘুমোতে পারল না লখাই।
ঠাণ্ডা বাতাসে মাথা জুড়িয়ে এসেছে। রাগ, উত্তেজনা, আক্রোশ–এখন সবই অনেকটা শান্ত।
চোখ বুজে সোনিয়ার কথা ভাবছে লখাই। দরিয়ার সেই সঙ্গিনীকে কিছুতেই ভুলতে পারছে না সে।
চান্নু সিংয়ের সঙ্গে শাদি হবে সোনিয়ার। ডেপুটি কলিশনারের আফিসে শাদির পাকা বন্দোবস্ত হয়ে গিয়েছে। ভিখন যে-খবর এনেছে, তাতে মনে হয়, এ-শাদি কিছুতেই ঠেকানো যাবে না।
নিজেকে বোঝাতে চেষ্টা করল লখাই। অনেক মেয়েমানুষ এসেছে তার জীবনে। ভোগ করার পরই তাদের সম্বন্ধে আর কোনো উৎসাহই থাকে নি। ছেঁড়া কানির মতো তাদের ছুঁড়ে ফেলে অন্য মেয়েমানুষের পেছনে হন্যে হয়ে ছুটে বেড়িয়েছে সে। ভোগের বাইরে নারীর অন্য কোনো প্রয়োজন কি মহিমা সে বোঝে না, স্বীকারও করে না। কিন্তু সোনিয়ার কথা একেবারেই ভিন্ন। এই মুহূর্তে সোনিয়ার কথাই ভাবছে লখাই। পরস্পর সঙ্গতি বজায় রেখে সে ভাবতে শেখে নি। এলোমেলো, ছন্নছাড়া, টুকরো টুকরো কতকগুলো ভাবনা তার মনে জটলা করছে।
দুবার মাত্র সোনিয়াকে দেখেছে লখাই। প্রথম বার এলফিনস্টোন জাহাজে, পরের বাররসদ্বীপে। প্রথম বার পুরো একটা রাত তার সঙ্গে কাটিয়েছে লখাই। তার জীবনের কথা কিছু কিছু শুনেছে। কিন্তু দ্বিতীয় বার একটা কথাও হয় নি।
সোনিয়ার মুখেই লখাই শুনেছে, কোতল করেদ্বীপান্তরী সাজা নিয়ে আন্দামানে এসেছে সে।
ঝড়ের দরিয়ায় জাহাজের হোলে প্রথম দেখা হয়েছিল। তখন অসহ্য যন্ত্রণায় বুকটা ছিঁড়ে পড়ছিল লখাইর। আস্তে আস্তে নরম হাতে বুকটা ডলে দিয়েছিল সোনিয়া। কষ্টটা জুড়িয়ে গিয়েছিল।
লখাই ভাবতে চেষ্টা করল, হাতটা যার এত নরম, দিলটা তার এত কঠিন কেন? কঠিনই তো। না হলে সোনিয়া কোতল করে কেমন করে? কোতলই যদি করে এল, তবে দুবছর পর কালাপানির জাহাজে সে কাঁদল কেন? মানুষ মনের দরদেই তো কাঁদে। যার মনে এত দরদ, সে কোতল করে কেন? নাঃ, সোনিয়ার মন বড় দুৰ্জ্জেয় বস্তু। সে-মনের নাগাল পাওয়া লখাইর সাধ্য নয়।
সোনিয়ার দেহ দখল করতে পারে নি লখাই। তার দিলেরও হদিস পায় নি। দেহ কি মন, কোনোটাই আয়ত্ত করতে পারে নি বলেই সোনিয়ার জন্য দুর্বোধ্য এক আকর্ষণ বোধ করে সে।
কিন্তু না, সোনিয়াকে কোনোদিনই পাওয়া যাবে না। চান্নুর সঙ্গে তার শাদি হয়ে যাবে।
রাগ নয়, উত্তেজনা নয়, আক্রোশ নয়, এখন বড় কষ্ট হচ্ছে লখাইর। অদ্ভুত এক ব্যথা বুকের মধ্যে পাকিয়ে পাকিয়ে উঠছে।
এই ব্যথার মধ্য দিয়েই জীবনে এই প্রথম একটা বিচিত্র সত্যের চেহারা দেখতে পেল লখাই। ইচ্ছা-সাধ-লালসা থাকলেও সবসময় সব নারীকে দখল করা যায় না। এই না পাওয়ার অবুঝ, আকণ্ঠ, অসহ্য ক্লেশ নিয়েই বুঝিবা সারাটা জীবন কাটাতে হবে। এই সোজা, সহজ সত্যটা বুঝে বুক তোলপাড় হয়ে যাচ্ছে লখাইর।
এতকাল যে-মেয়েমানুষ চোখে লাগত তাকে ভোগদখল করতে না পারলে ভয়ানক রাগ হত তার। কিন্তু জীবনে মেয়েমানুষকে না-পাওয়ার জন্য তার কষ্ট হচ্ছে।
এই ধরনের কষ্টবোধ জীবনে এই তার প্রথম।
৫৫.
ডিলানিপুরের কুঠিতে বন্দা নওয়াজ খান অন্তরীণ হয়ে আছেন।
চিফ কমিশনারের নির্দেশে চারজন আমর্ড গার্ড কুঠিটার চারপাশে পাহারা দিচ্ছে। এই কুঠি থেকে যাতে নওয়াজ খান বেরিয়ে পড়তে না পারেন, তার পাকা বন্দোবস্ত করা হয়েছে।
বাইরে থেকে পুলিশগুলো নওয়াজ খানের ওপর লক্ষ্য রাখছে। কুঠিবাড়ি থেকে বাইরে বেরুবার আর উপায় নেই।
.
ডিলানিপুরের এই কুঠি থেকে ফিনিক্স উপসাগরটাকে দেখা যায়।
এখন দুপুর। উপসাগরটা জ্বলছে। ওপারে হ্যারিয়েট পাহাড়ের চুড়োটা জ্বলছে। আকাশে পাটকিলে রঙের খণ্ড খণ্ড মেঘগুলি জ্বলছে।
উপসাগর, মেঘ কি হ্যারিয়েট পাহাড় দেখছিলেন না নওয়াজ খান। চেয়ারের হাতলে মাথা রেখে ভাবছিলেন। আবারও তিনি ব্যর্থ হয়ে গেলেন। থিবোর যুদ্ধের পর যে-আগুন তিনি জ্বালাতে পারেন নি, এবারও তা জ্বলল না। এতকাল তার মনে হত, আন্দামান দ্বীপের এই কুৎসিত, জঘন্য মানুষগুলোকে কোনোদিনই দেশ-কাল সম্বন্ধে ধারণা দেওয়া যাবে না। এই বিচিত্র জীবগুলো নারী আর নেশার বাইরে কিছুই বোঝে না। দেশের মাহাত্ম, আজাদীর মহিমা, এসব এদের কাছে দুর্বোধ্য ধাঁধার মতো।
এই দ্বীপের অপদার্থ, হীন মানুষগুলোকে প্রথম প্রথম ঘৃণা করতেন নওয়াজ খান। যখন বুঝলেন ঘৃণা দিয়ে এদের শুধু দূরেই সরিয়ে রাখা হবে, তখন প্রাণ ভরে মিশতে শুরু করলেন। আন্দামান উপনিবেশের এক মাথা থেকে আর এক মাথা পর্যন্ত প্রতিটি গাঁও-এ, প্রতিটি বিজন আর টাপুতে তিনি ঘুরে বেড়াতেন।
এতকাল মনে মনে তার অভিযোগ ছিল, উপনিবেশের মানুষগুলো তাকে বুঝতে চায় না। কিন্তু আজ একেবারেই ভিন্ন কথা মনে হচ্ছে। এদের সঙ্গে মিশেছেন, এটা খুবই সত্য। কিন্তু তার আর এই মানুষগুলোর মধ্যে কোথায় যেন বিরাট একটা ফারাক ছিল।
আজ নওয়াজ খানের মনে হচ্ছে, দীর্ঘকাল এইদ্বীপে কাটিয়েও এই মানুষগুলোকে তিনি নিজেই বুঝতে পারেন নি। যে ভাষা এরা বোঝে সেটা শেখা হয় নি।
নিজের ভাষায়, নিজের নিয়মে তিনি এই মানুষগুলিকে বোঝাতে চেয়েছিলেন। তাঁর ভাষা, তাঁর বক্তব্য এরা বুঝতে চায় নি। সেসব বোঝার মতো মনই নয় এদের।
যে-মন আদৌ তৈরি নয়, সে-মনের ওপর আজাদী, ইংরাজের জুলুম এবং দেশ-কাল সম্বন্ধে বিরাট বিরাট তত্ত্ব চাপিয়ে দিতে চেয়েছিলেন নওয়াজ খান। মানুষগুলো তো এসব বোঝেই নি, উপরন্তু ইংরাজের সঙ্গে লড়াই করার কথা শুনে ভয় পেয়েছে।
বড় দুঃখ হচ্ছে নওয়াজ খানের, ভয়ানক আপশোশ হচ্ছে।
এতকাল একসঙ্গে কাটিয়েও মানুষগুলোকে তৈরি করে নিতে পারলেন না। এদের অজ্ঞতা এবং সংস্কার ঘোচাতে পারলেন না। এজন্য তিনি বার বার ব্যর্থ হয়ে গেছেন। সিপাহী বিদ্রোহের যে-আগুন নিয়ে তিনি আন্দামানে এসেছিলেন, হাজার চেষ্টা করেও তিনি এদের মধ্যে তা জ্বালিয়ে তুলতে পারলেন না।
ডিলানিপুরের এই কুঠিতে অন্তরীণ থেকেও নওয়াজ খান খবর পেয়েছেন, পরশু এখানে জাহাজ এসে ভিড়েছে। বাংলা দেশ থেকে এবার আজাদী লড়াইর বন্দিরা এসেছে। নওয়াজ খানের ইচ্ছা ছিল, এরা এসে পড়ার আগেই তিনি ভূমিকা তৈরি করে রাখবেন, যার ওপর দাঁড়িয়ে নতুন কালের স্বাধীনতার সৈনিকরা এই দ্বীপে কাজ করতে পারে।
ভারতের প্রথম স্বাধীনতা সংগ্রামের যোদ্ধা হিসাবে নিজের দায়িত্ব পালন করতে পারলেন না নওয়াজ খান।
বঙ্গোপসাগরের এই দ্বীপটাকে বড় ভালোবেসে ফেলেছেন নওয়াজ খান। খুনী-ঠগ জালিয়াতের এই ঘৃণিত, ধিকৃত আন্দামানকে নিয়ে তিনি ভারতবর্ষের স্বাধীনতা-সংগ্রামের ইতিহাসে একটা গৌরবময় অধ্যায় যোগ করতে চেয়েছিলেন। কিন্তু তার যাবতীয় উদ্যম বিফল হয়ে গেল।
নিজের ব্যর্থতার কথাটাই ভাবছিলেন নওয়াজ খান। এর কারণটা যতই খতিয়ে দেখছিলেন ততই দুঃখ হচ্ছিল তার। এতকাল এই দ্বীপে থেকেও এখানকার মানুষগুলোকে স্বাধীনতা-সংগ্রামের উপযোগী যে করে তুলতে পারেন নি, এই কথাটা বুঝতে বড় দেরি হয়ে গিয়েছে। আবার নতুন করে এই মানুষগুলোর মধ্যে গিয়ে যে দাঁড়াবেন, তার আর উপায় নেই। তাঁকে গৃহবন্দি করে রাখা হয়েছে। শুধু গৃহবন্দিই নয়, আজ সকালেই নওয়াজ খান খবর পেয়েছেন, এই দ্বীপ থেকে তাকে চলে যেতে হবে।
দিন পাঁচেকের মধ্যেই এখান থেকে জাহাজ ছাড়বে। সেই জাহাজেই নওয়াজ খানকে মেইনল্যাণ্ডে পাঠিয়ে দেওয়া হবে।
চেয়ারের হাতলে মাথা রেখে নওয়াজ খান ভাবছিলেন। নানা চিন্তা তাকে আচ্ছন্ন করে রেখেছে।
আব্বাজান–খুব নরম গলায় কে যেন ডাকল।
আস্তে আস্তে মাথা তুললেন নওয়াজ খান। দেখলেন, দরজার কাছে রোশন দাঁড়িয়ে আছে। রোশনকে দেখলেই নিজেকে বড় অপরাধী মনে হয় তার। তখন অন্য কিছু আর ভাবতে পারেন না। চিন্তাশক্তি কেমন যেন বিকল হয়ে যায়।
নওয়াজ খান ডাকলেন, আয় রোশন, কাছে আয়।
পাশে এসে দাঁড়াল রোশন।
রোশনের মুখের দিকে ভালো করে তাকাতেই চমকে উঠলেন নওয়াজখান। চোখ দুটো লাল। গালে চোখের জলের শুকনো দাগ। মনে হল, এই ঘরে আসার আগে রোশন কাঁদছিল। তার একটা হাত ধরে আরো একটু কাছে টানলেন নওয়াজ। বললেন, কাঁদছিলি রোশন?
রোশন জবাব দিল না। জানালার ফাঁক দিয়ে দূরের উপসাগরটার দিকে উদাস চোখে তাকিয়ে রইল।
বুক তোলপাড় করে একটা দীর্ঘশ্বাস পড়ল। ধীরে ধীরে মাথা নাড়লেন নওয়াজ খান। বললেন, তোর জীবনটা আমিই বরবাদ করে দিলাম রোশন। সব কসুর আমার।
এবারও কোনো কথা বলল না রোশন, চুপচাপ দাঁড়িয়ে রইল।
রোশনকে দেখলেই সব কিছু ভুলে যান নওয়াজ খান, অস্থির হয়ে ওঠেন। রোশনের বিষণ্ণ, করুণ মুখটার কাছে আজাদীর চিন্তা, দেশ-কাল সম্বন্ধে বিরাট বিরাট ভাবনাগুলি নিতান্তই তুচ্ছ হয়ে যায়।
রোশনের বিষাদ বা দুঃখের জন্য নওয়াজ খানই দায়ী। তিনিই তো অনেক আশা নিয়ে সুন্দর খানের সঙ্গে রোশনের শাদি দিয়েছিলেন। কিন্তু আশা মিটল কই?
সিপাহী বিদ্রোহের যে-আগুন বুকের মধ্যে নিয়ে এই দ্বীপে এসেছিলেন নওয়াজ খান, তারই একটা ঝলক সুন্দর খানের মধ্যে দেখেছিলেন তিনি। সুন্দরের সাজার মেয়াদ ফুরোবার পর রোশনের সঙ্গে শাদি দিয়ে তাকে এই দ্বীপে ধরে রাখতে চেয়েছিলেন। ভেবেছিলেন, এই সুন্দর খানকে নিয়ে এইদ্বীপের বাসিন্দাদের মনে সিপাহী বিদ্রোহের সেই আগুনটা জ্বালিয়ে তুলবেন।
রোশনের সঙ্গে সুন্দরের শাদি হয়ে গেল।
শাদির কিছুদিন পর একবার মেইনল্যাণ্ডে গেল সুন্দর খান। যাবার আগে বলল, কয়েকদিনের মধ্যেই সে পোর্ট ব্লেয়ার ফিরে আসবে, কিন্তু আর ফিরল না।
তারপর কয়েকটা বছর কেটে গেল। এই দ্বীপে যতবার জাহাজ এসেছে, আশায় আশায় ততবারই জাহাজ ঘাটায় গিয়েছেন নওয়াজ খান। কত মানুষই না মেইনল্যাণ্ড থেকে এসেছে, কিন্তু সুন্দর খান আর আসে নি। বেদরদী, বেইমান।
বার বার রোশনকে তিনি স্তোক দিয়েছেন, এই জাহাজেই সুন্দর আসবে। কিন্তু বার বার নিরাশ হয়েছেন। শেষ পর্যন্ত সাহস করে রোশনের মুখের দিকে তাকাতে পারেন নি নওয়াজ খান। এই শান্ত, বিষণ্ণ মেয়েটির মুখে কোথায় যেন ক্ষমাহীন অভিযোগ আঁকা রয়েছে।
হঠাৎ রোশন বলল, আব্বাজান, চিফ কমিশনার তো আপনাকে মেইনল্যাণ্ডে পাঠিয়ে দেবে।
হাঁ, তাই তো শুনছি।
আৰ্বাজান, আমিও আপনার সাথ যাব।
রোশনের মুখের দিকে তাকিয়ে কী যেন দেখলেন নওয়াজ খান। মৃদু অথচ দৃঢ় স্বরে বললেন, হ রোশন, তুইও যাবি। মেইনল্যান্ডে গিয়ে বেইমানটাকে খুঁজে বার করতে হবে। করতেই হবে।
.
৫৬.
লখাই যেদিন পোর্ট ব্লেয়ার এসেছিল, তার পরদিন তাদের তুষণাবাদ ফিরে যাবার কথা। কিন্তু রোগ পরীক্ষা করে ডাক্তার সাহেব লখাই আর দুজন কুলিকে তুষণাবাদে যেতে দিল না। পোর্ট ব্লেয়ারে পুরো দুটো দিন কাটিয়ে ইঞ্জেকশান নিতে হল লখাইদের। অন্য কুলিদের নিয়ে চারজন বুশ পুলিশ আগেই তুষণাবাদ চলে গিয়েছে। আজ সকালে লখাই আর দুটো কুলিকে নিয়ে বাকি পুলিশ দুজন রওনা হল।
.
এখন বিকেল।
জঙ্গলের ভেতর দিয়ে একটা সড়ক যেখানে দুভাগে ভাগ হয়ে বাঁয়ে পোর্ট মোয়াট এবং ডাইনে তুষণাবাদের দিকে গিয়েছে, সেখানে চলে এল লখাইরা।
দু’দিন ইঞ্জেকশান নিয়েও সুরাহা হয় নি। অন্য অন্য দিনের মতো যথারীতি পালাজ্বরটা এসে পড়ল।
ভোরবেলায় লঙ ফেরিতে ডাণ্ডাস পয়েন্টে এসে হাঁটতে শুরু করেছিল। এখন বেলা ফুরিয়ে আসছে। জ্বরের দাপটে পুঁকতে ধুঁকতে এগিয়ে চলেছে লখাই। পা আর চলতে চায় না। গাঁটে গাঁটে খিচ ধরে গিয়েছে। পথেই বসে পড়ে লখাই।
বুশ পুলিশ দুটো খেঁকিয়ে উঠল, কি রে কুত্তা, বসে পড়লি যে?
কাঁপা কাঁপা, দুর্বল গলায় কোনোক্রমে লখাই বলতে পারল, আর হাঁটতে পারছি না সিপাইজি। জ্বরটা বড্ড বে-কায়দা করে ফেলেছে।
শালে হারামীর বাচ্চা, তোর জন্যে আমরা দাঁড়িয়ে থাকব নাকি?
জবাব দেওয়ার শক্তিটুকু পর্যন্ত লখাই হারিয়ে ফেলেছে। জ্বরের ঘোরে বসে থাকতে পারছিল না। এবার শুয়ে পড়ল।
বুশ পুলিশ দুটো কী যেন ভেবে নিল। তারপর বলল, আমরা এগুচ্ছি। একটু জিরিয়ে চলে আসবি। বদ মতলব নেই তো রে কুত্তা?
এবারও জবাব দিল না লখাই, চুপচাপ পড়ে রইল।
কুলি দুটোকে নিয়ে বুশ পুলিশরা তুষণাবাদ চলে গেল।
অনেকক্ষণ আচ্ছন্নের মতো পড়ে ছিল লখাই। জ্বরের প্রথম ধাক্কাটা সামলে যখন সে উঠে বসল, রোদের তেজ আর নেই। জঙ্গলের মাথায় বিষণ্ণ একটু আলো আটকে রয়েছে শুধু।
আস্তে আস্তে উঠে দাঁড়াল লখাই। এখনও জ্বরের ঘোর কাটেনি। মাথা টলছে, চোখদুটো জ্বালা জ্বালা করছে।
একবার তুষাবাদের পথটার দিকে তাকাল লখাই। আর একবার ঘুরে বাঁ দিকে যে-সড়কটা পোর্ট মোয়াটের দিকে গিয়েছে, দৃষ্টিটা সেখানে এনে ফেলল।
হঠাৎই বিন্দির কথা মনে পড়ে গেল। সঙ্গে সঙ্গে অস্থির হয়ে উঠল লখাই।
আশ্চর্য! দুটো দিন পোর্ট ব্লেয়ার থাকার সময় সোনিয়া ছাড়া দুনিয়ার আর কারোর কথা ভাবে নি লখাই। বিন্দিকে একরকম ভুলেই ছিল সে।
লখাই হচ্ছে সেই জাতের মানুষ, হাতের সামনে যখন যাকে পায়, তাকে নিয়েই মেতে ওঠে। বিন্দির কথা ভাবতে ভাবতে পোর্ট মোয়াটের পথ ধরে এগিয়ে চলল সে।
কখন সন্ধে পার হয়ে গিয়েছে, আর কখন যে হাঁটতে হাঁটতে মঙ ফা’র ঝুপড়ির সামনে এসে পড়েছে, লখাইয়ের খেয়াল ছিল না।
মঙ ফা’র ঝুপড়ির সামনে সেই গোলমোহর গাছদুটোর পাশে কিছুক্ষণ দাঁড়িয়ে রইল লখাই। মঙ ফা তাকে এখানে আসতে বারণ করে দিয়েছিল। সেই কথাটা একবার ভাবল, একটু ইতস্তত করল। কী কববে, ঠিক বুঝে উঠতে পারল না।
অনেকক্ষণ দাঁড়িয়ে থাকে লখাই। তারপর মরিয়া হয়ে ডাকে, মঙ ফা, মঙ ফা–
ক্যাঁচ করে একটা শব্দ হল। চমকে সামনের দিকে তাকাল লখাই। ঝাঁপ খুলে লণ্ঠন হাতে যে বেরিয়ে এসেছে সে মঙ ফা নয়, বিন্দি।
এক মুহূর্ত অবাক তাকিয়ে রইল বিন্দি। আরপর বলল, তুমি!
হাঁ।
আমাকে বাঁচাবাব ব্যবস্থা করতে পেরেছ?
ফস করে নিজের অজান্তেই লখাইর মুখ থেকে কথাটা বেরিয়ে গেল, হাঁ।
ভেতরে এস।
বিন্দি যেন জাদু করেছে। আচ্ছন্নের মতো তার পেছন পেছন ঝুপড়ির ভেতরে গিয়ে ঢুকল লখাই।
বিন্দি বলতে লাগল, ভালোই হয়েছে। মঙ ফা শয়তান মাইনে আনতে ডাণ্ডাস পয়েন্টে গিয়েছে। ফিরতে অনেক রাত হবে।
লখাই জবাব দিল না। জ্বরের দাপট সামলে এতটা পথ হেঁটে এসেছে। এখন মনে হচ্ছে, ফের জ্বরটা নতুন করে আসছে।
মাথা আর খাড়া রাখতে পারছে না লখাই। সামনের একটা মাচানের ওপর শুয়ে পড়ল সে।
লণ্ঠনটা মুখের কাছে এনে আঁতকে উঠল বিন্দি। লখাইর মুখটা টস টস করছে, চোখদুটো টকটকে লাল, কেমন যেন ঘোর ঘোর দৃষ্টি ফুটে রয়েছে সে-চোখে।
লখাইর কপালে একটা হাত রেখে চেঁচিয়ে উঠল বিন্দি, ইস, গা যে পুড়ে যাচ্ছে! ওঠ ওঠ, ভালো করে শোও।
মাচানের ওপর লখাইকে শুইয়ে কম্বল দিয়ে ঢেকে দিল বিন্দি। তারপর কপালে জলপটি দিতে বসল।
আচ্ছন্ন অবস্থার মধ্যেও বিন্দির নতুন একটা রূপ দেখতে পেল লখাই।
শিয়রের পাশে বসে জলপটি দিচ্ছে বিন্দি। জ্বরের তাপ পটির জলটুকু মুহূর্তে শুষে • নিচ্ছে। সঙ্গে সঙ্গে পটিটা ভিজিয়ে দিচ্ছে বিন্দি।
জলপটি দিতে দিতে সরু সরু আঙুলগুলো লখাইর চুলের ভেতর ঢুকিয়ে দিয়ে মাথাটা । আস্তে আস্তে টিপে দিচ্ছে। আবার কখনও পাখা দিয়ে বাতাস করছে।
জীবনে নারীর একটি মাত্র স্বাদই পেয়েছে লখাই। সে স্বাদ তীব্র, উত্তেজক, ঝঝাল। যে-নারী কামার্ত দেহ দিয়ে পুরুষকে মাতিয়ে তোলে, একমাত্র সেই জাতের মেয়েমানুষের আস্বাদই সে পেয়েছে। কিন্তু এই প্রথম তার মনে হচ্ছে, শুধু ভোগ আর উত্তেজনার জন্যই নয়, জীবনে নারীর অন্য প্রয়োজনও আছে। বিন্দির সেবায় লখাইর জ্বরতপ্ত দেহটা যেন জুড়িয়ে আসছে।
সবার মধ্যেই বুঝিবা একটা করে স্পর্শাতুর মানুষ আছে। একটু মমতা, একটু স্নেহ, সামান্য একটু সেবার জন্য সেটা কাঙাল হয়ে থাকে।
এমন যে পাষণ্ড, দুর্দান্ত লখাই, তার বুকের ভেতরও সেই মানুষটা এতকাল ঘুমিয়ে ছিল। বিন্দির শুশ্রূষায় এই প্রথম সেটা জেগে উঠেছে।
এখন আর জলপটি দিচ্ছে না বিন্দি। আস্তে আস্তে কপালে হাত বুলিয়ে চলেছে। চোখ বুজে বিন্দির সেবাটুকু শুষে নিচ্ছে লখাই। বড় ভালো লাগছে তার। বিচিত্র এক সুখ তার দেহ আর মনের ওপর ঝিরঝিরে বৃষ্টির মতো ঝরছে যেন।
জীবনে এক-একটা সময় আসে, মানুষ যখন জুড়োতে চায়, জিরিয়ে নেওয়ার জন্য একটু আশ্রয় খোঁজে। একটু শান্তি, একটু স্নেহের জন্য লালায়িত হয়ে ওঠে।
এতকাল উত্তেজনা, ভোগ এবং মত্ততার খাত ধরেই জীবনটাকে ছুটিয়ে নিয়ে এসেছে লখাই। এখন বিন্দির হাতের মিঠে সেবাটুকু নিতে নিতে তার মনে হল, একটু জুড়নো দরকার। বিন্দির সেবা তার কাছে জীবনের নতুন একটা মহিমা, নতুন একটা অর্থ এনে দিয়েছে। মনে হল, শুধু নেশা আর উত্তেজনাই নয়, মত্ততা আর উদ্দাম ভোগই নয়, এই সবের বাইরেও জীবনের অন্য জাদু আছে।
এতক্ষণ চোখ বুজে ছিল লখাই। এবার তাকাল। দেখল, কপালে হাত বুলাতে বুলোতে একদৃষ্টে তার মুখের দিকে তাকিয়ে আছে বিন্দি। বিন্দির দুচোখের কালো মণিতে গভীর উদ্বগ ফুটে রয়েছে।
লখাইকে চোখ মেলতে দেখে একটু ঝুঁকল বিন্দি! বলল, এখন কেমন লাগছে?
লখাই জবাব দিল না। বিন্দির মুখের দিকে তাকিয়ে আগের কথাটাই ভাবছিল সে। হঠাৎই তার মনে হল, বিন্দিকে নিয়ে নতুন করে জীবন শুরু করলে কেমন হয়?
বিন্দি আবার জিজ্ঞেস করল, কেমন লাগছে?
খুব ভালো। আস্তে আস্তে উঠে বসল লখাই। জ্বরের তাড়সটা অনেক কমে এসেছে।
বিন্দি বলল, তোমার জ্বরের গতিক দেখে আমার ভয় ধরে গিয়েছিল। খুব চিন্তা হচ্ছিল।
চিন্তা হচ্ছিল? কেন?
হবে না! যা জ্বর, যদি খারাপ কিছু হয়ে যায়! টানা টানা দু’টি সরল চোখে উদ্বগ ফুটে ওঠে বিন্দির।
কেউ যে তার জন্যে ভাবে, তার জ্বরের দাপট দেখে কেউ যে অস্থির হয়ে ওঠে, সে-কথা জীবনে এই প্রথম জানলো লখাই।
দিনকয়েক আগে লখাইকে কানখাজুরায় কেটেছিল। বেহুশ হয়ে পড়ে ছিল সে। ‘বীটে’র ঝুপড়িতে তাকে ফেলে রেখে কুলি-জবাবদার-ফরেস্ট গার্ডরা চলে গিয়েছিল। সেদিন মনে হয়েছিল, মরে যাবে। সে মরুক বাঁচুক, সেজন্য কারোর মাথাব্যথা নেই। মরে গেলে দু ঠ্যাং ধরে পাহাড়ের একটা খাদে হয়তো ফেলে দিত তাকে। জীবনের একটা নিষ্ঠুর, নিদারুণ চেহারা দেখে সেদিন ভয় পেয়ে গিয়েছিল লখাই। মনে হয়েছিল, সে বড় একা। এত বড় পৃথিবীতে তার কেউ নেই। কিন্তু আজ সে প্রথম জানলো, তার ভালমন্দ ভাববার মতো মানুষ পৃথিবীতে অন্তত একজনও আছে। এটা ভেবেই মনটা অদ্ভুত আনন্দে ভরে গেল।
অনেকক্ষণ পর লখাই বলল, আমার জন্যে ভেবো না। ডর নেই, আমি মরব না।
বিন্দি জবাব দিল না।
হঠাৎ লখাই বলল, আমি তোমার কে যে ঘরে ঢুকিয়ে এমন যত্ন করলে?
শান্ত স্বরে বিন্দি বলল, তুমি আমার কেউ না। তবে এই দ্বীপে তুমিই পেরথম মানুষ, যে আমাকে বাঁচার কথা শুনিয়েছে।
খানিকটা চুপচাপ।
তারপর বিন্দি গম্ভীর গলায় বলল, আমাকে বাঁচাবে পুরুষ?
বুকের ভেতরটা হঠাৎ তোলপাড় হয়ে যায় লখাইর। সে বলে, বাঁচাব।
অনেকক্ষণ সব কথা হারিয়ে অদ্ভুত এক ঘোরের মধ্যে বসে রইল বিন্দি। তারপর আস্তে বলল, এই নরক থেকে কে আমাকে গিয়ে যাবে?
শিগ্‌গির।
লখাই জানে না, কেমন করে, কবে মঙ ফা’র হাত থেকে সে বিন্দিকে উদ্ধার করতে পারবে। তবু সে মেয়েটাকে ভরসা দিল। যে-নারী জীবনে নতুন স্বাদ নতুন অর্থ এনে দিয়েছে, বুঝিবা তাকে হতাশ করতে লখাইর মন সায় দিল না।
ফিশফিশ করে বিন্দি বলল, সেদিন তোমাকে আমার সারা জীবনের কথা বলেছি। আড়ি পেতে মঙ ফা সব শুনেছে। তুমি যত তাড়াতাড়ি পার এখান থেকে আমাকে বাঁচাও। নইলে মঙ ফা আমাকে শেষ করে ফেলবে।
.
বেশ রাত করেই মঙ ফা ফিরল। ঝুপড়ির ভেতর লখাইকে দেখে তার মাথায় খুন চেপে যায়। বেড়ার গা থেকে একটি বর্মী দা নামিয়ে চিল্লাতে লাগল, শালে, কুত্তার বাচ্চে, তোকে বলেছিলাম না এখানে আর আসবি না? ভাগ হারামী, আভী ভাগ–
নিরুপায় ভঙ্গিতে একবার মঙ ফা, একবার বিন্দির মুখের দিকে তাকাতে লাগল লখাই।
লখাইর গলার কাছে দায়ের ফলাটা চেপে রেখে লাথি মারতে মারতে তাকে ঝুপড়ির বাইরে বার করে দিল মঙ ফা। তারপর ঝাঁপটা এঁটে বন্ধ করে দিল।
আশ্চর্য! আজ রাগ, উত্তেজনা কি আক্রোশ কিছুই হল না লখাইর। তুষণাবাদের দিকে যেতে যেতে অন্য একটা কথা ভাবছিল সে। ভাবছিল, দরিয়ার সঙ্গিনী সেই সোনিয়াকে কোনোদিনই পাওয়া যাবে না। চান্নু সিংয়ের সঙ্গে তার শাদি হবে। সোনিয়াকে পাবে না। এজন্য এখন আপশোশ কি দুঃখ নেই। কিন্তু যেমন করে পারুক, বিন্দিকে নিয়ে নতুন করে জীবন শুরু করবে সে।
.
৫৭.
পিয়ারীলালের মারফত সোনিয়া খবর পাঠিয়েছিল। সেই খবর অনুযায়ী ডেপুটি কমিশনারের অফিসে গিয়ে চান্নু সিং শাদির বন্দোবস্ত পাকা করে ফেলেছে।
ঠিক হয়েছে, আজ বিকেলে এসে সোনিয়াকে নিয়ে যাবে চান্নু সিং।
.
সকাল থেকেই সোনিয়ার পেছনে লেগেছে এতোয়ারী। তাকে ঘষে মেজে সাজিয়ে গুজিয়ে খুবসুরত করে তুলেছে।
আজ সোনিয়ার শাদি। এর আগে সোনিয়ার শাদি আর একবার ঠিক হয়েছিল, কিন্তু রামপিয়ারীর হাতে জখম হওয়ার ফলে শাদিটা ভেঙে যায়।
কোত্থেকে খানিকটা সাজিমাটি যোগাড় করেছে, তা এতোয়ারীই জানে। তাই দিয়ে সোনিয়ার মাথা ঘষেছে। লম্বা লম্বা চুলে একটা বড় খোঁপা বেঁধে হাওয়াই বুটির ফুল গেঁথে দিয়েছে। চোখের কোলে সুর্মার সরু টান মেরেছে। শুকনো কাপড় দিয়ে সোনিয়ার মুখখানা ঘষে লাল করে ফেলেছে।
সবচেয়ে ভাল শাড়িটা আগেই ধুয়ে রেখেছিল সোনিয়া। কুঁচি দিয়ে দুটো ফেরতা মেরে সেটা নিজেই সে পরে ফেলল।
এবার সোনিয়ার মুখখানা ঘুরিয়ে ফিরিয়ে দেখতে লাগল এতোয়ারী। দেখতে দেখতে তার গলায় মুগ্ধ স্বর ফুটল, সুরত যা খুলেছে, চান্নুর শির আবার না খারাপ হয়ে যায়!
সোনিয়া অস্ফুট একটা শব্দ করল।
এতোয়ারী নিজের খেয়ালেই বলে যায়, তোকে পেলে চান্নু বিলকুল ভেড়ুয়া বনে যাবে।
সোনিয়া জবাব দিল না। কী যেন সে ভাবছে।
এবার এভোয়ারী আস্তে আস্তে ডাকল, এ সোনিয়া—
হাঁ।
কী ভাবছিস?
কুছু না।
কুছু না বললেই হবে! আমি জানি তুই চান্নুর কথা ভাবছিস।
উত্তর দিল না সোনিয়া। মাথা নিচু করে চুপচাপ বসে রইল।
সোনিয়ার মুখের দিকে কিছুক্ষণ একদৃষ্টে তাকিয়ে রইল এতেয়ারী। বলল, শরম কি রে বহীন! আজ তো তুই চান্নুর কথা ভাববিই। আমিও এক রোজ চার কথা ভেবেছিলাম। গলার স্বরটা হঠাৎ ভারী হয়ে উঠল এতোয়ারীর। চোখে ব্যথাতুর দৃষ্টি ফুটে উঠেছে তার। মুহূর্তে নিজেকে সামলে নিল সে। কেশে গলাটাকে স্বাভাবিক করে ফেলল, শোন বহীন, পুরানা কথাটাই আবার বলছি। নিজের জিন্দেগীতে অনেক ঠেকে আমি এটা শিখেছি। কী শিখেছি জানিস?
কী?
শিখেছি, পুরুষ ছাড়া আওরতের গতি নেই। চাম্বুকে তুই ভালোবাসবি, তাকে পুরা দিলটা দিয়ে দিবি। দেখবি, জিন্দেগী সুখের হবে।
দুপুর পার হয়ে গিয়েছে। সূর্যটা পশ্চিম আকাশে হেলতে শুরু করেছে। কিছুক্ষণ আগে রোদের তেজ সইতে না পেরে যে পাখিগুলো আকাশ ছেড়েদ্বীপের দিকে উড়ে গিয়েছিল, আবার তারা আকাশে ফিরে এসেছে।
একটু পরই বিকেল হয়ে যাবে। আর বিকেল হলেই সোনিয়াকে নিতে আসবে চান্নু সিং।
আজ সোনিয়ার শাদি। কয়েদিনীরা নানা ধরনের যৌতুক দিয়েছে সোনিয়াকে। কেউ দিয়েছে পুঁতির মালা, কেউ চুলের কাটা, কেউ একটু সুর্মা। মেইনল্যাণ্ড থেকে আসার সময় লুকিয়ে চুরিয়ে কেউ খানিকটা আতর এনেছিল। তার থেকে কিছুটা দিয়েছে সোনিয়াকে। হাবিজা দু’মাস পেটি অফিসারনী হয়ে আড়াই টাকা মাইনে পেয়েছিল। তার থেকে আট আনা দিয়েছে। এতোয়ারী পুরো পাঁচটা টাকাই দিয়ে দিয়েছে। আরো কে যে কী দিয়েছে, ভালো করে লক্ষ করে নি সোনিয়া।
এতোয়ারী সমস্ত উপহার একটা কাপড়ে বেঁধে পুঁটুলি করে দিয়েছে।
দেখতে দেখতে বিকেল হয়ে গেল। এখনো চান্নু সিং এসে পৌঁছয় নি।
সাউথ পয়েন্ট জেলের সব কয়েদিনী সোনিয়াকে ঘিরে বসে আছে, রং-তামাশার কথা বলছে, দিল্লাগী করছে। কেউ আবার সোনিয়ার সঙ্গে চান্নু সিংয়ের নাম জড়িয়ে অশ্লীল রসিকতার বান ডাকিয়ে দিচ্ছে।
কোনো দিকে খেয়াল নেই সোনিয়ার। বিকেল হওয়ার সঙ্গে সঙ্গে অস্থির হয়ে উঠেছে সে। কেননা বেলা হেলে গেলে সেই ব্যথাটা ওঠে। রসদ্বীপের সিকমেনডেরায় গিয়ে সুই (ইঞ্জেকশান) নিয়ে নিয়ে তলপেটের যে-যন্ত্রণাটা দাবাতে পারে নি, যে-যন্ত্রণাটা দাবানোর জন্য চান্নু সিংয়ের সঙ্গে তার শাদির ব্যবস্থা হয়েছে, এখন সমস্ত তলপেট জুড়ে সেটা চিন চিন করে উঠল। শক্ত ইটের মতো মাংসের একটা ডেলা নরম তলপেটটাকে তোলপাড় করে ওঠানামা করতে লাগল।
কষ্টটা ধীরে ধীরে বাড়ছে। সোনিয়া জানে, ব্যথার দাপটে একটু পরই তার দেহটা বেঁকে দুমড়ে যাবে। কাটা কবুতরের মতো দাপাতে দাপাতে বেহুশ হয়ে পড়বে সে।
রোজই বিকেলের দিকে যখন যন্ত্রণাটা শুরু হয়, তখনই রামপিয়ারীর কথা মনে পড়ে সোনিয়ার। আজও পড়ল।
আশ্চর্য! সকাল থেকে এখন পর্যন্ত রামপিয়ারীর সঙ্গে একবারও দেখা হয় নি। সাউথ পয়েন্ট জেলের সব কয়েদিনীই তার কাছে বসে আছে। একমাত্র রামপিয়ারীই আসে নি।
ঘুম ভাঙার পর থেকে শাদির ব্যাপার নিয়ে মেতে ছিল সোনিয়া। দেহখানা ঘষামাজা করা, সাজগোজ করা, কয়েদিনীদের তামাশা, রং রসিকতা–এমনি নানা ব্যাপারে ডুবে ছিল। রামপিয়ারীর কথা মনেই পড়ে নি। কষ্ট বাড়ার সঙ্গে সঙ্গে অস্থিরতাও বাড়ছে সোনিয়ার। হঠাৎ সে উঠে পড়ল। তারপর উন্মাদের মতো কয়েদখানাটার এক মাথা থেকে আর এক মাথায় ছুটে বেড়াতে লাগল।
শেষ পর্যন্ত তাত-ঘরের পেছনে এসে রামপিয়ারীকে খুঁজে পেল সোনিয়া। তার কোলের ভেতর মুখ গুঁজে ফুঁপিয়ে ফুঁপিয়ে কাঁদতে লাগল।
দু’হাতে সোনিয়ার মুখটা তুলে শান্ত গলায় রামপিয়ারী বলে, কাঁদছিস কেন ছোঁকরি? ফুর্তি কর। আজ না চান্নুর সাথ তোর শাদি!
না না, আমার শাদি হবে না।
এত সাজগোজ করেছিস, কয়েদিনীদের সাথ এত হল্লাগুলা, তামাশা-দিল্লাগী করছিলি, আর এখন বলছিস, শাদি হবে না! যা যা, ভাগ–সোনিয়াকে ঠেলে সরিয়ে দিল রামপিয়ারী।
দু’হাতে মুখ ঢেকে কাঁদতে লাগল সোনিয়া, বেদরদী, তোমার দিলে আমার জন্য একটুও মহবৃত নেই। আমি যে পেটের ব্যথায় মরে যাচ্ছি, দেখতে পাচ্ছ না?
আমি কী করব? শাদি হবে তোর। শাদি হলেই পেটের দরদ সেরে যাবে।
না না–
যন্ত্রণাটা শতগুণ বেড়ে গেছে। সেই নিরেট মাংসের ডেলাটা তলপেট জুড়ে ছোটাছুটি করছে। যন্ত্রণার দাপটে সোনিয়ার শরীর ধনুকের মতো বেঁকে দুমড়ে যেতে লাগল।
সোনিয়া গোঙাচ্ছে, ককাচ্ছে, কাতরাচ্ছে, ছটফট করছে। আর মাঝে মাঝে চিৎকার করে উঠছে, দরদে মরে গেলাম টিণ্ডালান। থোড়েসে আফিং দাও।
নির্বিকার বসে থাকে রামপিয়ারী। আস্তে আস্তে সে বলে, বললাম তো চান্নুর সাথ শাদি হলেই দরদ সেরে যাবে।
না, চান্নুর সাথ শাদি হবে না।
সচ?
জরুর সচ্। রামজি কসম।
আফিম নিয়েই বসে ছিল রামপিয়ারী। ছোট একটা ডেলা পাকিয়ে সোনিয়ার মুখে গুঁজে দিল সে।
আফিমের নেশায় তলপেটের ব্যথা আস্তে আস্তে ভোতা হয়ে আসে। অনেকক্ষণ আচ্ছন্নের মতো বসে থাকে সোনিয়া।
সোনিয়র মুখের দিকে তাকিয়ে আছে রামপিয়ারী। তার মুখে দুর্বোধ্য, সূক্ষ্ম হাসি ফুটে বেরিয়েছে। সে জানত, সোনিয়া তার কাছে আসবেই।
.
আজও চান্নু গাড়ি নিয়ে এসেছে।
এর আগেও একদিন এসেছিল চান্নু। সেদিন রামপিয়ারীর হাতে জখম হওয়ার জন্য সোনিয়াকে নিয়ে যেতে পারে নি। আজ সোনিয়া নিজেই তাকে ফিরিয়ে দিল।
.
৫৮.
এখন বিকেল। জঙ্গলে এখনও ‘ফেলিং’-এর কাজ চলছে।
লখাই জবাবদারি করছিল। একটা হাত ধরে টানতে টানতে তাকে ঝুপড়িতে নিয়ে এল জগদীপ। বলল, তোর সাথ কথা আছে লখাই।
কী কথা?
তোকে হামেশাই যা বলি সেটা হল, তিন বছর ডি-কুনহা সাহিবকে আওয়াবিল পাখির বাসা দিতে পারলে একটা মোটর বোট মিলবে। ইয়াদ আছে?
হাঁ হাঁ—
কাল তিন বছর পুরা হয়েছে। আমি একটা মোটর বোট পেয়েছি।
সত্যি।
হাঁ হাঁ, সচ্‌। একটু থেমে ফিশফিশ করে জগদীপ বলল, আমি আর এক রোজও আন্দামানে থাকব না। আজই ভাগব। সেই শাদিকরা কুত্তীর বাচ্চীটাকে কোতল না-করা পর্যন্ত দিল আমার জুড়োবে না।
সত্যি বলছিস, ভাগবি! লখাই চমকে উঠল।
হাঁ হাঁ, জরুর। ঝুপড়ির বাইরে গিয়ে চারপাশ একবার ভালো করে দেখে এল জগদীপ। তারপর বলতে শুরু করল, তুই চল আমার সাথ। তুই সাচ্চা দোস্ত, তাই তোকে নিতে চাইছি। চল–
আমি! প্রায় আঁতকে উঠল লখাই।
হাঁ হাঁ, তুই। তামাম জিন্দেগীতে এমন সুযোগ আর পাবি না লখাই। এখন না ভাগলে সারা জিন্দেগী কয়েদ খেটে মেরতে হবে।
কপালের দু’পাশে তামার তারের মতো সরু সরু রগগুলি উত্তেজনায় যেন ছিঁড়ে পড়ছে। হৃৎপিণ্ডটা হাজার গুণ জোরে লাফাচ্ছে। কপালে ফোঁটা ফোঁটা ঘাম দেখা দিয়েছে। কী যে করবে, লখাই বুঝে উঠতে পারল না। ক্ষীণ গলায় বলল, ভাগতে গিয়ে যদি ধরা পড়ে যাই?
আন্দামানে এমন কোঈ শালে নেই, যে আমাদের ধরতে পারবে। জগদীপ বলতে লাগল, এখনই আমাদের পালাতে হবে। ঝুপড়িতে কেউ নেই। শিবরাম শালা বুশ পুলিশের ক্যাম্পে গিয়েছে। ফরেস্ট গার্ড আর কুলিরা জঙ্গল সাফ করছে। কেউ আমাদের দেখতে পাবে না। চল–
সাঁড়াশির মতো কঠিন থাবায় লখাইর একটা হাত ধরে টানতে টানতে সামনের হাওয়াই বুটির জঙ্গলে ঢুকল জগদীপ।
লখাইর ওপর তার নিজের কোনো ইচ্ছাই এখন কাজ করছে না। জগদীপ যেন তাকে জাদু করেছে। তার সঙ্গে আচ্ছন্নের মতো জঙ্গল ভেদ করে ছুটতে লাগল লখাই।
অনেকটা যাবার পর সন্ধে নামল।
এবার অনেকটা ধাতস্থ হয়েছে লখাই। একটু দাঁড়িয়ে টেনে টেনে হাঁপাতে লাগল সে। বলল তা হলে আমরা ভেগেই যাচ্ছি?
পাশে দাঁড়িয়ে জগদীপও হাঁপাচ্ছিল। সে খেঁকিয়ে উঠল, ভাগছিস, আর শালে বুঝতে পারছিস না? কুত্তা কঁহাকা!
জগদীপের গালাগাল গায়ে মাখল না লখাই। সে অন্য কথা ভাবছে। যে-নারী তার জীবনে নতুন স্বাদ এবং অর্থ এনে দিয়েছে, তার মুখটা চোখের সামনে ফুটে উঠছে।
হঠাৎ লখাই বলল, ভাগতেই যদি হয়, বিন্দিকে নিয়ে ভাগব।
জগদীপ চমকে উঠল, বিন্দি আবার কে?
শুনে কী হবে? আমার সাথ চল। নিজের চোখেই দেখবি।
কোথায় যাব তোর সাথ?
পুট মুটে–
পোর্ট মোয়াটে মঙ ফা’র ঝুপড়ির সামনে লখাইরা যখন এসে দাঁড়াল, রাত বেশ গাঢ় হয়েছে।
ঝুপড়ির সামনে এক টুকরো বাঁশ পড়ে ছিল। সেটা হাতে তুলে এক মুহূর্তে কী যেন ভাবল লখাই। তারপর ডাকল, আই মঙ ফা, আঁই–
ক্যাঁচ করে ঝুপড়ির ঝাঁপটা খুলে গেল। এক হাতে দা, আর এক হাতে লণ্ঠন নিয়ে বাইরে বেরিয়ে এল মঙ ফা। এক চোট অশ্রাব্য খিস্তি দিয়ে সে বলল, হারামীর বাচ্চে, আবার এসেছিস! আজ তোকে খতমই করে ফেলব।
দা’টা বাগিয়ে বাঁশের সিঁড়ি বেয়ে নিচে নেমে এল মঙ ফা।
মঙ ফা কিছু করবার বা বুঝবার আগেই বাঁশের খণ্ডটা দিয়ে তার মাথায় প্রচণ্ড ঘা বসিয়ে দিল লখাই। খুলিটা চড়াৎ করে ফেটে ফিনকি দিয়ে রক্ত ছুটল। চিৎকার করে লুটিয়ে পড়ল মঙ ফা। তার হাতের লণ্ঠনটা হাত পাঁচেক দূরে ছিটকে পড়ল।
মঙ ফা’র গালাগাল আর চেঁচামেচি কানে যেতে ভোলা ঝাপের মুখে এসে দাঁড়িয়েছিল বিন্দি।
মঙ ফা’র হাতের লণ্ঠনটা চুরমার। চারপাশ আন্ধকার। আকাশ থেকে মরা মরা খানিকটা চাঁদের আলো এসে পড়েছে। সেই আলোতে বিন্দিকে চিনে ফেলতে এতটুকু অসুবিধা হল না লখাইর।
লখাই ডাকল, শিগগির এস বিন্দি।
কোথায় যাব?
বাঁচতে চেয়েছিলে না?
হ্যাঁ।
তবে দেরি কোরো না। এস—
আর একটা কথাও বলল না বিন্দি। তর তর করে বাঁশের সিঁড়ি বেয়ে লখাইর পাশে এসে দাঁড়াল।
একদৃষ্টে বিন্দির দিকে তাকিয়ে রয়েছে জগদীপ। তার চোখজোড়া যে ধক ধক করছে, ফ্যাকাশে চাঁদের আলোতে লখাই তা টেরও পেল না।
জগদীপ বলল, চল।
লখাই, জগদীপ এবং বিন্দি–মঙ ফা’র ঝুপড়ি পেছনে ফেলে জঙ্গলের ভেতর দিয়ে তিনজন ছুটতে লাগল।
.
আগে আগে চলেছে জগদীপ। সে-ই পথ দেখিয়ে নিয়ে যাচ্ছে। দৌড়তে দৌড়তে রাত ফুরিয়ে গেল।
ভোরবেলায় লখাইরা একটা খাড়ির মুখে পৌঁছে গেল। সমুদ্র এখানে ছোট একটা উপসাগরের আকারে দ্বীপের ভেতর ঢুকে পড়েছে। কুয়াশা আর তরল অন্ধকারের একটা স্তর দ্বীপ, অরণ্য এবং সমুদ্রকে জড়িয়ে আছে।
সমুদ্র ফঁড়ে হিম-বাতাস উঠে আসছে। জঙ্গলের মধ্যে একদল বকরা হরিণ ডেকে উঠল।
একটু পরই রোদ উঠবে। খাদ্যের খোঁজে বেরিয়ে পড়তে হবে, তাই সিন্ধুশকুনগুলো ডানা ঝাঁপটাচ্ছে। কোথায় কোন দিকে আজ পাড়ি জমাবে, বুঝিবা ডানা নেড়ে নেড়ে তা ভেবে নিচ্ছে।
জঙ্গলের ভেতর দিয়ে ওরা সারা রাত দৌড়েছে। এতটা সময় পেটে কিছু পড়ে নি। তা ছাড়া যে কোনো মুহূর্তে ধরা পড়ার ভয় আছে। দুশ্চিন্তায়, উত্তেজনায়, ক্লান্তিতে হাঁপ ধরে গিয়েছে। মাটিতে বসে তিনজনে জোরে জোরে শ্বাস টানতে থাকে। হাত-পা ছিঁড়ে পড়ছে তাদের।
খানিকটা জিরোবার পর জগদীপ বলল, আর বসে দরকার নেই। এবার ওঠ লখাই। রোদ ওঠার আগেই ভাগতে হবে। দরিয়ায় গিয়ে পড়লে, যত পারিস জিরোবি। হঠাৎ গলাটা খাদে ঢুকিয়ে বিড় বিড় করতে লাগল জগদীপ, একবার মাঝ-দরিয়ায় পৌঁছতে পারলে কোনো শালেকে এ-জিন্দেগীতে আমাদের ধরতে হবে না।
বিন্দি আর লখাই উঠে পড়ল। জগদীপের পেছন পেছন পাথুরে মাটির খাঁজে খাঁজে পা রেখে একেবারে জলের কিনারে নেমে এল।
লখাই কি বিন্দি এতক্ষণ দেখতে পায় নি। অন্ধকার আর কুয়াশায় দেখার উপায়ও ছিল না। এবার চোখে পড়ল, খাড়ির কিনার ঘেঁষে ছোট একটা মোটর বোট ঢেউয়ে দোল খাচ্ছে।
প্রথমে বিন্দিকে মোটর বোটে তুলে দিল জগদীপ। তারপর নিজে উঠল।
লখাইও পিছু পিছু উঠে আসছিল। জগদীপ তাকে উঠতে দিল না। বলল, মোটর বোটের রশিটা খুলে উঠবি।
মোটর বোটটাকে পাড়ের একটা গাছের সঙ্গে কাছি দিয়ে বেঁধে রাখা হয়েছিল।
লখাই কাছিটা খুলে দেওয়ার সঙ্গে সঙ্গে বোটে স্টার্ট দিল জগদীপ। ভট ভট শব্দ করে সেটা দরিয়ার দিকে ছুটে চলল।
লাফ মেরে জলে ঝাঁপিয়ে পড়ল লখাই। দুই হাতে বোটটাকে ধরে বেয়ে বেয়ে উঠতে লাগল। কিন্তু ওপরে ওঠার আগেই লাথি মেরে তাকে জলে ফেলে দিল জগদীপ।
মোটর দিয়ে লখাইকে এই নির্জন খাড়িতে ফেলে দূরন্ত গতিতে দূরে, আরো দূরে চলে যেতে থাকে। ঘটনার আকস্মিকতায় একেবারে বোবা হয়ে গিয়েছে লখাই।
মোটর বোট থেকে বিন্দির চিৎকার ভেসে আসছে, বাঁচাও, বাঁচাও
চোখের সামনে দিয়ে মোটর বোট বিপুল সমুদ্রে গিয়ে পড়ল। দেখতে দেখতে ছোট জলযানটা উঁচু দূরে, আরো দূরে উধাও হয়ে গেল।
দুচোখে অফুরন্ত হতাশা আর বুকের ভেতর অদ্ভুত এক কষ্ট এবং ক্রোধ নিয়ে যেদিকে মোটর বোটটা চলে গিয়েছে সেদিকে তাকিয়ে রইল লখাই।
মঙ ফা’র কাছ থেকে বিন্দিকে কেড়ে এনেছিল লখাই। লখাইর কাছ থেকে বিন্দিকে ছিনিয়ে নিয়ে গেল জগদীপ।
এমন করেই বুঝি এই বর্বর দ্বীপের মহিমা অক্ষুণ্ণ থাকে।
তোরাব আলির সঙ্গে একদিন এই দ্বীপ থেকে পালিয়ে যেতে চেয়েছিল লখাই। কিন্তু ঝড়ের সমুদ্রের ভয়ঙ্কর মূর্তি দেখে সেদিন পালাতে পারে নি। বিন্দিকে নিয়ে পালাবার জন্য আজ এখানে এসেছিল। কিন্তু আজও পালানো গেল না।
এই দ্বীপই বুঝি দুবার কারসাজি করে লখাইকে পালাতে দিল না।
দ্বীপের মনে কী আছে, কে জানে।
.
৫৯.
একসময় সকাল হয়ে গেল।
অগাধ সমুদ্র থেকে উঠে এসে সূর্যটা আকাশের গা বেয়ে বেয়ে ওপরে উঠে আসছে। কুয়াশা আর অন্ধকারের লেশমাত্র নেই।
সামনের দিকে যতদূর তাকানো যায়, বিপুল সমুদ্র। অফুরন্ত জলরাশির পার নেই, কূল নেই, সীমা পরিসীমা নেই। অনেক, অনেকদূরে যেখানে আকাশটা ধনুরেখায় সমুদ্রে নেমে গিয়েছে, সেখানে ধু ধু একটা রেখা নজরে পড়ে।
সকালের আলোতে সমুদ্রে যতদূর নজর চলে, পাতি পাতি করে খুঁজতে লাগল লখাই। কিন্তু মোটর বোটটার চিহ্ন নেই কোথাও।
বিন্দিকে নিয়ে জগদীপের বোট এই নিঃসীম সমুদ্রে কোথায় যে হারিয়ে গিয়েছে, কে তার হদিস দেবে!
বুকের মধ্যে অদ্ভুত এক শূন্যতা পাক খেয়ে খেয়ে ফিরছে। অসহ্য কষ্টে শ্বাস আটকে আসতে থাকে।
বিন্দি তার জীবনে নতুন একটা স্বাদ, নতুন একটা মাধুর্য এনে দিয়েছিল। বিন্দিকে নিয়ে নতুন করে জীবন শুরু করতে চেয়েছিল লখাই। কিন্তু জগদীপ তাকে ছিনিয়ে নিয়ে গেল।
হঠাৎ হাউ হাউ করে কেঁদে উঠল লখাই। নারীর জন্য জীবনে এই প্রথম কদল সে।
এতকাল মেয়েমানুষকে শুধুমাত্র ভোগের জিনিস হিসাবেই ব্যবহার করেছে। প্রয়োজন মিটে গেলে তাকে ছেঁড়া কানির মতো ছুঁড়ে ফেলে দিতে তার বাধে নি। একটু দুঃখ, একটু
অনুতাপ, কি সামান্য একটু ব্যথাও বোধ করে নি সে।
কোনো নারীর জন্য এই প্রথম বেদনা বোধ করে লখাই। কেঁদে কেঁদে বুকের ব্যথা খানিকটা হালকা করে ফেলল সে।
বেলা চড়তে শুরু করেছে। সূর্যটা আরো ওপরে উঠ এসেছে।
এতক্ষণে তুষণাবাদের ‘বীটে’র কথা মনে পড়ল তার।
কাল সারা রাত প্রবল উত্তেজনায় জঙ্গলের মধ্যে দিয়ে দৌড়ে এসেছে। উত্তেজনার সঙ্গে মেশানো ছিল তীব্র উৎকণ্ঠা। পেটে এক টুকরো রোটি কি এক ফোঁটা জলও পড়ে নি। এখন খিদে আর তেষ্টায় সমস্ত শরীর ঝিম ঝিম করছে।
চারদিকে একবার তাকাল লখাই। খাড়িটা আশ্চর্য নির্জন। কোথাও মানুষজন নেই। ম্যানগ্রোভের ঘন জঙ্গল খাড়িটার ওপর ঝুঁকে রয়েছে।
একটা কথা খেয়াল হতেই লখাই চমকে উঠল। এই খাড়িটা তার অচেনা। আগে কোনোদিন সে এখানে আসে নি। কাল রাত্তিরে কোন পথ দিয়ে যে জগদীপ তাকে নিয়ে এসেছিল, লখাই জানে না।
সব দিক ভাল করে দেখে মোটামুটি একটা আন্দাজ করে নিল লখাই। মনে হল, কাল রাতে উত্তর দিক থেকে তারা এসেছিল।
সমুদ্রের উপকূল ধরে উত্তর দিকে এগুতে লাগল লখাই।
সমুদ্রের পাড়ে নিবিড় ম্যানগ্রোভ বন। তার ভেতর দিয়ে চলা দুষ্কর। তাই মাঝে মাঝে উপকূল ছেড়ে যেখানে জঙ্গল একটু ফাঁকা ফাঁকা সেখানে ঢুকছে লখাই।
চলতে চলতে কাটার ঘায়ে, ডালপালার খোঁচায় চামড়া ছিঁড়ে যাচ্ছে। খাবলা খাবলা মাংস উঠে যাচ্ছে। রক্ত ঝরছে। জোঁকের পেটে কত রক্ত যে যাচ্ছে, কে তা বলবে।
একসময় জঙ্গলের মধ্যে পথ হারিয়ে ফেলল লখাই। উপকূলটা আর খুঁজে পেল না। একবার পুবে একবার পশ্চিমে, ডাইনে বাঁয়ে, উন্মাদের মতো ঘুরতে ঘুরতে একটা জাহাজ নজরে পড়ল।
জাহাজটাকে নিশানা করে টলতে টলতে ধুঁকতে ধুঁকতে শেষ পর্যন্ত সেখানে এসে লখাই পৌঁছল, সে জায়গাটা তুষণাবাদ নয়, এবারডিন জেটি। এতক্ষণ যে-জাহাজটাকে নিশানা করে হাঁটছিল, এবার চেনা গেল। ওটা এলফিনস্টোর জাহাজ।
.
এখন বিকেল।
এবারডিন জেটিতে আজ খুব ভিড়। সমস্ত আন্দামানদ্বীপটা যেন ভেঙে পড়েছে জেটির ওপর।
একপাশে কিছুক্ষণ আচ্ছন্নের মতো বসে রইল লখাই। তারপর একটু ধাতস্থ হয়ে জেটির ভিড়ে মিশে গেল। পাশের একটা লোককে ডেকে জিজ্ঞেস করল, জেটিতে আজ এত ভিড় কেন?
লোকটা বলল, আজ নওয়াজ খান সাহিব মেইনল্যাণ্ডে চলে যাচ্ছে।
মেইনল্যাণ্ডে যাচ্ছে কেন?
আরে বুদ্বু, তুই কি এখানে ছিলি না! আন্দামানের সবাই এ-কথাটা জানে। কিছু শুনিস নি? লোকটার গলায় করুণার সুরই যেন ফুটল, নওয়াজ খান সাহিব যে এই দ্বীপে এংরাজবালার সাথ লড়াই বাধাতে চায়। এই কসুরেই চিফ কমিশনার সাহিব তাকে মেইনল্যাণ্ডে পাঠিয়ে দিচ্ছে।
চুপচাপ দাঁড়িয়ে রইল লখাই।
একটু পর পুলিশের গাড়িতে রোশনকে সঙ্গে নিয়ে নওয়াজ খান এসে পড়লেন।
চারপাশের লোকগুলো বলতে লাগল, আদাব, আদাব–
করুণ, ব্যথাতুর চোখে একবার সবগুলো মানুষের দিকে তাকালেন নওয়াজ খান। কপালে হাত ঠেকিয়ে সবাইকে আদাব জানালেন।
জেটির পাশে একটা মোটর বোট বাঁধা ছিল। রোশনকে নিয়ে সেটায় উঠলেন নওয়াজ খান।
মোটর বোটটা তৈরিই ছিল, নওয়াজ খান ওঠার সঙ্গে সঙ্গে স্টার্ট দিল। শব্দ করতে করতে এলফিনস্টোন জাহাজের পাশে গিয়ে ভিড়ল।
কিছুক্ষণ পর কড় কড় শব্দে এলফিনস্টোন জাহাজের নোঙর উঠল। আরো খানিকটা পর দুলতে দুলতে বিরাট জলযান উপসাগর থেকে খোলা দরিয়ার দিকে চলে গেল।
আঠার শ’ আটান্নতে যে-কারণে এই দ্বীপে এসেছিলেন নওয়াজ খান, তিপ্পান্ন বছর পর ঠিক সেই কারণেই এই দ্বীপ ছেড়ে তাকে চলে যেতে হল।
.
নওয়াজ খানকে আগে একদিনই মাত্র দেখেছে লখাই। তবু তার এই চলে যাওয়ার জন্য বড় কষ্ট হচ্ছে।
বিন্দিকে হারিয়ে কষ্ট পাওয়ার কারণ আছে। কিন্তু নওয়াজ খানের চলে যাওয়াতে লখাই কেন যে কষ্ট পাবে তা সে নিজেই জানে না। তবে এটা বুঝতে পেরেছে, বিন্দিকে হারাবার পর যে-দুঃখ, আর নওয়াজ খান চলে যাওয়াতে যে-দুঃখ–এই দুটো দুঃখ মিলে তার বুকের মধ্যে এক অসহ্য ব্যথার সৃষ্টি হয়েছে। এ হচ্ছে সেই ব্যথা, মানুষ প্রিয়জনকে হারিয়ে যা পায়।
জীবনে প্রথম প্রিয়জন হারাবার কষ্ট পেল লখাই। এবারডিন জেটির একপাশে এখনো নিঝুম দাঁড়িয়ে রয়েছে সে। হঠাৎ কে যেন কাঁধের ওপর হাত রাখল। চমকে পেছন দিকে ঘুরল লখাই। দেখল–ভিখন আহীর।
ফিশফিশ করে ভিখন বলল, বিলকুল সত্যনাশ হয়ে গিয়েছে। পুলিশ তাকে ধরবার জন্যে তামাম আন্দামান ছুঁড়ে বেড়াচ্ছে।
কেন?
তুই নাকি কাল বিকেলে তুষণাবাদের ‘বীট’ থেকে ভেগেছিস?
হাঁ।
আরে বাপ রে বাপ, এটা কী করেছিস লখাই দাদা! তুই জানিস না ভাগোয়া কয়েদি ধরা পড়লে জেলার সাহেব তার জান তুড়ে দেয়।
জানি। শান্ত গলায় লখাই বলল। বলেই সামনের দিকে এগিয়ে চলল।
ভিখনও পেছন পেছন আসছে আর বলছে, কোথায় যাচ্ছিস লখাই দাদা?
ধরা দিতে।
হে ভগোয়ান, জরুর তোকে ফাঁসিতে লটকে দেবে। ভিখন কেঁদেই ফেলল।
লখাই উত্তর দিল না, ভিখনের দিকে ফিরেও তাকাল না। সোজা সেলুলার জেলের দিকে এগুতে লাগল।
.
৬০.
ষাট
এই দ্বীপে থেকে পালিয়ে যেতে চেয়েছিল লখাই। সেই হিসাবে সে ভাগোয়া কয়েদি। আইনত ভাগোয়া কয়েদির যা সাজা, তা লখাইর প্রাপ্য। কিন্তু নিজে ধরা দেওয়ার জন্যই হোক, আর যে-কোনো কারণেই হোক, সাজাটা তেমন মারাত্মক হল না।
দু’দিন খানা বন্ধ রাখা হয়েছিল, দু’দিন চড়ানো হয়েছিল ডাণ্ডাবেড়িতে। একদিন টিকটিকিতে (বেত মারার স্টাণ্ডে) চড়িয়ে পঁচিশ ঘা বেতও মারা হয়েছিল। এতেই নিস্তার পেয়ে গিয়েছে লখাই। তবে তার আন্দামান রিলিজটা খারিজ করে দেওয়া হয়েছে। নতুন করে দু’মাস বিশ দিন তাকে সেলুলার জেলে আটকে থাকতে হবে।
দু’দিন ডাণ্ডাবেড়িতে ঝুলে আর দু’দিন উপোস দিয়ে আর পঁচিশ ঘা বেত খেয়ে শরীরের হাল এমন হয়েছিল যে পুরো পনেরোটা দিন বিছানা ছেড়ে উঠতে পারে নি লখাই। আজ অনেকটা সুস্থ হয়েছে সে।
.
কিছুক্ষণের মধ্যেই সন্ধে নামবে।
রোদে এখন আর তেজ নেই। সেলুলার জেলের মাথায় খানিকটা ঝাপসা আলো এখনো আলগাভাবে লেগে আছে।
এটা ছ নম্বর ব্লকের পনেরো নম্বর সেল। সেলটা বাইরে থেকে তালা দিয়ে বন্ধ করে রাখা হয়েছে। গরাদ ধরে বাইরে তাকিয়ে রয়েছে লখাই।
পাশের সেলের দেওয়ালে দুম দুম শব্দ হচ্ছে। লখাই জানে, বাংলা দেশে থেকে যারা আজাদীর লড়াই করে এই দ্বীপে সাজা খাটতে এসেছে, তাদেরই একজনকে রাখা হয়েছে। পাশের সেলটায়। বিশ পঁচিশ দিন হল সে ওখানে আছে।
দুম দুম শব্দটা ক্রমাগত বাড়ছে। বোঝা যায়, পাশের সেলের কয়েদিটা দেওয়ালে কপাল ঠুকছে। এই বিশ পঁচিশ দিনের মধ্যেই বন্দিত্বের জ্বালা অসহ্য হয়ে উঠেছে তার।
এখন কারোর কথা ভাবার মতো মনের অবস্থা নয় লখাইর। উদাস চোখে বাইরে তাকিয়েই থাকে সে।
সেন্ট্রাল টাওয়ারের চূড়ায় একটা সাগরপাখি বসে রয়েছে। থেকে থেকে পাখিটা ডানা ঝাঁপটায়। ঝাঁপটাতে ঝাঁপটাতে একসময় অনেক উঁচুতে মহাশূন্যে উড়ে যায়।
সাগরপাখিটাকে দেখছিল লখাই। সেটা ছোট হয়ে যাচ্ছে। আরো ছোট হতে হতে কখন যেন আকাশে মিশে গেল।
লখাই ভাবছিল, ওই পাখিটার মতো মানুষও কি সব ভার মুক্ত হয়ে উড়তে উড়তে আকাশ পর্যন্ত পৌঁছতে পারে না? সুষ্ঠু, সুন্দরভাবে ভাবতে শেখেনি লখাই।
যেভাবেই ভাবুক, হয়তো সে এই কথাটাই ভাবছিল। মানুষ কি বর্বরতা এবং পশুত্ব। মুক্ত হয়ে পাখির মতো হালকা হতে পারে না?
একসময় পাখির ভাবনাটা ছেড়ে দিল লখাই। অন্য একটা চিন্তা তার মনটাকে জুড়ে বসল।
এখন এই অলস, উদাস মনে নিজের জীবনের নানা ঘটনা ঘুরে ঘুরে আসছে লখাইর। আজকাল একটু নিঃসঙ্গ হলে আগাগোড়া নিজের কথাই ভাবতে থাকে সে।
জীবনে কত বিচিত্র মানুষ, কত বিচিত্র ঘটনাই না সে দেখল। ভিখন আহীরকে দেখল, জাজিরুদ্দিন বিরসাকে দেখল, লা ডিন, নওয়াজ খান, সোনিয়া, বিবিবাজারের মোতি ঢুলানি, পরাঞ্জপে, কপিল প্রসাদ, শরীয়তুল্লা–কত মানুষ! অনেককে আবার চোখেও দেখে নি। পরোক্ষে থেকেও তারা তার জীবনে ছাপ ফেলেছে।
কত মানুষ দেখেছে, কত ঘটনা দেখেছে! লখাই ভাবতে চেষ্টা করল, জীবন কি শুধুমাত্র এই সব ঘটনা আর মানুষের সমষ্টি? মন ঠিক সায় দিল না।
জীবনে বহু নারী ভোগ করেছে লখাই, প্রচুর নেশা করেছে। লালসা-উত্তেজনা-নেশা এবং ভোগের খাত ধরেই জীবনটাকে ছুটিয়ে এনেছে সে।
লখাই ভাবছে, উত্তেজনা-ভোগ-লালসা, শুধু এসবের মধ্যেই কি জীবন রয়েছে? এবারও মনের সায় মিলল না।
লখাইর মনে হল, অসংখ্য মানুষ, অজস্র ঘটনা, কাম-লালসা-মত্ততা–এসবের বাইরে আরো একটা কী যেন আছে। যেটা না হলে জীবনের স্বাদ পুরাপুরি পাওয়া যায় না।
সেটা যে কী, আজকের লখাই জানে না। কিন্তু অনেক দিন পরের অনেক পরিণত আর এক লখাই জেনেছিল। সেটা হল উপলব্ধি। বিন্দির কাছে গিয়ে নিজের অজান্তে উপলব্ধির স্বাদ পেয়েছিল লখাই।
বিন্দিকে সে পায় নি। একদিন তাকে হয়তো সে ভুলে যাবে। তাকে না পাওয়ার ব্যথাটাও হয়তো আর থাকবে না। কিন্তু বেঁচে থাকার যে স্বাদটা সে রেখে গিয়েছে, সেটা বার বার পাওয়ার জন্য নতুন করে জীবনটাকে শুরু করবে লখাই।
জীবনের অন্য একটা মহিমা খুঁজে পেয়েছে সে।
.
জীবন কী?
উপলব্ধিই তো জীবন। লখাইর মনে সেই উপলব্ধিই জন্মাতে শুরু করেছে।
.
সমাপ্ত
