কলকাতা থেকে যে বাসে চড়েই রাঁচি চলে যাওয়া যায়, সে সম্পর্কে আমার কোনো ধারণা ছিল না। খুব ছোটবেলায় একবার বাবা–মায়ের সঙ্গে রাঁচি বেড়াতে গিয়েছিলুম, তখন মনে হয়েছিল রাঁচি কত দূরের জায়গা, সারা রাত ধরে চলল ট্রেন, ভোরবেলা মুড়ি জংশনে নেমে শীতে কাঁপতে কাঁপতে ট্রেন বদলে, সেই ছোট ট্রেন খেলনাগাড়ির মতন ঘুরে ঘুরে উঠছিল পাহাড়ের গা দিয়ে, পাহাড়ের গায়ে–মাখা ঘন জঙ্গল, হঠাৎ কখন একটা নেকড়ে কিংবা ভাল্লুক দেখা যাবে সেই অধীর প্রতীক্ষায় জানলা দিয়ে চেয়ে থাকতে থাকতে চোখ প্রায় ব্যথা হয়ে যাবার জোগাড়।
তারপর আর আমার একবারও রাঁচি যাওয়া হয়নি, সেইজন্য আমার কাছে রাঁচি খুব দূরের জায়গাই রয়ে গিয়েছিল।
বন্ধুবান্ধবদের কাছে শুনছিলুম, রাঁচি এখন খুব কাছে এসে গেছে, প্লেনে পঁয়তিরিশ মিনিটের মধ্যে পৌঁছোনো যায়, ট্রেনে গেলেও মাঝখানে বদল করার ঝামেলা নেই, হাওড়া স্টেশনে উঠে ঘুমিয়ে পড়ার পর ভোরে চোখ মেললেই রাঁচি স্টেশন। ট্রেনের টিকিট কাটার সময় না থাকলেও কিচ্ছু আসে যায় না, ময়দানে মনুমেন্টের পায়ের কাছ থেকে ছাড়ে রাঁচির বাস।
প্লেনে যাবার তো প্রশ্নই ওঠে না, ময়দান থেকেই যদি বাস ছাড়ে তা হলে আর হাওড়া ব্রিজ পেরিয়ে ট্রেনে ওঠার দরকার কী! চেপে বসলুম একটা বাসে। ‘ আমার দ্বিতীয়বার রাঁচি যাত্রা, বিশেষ একটি দায়িত্ব নিয়ে। দারুণ সৌভাগ্যের ব্যাপার এই যে আমার সীটটি জানলার ধারে। তপনের দেওয়া, পলিথিনের প্যাকেটে মোড়া চৌকো কাশ্মীরী কাঠের বাক্সটি আমার কোলের ওপরে।
আমার পাশের সীটে বসেছেন একজন দক্ষিণ ভারতীয় ভদ্রলোক। এই গরমেও নস্যি রঙের সুট পরা। ইংরেজিতে ছাড়া এঁর সঙ্গে কথা বলা যাবে না। দীর্ঘ আট ন’ ঘণ্টা ধরে কারুর সঙ্গে ইংরিজিতে আড্ডা মারতে গেলে আমার একখানা দাঁতও আস্ত থাকবে না। সে প্রশ্নই ওঠে না। ভদ্রলোক তাঁর মাতৃভাষার একটি ম্যাগাজিন পড়ায় মন দিলেন, আমি সঙ্গে বই পত্রপত্রিকা কিছুই আনিনি, সুতরাং প্রকৃতি দেখা ছাড়া আমার আর কিছু করার নেই।
আমার ঠিক সামনের সীটে বসেছে এক তরুণ–তরুণী। জানলার পাশে বসা তরুণীটির ঘন কালো চুল, লাল রঙের ব্লাউজ পরা ডান বাহু ও গালের কিছুটা অংশ ছাড়া আর কিছু দেখতে পাইনি। কোনো মেয়ের পেছন দিকটা দেখলেই তার মুখখানা দেখার একটা অদম্য বাসনা কেন যে জাগে কে জানে! মেয়েদেরও কি পুরুষদের সম্পর্কে এরকম হয়?
সকালের রোদ চচ্চড় করছে বাইরে, বাসটা কলকাতা শহরের মধ্য দিয়ে অনেকখানি এসে এখন ছুটছে দক্ষিণেশ্বরের দিকে, এখনও প্রকৃতি দেখার মতন কিছু নেই। আমি মনে মনে বললুম, দেখব, মেয়েটির মুখ ঠিকই দেখব এক সময়, বাসটা তো মাঝে বেশ কয়েকবার থামবে!
এটা সরকারি বাস, এ বাসে কোনো দাঁড়ানো–যাত্রী নেই। এইসব দূরপাল্লার বাসে খুব গরিব লোকেরা চাপে না। ট্রেনের কামরায় মেঝেতেও অনেক লোক বসে থাকে, কারুর কারুর মুখে টিকিট ফাঁকি দেবার চঞ্চলতা, আমি নিজেই একবার টিকিট চেকারকে দেখে বাথরুমে লুকিয়েছিলুম দেড় ঘণ্টা…চলন্ত ট্রেনে নানা রকম নাটক ও ছোটগল্প হয়, সেই তুলনায় বাসযাত্রাটা বড় বেশি গম্ভীর আর কেজো ধরনের।
প্রত্যেকবারই ট্রেনে ওঠার আগে আমার একটা ব্যাপার বেশ মজার লাগে। আগে থেকে সীট রিজার্ভ করে টিকিট কেটে রাখা আমার ধাতে নেই, আমার বাইরে যাওয়া মানেই তো ‘উঠল বাই তো কটক যাই’ ধরনের, যখন তখন একটি টুথ ব্রাশ সম্বল করে বেরিয়ে পড়া, স্টেশনে এসে যে–কোনো একটা বারোয়ারি কামরায় উঠে বসা। কোন্ কামরায় একটু কম ভিড় তা দেখার জন্য আগে ছোটাছুটি করি, সেই সময় খানিকটা জুয়া খেলার মতন হয়। আমি যে–কামরায় উঠি, সে– কামরায় এক ধরনের মানুষ, পাশের কামরায় আর এক সেট মানুষ। দু’ কামরায় দু’ রকম গল্প, আমি এই গল্পের বদলে ঐ গল্পেও চলে যেতে পারতুম অনায়াসে। যে–কামরায় উঠলুম, সেখানে তিন চারজন লোকের সঙ্গে আলাপ হলো, ভাব হলো, একজনের সঙ্গে এত ভাব যে তুই তুই সম্পর্ক দাঁড়াল শেষ পর্যন্ত, কিন্তু আমি অন্য কামরায় উঠলে হয়ত এদের সঙ্গে জীবনে দেখাই হতো না। এ কামরায় একটা ছেলের সঙ্গে বন্ধুত্ব হলো, অন্য কামরায় হয়তো একটি সুন্দরী মেয়ের সঙ্গে প্রেম হয়ে যেতে পারত। আমার সব সময়েই ধারণা, আমি যে–কামরাতেই উঠি না, সেই কামরাতেই এক সুন্দরী–শ্রেষ্ঠা লুকিয়ে থাকে!
এরকম দূরপাল্লার বাসযাত্রার অভিজ্ঞতা আমার এই প্রথম। বাসেও কি সহযাত্রীদের সঙ্গে বন্ধুত্ব হয়? নিছক ভাষার ব্যবধানের জন্যই আমার পাশের লোকটির সঙ্গে ভাব হবে না। লোকটিকে খুব একটা আলাপি বলেও মনে হয় না।
পেছন দিকে অনেকে মিলে হৈ হৈ করে কথাবার্তা বলছে, ওরা বোধহয় একটি দল। চার–পাঁচজন মাঝবয়েসী লোক, দুটি প্রৌঢ়া, একটি যুবতী, দু’তিনটি বাচ্চা। গ্রীষ্মকালেও কি কেউ রাঁচি বেড়াতে যায়? সামনের দিকে, একেবারে দরজার পাশের সীটে বসেছেন দু’জন বিবাহিতা মহিলা, আমি ওঠবার সময়েই ওঁদের দেখেছি, কিন্তু ওঁদের স্বামীরা কোথায়? এ পর্যন্ত ওঁদের সঙ্গে আর কেউ কথা বলেনি। সামনের দিকে বাকি সব সীটগুলিতেই পুরুষ, কিন্তু একটি তিন–চার বছরের ফুটফুটে মেয়ে যে একটা বল নিয়ে বাসের মধ্যে ছুটে বেড়াচ্ছে, তার মা কে? একটি যুবক তাকে মাঝে মাঝেই এই রুমি, এই রুমি বলে ডাকাডাকি করে সামলাবার চেষ্টা করছে, কিন্তু বিবাহিতা মহিলাদুটির কাছে মেয়েটি একবারও যায়নি। ঐটুকু মেয়ে কি তার মাকে ছাড়াই যাচ্ছে?
বালি ব্রিজ পার হয়ে বাসটি এবারে এসেছে দিল্লি রোডে। নামে দিল্লি রোড হলেও এই রাস্তাটা খানিক দূরে গিয়েই আগেকার গ্র্যাণ্ড ট্রাঙ্ক রোডের সঙ্গে মিলে গেছে। সেই শেরশাহের আমলের রাস্তার পর দিল্লি যাবার কোনো দ্বিতীয় পথ আজও তৈরি হয়নি। দিল্লির রাস্তা দিয়েই কি রাঁচি যাওয়া যায়? আমার অত ভূগোলের জ্ঞান নেই। দেখাই যাক না।
সামনের সীটের লাল–রঙা ব্লাউজ পরা তরুণীটির চুল উড়ছে হাওয়ায়। তরুণী? আমার ডবল বয়েসী যে নয়, তা কে বলল? বেশি বয়েসের মেয়েরা কি লাল ব্লাউজ পরে? আজকাল সবই চলে, মাথার চুল বব ছাঁট দেওয়া, লিপস্টিক মাখা, ষাট–পঁয়ষট্টি বছরের মহিলা দেখা যায় না? আহা, যতক্ষণ ওর মুখ না দেখা যাচ্ছে, ততক্ষণ তরুণী বলেই ধরে নিতে ক্ষতি কী?
অনেক মেয়েই চুল–ওড়া পছন্দ করে না। চলন্ত গাড়িতে আমি কোনো কোনো মেয়েকে হাত দিয়ে মাথা চেপে ধরে থাকতে দেখেছি। এই মেয়েটি যদি হাওয়া কিংবা রোদ্দুরের ছুতোয় জানলা বন্ধ করতে বলে? রোদ আসছে ঠিকই, এদেশের ফর্সা মেয়েরা রোদকে খুব ভয় পায়। মেমসাহেবরা শুনেছি রোদ দেখলেই খুব আদেখলাপনা করে। যে–কোনো চলন্ত যানের জানলা বন্ধ থাকলে আমার আদ্ধেক আনন্দ নষ্ট হয়ে যায়। খোলা জানলায় কনুই রাখার মজাই আলাদা। রোদ তো দূরের কথা, বৃষ্টিতেও আমার জানলা বন্ধ করতে ইচ্ছে করে না।
আমি একটা সিগারেট ধরাতেই আমার পাশের লোকটি ম্যাগাজিন পাঠের জ্ঞান সঞ্চয় বন্ধ করে আমার দিকে তাকাল। এই রে, এই লোকটি ধূমপান বিরোধী আন্দোলনের নেতা নাকি? ইংরিজিতে আদেশ করলে আমাকে সিগারেট ফেলে দিতেই হবে। কিন্তু অনেকটা রাস্তা।
আমি সভয়ে জিজ্ঞেস করলুম, ডু ইউ মাইণ্ড?
লোকটি চার–পাঁচবার মাথা দুলিয়ে বলল, নো, নো, নো, নো!
তারপর মিস্টি হেসে বলল, ইউ সি, আই ফরগট টু বাই…মে আই বরো ওয়ান ফ্রম ইউ?
তাকে একটি সিগারেট দিয়ে আমি ধন্য হয়ে গেলুম। এরকম উপকারী সিগারেট খরচ আগে কখনো করিনি।
লোকটির নাম এ টি শিবরামকৃষ্ণন। মিলিটারি অডিট অ্যাকাউন্টসে চাকরি করে। অফিসের কাজেই রাঁচি যাচ্ছে। সংক্ষিপ্ত পরিচয় বিনিময়ের পর সে আবার পাঠে মন দিল।
আমি মনে মনে ভদ্রলোকের বাবাকে খুব তারিফ করলুম। তিনি তাঁর ছেলের নামের সঙ্গে তিন–তিনখানা ঠাকুরদেবতার নাম জুড়ে দিয়েছেন। আবার সামনে আছে এ টি, তার মধ্যেও কোন্ ঠাকুর দেবতা আছেন কে জানে! একটা ব্যাপারে নিশ্চিন্ত হওয়া গেল, এ রকম নামের লোক যে–বাসের যাত্রী, সে–বাসে আর যাই হোক, অ্যাকসিডেন্ট হতে পারে না।
বাঁ দিকের রো থেকে উঠে এসে একজন লম্বামতন, সাফারি সুট পরা লোক আমার সামনের সীট ধরে ঝুঁকে দাঁড়িয়ে বলল, রমেন, তুমি কোথায় চললে? তখন থেকে ভাবছি, ঠিক রমেনের মতন দেখতে, অথচ ঠিক ধরতে পারছি না, আগে কি তোমার চশমা ছিল?
লম্বা লোকটির বয়েস বছর পঞ্চাশেক, মাথায় কাঁচা–পাকা চুল, চোখে পুরু ফ্রেমের চশমা। সে যাকে রমেন বলে ডাকল, সে বলল, জীবনদা, আপনাকে দেখতে পাইনি তো। আমি যাচ্ছি ঘাটশিলায়।
হ্যাঁ, তোমাদের তো ঘাটশিলায় একটা বাড়ি আছে, অনেকদিন আগে আমি একবার গেসলাম, তখন তোমার বাবা…
—জীবনদা, আপনি কতদূর যাচ্ছেন?
—রাঁচি, আমার ছেলে তো সেখানে পড়ে…কী রকম পড়াশুনো করছে কে জানে, মাঝে মাঝে একটু খবর না নিলে…আজকাল যা ড্রাগের উৎপাত…
আমি মনে মনে হাততালি দিয়ে উঠলুম। যেন নিজের কাছে একটা বাজি জিতেছি। রমেন যখন জীবনদা বলে ডাকছে, তখন রমেনের বয়েস বেশি নয়, তা হলে তার স্ত্রী তরুণী হতে বাধ্য। ঠিক ধরেছিলাম!
জীবন নামের ব্যক্তিটি কিন্তু রমেনের পাশের তরুণীটির সঙ্গে একটা কথাও বলল না এ পর্যন্ত। সে কি রমেনের স্ত্রীকে চেনে না? রমেনও আলাপ করিয়ে দেয়নি।…রমেন বলল, আমি যাচ্ছি ঘাটশিলায়, আমরা যাচ্ছি বলেনি, তবে কি ঐ মেয়েটি রমেনের স্ত্রী নয়! ওরা দু’জন আলাদা, অচেনা? কিংবা, রমেন কোনো পরস্ত্রী বা বান্ধবীকে নিয়ে বেড়াতে যাচ্ছে ঘাটশিলায়, পিতৃবন্ধুকে দেখে লজ্জা পেয়েছে?
কত রকম গল্পের সম্ভাবনাই যে সব সময় ছড়িয়ে থাকে খুব কাছাকাছি!
লাল ব্লাউজ পরা তরুণীটি পাশের সংলাপ শুনছে না, সে জানলা দিয়ে তাকিয়ে আছে বাইরে। মুখটা আড়াল করতে চায়?
বাসটা দিল্লি রোড ছেড়ে বাঁ দিকে বেঁকে অন্য একটা রাস্তা ধরল। জীবন বাইরে তাকিয়ে বলল, এবারে বম্বে রোডে পড়বে, এটা কানেকটিং রোড, আমি আগেরবার যখন গেসলুম, তখনও মাঝখানের ব্রিজটা হয়নি।
রমেন জিজ্ঞেস করল, লাঞ্চ ব্রেক কোথায় দেবে?
—বোধহয় কোলাঘাটে। কিংবা দেউলাবাজারও হতে পারে। বেলা তো বেশি হয়নি, এখন মোটে সাড়ে দশটা। কোলাঘাট পৌঁছে যাবে সাড়ে এগারোটার মধ্যে!
তা অবশ্য হলো না, কানেকটিং রোড ধরে কিছুটা যেতেই বাসটা জ্যামে আটকে গেল। একেবারে নিথর নয়, কচ্ছপগতি। পাঞ্জাবি কণ্ডাক্টর হলে এসময় নিচে নেমে গিয়ে চ্যাঁচামেচি করত, বাসের গা চাপড়াত, অন্য গাড়িগুলোর উদ্দেশে দুর্বোধ্য গালাগালি ছুঁড়ে বেশ জমিয়ে তুলত ব্যাপারটা। কিন্তু স্টেট বাসের ড্রাইভার– কণ্ডাক্টররা বাঙালি। তাদের প্রায় প্রত্যেকের মুখে এমন একটা ভাব, যেন তারা ভুল চাকরি করছে, তাদের রাষ্ট্রপতির সেক্রেটারি হবার কথা ছিল। আমাদের এই বাসের কণ্ডাক্টরটির মুখখানা বিশেষ গোমড়া, কিংবা মুখের গড়নটাই এরকম। সেই যে কথা আছে না, ‘হাসছ কেন মামনি, ওমা, আমার মুখখানাই যে এমনি!
কণ্ডাক্টরটি দরজা খুলে দূরের মাঠ দেখছে। রুমি নামের বাচ্চা মেয়েটি সেই দরজা দিয়ে একবার নেমে যাবার চেষ্টা করতেই, দু’তিনজন লোক একসঙ্গে চেঁচিয়ে উঠল, আরে আরে আরে, ধর ধর ধর, কন্ট্রাক্টরটি তবু নিরুত্তাপ। আহা, ও বোধহয় আজ বাড়িতে বউয়ের সঙ্গে ঝগড়া করে এসেছে।
বম্বে রোডে পৌঁছতে এক ঘণ্টা লেগে গেল। ততক্ষণে ঘামে আমার জামা ভিজে গেছে। নতুন টিনের মতন চোখ–ধাঁধানো রোদ। আকাশে মেঘও নেই আবার ঝকঝকে নীল রংও দেখা যায় না, কবিরা সম্ভবত একেই বলে ‘বারুদ রঙের আকাশ’। এ বছর গ্রীষ্ম অতি কঠোর, এর মধ্যেই শোনা যাচ্ছে খরার আশঙ্কা, উড়িষ্যার কালাহাণ্ডিতে মানুষ না খেয়ে মরছে। মানুষ মরে গেলে তবু খবরের কাগজে কিছু বেরোয়, আর গ্রামেগঞ্জে যে–সব লক্ষ লক্ষ মানুষ আধমরা হয়ে থাকে, তাদের কোনো খবর নেই। এবারে একদিনও ভালো করে কালবৈশাখী হলো না, বৃষ্টির নামগন্ধ নেই, বঙ্গোপসাগরের মেঘ কি এদিকের রাস্তা ভুলে গেল? বাঁকুড়া পুরুলিয়ায় শুরু হয়ে গেছে নিদারুণ জলকষ্ট…টি ভি–তে দেখাচ্ছিল কঙ্কালসার মানুষদের লাইন…
আমার নিজের বেশ খিদে পেয়ে গেছে বলেই কি ক্ষুধার্ত মানুষদের কথা মনে পড়ছে? তেষ্টাও পেয়েছে খুব। সঙ্গে একটা জলের বোতল আনা উচিত ছিল। দূরপাল্লার যাত্রায় চুপচাপ বসে থাকতে থাকতে খিদে পেয়ে যায়। কিছু বাদাম– বিস্কুট–ফলমূল নিয়ে আসা যেত অনায়াসে। কিন্তু প্রত্যেকবারই আমার এই ভুল হয়, আগে কিছু মনে পড়ে না।
পেছনদিকের দলটি স্যাণ্ডুইচ খাচ্ছে, তাদের কাছে জলের বোতলও আছে। আমার গলা শুকিয়ে কাঠ, ওদের কাছে একটু জল চাইলে কি দেবে? যদি না দেয়! জল চাইলে কেউ কি প্রত্যাখ্যান করে? এদেশের লোকেরা এখনো জল দেওয়াটা পুণ্য কাজ মনে করে। না, ঠিক তাও তো নয়, বিহারের হরিজনদের কুয়ো থেকে জল তুলতে দেওয়া হয় না, জল চাওয়ার মতন বেয়াদপি করলে হরিজনদের বস্তি পুড়িয়ে দেওয়া হয় যখন তখন। অবশ্য, আমাকে দেখে ওরা হরিজন ভাববে না নিশ্চিত। কিন্তু আমি চাইবার পর ওরা জল দিলেও যদি মুখটা ব্যাজার করে থাকে?
এইসব ভাবতে ভাবতে আমার আর জল চাওয়া হয় না।
দিল্লি রোডের তুলনায় বম্বে রোড বেশ সবুজ। দু’দিকে বড় বড় গাছ। চাষের জমিতে এখনও ধান রোওয়া হয়নি, ধূ ধূ করছে মাঠ। এদিকে ভালো ডাব পাওয়া যায়। এক একটা রাস্তার মোড়ে বাচ্চা ছেলেরা ডাব বিক্রি করছে, কিন্তু আমাদের বাস কোথাও থামে না। ডাবগুলো দেখে তেষ্টা আরও বাড়ে।
রুমি নামের মেয়েটির বলটি চলে এসেছে আমার পায়ের কাছে। এই ছটফটে মেয়েটি একটুক্ষণও চুপ করে বসে থাকতে পারে না। এই গরমেও সে একটুও দমে যায়নি। তার মাথা ভর্তি কোঁকড়া চুল, টলটলে দুটি চোখ, বলটা নেবার জন্য সে দাঁড়াল আমাদের কাছে এসে। তার গাল টিপে আদর করতে ইচ্ছে করে, আবার ভয়ও হয়। বাচ্চাদের মোটেই বিশ্বাস নেই, ওদের পছন্দ–অপছন্দ অতি অদ্ভুত, কাকে যে কখন অপছন্দ করে বসবে তার ঠিক নেই। ওকে আদর করতে গেলে ও যদি আমাকে মহিষাসুর ভেবে বসে?
আমি বলটি ওর হাতে তুলে দিতেই ও বলল, থ্যাঙ্ক ইউ! বাপরে, ঐটুকু মেয়ের মুখেও ইংরিজি। আজকাল থ্যাঙ্ক ইউ–র চাট্টি চলন হয়েছে বটে! একজন নামকরা গায়ক আমাকে একদিন বলেছিলেন, আজকাল স্কুলের ছেলেমেয়েদের অটোগ্রাফ দিতে ইচ্ছে করে না কেন জানো, দিলেই তারা থ্যাঙ্ক ইউ বলে। শুনলেই কেমন যেন গা গুলিয়ে ওঠে। আমি তর্ক করার ঝোঁকে বলেছিলুম, থ্যাঙ্ক ইউ–র বদলে কি ধন্যবাদ বলবে? সেটাও কেমন যেন পাকা পাকা শোনাবে না? তিনি বলেছিলেন, তারই বা দরকার কী। আগে অল্পবয়েসীরা লাজুক লাজুক ভাবে মিষ্টি করে হাসত, সেটাই তো যথেষ্ট ছিল। এখন মা–বাবারাই বাচ্চাদের শিখিয়ে দেয়, থ্যাঙ্ক ইউ বলো, থ্যাঙ্ক ইউ বলো! ইংলিশ মিডিয়ামের শ্রাদ্ধ!
রাস্তার পাশে দেউলটি নাম লেখা দেখেই আমার মন উৎফুল্ল হয়ে উঠল। কোলাঘাট আর বেশি দূর নয়, সামনেই ব্রিজ। রূপনারায়ণ নদীটি আমার বড় প্রিয় গত বছরেই এখানে শরৎচন্দ্রের বাড়িতে একটা রাত কাটিয়ে গেছি। কোলাঘাটের ইলিশ…তবে এখনো বর্ষা নামেনি, ইলিশের স্বাদ হয়নি….
ব্রিজে ওঠার আগেই বাসের গতি শ্লথ হয়ে এলো, জানলা দিয়ে দেখলুম, সামনে প্রচুর গাড়ি। উল্টো দিক থেকে কোনো গাড়ি আসছে না। আবার জ্যাম? এই ড্রাইভারগুলো এত পাজি, ব্রিজের ওপর ওভারটেক করা নিষিদ্ধ, তাও মানবে না? রাঁচি পৌঁছবার কথা সন্ধেবেলা, এই রকম বাধা পড়লে তো মাঝরাত্তির হয়ে যাবে। তখন যে–বাড়িতে আমার ওঠার কথা, সেই বাড়ি খুঁজে পাব কী করে?
শরৎ সেতুর সিকি ভাগ ক্রস করেই আমাদের বাস থেমে গেল একেবারে, স্টার্ট বন্ধ করে ড্রাইভার নেমে পড়ল। আমিও নামলুম। ঐ স্টিলের বাক্সের মধ্যে বসে থাকার বদলে নদীর হাওয়া খাওয়া ভালো। তার চেয়েও আগে দেখা দরকার, জ্যামটা কিসের জন্য। চৌকো বাক্সটি সঙ্গে নিয়ে নামতে হয়েছে। তপন বলে দিয়েছে, ঐ বাক্সটি কোনো সময়েই, কোনোক্রমেই হাতছাড়া করা চলবে না।
বাক্সটিতে একটি ছোট্ট পেতলের তালা লাগানো। এর মধ্যে কী আছে, তা আমাকে বলা হয়নি। তা বলে গয়নাটয়না বা টাকাপয়সা আছে বলে মনে হয় না। খুব বেশি দামি জিনিস হলে তপন বিশ্বাস করে দিত না আমার হাতে। না– না, তপন আমাকে চোর মনে করে না মোটেই, আবার খুব বেশি দায়িত্বজ্ঞানসম্পন্ন মানুষ বলেও মানতে চায় না। সম্ভবত এর মধ্যে দরকারি কাগজপত্র আছে কিছু। আজকাল ডাক বিভাগের ওপর লোকের ভরসা কমে গেছে। দিকে দিকে চালু হয়েছে কুরিয়ার সার্ভিস। আমিও সেইরকম একজন কুরিয়ার, এই বাক্সটা রাঁচিতে তপনের বড়মামার হাতে পৌঁছে দিতে হবে আমাকে, তার বদলে রাঁচি যাওয়া– আসার ভাড়া ও আড়াই শো টাকা হাত খরচা। এই বাজারে এতটাই বা কে দেয়! আমারও ফোকটে রাঁচি বেড়ানো হয়ে যাবে!
অনেক গাড়ি থেকেই লোকজন নেমে পড়েছে, একটা জনস্রোত চলেছে অকুস্থলের দিকে। অধিকাংশ মুখগুলোই ভুরু কোঁচকানো। রূপনারায়ণ নদীর মাঝখানে মাঝখানে চড়া পড়ে গেছে, আমি এই নদীটিকে আগে প্রত্যেকবারই ভরপুর দেখেছি। তবে এখনও এক পাশ দিয়ে নৌকো চলাচলের মতন জলস্রোত আছে।
ব্রিজের ঠিক মাঝামাঝি ঘটেছে কাণ্ডটি।
বড় বড় হাইওয়ের পাশে এক আধটা লরি উল্টে পড়ে থাকার দৃশ্য তো জল–ভাত। একঘেয়ে দূরপাল্লার যাত্রায় ট্রাক ড্রাইভাররা ঘুমিয়ে পড়ে, অনেক সময় নাকি তারা অ্যাকসিলারেটরের ওপর থেকে পা তুলে নিয়ে একটা ইঁট চাপা দিয়ে রাখে। সুতরাং ট্রাক অ্যাকসিডেন্ট দেখলে আমরা খুব একটা শিউরে উঠি না, মনে করি, ও তো হবেই।
কিন্তু এখানে যে দেখছি একটি ত্রিকোণ প্রেমের রক্তারক্তি কাহিনী। একটি ট্রাক, একটি ঝকঝকে নতুন মারুতি জিপসি ও একটি ফিয়াট গাড়ি তিন দিকে মুখ করে আছে, এর মধ্যে ফিয়াট গাড়িটাই জখম হয়েছে বেশি, ট্রাকটি ধাক্কা মেরেছে ব্রিজের পাঁচিলে, পাঁচিল ভেঙে একেবারে নদীতে পড়ে যাওয়াও আশ্চর্য কিছু ছিল না। বেশ বড় রকমের দুর্ঘটনা এবং ঘটেছে মাত্র আধ ঘণ্টা আগে।
আমি একটু উঁকি মেরেই সেখান থেকে সরে এলুম। সেখানে রক্তের গন্ধ। আমি মৃতদেহ দেখতে চাই না। তার চেয়ে নদী দেখে চোখ জুড়োনো অনেক ভালো। এমন মাথা–পোড়া রোদ না থাকলে নদীর দৃশ্য আরও ভালো করে উপভোগ করা যেত। পাল–তোলা নৌকোর মধ্যে একটা চিরন্তনতার ছবি আছে। গৌতম বুদ্ধের আমলেও নদী দিয়ে বয়ে যেত এই রকমই নৌকো।
খিদেটা এখন বেশ জানান দিচ্ছে। ওপারে কোলাঘাটে ভালো হোটেল আছে। অন্তত এক–দেড় ঘণ্টা আগে এই সেতুপথ মুক্ত হবার আশা নেই। এখনও পুলিশের গাড়ি এসে পৌঁছোয়নি। দু’দিকে অসংখ্য গাড়ি জমে যাচ্ছে। দুর্ঘটনায় আহত বা নিহতদের জন্য কারুর মনে কোনো রকম সহানুভূতি নেই, অন্য গাড়ির লোকজন নেমে পড়ে শুরু করেছে বিরক্তির চ্যাঁচামেচি। একেবারে প্যাণ্ডিমোনিয়াম যাকে বলে!
হঠাৎ প্যাণ্ডিমোনিয়াম শব্দটা মাথায় আসার জন্য আমার একটু হাসি পেল। কথাটা আমরা যখন তখন বলি। কেন যে একটা বাংলা–দৃশ্য বোঝাবার জন্য আমাদের ইংরিজি শব্দ আমদানি করতে হয়! প্যাণ্ডিমোনিয়াম কথাটার আসল মানে তো দানবদের সভাকক্ষ! মিলটনের প্যারাডাইজ লস্টে আছে না, স্বর্গচ্যুত দৈত্যগুলো এক জায়গায় মিটিং করার নামে বিরাট হৈ–হল্লা শুরু করেছিল….
—কী দাদা, কী বুঝলেন, কতক্ষণ লাগবে?
বিপদ–আপদের সময় মানুষের মধ্যে তাড়াতাড়ি ঘনিষ্ঠতা হয়। রুমি নামের বাচ্চা মেয়েটির হাত ধরে এগিয়ে আসছেন যে ভদ্রলোক, তাঁর সঙ্গে আমার পরিচয় না হলেও পরস্পরের মুখ–চেনা হয়ে গেছে।
আমি বললুম, লরিটাকে সরাতে না পারলে…লরিটা চালের বস্তায় ভর্তি, অত ভারি লরি কী করে যে সরানো হবে…
–এই সময়টায় আমরা খেয়ে নিতে পারি না?
—হ্যাঁ। তা নেওয়া যায়। কিন্তু যদি হঠাৎ রাস্তা ক্লিয়ার হয়ে যায়?
বাসের অন্য যাত্রী–যাত্রিনীরাও নেমে পড়েছে সবাই। রমেনের পাশের লাল ব্লাউজ পরা মহিলাটি শুধু তরুণীই নয়, রীতিমত ধারালো চেহারার সুন্দরী, তবে মুখখানি গাম্ভীর্যমাখা, তার মধ্যে যেন সামান্য বিষাদের ছোঁয়াও রয়েছে। তার গলায় ঝুলছে একটি হার, সেটি সোনার না গিল্টির তা কে জানে, লকেটটা প্রায় মুরগির ডিমের সাইজের।
বেশ কয়েকজন যাত্রীই খাওয়া বিষয়ে আলোচনা শুরু করে দিল। কেউ বলল, বাসের ড্রাইভারকে বলা হোক; এক ঘণ্টার মধ্যে রাস্তা পরিষ্কার হয়ে গেলেও যেন বাসটা সাইড করে রাখা হয়। কেউ বলল, বাসে মালপত্র পড়ে থাকবে, যদি চুরি যায়। কেউ বলল, আর দেরি করলে কোলাঘাটের হোটেলগুলোতেও খাবার ফুরিয়ে যাবে।
রমেন ও তার সঙ্গিনী দাঁড়িয়ে রইল একটু দূরে, তারা কোনো আলোচনায় অংশ নিচ্ছে না।
কেউ যখন সঠিক কোনো সিদ্ধান্ত নিতে পারছে না, তখন দেখা গেল আমাদের বাসের উদাসীন কণ্ডাক্টরটি হেঁটে আসছে এইদিকেই। একজন তাকে জিজ্ঞেস করল, দাদা, কোথায় যাচ্ছেন?
কণ্ডাক্টরটি সংক্ষিপ্ত উত্তর দিল, আমি খেতে যাচ্ছি।
ব্যাস, আর কোনো আলোচনার অবকাশ রইল না। কণ্ডাক্টরকে ফেলে রেখে বাস চলে যাবে না। সুতরাং আমরাও অনুসরণ করলুম তাকে।
প্রায় সবাই গেল, শুধু রমেন ও তার সঙ্গিনীটি দাঁড়িয়ে রইল একই জায়গায়। ওরা সাধারণ জনতার অংশ হতে চায় না, সাধারণ মানুষের মতন ওদের খিদে– তেষ্টাও পায় না। জীবনলাল নামে প্রৌঢ়টি একবার ওদের দূর থেকে ডাকল, রমেন হাত নেড়ে ইঙ্গিতে জানাল, সে যাবে না। আমার ধারণা হলো, জীবনলালের সঙ্গে বকবক করতে হবে এই ভয়েই ওরা গেল না।
কোলাঘাটের হোটেলে প্রচণ্ড ভিড়, আমাদের দাঁড়িয়ে থাকতে হলো বেশ কিছুক্ষণ। বিতিকিচ্ছিরি অবস্থা। একদল লোক খাচ্ছে, তাদের পেছনে পেছনে একজন করে দাঁড়িয়ে আছে। একজন উঠলেই অন্যজন সেই জায়গা দখল করবে। খাওয়ার সময় যদি পিঠের কাছে একজন অচেনা লোক দাঁড়িয়ে থাকে, যে–লোকটি মনে মনে বলছে, তাড়াতাড়ি খেয়ে নে, তাড়াতাড়ি খেয়ে নে, আর ট্যাংরা মাছের মুড়ো চিবোতে হবে না, এবার ওঠ…
শেষ পর্যন্ত আমাদের বাস ছাড়ল তিনটের সময়। প্রকৃতি ফ্রকৃতি দেখার ইচ্ছে পুরো হাওয়া হয়ে গেছে, আমি এবারে টানা একখানা ঘুম দিলুম। ট্রেনে– ট্রামে–বাসে–স্টিমারে ঘুমোতে আমার কোনো অসুবিধে নেই। একমাত্র সাইকেল চালাবার সময় ঘুমোবার চেষ্টা করে দেখিনি কখনো। আমার ঘুম স্বপ্নবহুল। একটা স্বপ্নে দেখলুম, আমি ঘোড়ায় চড়ে লাদাখ যাচ্ছি, দু’পাশে বরফ–মাখা পাহাড়, এক জায়গায় ঘোড়া থামিয়ে আগুন জ্বালা হলো, সেই আগুনে ঝলসানো হলো একটা আস্ত হরিণ…
যখন চোখ মেললুম, তখন অন্ধকার হয়ে গেছে। বাসটা পেট্রল কিংবা ডিজেল নেবার জন্য থেমেছে এক জায়গায়। টিমটিম করে জ্বলছে কয়েকটা আলো, বাইরের লোকজনের মুখ ভালো করে দেখা যায় না। আমার মনে যে প্রশ্নটা জাগল ঠিক সেইটাই অন্য একজন চেঁচিয়ে জিজ্ঞেস করল, দাদা, এটা কী জায়গা?
দরজার কাছ থেকে একজন উত্তর দিল, লোধাশুলি।
–ওরেঃ বাবা, এখনো যে অনেক রাস্তা বাকি!
— মাঝখানে বাসটার স্টার্ট বন্ধ হয়ে গিয়েছিল, ঘুমিয়ে ঘুমিয়ে তো টেরও পাননি!
–দাদা, এখানে চা পাওয়া যাবে? বাসটা থেমেছে যখন, একটু চা খেতাম!
—এখানে চা ভালো হবে না। বাহারাগোড়াতে আবার থামবে!
–বাহারাগোড়া, না ঝাড়গ্রাম?
এরপর কয়েকজন তর্ক শুরু করে দিল, বাসটা আগে বাহারাগোড়া যাবে না বেঁকে যাবে এই বিষয়ে। রমেনের কাঁধে হেলান দিয়ে ঘুমিয়ে আছে তার সঙ্গিনীটি। আমার পাশের লোকটি এখনো ম্যাগাজিন পড়ছে। রুমি নামের মেয়েটি রিনরিনি গলায় বলে উঠল, বাপি, আমি বাথরুম করব!
না, বাসের থেকে ট্রেন অনেক ভালো। এমন রসকষহীন ভ্রমণ আমার ভাগ্যে আগে কখনো ঘটেনি। এখনো একজনের সঙ্গেও আলাপ হলো না!
আমি একটা সিগারেট ধরাতে যেতেই পাশের লোকটি বলল, প্লিজ, প্লিজ, হ্যাভ ওয়ান ফ্রম মি….
লোকটি এর মধ্যে কখন সিগারেটের প্যাকেট কিনেছে, আমার ধার শোধ করতে চায়।
এরপর বাস ছাড়ার দশ বারো মিনিটের মধ্যেই ঘটনাটি ঘটল।
হেড লাইটের আলোয় দেখা গেল রাস্তার ওপর কুড়ি–পঁচিশজন নারী পুরুষ দাঁড়িয়ে হাত উঁচু করে বাসটা থামাতে বলছে। এখানেও আবার অ্যাকসিডেন্ট? কিংবা আগের বাস খারাপ হওয়ায় তার যাত্রীরা এই বাসে উঠতে চায়?
বাস থামাতেই হলো। কিছু লোক দাঁড়িয়ে রইল বাসটার ঠিক নাকের ডগায়। দু’জন পুরুষ ও একজন স্ত্রীলোক উঠল সামনের দরজা দিয়ে। পুরুষ দু’জনের একজনের খালি গা, অন্যজনের গায়ে একটি ছেড়া গেঞ্জি। স্ত্রীলোকটি ময়লা লাল পাড়ের শাড়ি পরা। তারা সকলের দিকে মুখ করে সার বেঁধে দাঁড়িয়ে পড়ল, খালি গায়ের প্রৌঢ়টি হাত জোড় করে বলল, নমস্কার। আমাদের একটা নিবেদন আছে, সার। আপনাদের একটু কষ্ট দিচ্ছি, সার। আমাদের এই অঞ্চলে বড় সাঙ্ঘাতিক খরা হয়েছে, এক ফোঁটা বৃষ্টি নাই, গত বৎসরেও পেরায় এই একই দশা হয়েছিল। এইবারে, সার, আমাদের আর বাঁচার পথ নাই, কারুর ঘরে একদানা খাদ্য নাই, তাই আপনাদের কাছে নিবেদন, যদি আমাদের কিছু কিছু সাহায্য করেন, ছোট ছোট ছেলেমেয়েরাও না খেয়ে রয়েছে।
একেবারে পেছনের সীট থেকে একজন কেউ ক্রোধ–মাখানো বিস্ময়ের সঙ্গে বলল, জোর করে বাস থামিয়ে ভিক্ষে, এ কি মামদোবাজি নাকি? নেমে যাও! এবারে গেঞ্জি পরা লোকটি বলল, বাবুরা, আমরা ভিক্ষুক না, আমরা গ্রামের গেরস্থ মানুষ। পেটের জ্বালাতেই আপনাদের কাছে হাত পেতেছি। দয়া করে আমাদের কিছু কিছু সাহায্য করেন, ভগবান আপনাদের আরও অনেক দেবেন।
পেছনের সীটের সেই তেজি লোকটি আবার বলল, কণ্ডাক্টর, আপনি এদের নামিয়ে দিন? এদের উঠতে অ্যালাউ করলেন কেন? একেই তো চার ঘণ্টা লেট হয়ে গেছে…। বেশ কিছু গুঞ্জন তার কথায় সায় দিল। কিন্তু কণ্ডাক্টর কোনো সাড়াশব্দ করল না।
স্ত্রীলোকটি বলল, সকলে কিছু কিছু দিয়ে যান। আমরা নিরূপায় হয়ে এসেছি। বিশ্বাস করেন, আমরা ভিক্ষা চাই না, আপনাদের কাছে দয়ার দান চাই, ছোট ছেলেমেয়েগুলোর কষ্ট চক্ষে দেখতে পারি না।…
গেঞ্জি পরা লোকটির হাতে একটি থলি, সে এগিয়ে আসতে আসতে বলল, দ্যান সার, কিছু কিছু দ্যান…
আমার পাশের লোকটি বাংলা না বুঝলেও বিষয়টি ঠিক আঁচ করেছে, পকেট থেকে মানিব্যাগ বার করে সে খুচরো পয়সা খুঁজতে লাগল। পেছন থেকে সেই একই ব্যক্তি বলল, কেউ কিচ্ছু দেবেন না, ডোন্ট গিভ দেম এ সিঙ্গল পয়সা। দিস ইজ কোয়ার্সার্ন, জোর করে বাস থামিয়ে…দিন দিন কী হচ্ছে দেশের অবস্থা, গভর্নমেন্ট কোনো স্টেপ নেবে না…
সামনের দিক থেকে দু’জন তাকে সমর্থন জানাল। একজন বলল, এদের মোটেই লাই দেওয়া উচিত নয়। এরপর মাথায় চড়বে…এক পয়সা কেউ দেবে না, যাও, নামো, নামো…
গেঞ্জি পরা লোকটি বলল, প্রত্যেকে অন্তত দশটা টাকা করেও যদি দ্যান…কয়েকটা দিন চালাতে পারি…
কয়েকজন একসঙ্গে বলে উঠল, দশ টাকা…ভিক্ষে?
এরই মধ্যে একজন রসিকতা করে বলল, এরপর ভিখিরিরা বাড়িতে এসে বলবে, পোলাউ খাব, রাজভোগ খাব!
এবার হুড়মুড় করে আরও পাঁচজন লোক উঠল, তাদের হাতে কুড়ল ও টাঙ্গি, একজনের হাতে একটা রামদা। অস্ত্র হিসেবে রামদা হয়তো এমন কিছু সাঙ্ঘাতিক নয়, কিন্তু চেহারাটাই বেশ ভয়াবহ। যার হাতে রামদা, তার চেহারাটাও বেশ লম্বা–চওড়া, মাথায় একটা গামছা ফেট্টি করে বাঁধা। সে রামদাটা উঁচুতে তুলে বলল, আরে দূর দূর। ওসব ভালো কথায় চিঁড়ে ভিজবে না…অ্যাই, কেউ টু শব্দটি করবে না। যার যা মালকড়ি আছে ছাড়ো, যদি প্রাণে বাঁচতে চাও…এ দুনিয়ায় ভিক্ষে করে কিছু পাওয়া যায় না, কেড়ে নিতে হয়।
ওদের মধ্যে একজন রোগা পাতলা লোক হাতের টাঙ্গি দিয়ে অকারণে বাসের একটি জানলার কাচ ভেঙে ফেলে তারপর চেঁচিয়ে উঠল, যার যা গয়নাগাঁটি, টাকাকড়ি আছে সব এই থলিতে ঢালো, ভালোয় ভালোয় দিয়ে দিলে কাউর ক্ষতি করব না।
কয়েকজন মহিলা ভয়ের আর্তরব করে উঠল। পুরুষরা সব চুপ
তা হলে এটা সত্যি ডাকাতি? আমার এখনো যেন ঠিক বিশ্বাস হচ্ছে না। ঘোর অন্ধকার মধ্যরাত্রি হলে তবু একটা মানে বোঝা যেত, এখন মাত্র সন্ধে সাতটা দশ! রাস্তা দিয়ে আরও দু’একটা গাড়ি যাচ্ছে, কিন্তু কোনোটাই থামছে না, যদিও একটু আগেই লোধাশুলি ছেড়ে এসেছি, সেখানে নিশ্চয়ই থানা–পুলিশ আছে। অনেক বাসে বা ট্রেনেও আজকাল আর্মড গার্ড থাকে, অবশ্য এই বাসটার দিনে দিনেই রাঁচি পৌঁছে যাবার কথা ছিল।
রামদাওয়ালা লোকটা বাসের ঠিক মাঝখানে এসে দাঁড়িয়ে বলল, কেউ চ্যাচালেই ঘাড়ে কোপ মারব, যার যা আছে দিয়ে দাও।
রমেনের সঙ্গিনী ঘুম ভেঙে সিধে হয়ে বসেছে। এই প্রথম তার গলার আওয়াজ শোনা গেল, সে রমেনকে ফিসফিস করে জিজ্ঞেস করল, তুমি ওটা আনোনি?
রমেন বলল, সুটকেসে রেখেছি…ইস….
রামদাওয়ালার হুমকি সত্ত্বেও সামনের দিকে মহিলারা কান্নাকাটি শুরু করেছে। তাদের গা থেকে জোর করে খোলা হচ্ছে গয়না। একজন কেউ হিন্দীতে বলে উঠল, আউর কিছু নেহি, সাচ বাত…তার পেটে ক্যাক করে একটা লাথি মারার শব্দ হলো।
আমার মানিব্যাগের বালাই নেই। সব সম্পত্তি বুক পকেটে।
এই মুহূর্তে আমি তপনের প্রতি কৃতজ্ঞ বোধ করলুম। প্রতিশ্রুত আড়াই শো টাকার মধ্যে মাত্র পঞ্চাশটা টাকা আমার হাতে দিয়েছে তপন, বাকি দুশো টাকা মালটা ডেলিভারি হলে ওর বড়মামা আমাকে দেবে! সুতরাং আমার ক্ষতি মোটেই বেশি নয়। মাত্র পঞ্চাশ টাকায় একটা জলজ্যান্ত সত্যি সত্যি ডাকাতির দৃশ্য দেখে নেওয়া গেল, এতে আমারই বরং লাভ হলো বলা যায়।
একজন টাঙ্গিওয়ালা রমেন ও তার সঙ্গিনীর টাকাপয়সা নিয়েই সন্তুষ্ট হলো না, সে যুবতীটির দিকে হাত বাড়িয়ে বলল, এই শালী, তোর কানের দুল দুটো দে!
রমেন একটু উঠে দাঁড়িয়ে প্রতিবাদ করতে যেতেই লোকটা তার গালে মারল একটা চড়। এবার আমারও রক্ত গরম হয়ে গেল। কে বলে বাঙালির রক্ত ডিপ ফ্রিজে জমিয়ে রাখা হয়েছে? আমি বললুম, এই যে, আপনারা মারধোর করছেন কেন? সব তো দিয়ে দেওয়া হচ্ছে।
ততক্ষণে আর একজন এসে দাঁড়িয়েছে আমাদের সীটের পাশে। সে আমার গায়ে একটা ঠ্যালা মেরে বলল, এই শুয়োরের বাচ্চা, তোরটা দে!
আমি বিনা বাক্যব্যয়ে বুক পকেট থেকে একচল্লিশটা টাকা (দুপুরে ভাত ও ইলিশ মাছ নিয়েছে ন’টাকা) বার করে দিলুম তার হাতে।
তবু সে বলল, তোর কোলে ঐ বাক্সটা কী? দে, দে, ওটা দে! আমি এবারে খানিকটা কেঁপে উঠে বললুম, এটার মধ্যে কিছু নেই। শুধু কয়েকটা কাগজ আছে, বিশ্বাস করুন, শুধু কাগজ…
–সুয়োরের বাচ্চা, হারামির ছেলে, বাক্সটা দিবি, না ঝাড় খাবি?
সেই মুহূর্তে আমি করে ফেললুম আমার জীবনের সর্ব বৃহৎ ভুল। আমি এমনিতে এতটা বোকা বোধহয় নই। কিন্তু হঠাৎ এরকম পরিস্থিতিতে আমার মাথায় গোলমাল হয়ে গেল। অস্ত্রধারীদের দেখার সঙ্গে সঙ্গে এই ছোট বাক্সটা সীটের তলায়–টলায় লুকিয়ে ফেলা উচিত ছিল। কিন্তু আমার নিজেরই যেহেতু দৃঢ়বিশ্বাস যে ওতে টাকাপয়সা বা গয়নাগাঁটি জাতীয় মূল্যবান কিছু জিনিস নেই, সেইজন্যই বাক্সটার প্রতি অত গুরুত্ব দিইনি। কিন্তু এরকম চৌকো সাইজের ছোট বাক্স ডাকাতদের কাছে লোভনীয় মনে হতেই পারে। এই বাক্সটা ওরা কেড়ে নিলে আমি রাঁচিতে গিয়ে তপনের বড়মামাকে মুখ দেখাতে পারব না। বাকি দুশো টাকাও তাঁর কাছে চাওয়ার তো প্রশ্নই ওঠে না! বাক্সটা চলে গেলে আমি প্রকৃতই সর্বস্বান্ত হবো!
এই অবস্থায় লুণ্ঠনকারীর মুখের গড়ন ও গলার আওয়াজ, বিশেষত গলার আওয়াজ আমার চেনা চেনা মনে হওয়ায় আমি যেন অন্ধকারে এক ঝলকের জন্য দেখতে পেলুম হারানো মানিক।
আমি ব্যাকুলভাবে হাতটা বাড়িয়ে দিয়ে বললুম, গোবিন্দ না? এই গোবিন্দ, আমি নীলুদা, চিনতে পারছিস না?
প্রতিক্রিয়া হলো তাৎক্ষণিক। আমি আশা করেছিলুম আমার নাম শুনেই এক কুড়ুলধারী দুর্ধর্ষ দস্যু লজ্জায় কুঁকড়ে যাবে, বিগলিত হয়ে আমার পায়ে হাত দিয়ে প্রণাম করবে। কিন্তু তার বদলে সে সঙ্গে সঙ্গে খপ করে চেপে ধরল আমার মাথার চুল। দাঁতে দাঁত চিবিয়ে বলল, হারামজাদা, নেমে আয়, নেমে আয়।
কেন যে আড়াই মাস নাপিতদের বঞ্চিত করেছি। আমার মাথায় এত বড় বড় চুল মুঠো করে ধরা খুব সুবিধে। আমার চুল ধরে টানলে বড্ড লাগে, বিশেষত গ্রীষ্মকালে। কেউ যদি আমায় কখনো মারতে চায়, আমি তাকে অনুরোধ করব, শরৎকালে মেরো ভাই! স্বয়ং মৃত্যুর কাছেও আমার এই অনুরোধ জানানো আছে।
কিন্তু আমার বর্তমান আততায়ীর কাছে আমি দয়া ভিক্ষে করারও কোনো সুযোগ পেলুম না। গোবিন্দ আমার চুল ধরে টেনে ছ্যাঁচড়াতে ছ্যাঁচড়াতে দরজার কাছে নিয়ে এসে, পেছনে এক লাথি মেরে ফেলে দিল নীচে। একজন কাকে যেন বলল, এই শুয়োরের বাচ্চাটাকে ধরে রাখ।এই অঞ্চলে মাঝে মাঝেই ছড়ানো ছেটানো রয়েছে জঙ্গল। খুব একটা বড় নয়, তেমন ঘনও নয়, তবু জঙ্গল তো বটে। বাগানের আয়তন দিয়ে যেমন ফুলের সৌন্দর্য বিচার করা যায় না, সেইরকমই অরণ্যের দৈর্ঘ্য–প্রস্থ দিয়ে আরণ্য পরিবেশের রূপ যাচাই হয় না।
আমার মনে হচ্ছে যেন এই জ্যোৎস্নাহীন রাতে আমি এক দুর্গম, ভয়াল অরণ্যে বসে আছি। কাছেই একটা মশাল জ্বলছে। এ ছাড়া সব দিকে চাপ চাপ অন্ধকার। মেদিনীপুরের এই প্রান্তসীমায় শাল গাছের বাড় বেশ ভালো; সরল, উন্নত বৃক্ষগুলির বিশেষ একটা গাম্ভীর্য আছে।
সব জঙ্গলের মধ্যেই কিছু কিছু ফাঁকা জায়গা থাকে। এখানে মশালটা মাঝখানে পোঁতা, এদিক ওদিক ছড়িয়ে ছিটিয়ে বসে আছে কুড়ি–পঁচিশজন নারী– পুরুষ, কেউ কেউ সটান হয়ে শুয়ে পড়েছে। এক জায়গায় কয়েকজন মুরুব্বি হিসেব করছে লুটের মালের।
আমার হাত–পা ওরা বাঁধেনি। শুধু বসিয়ে রেখেছে একটা পাথরের ওপর। কিন্তু এখন পালাবার চেষ্টা করার কোনো প্রশ্নই ওঠে না। স্থানীয় মানুষরা এই জঙ্গল নিশ্চিত খুব ভালো চেনে। আমি কোনো জায়গায় লুকোবার চেষ্টা করলেও আমাকে খুঁজে বার করতে ওদের পাঁচ–দশ মিনিটের বেশি লাগবে না। তারপর রামদা বা টাঙ্গির এক কোপে কুচুৎ করে আমার গলাটা কেটে দেবে। গোবিন্দ সেইরকমই শাসিয়ে রেখেছে।
আমার না পালানোর আরও একটা বড় কারণ এই যে তপনের দেওয়া চৌকো বাক্সটি না নিয়ে আমি রাঁচিও যেতে পারব না, কলকাতাতেও ফিরতে পারব না। বাক্সটার মধ্যে ঠিক যে কী আছে, তা এখনো জানা হয়নি। বাক্সটা গোবিন্দ নিজের কাছে কব্জা করে রেখেছে।
বাসটা লুট করে এরা শুধু টাকাপয়সা ও গয়নাগাঁটি পায়নি, বাসের মাথা থেকে পেয়েছে এক কাঁদি কলা, দু হাঁড়ি স্পঞ্জ রসগোল্লা ও কয়েক শিশি আচার। রাঁচির আত্মীয়স্বজনের জন্য কেউ নিয়ে যাচ্ছিল। একটু আগে ওরা সেই সব ভাগ করে খেয়েছে, এমনকি আচারও।
এরা যে পেশাদার ডাকাত নয়, এই প্রথম ওদের এই কাজে হাতেখড়ি, তাতে কোনো সন্দেহ নেই। মেয়েদের কাছ থেকে জোর করে গয়না কেড়ে নেওয়ার ব্যাপারে ওদের মধ্যে মতভেদ ও বচসা হয়েছে, তা একটু আগে শুনেছি। একটি মেয়ের কান থেকে দুল টেনে খোলার সময় তার কান ছিঁড়ে গেছে, রক্তপাত হয়েছে, এ ঘটনা অবশ্য আমাকে বাস থেকে ফেলে দেবার পরে। রমেনের সঙ্গিনীর নাকি?
গোবিন্দ এদের দলে বেশ পাণ্ডাগোছের, উঁচু গলায় দাবড়ে বেড়াচ্ছে। গোবিন্দর এরকম ব্যক্তিত্বের পরিচয় আমি আগে কখনো পাইনি। হাজরা রোডে আমার ছোটমামার বাড়িতে রান্নার কাজ করত গোবিন্দ, তার রান্নার হাত মোটেই ভালো ছিল না, নুন–জ্ঞানটা ছিল খুবই খারাপ, টাটকা ইলিশ মাছ রাঁধলেও সেটা হয়ে যেত নোনা ইলিশ, কিন্তু সে ছিল বিনীত ও নম্রভাষী, আমার ছোট মামিমার হাজার বকুনিতেও সে রা কাড়ত না, রান্নার অযোগ্যতা সত্ত্বেও তাকে রাখা হয়েছিল, তার কারণ সে ছিল খুব বিশ্বাসী। কতবার গোবিন্দর হাতে ফ্ল্যাট ছেড়ে দিয়ে ছোটমামারা পুরী–রাজগীর–শিলং বেড়াতে গেছেন।
,
আমার সঙ্গে বেশ ভাব ছিল গোবিন্দর। ছোটমামার বাড়িতে গিয়ে আমি নিজে থেকে চাইবার আগেই গোবিন্দ জিজ্ঞেস করত, নীলুদা, চা খাবেন তো? একবার আমি ও বাড়িতে একটা সিগারেটের প্যাকেট ফেলে গেছি, তাতে মোট সাতটা সিগারেট ছিল, আমার ছোটমামা সিগারেট খান না কিন্তু গোবিন্দ বিড়ি–টিড়ি খেত, পাঁচদিন পরে ও বাড়িতে আবার গেলে গোবিন্দ আমাকে সিগারেটের প্যাকেটটা দিয়ে বলল, নীলুদা, এটা আপনার না? তার থেকে একটা সিগারেটও কমেনি।
আমার ছোট মামিমা খুবই ভুলোমনা। কখন কোথায় চাবি রাখছেন, টাকাপয়সা রাখছেন, গয়না রাখছেন তার কিছু ঠিক নেই। সব সময় বাড়িতে একটা কোথায় গেল, কোথায় গেল রব। এই সব বাড়িতে অনেক সময় একটা অবিচারের ঘটনা ঘটে। একটা কোনো দামি গয়না হঠাৎ একদিন খুঁজে পাওয়া যায় না; বাড়িতে নানারকম আত্মীয়স্বজন, বন্ধুবান্ধব আসে, তাদের মধ্যে দু’একজন কি চোর হতে পারে না? কিন্তু তাদের কিছু বলা যায় না, প্রথমেই সন্দেহ পড়ে ঝি–চাকরের ওপর! সন্দেহের পর জেরা, তারপর শাসানি, তারপর হয় তারা কাজ ছেড়ে চলে যায় কিংবা তাদের পুলিশে দেওয়া হয়। এর কিছুদিন পর জানা যায় যে গয়নাটা আছে ব্যাঙ্কের লকারে, কিংবা অমুকের বিয়েতে গৃহিণীর ছোট বোন অতিরিক্ত সাজগোজের জন্য সেটা পরতে নিয়েছিল, কিংবা সেটা যেখানে থাকার কথা সেখানেই আছে।
আমার ছোটমামার বাড়িতে অবশ্য সেরকম কোনো ঘটনা ঘটেনি, গোবিন্দকে কোনোদিন চোর অপবাদ দেওয়া হয়নি, গোবিন্দ কাজ ছেড়ে দিয়েছিল সম্পূর্ণ অন্য কারণে। তবু আমার ওপরে তার এত রাগ কেন? সে আমায় কুৎসিত গালাগালি দিয়ে, চুলের মুঠি ধরে…
হঠাৎ আমার সামনে এসে দাঁড়াল চারজন পুরুষ ও একজন স্ত্রীলোক। লাল পাড় শাড়ি পরা এই স্ত্রীলোকটি বাস থামবার পর প্রথম দফায় উঠেছিল, অন্যরা একে সুশীলা বলে ডাকে। বয়েস হবে চল্লিশ থেকে পঁয়তাল্লিশের মধ্যে, গায়ের রং মাজা মাজা, মুখখানা ঝাঁঝালো ধরনের, তার দাঁড়াবার ভঙ্গিতে কোনোরকম নারীসুলভ নম্রতা নেই, পুরুষশাসিত সমাজেও এই ধরনের মেয়েরা নেত্রী হয়। গোবিন্দ ছাড়া আর তিনজন পুরুষের মধ্যে একজন বেশ বৃদ্ধ, মুখে খোঁচা খোঁচা পাকা দাড়ি, অন্য দু’জন বেশ জোয়ান।
পাকা দাড়িই প্রথম অন্যদের দিকে তাকিয়ে জিজ্ঞেস করল, এই ছোকরা বাবুটাকে নিয়ে তাইলে এখন কী করতে চাস?
গোবিন্দ বলল, এরে ছেড়ে দেওয়া যাবে না। এ আমারে চিনে ফেলেছে। আমার নামঠিকানা জানে।
আমি প্রতিবাদ করে বললুম, না গোবিন্দ, আমি তোমার ঠিকানা তো জানি না!
গোবিন্দ এক পা এগিয়ে এসে হাতের টাঙ্গিটা তুলে বলল, চোপ!
অন্য একজন বলল, এ জাতরে বিশ্বাস করা যায় না। এরে ছেড়ে দিলেই এক দৌড়ে থানায় যাবে, সেখানে গিয়ে গোবিন্দর নাম, আমাদের গেরামের নাম বলে দেবে!
বৃদ্ধটি মাথা নেড়ে বলল, সেটা ঠিক কথা বটে। আমরা এখন গেরামে ফিরে গিয়ে চুপচাপ দরোজা এঁটে ঘুমালে পুলিশ আমাদের সন্দো করবে কোন্ আক্কেলে,! কিন্তু এই বাবুটি যদি পুলিশের কাছে গেরামের নামটা বলে দেয়….
আমি বললুম, আমি পুলিশে যাব না খবর দেব না, বিশ্বাস করুন। আমার চৌকো বাক্সটা ফেরৎ দিন। আমি চলে যাক সোজা…
গোবিন্দ আমাকে আবার ধমক দিলেও বৃদ্ধটি আমার চোখের দিকে তাকিয়ে খানিকটা করুণ গলায় বলল, তোমারে বিশ্বাস করা যায় না, এটা আমাদের মরণ– বাঁচনের ব্যাপার। আগে তোমাদের কাছে ভিক্ষা চেয়েছিলাম, তোমরা কিছু দ্যাও নাই, এখন জোর করে কেড়ে নিয়েছি, এবারে থানা পুলিশ হবেই।
গোবিন্দর পাশের লোকটা বলল, বড়কাকা, দেরি হয়ে যাচ্ছে, এর গলাটি কেটে ফেলা ছাড়া আর কোনো উপায় নাই!
যেন বাড়ির সামনের কলাগাছটি কেটে ফেলা হবে কি হবে না, এমন একটা দ্বিধার সুরে বৃদ্ধটি বলল, রতন, একেবারে প্রাণে মেরে দিতে চাস?
—তবে কি অর্ধেক বাঁচায়ে রাখব? তাতে লাভ কী? একটুখানি জ্ঞান থাকলেও তো পুলিশের কাছে জবানবন্দী দেবে! শত্তুরের কখনো শেষ রাখতে নাই।
—কে মারবে? কোপটা কে বসাবে?
—আমরা সকলে মিলে কোপ বসাবো। তোমরা যদি ভয় পাও তো আমি আর গোবিন্দ মিলেই ওরে শেষ করে দিতে পারি।
–দ্যাখ, চুরি–ডাকাতির শাস্তি একরকম, আর খুনের শাস্তি হইল ফাঁসি!
—এই জঙ্গলের মধ্যে মেরে রেখে গ্যালে কে টের পাবে? লাশটা নদীতে ফেলে দিলে তো আর কোনো ঝামেলাই নাই।
–নদীতে কি জল আছে যে ভেসে যাবে? নদীতে যদি জল থাকত, আকাশ থেকে যদি বৃষ্টি নামত, তা হইলে তো এই সব পাপের কাজ করতেই হতো না।
—ওসব কথা ছাড়ো তো বড়কাকা! যা হবার তা তো হইয়েই গিয়েছে। আমরা কি না খেয়ে মরব? যতই আকাল হউক আর জমি ফাটুক, এইসব বাবুদের গায়ে তো আঁচড়ও লাগে না। নদীতে জল নাই তো এর লাশ মাটিতে পুঁতে রেখে যাব!
—মাটিতে পুঁতলেও শিয়ালে খুঁড়ে বার করবে।
আমারই লাশ বিষয়ে যে আলোচনা হচ্ছে, তা আমার ঠিক বিশ্বাস হচ্ছে না এখনো। এখনো জলজ্যান্ত মানুষটা বসে আছি, নাক দিয়ে নিঃশ্বাস পড়ছে, পেট চুঁই ছুঁই করছে খিদেতে, আর এরা আমার মৃতদেহটি নিয়ে কী করবে, সেই সমস্যায় চিন্তিত!
এরকম একটা সঙ্কটময় পরিস্থিতিতেও আমি ফস করে একটা সিগারেট ধরালুম। ওরা বুঝুক যে আমি ওদের গ্রাহ্য করছি না। যদি মরতেই হয়, বীরের মতন মরব! যদি জিজ্ঞেস করে, তোমার শেষ ইচ্ছে কী, আমি বলব, আমাকে একটা গান গাইতে দাও…
আমাকে ছেড়ে দেওয়া যে ওদের পক্ষে বিপজ্জনক, তা আমিও স্বীকার করছি। আমি যতই শপথ করি যে পুলিশের কাছে যাব না, তা ওদের পক্ষে বিশ্বাস করা সম্ভব নয়। কেনই বা আমাকে বিশ্বাস করবে? আমি যদি ওদের মতন গ্রাম্য ডাকাত হতুম, তা হলে কি ভদ্রলোকদের একজন প্রতিনিধিকে বিশ্বাস করে মুক্তি দিতুম?
বৃদ্ধটি অন্য সকলের দিকে চোখ ঘুরিয়ে ঘুরিয়ে জিজ্ঞেস করল, তা হলে তোমরা সবাই কী বলো? একে মেরে ফেলাই হবে?
কেউ উত্তর দেবার আগেই এবার স্ত্রীলোকটি জোর গলায় বলল, না! আমরা কি খুনে, না ডাকাত? আমি আগেই বলেছিলাম, রক্তারক্তির মধ্যে যেও না। শুধু শুধু নিরীহ মানুষকে মারলে সে পাপ সইবে না।
রতন বলল, নিরীহ! তুমি কি বলছ গো সুশীলাদি! গোবিন্দকে জিজ্ঞেস করে দ্যাখো, এ ছোড়াটা একটা কেউটে সাপ!
গোবিন্দ বলল, ওরা সবাই এক!
আমার সঙ্গে কেউটে সাপের তুলনাটা আমি খুবই অপছন্দ করলুম। কী হিসেবে বলল কথাটা? আমার গায়ের রং কি অতটাই কালো? কিম্বা আমি সাপের মতন রোগা–হিলহিলে? অথবা বিষ…বিষের সঙ্গে আমার কী সম্পর্ক! নাঃ…এইসব গ্রামের লোকেরা একেবারে যা–তা উপমা দেয়!
রতন বলল, রাত বেড়ে যাচ্ছে শুধুমুদু, কাজ শেষ করে এখন ছড়িয়ে পড়া দরকার। বড়কাকা, তাহলে দিই শেষ করে? আয় গোবিন্দ।
সুশীলা দুপা এগিয়ে এসে হাত বাড়িয়ে বলল, না, খুন–জখম চলবে না। এনারে আমাদের সাথে গেরামে নিয়ে চলো। আমাদের কাছে ধরে রাখলে তো আর থানায় গিয়ে খপর দিতে পারবে না!
—কী পাগলের মতন কথা বলছ, সুশীলাদি! গ্রামে নিয়ে গিয়ে দুধ–কলা দিয়ে কালসাপ পুষব! পুলিস যদি দৈবাৎ সার্চ করতে আসে, তখন তো এই হারামজাদা চেঁচিয়ে পাড়া মাথায় করবে!
–আরে নাঃ! একে আমি এমন জায়গায় সেঁধিয়ে রাখব যে পুলিসের বাপ– চোদ্দপুরুষও টেরটি পাবে না।
–কী বড়কাকা, তুমি কী বলো? মেয়েছেলের বুদ্ধি নিলে শেষ পর্যন্ত মরণ হবে আমাদের।
বড়কাকা বাঁ হাত দিয়ে নিজের চিবুক ঘষতে ঘষতে বলল, তাইলে এক কাজ কর। রতন, তুই বরং এরে তোর সাথে জামসেদপুরে নিয়ে যা! সেখানে কোথাও ওকে ছেড়ে দিবি!
রতন আঁতকে উঠে বলল, অ্যাঁ? তুমি বলো কী, ওকে আমি একা একা সাথে নিয়ে যাব?
গোবিন্দ বলল, তা হলে আমাকেও রতনের সাথে যেতে হয়। সেই ভালো, ওকে এখান থেকে তো সরিয়ে নিয়ে যাই। তারপর আমরা দুজনে মিলে ওকে নিয়ে কী করি, সে তোমাদের জানার দরকার নেই। ওর হাত দুটো বাঁধ রতন।
সুশীলা আবার জোর দিয়ে বলল, না, গোবিন্দ, তোর যাওয়া চলবে না। তোদের মতলোব আমি বুঝেছি। বড়কাকা, আমার কথাটা শোনো। আরও যে এতসব মানুষ আছে, তাদের জিজ্ঞেস করে দ্যাখো। খুন জখমের দায় কেউ নিতে চাইবে না। সবারই পেটের দায় আছে, তা বলে কি প্রাণের ভয় নাই?
বড়কাকা বলল, তাইলে নলিনী, বিষ্ট, হারান এদেরও ডেকে জিজ্ঞেস করো না কেন, ওরা কী চায়?
রতন বলল, পাঁচজনে পাঁচরকম মত দেবে, তাতে কিছু কাজের কাজ হবে না। বড়কাকা, তোমারে লীডার করেছি, তুমি যা বলবে, তাই হবে! আর সময় নষ্ট করা যাবে না, তুমি বিচার করে বলে দাও…
বড়কাকার সঙ্গে আমার চোখাচোখি হতেই সে মুখটা ঘুরিয়ে নিল। বৃদ্ধটি মনঃস্থির করতে পারছে না। আমি সুশীলার দৃষ্টি আকর্ষণ করার চেষ্টা করলাম। নারী জাতির ওপর আমার অনেক ভরসা। মেয়েরা এর আগেও আমাকে অনেকবার বাঁচিয়েছে।
আমি বললুম, খুব তেষ্টা পেয়েছে, একটু জল দেবেন?
রতন দাঁত কিড়মিড় করে বলল, তোর মুখে ইয়ে করে দেব, শালা!
সুশীলা বেশ জোরে তার মুখের ওপর একটা থাপ্পড় কষাল। তারপর আমাকে বলল, এখানে জল নাই, আমাদেরও গলা শুকিয়ে গেছে।
এই সময় একজন লোক ছুটতে ছুটতে এসে বলল, একখান গাড়ি আসছে, এদিকে একখান গাড়ি আসছে।
বড়কাকা দারুণ ভয় পেয়ে বলে উঠল, অ্যাঁ? এসে গেছে? তাইলে কী হবে? অ্যাঁ?
রতন বলল, তোমরা দৌড়াও! জঙ্গলের আরও ভিতরে সেঁধিয়ে যাও, সবাইকে নিয়ে যাও…
রতন আর গোবিন্দর মাঝখানের যে লোকটি এতক্ষণ একটাও কথা বলেনি, সে এবার এগিয়ে এসে আমার ঘাড় ধরে বলল, চ্যাচালে এক কোপে শ্যাস করে দেব। টু শব্দটি করবে না।
সুশীলা আমার একটি হাত চেপে ধরে বলল, দৌড়াও আমাদের সাথে, আমরা যদি ধরা পড়ি, তুমি বাঁচবে না।
গোবিন্দ বলল, তোমরা পা চালাও, আমি আর রতন নজর রাখছি, মনে হয় উটকো গাড়ি…কেউ কোনো শব্দ করো না।
সুশীলা আর রতন দু’দিক থেকে আমাকে ধরে রেখে ছোটা শুরু করল। যাক, তা হলে আয়ু পাওয়া গেল আরও কিছুক্ষণ। এতখানি সংকটের মধ্যেও আমার মনে একটা প্রশ্নই ঘুরছে বারবার, আমার ওপর গোবিন্দর কেন এত রাগ? আমি তো তার সঙ্গে সজ্ঞানে কোনো খারাপ ব্যবহার করিনি। সে আমাকে মোটামুটি চেনে, আমি কি বিশ্বাসঘাতক টাইপের মানুষ!
অন্ধকার জঙ্গলের মধ্যে খানিকটা ছুটেই আমি বেশ হাঁপিয়ে গেলুম। আমার জন্য সুশীলা ও অন্য লোকটিরও অসুবিধে হচ্ছে। তিন জোড়া পা একসঙ্গে মিলিয়ে দৌড়োন সহজ কথা নয়। অন্যরা এগিয়ে যাচ্ছে আমাদের পেছনে ফেলে। আমার ঘাড়ের কাছে একটা অদ্ভুত অনুভূতি, ঐ রতন নামের লোকটা কেমন যেন রক্তপিপাসু ধরনের, আমাকে মারার খুবই ইচ্ছে ওর, এখন এই সুযোগে যদি সে পেছন দিক থেকে এসে আমার ঘাড়ে একটা কোপ মারে? এই বুঝি মারল, এই বুঝি মারল।
দু’তিনবার পেছন ফিরে তাকালুম। পুলিসের গাড়ি বা অন্য কোনো গাড়ি আমাদের তেড়ে আসছে না। অন্ধকার একটুও ফুটো হয়নি।
জঙ্গল ছেড়ে আমরা নেমে পড়লুম একটা শুকনো নদীর খাতে। এটা খুব ভালো লুকোবার জায়গা। নদীর দু’ পাড় উঁচু, মাঝখানে কোনো মানুষ থাকলেও দেখা যাবে না। এবারে সবারই গতি কমে এলো। সুশীলা আমার হাত ছেড়ে দিয়ে হাঁপাচ্ছে। ভালো করে খেতে পায়নি অনেকদিন; এদের কারুর শরীরেই জোর নেই। যে–লোকটি আমাকে ধরে আছে, তার শরীরের খাঁচাখানা বড়, কিন্তু শরীরে হাড় ছাড়া আর কিছুই নেই। গায়ের জোরে এ লোকটা হয়তো আমার সঙ্গে পারবে না। একমাত্র রতনেরই ডাকাত–ডাকাত চেহারা।
এক জায়গায় খানিকটা জল চকচক করছে। সুশীলা সেখানে থেমে পড়ে বলল, এই যে জল, খেয়ে নাও!
স্রোতহীন বদ্ধ জল, শহুরে মানুষদের এ জল খেতে হলে অভক্তিতে বমি আসবে। আমার আসলে তেমন তেষ্টা পায়নি, তখন জল চেয়েছিলুম এক রমণীর মন ভেজাবার জন্য। হাঁটু গেড়ে বসে পড়ে সেই জলই আঁচলা করে তুললুম খানিকটা, জলের মধ্যে কী যেন ছোট ছোট জ্যান্ত জিনিস নড়াচড়া করছে, মাছ হতে পারে না, খুব সম্ভবত ব্যাঙাচি। ঠোটের কাছে একটু ছোঁয়ালুম শুধু, সবটা জল ঢেলে দিলুম নিজের বুকে। ঘামে আমার জামা ভিজে গেছে এমনিতেই
সুশীলা নিজেও সেখানে বসে পড়ে সেই জল বেমালুম খেয়ে নিল দু’ তিন ঢোক। খাদ্য হিসেবে ব্যাঙাচি খুব খারাপ নয় বোধহয়, সাহেবরা ব্যাঙ খায়, আমিও দু’ তিনবার ব্যাঙের ঠ্যাঙ ভাজা খেয়েছি।
সুশীলা মুখ তুলে জিজ্ঞেস করল, রতন আর গোবিন্দ কোথায় গেল, ওরা এলো না?
আমার পাশের লোকটি বলল, আসবে, আসবে। ওদের জন্য ভেবোনি। এখন চলো, ঘুমে আমার চোখ টেনে আসছে।
ক্লান্তিতে অনেকেই বসে পড়েছে বালির ওপর। অদ্ভুত এক ডাকাতের দল, যাদের বেশিদূর ছোটারও শক্তি নেই।
বড়কাকা সবাইকে তাড়া দিতে লাগলেন, এই ওঠ ওঠ, আর তো মোটে একটুখানি, যে–যার বাড়িতে গিয়ে জিরোবি। চল রে…
বম্বে রোড থেকে আমরা অনেকটা দূরে চলে এসেছি। সব মিলিয়ে দশ– বারো কিলোমিটার তো হবেই। যদি কেউ খবর না দিয়ে দেয় তা হলে পুলিসের পক্ষে এতদূরের একটা গ্রামে এসে হানা দেওয়া খুব একটা সম্ভাব্য ব্যাপার নয়। পুলিসজাতি এত ব্যস্তবাগীশ নয় মোটেই।
নদীর খাত ছেড়ে আমরা উঠে পড়লুম একটা কাঁচা রাস্তায়, এদিকে ধূ ধূ করছে মাঠ। অন্ধকারের মধ্যেও এক জায়গায় বেশি অন্ধকার, খুব সম্ভবত ঐদিকেই গ্রাম।
এত গরমের মধ্যেও আমার শরীরে যেন একটা শীতের কাঁপুনি লাগল। আমি কোথায় যাচ্ছি? আমার নিয়তি আমাকে কোথায় নিয়ে চলেছে? একটু আগে জঙ্গলের মধ্যে আমার মনে হচ্ছিল, ওরা যখন তখন আমায় মেরে ফেলতে পারে, কিন্তু তখন আমার তেমন ভয় করেনি। একেবারে চোখের সামনে মৃত্যুর সম্ভাবনা দেখলে বোধহয় এরকমই হয়। কিন্তু এরা এখন আমাকে খানিকটা সময় দিয়েছে, এখন ধক্কক্ করছে আমার বুক। আমার চোখ, নাক, কান সমস্ত ইন্দ্রিয়গুলিই গুটিয়ে আসছে। আমি কোনো অন্যায় করিনি, তবু আমাকে মৃত্যুদণ্ড দেওয়া হয়েছে, যারা আমাকে মারতে চায় তারাও খুনে–গুণ্ডা নয়, সাধারণ গ্রামের মানুষ।
ঐ যে সেই গ্রাম, অন্ধকারে ঢাকা গ্রাম
গোবিন্দ মেদিনীপুরের ছেলে, শুধু এইটুকুই আমার জানা ছিল। তার গ্রামের নাম আমি জানি না। আমি কি ইচ্ছে করলেও গোবিন্দকে ধরিয়ে দিতে পারতাম পুলিসের হাতে? ডাকাতদের একজনের নাম জানলে পুলিসের পক্ষে তাকে খুঁজে বার করা বোধহয় অসম্ভব নয়। যদি সেরকম উদ্যমী পুলিস হয়। প্রায় তো এখানে সেখানে ডাকাতির খবর কাগজে পড়ি, পুলিস ক’জনকে ধরে? ওদের অত গরজ নেই।
পুলিস নিয়ে আগে অনেক ঠাট্টা ইয়ার্কি করেছি বটে, কিন্তু এখন মনে হলো, একমাত্র পুলিসই আমায় বাঁচাতে পারে। যদি ঐ বাসযাত্রীদের মধ্যে কোনো মন্ত্ৰী বা নেতা–টেতাদের আত্মীয়স্বজন কেউ থাকে, সে যদি জেলার এস পি–কে হুমকি দেয়, তাহলে পুলিস চটপট কিছু একটা করতে চাইবেই। পুলিস সত্যি সত্যি চেষ্টা করলে এই কয়েকটা অ্যামেচার ডাকাতকে ধরতে পারবে না? জঙ্গলের মধ্যে যেখানে বসে এরা কলাগুলো খেয়েছে, কলার খোসাগুলো তো সেখানেই ফেলে এসেছে, এক জায়গায় এক কাঁদি কলার খোসা, একেবারে জাজ্বল্যমান প্রমাণ…
কিংবা এমনও হতে পারে, দূর থেকে পুলিসের দলকে আসতে দেখলেই এরা আমাকে পিটিয়ে মেরে ফেলবে! আমিই তো সবচেয়ে প্রকট একটি লুটের মাল। আমি কিছু বলি আর না বলি, আমাকে দেখলেই পুলিস বুঝবে যে এরাই ডাকাত। আমাকে জ্যান্ত অবস্থায় লুকিয়ে রাখার চেয়ে আমাকে মেরে আমার লাশ গায়েব করা অনেক সহজ। আমাকে মেরে তারপর এদের গ্রামের শ্মশানে যদি আমার দেহটা পুড়িয়ে দেয়, তাহলেই তো ঝামেলা চুকে যায়।
হঠাৎ যেন দেখতে পেলুম, একটা জ্বলন্ত চিতায় কয়েকজন ধরাধরি করে আমাকে ছুঁড়ে দিচ্ছে, তখনও আমি ভালো করে মরিনি, হাত–পা ছুঁড়ছি…
কয়েকটা কুকুর ডেকে উঠল বেশ হিংস্র ভাবে। পৌঁছে গেছি গ্রামে। একটা ডোবার পাশে, ঝাঁকড়া তেঁতুলগাছের নিচে অনেকে দাঁড়িয়ে পড়েছে। দুটো কুকুর লাফিয়ে লাফিয়ে ওঠার চেষ্টা করল, সুশীলা তাদের তাড়া দিয়ে বলল, যাঃ যাঃ! বড়কাকা আমার সামনে এসে দাঁড়িয়ে জিজ্ঞেস করল, এই ছোকরাটা একবারও পালাবার চেষ্টা করেছিল নাকি রে হাবু?
হাবুর বদলে সুশীলা উত্তর দিল, না, কিছু করেনি!
বড়কাকা ভুরু তুলে বিস্ময়ের সঙ্গে বলল, চুপচাপ ভালোমানুষের মতন তোদের সঙ্গে সঙ্গে এলো?
সুশীলা বলল, হ্যাঁ গো, তাই তো এলো!
আমি ভাবলুম, গুড কনডাক্‌টের জন্য আমার প্রতি কিছু একটা দয়া দেখানো হবে নিশ্চয়ই। কিছু খেতে–টেতে দেবে কি?
বড়কাকা চিবুক ঘষতে ঘষতে বলল, তবেই বুঝে দ্যাখো, এর মতলোব কত খারাপ। মানে বুঝলে তো, আমাদের গেরামটা ভালো করে চিনে নিতে চায়। কোনোক্রমে ছাড়া পেয়ে গেলেই সোজা দৌড়ে থানায় গিয়ে পুলিস লেলিয়ে দেবে!
হাবু বলল, এই ভদ্দরলোকদের জাতকে কোনো বিশ্বাস নাই!
আমি আকাশ থেকে পড়লুম। ভালো থাকাটাও অপরাধ? আমি পালানোর চেষ্টা করলে আমাকে তক্ষুনি খুন করার একটা সহজ যুক্তি ওরা পেয়ে যেত। ওদের বিবেক পরিষ্কার থাকত। আমি যতক্ষণ বেঁচে থাকব, ততক্ষণই ওদের ঝামেলা! আমার জীবনটাই যে অন্য মানুষদের বিড়ম্বনার কারণ হতে পারে, তা ভেবেই আমার দারুণ অপমান বোধ হলো!
একটা পনেরো–ষোলো বছরের ধ্যাড়েঙ্গা চেহারার ছেলে তার হাঁটু দিয়ে আমার পেটে একটা গুঁতো মেরে বলল, মারো না, মেরে দাও না!
এই বয়েসী ছেলেরা খুব নিষ্ঠুর হয়। এরা কারুকে মারতে বা নিজেরা মরতে দ্বিধা করে না। পৃথিবীর সব দেশের নেতারাই এই বয়েসের ছেলেদের ক্ষেপিয়ে নিজেদের কাজ উদ্ধার করতে চায়। এই ছেলেটার হাতেও একটা টাঙ্গি, এ প্ৰথমেই টাঙ্গির কোপ না মেরে হাঁটু দিয়ে মেরেছে!
সুশীলা ছেলেটিকে ঠেলে দিয়ে চোখ পাকিয়ে বলল, অ্যাই সুবল, তোর বড় বাড় বেড়েছে না? আমরা থাকতে তুই গায়ে হাত দিচ্ছিস যে? যা ঘরে যা, শুয়ে পড়গে যা।
গলা চড়িয়ে সুশীলা বলল, তোমরা সবাই যে–যার ঘরে চলে যাও, চ্যাচামেচি হৈ চৈ যেন না হয়।
পেছন থেকে কেউ একজন বলল, আমাদের টাকাপয়সার হিসেব দিলে না? আমরা তো হাতে কিছু পেলুম না কেউ!
বড়কাকা বলল, ওসব কথা কাল সকালে হবে! হাতে কেউ এখন নগদ কিছু পাবে না, চাল–ডাল পাবে। সে ব্যবস্থা কাল হবে। এখন সব বাড়ি যাও। তক্ষুনি কেউ গেল না, ভিড়ের মধ্যে একটা গুঞ্জন চলল। ডোবাটার ওপাশে দেখা গেল একা একজন মানুষকে। সুশীলা বলল, ঐ তো গোবিন্দ এয়েছে। আর রতন কোথা গেল?
বড়কাকা বলল, রতন গেছে একটা কাজে। তুই এই মানুষটাকে তাইলে তোর বাড়িতেই রাখবি? কে ওকে রাতভোর পাহারা দেবে?
সুশীলা বলল, সে ভাবনা তোমাদের ভাবতে হবে না। হাবু, তুই আমার সাথে আয়।
হাবু আমার হাত ধরে টানতেই আমি একটা যন্ত্রচালিত পুতুলের মতন হাঁটতে শুরু করলুম। কারুর দিকে চোখ তুলে তাকাতে পারছি না। ভিড়ের লোকেরা সবাই কি আমার দিকে ঘৃণার দৃষ্টি ছুঁড়ে দিচ্ছে? মানুষের ঘৃণা পাবার মতন কোনো কাজ কি আমি জীবনে করেছি!
দুটো কুকুর আমাদের সঙ্গে সঙ্গে আসছে। এ গ্রামের কোনো ঘরেই আলো জ্বলছে না, তবে আকাশ একেবারে অন্ধকার নয়। রাস্তা দেখা যায়।
হাবু জিজ্ঞেস করল, পিসি, এডারে কি হাত–পা বেঁধে রাখবে?
সুশীলা সংক্ষেপে বলল, না।
–তবে রাখবে কোথায়? গোয়াল ঘরে?
—না। সে ঘরে কি কোনো মানুষ শুতে পারে?
—তবে তুমি কী করবে এডারে নিয়ে?
–সে আমি বুঝব!
—পিসি, তুমি এতখানি বোঝা নিজের ঘাড়ে নিও না। তোমারে এ গেরামের পাঁচজনে মানে, তোমার কথা শোনে, কিন্তু এই লোকটা যদি কোনো বিপদ ডেকে আনে, তাহলে তোমারে কেউ ছেড়ে কথা কইবে না। মানুষজন যেভাবে রেগে তিরিক্ষি হয়ে আছে…
হঠাৎ থমকে গিয়ে সুশীলা আমার দিকে ঘুরে দাঁড়াল। সোজা আমার চোখে চোখ মেলে অভিমানভরা কণ্ঠে বলল, আমরা চাষীবাসী মানুষ, চুরি–ডাকাতি দূরে থাক, কোনোদিন অধর্মের কাজ করিনি। আমাদের কত লোক ভাতে মেরেছে, পেটে মেরেছে, তবু আমরা মানুষজনকে কখনো মারতে যাই না…কিন্তু ভগবানেরও দয়া নেই আমাদের ওপরে…পরপর দু’ বছর অজম্মা, এ গাঁয়ের কাউর হাতে একটা পয়সা নেই, কোনো ঘরে একদানা চাল নেই, মহাজনের কাছে জমি বন্ধক পড়েছে, কেউ আর ধার–বাকি দেয় না…এতগুলোন মানুষ কি না খেয়ে মরে যাবে? কোনোদিন যা করিনি, ভিক্ষের জন্য হাত পেতেছিলুম তোমাদের কাছে, তোমরা কেউ কিছু দিলে না…প্রাণের দায়ে লুটপাট করেছি। কাউকে মারধোর করার কথা ছিল না…আমার একটা নাতি পরশু দিনকে মরে গেছে, বউটা কেঁদে কেঁদে গড়াচ্ছে, হালের গোরুটাও বেচে দেবার আগেই মরে গেল…এখন তোমার যদি ধর্ম হয়, তুমি পুলিস ডাকবে, আমাদের ধরিয়ে দেবে, থানা পুলিসে গ্রামে এসে আগুন জ্বালাবে…তবে তুমি তাই দাও..কপালে যদি তাই থাকে তো হবে… এতগুলান মানুষের প্রাণ এখন তোমার হাতে…শুনেছি, ফাঁসির আসামীও এক সময় ঘুমিয়ে পড়ে।
আধো–জাগা, আধো–নিদ্রায় আমারও রাতটা কেটে গেল। ঘরখানা অতি ছোট, মাঝখানে একটি খাটিয়া পাতা, তারপর আর বিশেষ নড়াচড়া করার জায়গা নেই, একটি মাত্র জানলা। ঘরের মধ্যে একটা অসহ্য ভ্যাপসা গন্ধ, মনে হয় কোনো ইঁদুর–পচা গন্ধের মতন। তবু ঘুম আসে।
ঘুম ভাঙার পরই সেই গন্ধটা এসে আবার নাকে লাগল। জানলা দিয়ে সকালের নরম আলো এসে পড়েছে। আমি প্রথমেই খাটিয়ার তলায় উঁকি দিয়ে দেখলাম, সেখানে কোনো ইঁদুর–মড়া আছে কি না। খাটিয়ার তলায় একগাদা ছেঁড়াখোঁড়া বস্তা, তার মধ্যে কিছু নেই। বোধহয় সুদিনের সময় এইসব বস্তায় করে ফসল জমিয়ে রাখা হতো এই ঘরে। এ বছর ইঁদুরেরও খাদ্য নেই।
ঘরের দরজাটা বন্ধ। কাল রাতেই লক্ষ করেছি, এ ঘর থেকে বেরুতে হলে আরও দুটি ঘরের মধ্যে দিয়ে বেরুতে হয়। সেই দু’ ঘরে সুশীলা, তার ছেলের বউ ও আরও তিনটি অল্পবয়সী ছেলেমেয়ে শুয়ে থাকে। বাড়িতে কেরোসিন নেই। একটা চ্যালাকাঠ জ্বেলে সুশীলা ও হাবু আমাকে এই ঘরে ঢুকিয়ে দিয়ে গেছে।
জানলাটা তেমন মজবুত নয়, কাঠের গরাদ দেওয়া, সে কাঠেরও অবস্থা শোচনীয়। মাঝরাতে চাঁদের আলো এসে পড়েছিল ঘরে, দমবন্ধ গরম ও ভ্যাপসা গন্ধের থেকে খানিকটা স্বস্তি পাওয়ার জন্য আমি এক সময় উঠে বেশ কিছুক্ষণ ঐ জানলার ধারে দাঁড়িয়ে ছিলাম। জ্যোৎস্নালোকে এক টুকরো গ্রাম্যদৃশ্য দেখে বেশ প্রথাসিদ্ধ সুন্দরই মনে হয়, বোঝাই যায় না যে আশেপাশে মৃত্যু থাবা উঁচিয়ে ওৎ পেতে আছে।
জানলা ভেঙে পালাবার মতন কোনো রোমহর্ষক ইচ্ছে আমার জাগেনি একবারও। মাথার মধ্যে একটা নিজস্ব নিরাপত্তা ব্যবস্থা আমাকে বারবার স্মরণ করিয়ে দিচ্ছিল, এই সুশীলার কাছ ছেড়ে যাবার চেষ্টা করলেই আমার বেশি বিপদ হবে। জানলার বাইরের রাস্তায় সেই কুকুর দুটোকে ঘোরাঘুরি করতে দেখেছি, গোবিন্দ–রতনরা এ–বাড়ির ওপর নিশ্চয়ই নজর রেখেছে। আমার আয়ু এখন সুশীলার হাতে।
সকাল হলেই আমাদের শহুরে গলায় চা–তেষ্টা পায়। এরা নিশ্চয়ই আমাকে চা দেবে না! ধ্যাৎ, যতসব অদ্ভতু চিন্তা, এদের বাড়িতে চায়ের ব্যবস্থাই থাকার কথা নয়। এরা ভাত খেতে পায় না, চা খাবে? এ গ্রামে কি চায়ের দোকান আছে?
এরা আমার সিগারেট–দেশলাই কেড়ে নেয়নি। প্যাকেটে এখনও তিনটে সিগারেট আছে, এই তিনটে ফুরিয়ে গেলে…..যদি তার পরেও বেঁচে থাকি, তা হলে এই সুযোগে সিগারেট টানা ছেড়েই দেব। ধূমপান না বিষপান! নেশার দাসত্ব!
খালি পেটে একটা সিগারেট ধরিয়ে দু’ টান দিতেই পেটটা মুচড়ে উঠল। শরীরের নানা অঙ্গ অধিকাংশ সময়ই চুপচাপ থাকে। কিন্তু প্রত্যেকেরই নিজস্ব দাবি আছে। যখন তারা জানান দেয়…এখন আমার প্রধান প্রয়োজন…
দরজাটা খুলে গেল। সুশীলাকে দেখেই আমি কাতর গলায় বললুম, এক গেলাস জল…
নিঃশব্দে ফিরে গিয়ে সুশীলা একটি কলাইকরা গেলাসে জল নিয়ে এলো। আমি ঢকঢক করে জলটা শেষ করার পর সে আমাকে আদেশের সুরে বলল, এবার বাইরে এসো।
মাঝের ঘরটিতে একটি ছেঁড়া কাঁথা মেলে তার ওপর শুয়ে আছে একটি রমণী। দেয়ালের দিকে মুখ ফেরানো। আন্দাজে বুঝলুম, সুশীলার ছেলের বউ, যার একটি সন্তান মারা গেছে কয়েকদিন আগে। সুশীলার ছেলে কোথায়?
পরের ঘরটি ফাঁকা। তারপর একটি ছোট দাওয়া ও উঠোন। উঠোনে কয়েকটি ছেলেমেয়ে খেলা করছে। মাটিতে চৌকো দাগ কেটে, সোডার বোতলের ছিপি ছুঁড়ে ছুঁড়ে লাফিয়ে লাফিয়ে খেলা। অভুক্ত শিশুরাও খেলাধুলো করে! কিংবা, আজ খাবার পাবে, সেই সম্ভাবনার আনন্দ সঞ্চারিত হয়ে গেছে ওদের মধ্যে। বাস লুট করে ওরা খাদ্য পায়নি, টাকা পেয়েছে, সেই টাকায় চাল কেনা যাবে।
আমাকে দেখে বাচ্চারা খেলা থামিয়ে তাকিয়ে রইল। যেন আমি একটা অদ্ভুত প্রাণী। কোনো বন্দী তো দূরের কথা, এদের বাড়িতে আগে বোধহয় কোনো প্যান্ট– শার্ট পরা অতিথিও আসেনি।
এইসব গ্রাম্য উঠোনে সাধারণত হাঁস–মুরগি বা ছাগলছানা ঘুরে বেড়ায়, কিন্তু তাদের কোনো চিহ্নও নেই। সম্ভবত সেসব আগেই বিক্রি হয়ে গেছে। কোনো তরিতরকারির গাছও চোখে পড়ে না।
দাওয়ার এককোণে পা ঝুলিয়ে বসে আছে বড়কাকা ও গোবিন্দ। তাদের সামনে দাঁড়িয়ে আছে একজন বৃদ্ধ। বড়কাকা ও গোবিন্দ খর চোখে তাকাল আমার দিকে, আমি মুখ ফিরিয়ে নিলাম। এই সকালেই কোনো খারাপ কথা শোনার একটুও ইচ্ছে নেই আমার।
সুশীলা সেই বৃদ্ধটিকে বলল, এরে মাঠে নিয়ে যাও গো। জলদি জলদি ফিরে এসো।
বৃদ্ধটির হাতে একটি টিনের মগ। মাটি থেকে আর একখানা জং–ধরা মগ্‌ তুলে সে বাড়িয়ে দিল আমার দিকে। ছোট ছেলেমেয়েরা শুধু যে খেলা থামিয়ে দিয়েছে তাই–ই নয়, তারা একেবারে নিস্তব্ধ, চিত্রার্পিত। বাইরের রাস্তায় জমা হয়ে আছে আট–দশজন নারী–পুরুষ, তারাও হাঁ করে দেখছে। এদের পাশ দিয়ে যেতে, হবে আমাকে, এরা কি আমার গায়ে থুতু দেবে, কেউ লাথি–ঘুষি মারবে?
এতকাল মানুষের কাছ থেকে ভালোবাসা পেয়ে পেয়ে আমার স্বভাব খারাপ হয়ে গেছে, মানুষের ঘৃণা কিংবা উপেক্ষা আমার একদম সহ্য হয় না। বিনা দোষে আমায় কেউ শাস্তি দিতে চাইলে আমার চোখ ফেটে জল বেরিয়ে আসতে চায়, ছেলেবেলা থেকেই আমার এইরকম চোখের রোগ।
লোকেরা সরে গিয়ে আমাদের পথ করে দিল। আমি চটি রেখে এসেছি ঘরে, খালি পায়ে হাঁটা অভ্যেস নেই, কিন্তু এখন আর চটিটা নিয়ে আসার কথা বলা যায় না। খানিকটা দূর যাবার পর, আগের রাতের সেই তেঁতুলগাছের পাশের ডোবাটা থেকে আমার সঙ্গী বৃদ্ধের দেখাদেখি আমিও মগে জল ভরে নিলুম। যত না বয়েস, তার চেয়েও লোকটিকে বেশি বৃদ্ধ দেখায়, মুখে কাঁচা পাকা খোঁচা খোঁচা দাড়ি, কোটরগত চক্ষু, ঈষৎ কুঁজো হয়ে হাঁটে।
এই বৃদ্ধকে আমার পাহারাদার করে পাঠানো হচ্ছে গ্রামের বাইরে? নাকি এটাও একটা ফাঁদ? আমি পালাবার চেষ্টা করলেই একদল লোক রে–রে করে তেড়ে এসে ঝাঁপিয়ে পড়বে আমার ওপর!
ডোবাটার অন্যদিকে ঢালু জমিতে কিছুক্ষণ হাঁটার পর খানিকটা জায়গা জুড়ে আশশ্যাওড়ার ঝোপ। বৃদ্ধটি এতক্ষণ একটা কথাও বলেনি, এবার সে বলল, আমার সামনে জামা–পেণ্ট খুলে রাখো। সব খুলে আমার হাতে দাও। তারপর ঐ ঝোপের ঐ দিকে যাও!
জামা–প্যান্ট খুলে দিলে আমি আর উলঙ্গ অবস্থায় পালাতে পারব না, এটাই এরা ভেবেছে?
আমি দ্রুত জামা–প্যান্ট খুলতে লাগলুম আমার নিজের প্রয়োজনে। তার থেকেও দ্রুত আর একটা চিন্তা মাথায় খেলে যেতে লাগল। ফাঁকা মাঠে কাছাকাছি কোনো মানুষজন দেখা যাচ্ছে না। আমি যদি এই বুড়োটার ওপরে ঝাপিয়ে পড়ে ওর মুখ আর পা বেঁধে ফেলি, তারপর দৌড় লাগাই, গ্রামের লোক আর আমাকে ধরতে পারবে?
কিন্তু মগটার দিকে তাকিয়ে আমি শিউড়ে উঠলুম। মগটা ফুটো, টপটপ করে ফোঁটা ফোঁটা জল পড়ছে, প্রায় এক–চতুর্থ অংশ খালি হয়ে গেছে। সাঙ্ঘাতিক ব্যাপার, আমাকে দ্রুত কাজ সারতে হবে! প্যান্ট–শার্ট বৃদ্ধটির গায়ে ছুঁড়ে ফেলে দিয়ে আমি দৌড়ে চলে গেলুম।
খানিকবাদে বুড়োটি দু’ তিনবার চেষ্টাকৃত গলা খাকারির আওয়াজ করতে আমি বুঝতে পারলুম। সে আমাকে ফিরে আসার ইঙ্গিত জানাচ্ছে। আকাশের নিচে, খোলা মাঠের মধ্যে নিজের নগ্নতায় আমার একটুও লজ্জা বোধ হচ্ছে না। এর মধ্যেই রোদ্দুরে বেশ তাপ। মেঘের কোনো চিহ্ন নেই। বেশ খানিকটা দূরে দেখা যাচ্ছে আর একটি গ্রাম।
ফিরে এসে দেখি বৃদ্ধটি আমার জামার পকেট সার্চ করে সিগারেটের প্যাকেটটি বার করেছে। খানিকটা লজ্জিত ভাব করে জিজ্ঞেস করল, নেবো একটা?
আমি ওদের বন্দী, আমার জান–মাল সবই ওদের অধিকারে, তবু একটা সিগারেটের জন্য ওর অনুমতি চাওয়ার মাধুর্যে আমি মুগ্ধ হয়ে গেলুম। এইসব ছোটখাটো ব্যাপারেই তো বেঁচে থাকার সুখ।
দু’জনে দুটি ধরিয়ে ফেলে দিলাম প্যাকেটটা। যাক, এ–জন্মের মতন সিগারেটের বিদায়! প্যান্টটা পরে নিয়ে জামাটা ঝুলিয়ে রাখলাম কাঁধে। এই গরমের মধ্যে জামা গায়ে দেওয়ার কোনো মানে হয় না। গত রাত্রির ঘামে ভেজা জামা কোনোদিন সকালবেলা পরিনি।
আমার পাশে হাঁটতে হাঁটতে বুড়োটি জিজ্ঞেস করল, তুমি আমাদের গেরামে এসেছ কেন গো?
আমি অবাক হয়ে তাকালাম ওর মুখের দিকে। এই বুড়োটা কি কিছু জানে না? যতদূর মনে হচ্ছে, ডাকাতির সময় এ গ্রামের প্রত্যেক বাড়ি থেকে একজন দু’জন মানুষ উপস্থিত ছিল, যাতে সকলেরই সমান অধিকার থাকে। বুড়োটিকে নিয়ে যাওয়া হয়নি, কিন্তু রাত্তিরে আমরা ফেরার পরেও কি কিছু শোনেনি?
বুড়োর চোখ দুটি ঘোলাটে ঘোলাটে। হয়তো এর মাথার ঠিক নেই। খিদের জ্বালায় মানুষের পাগল হয়ে যাওয়া বিচিত্র কিছু নয়।
আমি বললুম, আমি তো নিজে আসিনি, ওরা আমাকে ধরে এনেছে।
—অনেক বছর আগে, তোমার মতন আরও জনাতিনেক ছোকরাবাবু এই গেরামে এসেছিল। তুমিও কি. তাদের দলের?
—কারা এসেছিল, আমি তো তা জানি না।
— তারা এসে মিটিন্ করত। তারা বলেছিল, জগন্নাথ মণ্ডলের জমিতে ঝাণ্ডা পুঁতে দিতে। আমরা শুনি নাই, ভয় পেয়েছিলাম। জগন্নাথের তিন তিনটে দামড়া– জোয়ান ছেলে, তাদের চোখের দিকি চাইলেই ভয় করে। এককালে ঐ জগন্নাথ মণ্ডলের বাড়িতে আমি মুনিষ খেটিছি, ঐ ছেলেগুলারে কোলেপিঠে নিয়িছি, এখন তা মানতে চায় না, আমারে দেখলে চোখ রাঙায়।…জগন্নাথ মণ্ডলের এক মেইয়ের বিয়ের দিনকে আমি চারখান মাছ খেয়েছিলাম। চার টুকরো মাছ, জীবনে আর খাইনি।…হ্যাঁ, যা বলছিলাম, তুমি কি সেই ছোকরাদের দলের লোক?
আমি ভেবেছিলুম এ বুড়োর কথা আর শেষ হবে না। যে–ভাবে সে জগন্নাথ মণ্ডলের পারিবারিক কাহিনী বলতে শুরু করেছিল, তাতে কখন যে থামবে তা বোঝা যাচ্ছিল না। এবারে আমি একটু সুযোগ পেয়ে বললুম, না গো, খুড়ো, সে তো অনেকদিন আগেকার কথা! সেই সত্তর সালের নকশাল ছেলেদের কথা বলছ তো?
বৃদ্ধটি আমার মুখের দিকে কয়েক পলক একদৃষ্টিতে তাকিয়ে থেকে জিজ্ঞেস করল, তুমি আমারে খুড়ো বললে কেন? আমি তোমার কোন্ বাপকেলে খুড়ো? একটা কিছু ডাকলেই হলো? ডাকের মধ্যে একটা আক্কেল থাকবে না?
বৃদ্ধের গলার তীক্ষ্ণতা দেখে একটু হকচকিয়ে গেলুম। একজন বৃদ্ধ লোককে খুড়ো বলে ডাকায় দোষের কী হয়েছে? আমতা আমতা করে বললুম, না মানে, তুমি বয়েসে অনেক বড়, সেইজন্য।
—বয়েসে বড় তো কী হয়েছে? তাইলে তো জ্যাঠা হতে পারি, ঠাকুদ্দা হতে পারি, শুধু খুড়ো বললে কেন?
—কাল রাতে তোমারই বয়েসী একজনকে সবাই বড়কাকা বলছিল, তাই ভাবলুম…
—ঐ সতীশ? ওডা তো আমার হাঁটুর বয়েসী। ওরে কাকা বললে তুমি আমারে বটঠাকুদ্দা বলবে না কেন?
– আচ্ছা, আমার ভুল হয়েছে। তোমাকে বটঠাকুদ্দাই বলব। বটঠাকুদ্দা তো ভালো। আসলে, তোমাকে খুড়ো বলে ফেলেছি, তার কারণ আমার নিজের এক কাকা ছিল, অনেকটা তোমার মতন দেখতে মুখখানা। তোমার থেকে বয়েসে অনেক ছোট ছিল অবশ্য। কিন্তু তোমাকে দেখে সেই কাকার কথা মনে পড়ল, তাই হঠাৎ খুড়ো বলে ফেললুম। আমার সেই কাকা মারা গেছেন।
এবার বৃদ্ধ যেন একটু নরম হয়ে বিড়বিড় করে বলল, আমার মত দেখতে ছিল। মরে গেছে!
আমি উৎসাহিত হয়ে বললুম, হ্যাঁ আমার সেই কাকা দারুণ ভালো লোক ছিল। গরিব–দুঃখীদের জন্য তাঁর মন কাঁদত। আমার কাকা গ্রামে গিয়েছিল জোতদার আর সুদখোর মহাজনদের বিরুদ্ধে লড়াই করতে, অনেকদিন গ্রামে গ্রামে চাষীদের বাড়িতে লুকিয়ে ছিল, তারপর হঠাৎ পুলিসের হাতে ধরা পড়ে গেল। পুলিস তাকে থানাতেও নিয়ে গেল না, মাঠের মধ্যে গুলি করে মেরে ফেলল।
— পুলিস মেরে ফেলল?
—হ্যাঁ গো বটঠাকুদ্দা! তাকে মারার পর গোটা গ্রামের লোক ক্ষেপে গিয়ে পুলিসদের তেড়ে গেল…সেই থেকে পুলিসদের ওপর আমার এত রাগ…
আমার কাল্পনিক কাকার করুণ কাহিনী নিয়ে এই বৃদ্ধের মন ভেজাবার চেষ্টা করতে করতে আমি যেন আত্মপক্ষ সমর্থনেরও একটা রাস্তা পেয়ে গেলুম। পুলিসদের ওপর আমাদের যে পারিবারিক ভাবেই রাগ রয়েছে, সেটা যদি এদের বোঝাতে পারা যায়।
বৃদ্ধটি আবার জগন্নাথ মণ্ডলের প্রসঙ্গে ফিরে গিয়ে বলল, জগন্নাথ মণ্ডল লোক তেমন খারাপ ছিল না, শরীলে দয়ামায়া ছিল একটু একটু, কিন্তু তার ছেলেগুলা যেন কথায় কথায় হাতে মাথা কাটে। একটা আছে নেরঞ্জন, সেডা একেবারে রাবণ রাজা, রোজ মাংস খায়, বন্দুক কিনেছে। আমরা ছিলাম ভাগচাষী, পাঁচ বছর আগে নাম খারিজ করে দিল। আমার একটা নাতি গেল থানায় নালিশ জানাতে, তা বড়বাবু তারে কী ভয় দেখাল কে জানে, সে সেই যে গোপীবল্লভপুরের দিকে পালিয়ে গেল, আর এলো না! তুমি নেরঞ্জন মণ্ডলরে চেনো?
—না বটঠাকুদ্দা। আমি তো এদিকের লোক না!
–তবে এদিকে এসেছ কেন?
—আমি বাসে করে রাঁচি যাচ্ছিলুম, তোমার গ্রামের লোক আমাকে ধরে এনেছে।
–আমাদের নিজেদের প্যাটে ভাত নেই। তোমারে খাওয়াবে কে?
–তা তো জানি না।
–এই গেরামে কাউর একটুকরা জমি নাই। যে–কয়জন ভাগচাষী ছিল, তাদের নাম খারিজ হয়ে গেছে। সরকার কী আইন করেছে, তাই জমির মালিকরা ভয় পেয়ে আর বর্গা রাখতে চায় না। চাষের সময় রোজ দিয়ে আমাদের মজুরি খাটায়। বৃষ্টি না হলে চাষ নাই, চাষ নাই তো আমাদেরও কাজ নাই। আর কাজ নাই তো খাওয়া নাই। হেঃ, কী যে ভগবানের বিচার।
–কেন, সরকার তোমাদের সাহায্য দেয় না?
— সরকার মানে পুলিস? সেধে সেধে কেউ পুলিসের কাছে যায়। হেঃ! –না, পুলিস কেন, সরকার মানে গভর্নমেন্ট।
— পুলিস ছাড়া আবার সরকার কোথায়? গভর্নমেন্ট তো থাকে কলকাতা শহরে। অরা আমাদের কথা জানবে কেমন করে?
–বি ডি ও অফিস নেই? সেখান থেকে সাহায্য করে না কিছু?
—তুমি কোথাকার ভূত হে? কিছুই জানো না? বিডিয়ো আফিস আছে, থাকবে না কেন, আছে, কুলতলী থানায় বিডিয়ো অফিস, তারা চাষীদের বীজধান দেয়, পোকা মারার ওষুধ দেয়, চাষের সময় টাকা হাওলাৎ দেয়। দেবে না কেন, দেয়। শুনিছি, দেয়।
–তোমরা সেগুলো পাও না?
– আরে রাম, কিছুই বোঝে না। বিডিয়ো আফিস চাষীদের দেয়, কিন্তু আমরা কি চাষী? আমাদের কি জমি আছে? আমরা অন্যের জমিতে খাটি। দিনমজুরি করি। জমির মালিক যদি আমাদের কাজ না দেয়, তবে ঐসব আফিস–টাফিস কী করবে? আকাশে বৃষ্টি নাই, আমাদের পেটে কিল! একটা খোকা তো মরেই গেল কয়দিন আগে।
কথা বলতে বলতে আমরা আবার সেই ডোবার কাছে তেঁতুলতলায় পৌঁছে গেলাম। এখানে কয়েকজন নারী–পুরুষ দাঁড়িয়ে। এরা এখানে স্নান করছে না, কাপড় কাচছে না, এমনিই দাঁড়িয়ে আছে। সকালবেলা উঠে এদের কিছুই করবার নেই।
বটঠাকুদ্দা ওদের দিকে তাকিয়ে জিজ্ঞেস করল, চাল এসেছে? ওরে সিতু, এসেছে কিছু?
একজন উত্তর দিল, আনতে গেছে। আনতে গেছে।
—কে গেল? কোন্ বাজারে গেল?
—একজন যাবে কেন, চারজন গেছে ভিন্ন ভিন্ন বাজারে। একজন গিয়ে এক বস্তা চাল কিনলে লোকে সন্দেহ করবে না?
একটি স্ত্রীলোক আমার দিকে খরচোখে চেয়ে থেকে অন্যদের বলল, এই চুপ কর, চুপ কর, ঐসব কথা এখন থাক।
সবাই চুপ করে আমার দিকে তাকিয়ে রইল। আমার গায়ে ফুটছে শত শত আলপিন।
বটঠাকুদ্দা বলল, এই সিতু, তোরা এই বাবুটাকে নিয়ে যা। সুশীলার কাছে গচ্ছিত করে দিবি। আমি একটু পরে যাব।
এদের কোনো কাজ ছিল না, এখন একটা কাজ পেয়ে গেল। শুধু সিতু একলা নয়, আমার পেছন পেছন এলো তিনজন। বৃদ্ধটির সঙ্গে আমার মোটামুটি ভাব জমে গিয়েছিল, তার কাছ থেকে “আরও অনেক কিছু জানার ইচ্ছে ছিল, কিন্তু আবার পড়লুম নতুন লোকের হাতে। মনটা খিঁচড়ে গেল আবার।
মাটির রাস্তা একেবারে খটখটে শুকনো। এটা জুন মাস, এই সময় গ্রামের রাস্তা কাদায় প্যাচপেচে হয়ে থাকার কথা। অনেক জায়গায় মাটি ফেটে ফেটে গেছে। মহাশূন্যে মানুষের তৈরি যে–সব রকেট উড়ছে, সেখান থেকে কি এইসব গ্রামের দৃশ্য দেখা যায়? এই গ্রাম থেকে ওপরের দিকে তাকালে রং–চটা আকাশ ছাড়া কিছুই চোখে পড়ে না।
রাস্তাটা দু’দিকে ভাগ হয়ে গেছে এক জায়গায়। আমি অন্যমনস্কভাবে ডান পাশের রাস্তাটা ধরতেই সিতু আমার পিঠে একটা লাঠির খোঁচা মেরে বলল, এই হারামজাদা, ঐদিকে কোথায় যাচ্ছিস? এদিকে ফের!
অপমানিত হবার বদলে আমার মনে পড়ে গেল আব্বাসউদ্দীনের একটি গান! বাদা মুড়াইয়া দাও ওরে চাষী ভাই…। সেই গানের মধ্যে হঠাৎ একটা গদ্য কথা আছে, ও বলদের পো, যাও কই! চাষীর বলদটা অন্য দিকে চলে যাচ্ছিল, তাকে পাচনবাড়ি মেরে ফিরিয়ে আনা হচ্ছে। আমি সেই চাষীর বলদ!
প্রতিবাদ করে কোনো লাভ নেই। আমার প্রত্যেকটি কথা আমার বিরুদ্ধে যাবে। গ্রামের মানুষরা সাধারণত সরল, সাদাসিধে, দয়ালু হয় এইরকমই জানতুম। দিনের পর দিন পেটের মধ্যে ধিকিধিকি করে জ্বলতে থাকা খিদে এদের হিংস্র করে তুলেছে। এই ছেলেগুলির হাতে কোনো কাজ নেই, এরা একটা মানুষ চরাবার কাজ পেয়েছে, তাতে সময় কাটরে খানিকটা।
এদের চাষের জমি নেই বলেই নিজস্ব হাল–বলদ নেই। গ্রামে একটাও গোরু দেখিনি, একটা মুরগির ডাক শুনিনি, একটাও ছাগলছানা ছুটে গেল না। সব বেচে দিয়েছে? গ্রাম ভর্তি শুধু কিছু ক্ষুধার্ত মানুষ
গ্রামের অন্যান্য বাড়ির তুলনায় সুশীলার বাড়িটাই বেশ বড়। এক সময় এদের অবস্থা বেশ সচ্ছল ছিল মনে হয়। এক সময় মানে কতদিন আগে তা কে জানে! এদের গোরু নেই বটে, কিন্তু শূন্য গোয়াল ঘর আছে। উঠোনের এক পাশে একটা ঢেঁকিঘর। তার পাশে কয়েক সার পেঁপে গাছ, কচি কচি পেঁপে ফলে আছে। এখনও খাবার মতন হয়নি। এদের বাড়ির সংলগ্ন ছোট একটি পুকুরও রয়েছে দেখছি। কাছেই একটা অশত্থ গাছের গোড়ায় মাটির গোল বেদি, সেটা একটা আড্ডার জায়গা মনে হয়!
বড়কাকা আর গোবিন্দ এখনো বসে আছে সুশীলার বাড়ির দাওয়ায়, সামনে একটি ছোটখাটো ভিড়।
গোবিন্দ একবার আমার চোখের দিকে তাকাতেই আমি সোজা এগিয়ে গেলাম তার দিকে। তার হাত চেপে ধরলাম।
কথা বলতে গিয়ে আমার গলা কেঁপে গেল। কিন্তু আমাকে বলতেই হবে। সবার সামনেই বলতে হবে।
–গোবিন্দ, তুমি তো আমায় চেনো। আমি কোনোদিন তোমার সঙ্গে খারাপ ব্যবহার করিনি, তোমার কোনো ক্ষতি করিনি। তোমায় যারা অপমান করেছিল, তাদের আমি চিনিই না…
গোবিন্দ এক ঝটকায় নিজের হাত ছাড়িয়ে নিয়ে অন্যদিকে মুখ ফিরিয়ে কড়া গলায় বলল, সুশীলাদি, এর ব্যবস্থা করো, এখান থেকে হঠাও। নইলে রাগের চোটে আমি কী করে ফেলব তার ঠিক নেই।
দুটি ছেলে পেছন দিক থেকে আমায় চেপে ধরে টানল। তবু আমি চেঁচিয়ে বললুম, গোবিন্দ, একটা কথা শোনো। আমার সঙ্গে যে কাগজের বাক্সটা ছিল, সেই বাক্সটা তোমরা রেখে দাও, শুধু ভেতরের কাগজগুলো আমায় দিয়ে দাও, ওগুলো তো তোমাদের কিছু কাজে লাগবে না, তারপর আমি চলে যাব, পুলিসে খবর দেব না, বিশ্বাস করো, তোমাদের ওপর আমার কোনো রাগ নেই…
তিন–চারজন ছেলে আমাকে জড়িয়ে ধরে তুলে ফেলল শূন্যে, আমার কথা শেষ করতে দিল না, একজন জোরে জোরে চাপড় মারতে লাগল আমার মুখে। তারা আমাকে নিয়ে চলল ঘরের মধ্যে।
শুনতে পেলাম, গোবিন্দ চেঁচিয়ে বলছে, শালাকে এক ফোঁটা জল পর্যন্ত খেতে দিবি না!
ভেতরের সেই ছোট ঘরটার দরজার কাছে এসে ওরা আমাকে ছুঁড়ে দিল মাটিতে। খাটিয়ার পায়ায় ঠুকে গেল আমার কপাল। লাগল বেশ জোরে। উঠে বসবার পর কপালে হাত বুলিয়ে তরল কিছু ঠেকল না।
সেই অবস্থাতেও নিজের মনকে সান্ত্বনা দিলাম, যাক, মাথা তো ফাটেনি!
দরজাটা ওরা টেনে বন্ধ করে দিয়ে গেছে। জানলাটা তো খোলা আছে, কোনো একটা জানলাহীন অন্ধকূপেও তো এরা রাখতে পারত আমাকে! সব অবস্থারই একটা ভালো দিক থাকে।
কাল দুপুরের পর থেকে আর কিছুই খাওয়া হয়নি। কেন যেন আমার একটা ধারণা হয়েছিল, মাঠ থেকে ফিরে আসবার পর এরা মুড়িটুড়ি কিছু একটা খেতে দেবে আমায়। বন্দীদেরও খেতে দেওয়া হয়। এদের কি কিছুই নেই?
গোবিন্দর হুমকি শুনে আরও ভয় করতে লাগল। সারাদিন জল খেতেও দেবে না? উপোষ করে তবু থাকা যায়, কিন্তু একেবারে নির্জলা? এখনই আমার তেষ্টা পেতে শুরু করেছে!
যাঃ আর সিগারেটও নেই। সিগারেটের একটা উপকারিতা তো আছেই, বেশ খিদে কমিয়ে দেয়! আমার হ্যাণ্ডব্যাগের মধ্যে দু’ প্যাকেট সিগারেট ছিল, কোথায় সেই হ্যাণ্ডব্যাগ! এরা এনেছে, না বাসেই রয়ে গেছে? বাসে থেকে যাওয়ার চেয়ে এরা যদি আনে, তবে…তাতেই বা আমার কী লাভ হতো কে জানে!
প্রায় আধঘণ্টা খাটিয়ার ওপর চুপ করে বসে রইলুম। দিনের বেলা এরকম একটা সময় একেবারে চুপ করে এক জায়গায় বসে থাকার ঘটনা কি আমার জীবনে কখনো ঘটেছে? সব সময়ই তো কিছু না কিছু করি, হাতে একটু সময় থাকলেই চোখের সামনে বই বা পত্রিকা মেলে ধরি। চুপ করে কিছু চিন্তা করার সময়ও তো আমাদের নেই।…
আমার ছোটমামার উল্টোদিকের ফ্ল্যাটে একজন সরকারি অফিসার থাকেন। স্বামীস্ত্রী, কোনো কাচ্চাবাচ্চা নেই। দরজায় ভদ্রলোকের নাম লেখা দেখেছি, দু’– একদিন সিঁড়িতেও চোখাচোখি হয়েছে, আলাপ হয়নি। মুখ দেখলে নিরীহ ভালোমানুষ বলেই মনে হয়। ছোটমামার মুখেই শুনেছি, পরিবারটি নির্বিরোধী, কারুর সাতে পাঁচে থাকে না, কখনো ঐ ফ্ল্যাটের মধ্যে চ্যাঁচামেচিও শোনা যায় না।
সেই ফ্ল্যাটের কাজের মেয়েটির নাম পুষ্প! সতেরো–আঠারো বছর বয়েস, অনেকটা শাবানা আজমীর মতন মুখের গড়ন।”পুষ্পকে আমি দেখেছি অনেকবার, কাজের মেয়ে হলেও সে বেশ ফিটফাট পরিচ্ছন্ন থাকে, মুখখানা হাসি মাখা, তার দিকে তাকাতে ভালো লাগে। ছোটমামাদের ফ্ল্যাটেও সে মাঝে মাঝেই আসত। টুকটাক এটা সেটা নেবার জন্য। পুষ্পর সঙ্গে কোনোদিন আমার একটাও কথা হয়নি, কিন্তু তাকে আমি চিনি। কাজের মেয়ে হোক বা যাই–ই হোক, সে একটি আকর্ষণীয় চেহারার যুবতী।
উল্টোদিকের ফ্ল্যাটের কাজের মেয়ে পুষ্পর সঙ্গে ছোটমামার ফ্ল্যাটের রান্নার লোক গোবিন্দর যদি ভাব–ভালোবাসা হয়, সেটা এমন কিছু অস্বাভাবিক নয়। পুষ্পর বাবা–মা নেই, মনোহরপুকুরের এক বস্তিতে তার দিদি থাকে, সেই দিদিও একজন পেশাদার ঠিকে ঝি। আর গোবিন্দ মেদিনীপুরের এক গ্রামের গরিবের ছেলে।
দুপুরবেলা সরকারি অফিসার গাঙ্গুলিবাবু এবং তাঁর স্ত্রী দু’জনেই কাজে বেরিয়ে যান। ফ্ল্যাটে পুষ্প একলা থাকে, সে খুব বিশ্বাসী, দুপুরবেলা কোনো লোককে দরজা খুলে দেয় না। একদিন দুপুর দুটোর সময় গাঙ্গুলিবাবু অফিস থেকে হঠাৎ বাড়ি চলে এলেন। তাঁর শরীর খারাপ লাগছিল। প্রেসার বেড়েছে। দরজায় বেল দেবার পর দরজা খোলে না। তিনি কলিং বেলের বোতামে আঙুল টিপে রইলেন, উল্টো ফ্ল্যাটের লোকজনরা সেই আওয়াজে জেগে গেল। কিছুক্ষণ বাদে পুষ্প দরজাটা খুলে সামান্য ফাঁক করে ফ্যাকাসে গলায় জিজ্ঞেস করল, দাদাবাবু, আপনি…আপনি ফিরে এলেন?
বাড়ির মালিকের কি যে–কোনো সময়ে ফিরে আসার অধিকার নেই? দুপুরবেলা অন্য লোককে দরজা খুলতে নিষেধ করা হয়েছে বলে পুষ্প কি তার দাদাবাবুকেও ভেতরে ঢুকতে দেবে না? গাঙ্গুলিবাবু জোর করে দরজা ঠেলে ঢুকলেন এবং ঢুকেই তিনি বিড়ির ধোঁয়ার গন্ধ পেলেন। গাঙ্গুলিবাবু সিগারেটই খান না। তাঁর নাকে এই সব গন্ধ বেশি লাগবেই।
নিজের বেডরুমে একবার উঁকি দিয়েই তিনি ছুটে গেলেন বাথরুমে। সেইখানেই জড়োসড়ো অবস্থায় গোবিন্দকে পাওয়া গেল। গাঙ্গুলিবাবু তার চুলের মুঠি ধরে টেনে আনলেন, তারপরই তুলকালাম কাণ্ড।
গোবিন্দ উল্টো দিকের ফ্ল্যাটে চুরিটুরি করতে যায়নি। কোনো জিনিস খোয়া যায়নি সেখান থেকে। সে শুধু পুষ্পর সঙ্গে কয়েকটা কথা বলতে গিয়েছিল। হয়তো সেগুলো কাজের কথা নয়, ভাব–ভালোবাসার কথা, হয়তো সে পুষ্পকে আদর–টাদরও করেছে। মধ্যবিত্ত বাঙালিরা অত্যন্ত মরালিস্ট হয়, তাদের ধারণা, ঝি–চাকরদের প্রেম করার অধিকার নেই, ওদের কোনো শরীরের স্বাভাবিক ক্ষুধা নেই। বছরের পর বছর তারা এক বাড়িতে কাজ করে যাবে, অথচ তাদের কোনো যৌবন–জীবন থাকবে না!
গাঙ্গুলিবাবু গোবিন্দকে চড়চাপড় তো মারলেনই, হাঁকডাক করে সেই বাড়ির অন্য ফ্ল্যাটের লোকদেরও জড়ো করলেন। তাঁর অভিযোগ অত্যন্ত গুরুতর, পুষ্প ও গোবিন্দ দুপুরবেলা তাঁর ফ্ল্যাটে ঢুকে ব্যাভিচার তো করেইছে, তাছাড়াও, তাঁর ধারণা, তাঁদের শয়নকক্ষের বিছানায় ওরা শুয়েছে। সে ঘরের দরজা খোলা ছিল এবং সে ঘরে তিনি বিড়ির ধোঁয়ার গন্ধ পেয়েছিলেন।
পুষ্প এবং গোবিন্দ দু’জনেই এই অভিযোগ অস্বীকার করেছিল বটে, কিন্তু কেউ তাদের কথায় কান দিল না, সেই সন্ধেবেলাতেই তাড়িয়ে দেওয়া হয় গোবিন্দকে। সে যখন তার টিনের সুটকেশটি হাতে নিয়ে যায়, তখন তার ঠোটের কোণে রক্ত জমে আছে, গায়ের জামাটা সম্পূর্ণ ছেঁড়া। পুষ্প তার সঙ্গে যাবার জন্য পাগলের মতন কান্নাকাটি করছিল, কিন্তু পুষ্পকে বন্ধ করে রাখা হয়েছিল একটি ঘরে।
সাতদিন পর পুষ্পর দিদি এসে জোর করে নিয়ে গেল পুষ্পকে। সে মোমিনপুরের এক মোটর মেকানিকের সঙ্গে বোনের বিয়ে ঠিক করে ফেলেছে। সিঁড়িতে দাঁড়িয়ে সে গাঙ্গুলিবাবুদের নামে অনেক খারাপ খারাপ কথা বলে গেছে।
এইসব ঘটনা যখন ঘটে, তখন আমি কলকাতা শহরেই নেই, মধ্যপ্রদেশের জঙ্গলে ঘুরছি। ফিরে এসে ছোটমামার বাড়িতে যেদিন গেলুম, সেদিন দেখি যে গাঙ্গুলিবাবুদের ফ্ল্যাট তালাবন্ধ। চায়ের জন্য গোবিন্দর নাম ধরে একটা হাঁক দিতেই ছোটমামা বললেন, সে তো আর নেই। একটা বিশ্রী ব্যাপার হয়ে গেছে, এদিকে কাজের লোক আর পাওয়া যাচ্ছে না…তোর মামিমা এমন অসুবিধেয় পড়েছে…
সব বৃত্তান্তটা শোনার পর আমার মনে হয়েছিল, গোবিন্দ একটি মাত্র অন্যায় বা বোকামি করেছিল, গাঙ্গুলিদের ফ্ল্যাটে ঢুকে বিড়ি খাওয়ার দরকারটা কী ছিল তার? প্রেম করতে গিয়ে কিছুক্ষণ বিড়ি খাওয়া বন্ধ রাখতে পারেনি সে?
আমি ছোটমামাকে বললুম, পুষ্প আর গোবিন্দ প্রেম করেছে, তাতে কার কী ক্ষতি হয়েছে? তোমাদের নীতিবোধে যদি এতই লাগে, ওদের দু’জনের বিয়ে দিয়ে দিলেই পারতে?
ছোটমামা ফিসফিস করে বললেন, আমি একবার সে কথা বলেছিলুম, কিন্তু গাঙ্গুলিবাবু সে কথা কানেই তুললেন না। তাঁর শুধু এক কথা, তাঁর ফ্ল্যাটে ঢুকে ওরা বেলেল্লা করেছে, ওদের আর কিছুতেই এ বাড়িতে রাখা চলবে না।
আমি জিজ্ঞেস করলুম, গোবিন্দ আর পুষ্পকে এক সঙ্গে তাড়ানো হলো না কেন? পুষ্পকে ঘরে আটকে রাখার কী মানে হয়? পুষ্পও তো চলে যেতে চেয়েছিল।
ছোটমামা বললেন, দ্যাখ না! কী স্বার্থপর লোক! আমাদের কাজের লোকটিকে সঙ্গে সঙ্গে তাড়ালেন, নিজেরটিকে রেখে দিলেন।
ছোট মামিমা বললেন, এর মধ্যে আরও অনেক কিছু ব্যাপার আছে, তোর ওসব শুনে দরকার নেই!
গোবিন্দর এরকম অপমানের কথা শুনে আমি দুঃখিত হয়েছিলুম। আমি সব সময় প্রেমের সমর্থক। আমার নিজের কোনো প্রেমিকা না জুটুক, কিন্তু প্রেমের জন্য কেউ নির্যাতিত হলে আমি সবসময় তার পাশে দাঁড়াতে রাজি আছি।
সেদিনের ঘটনার সময় আমি যদি উপস্থিত থাকতুম, তা হলে প্ৰতিবাদ জানাতুম নিশ্চয়ই! হয়তো তাতে কোনো কাজ হতো না। আমি তো ও বাড়ির কেউ নই, ছোটমামার ভাগ্নে হিসেবে কেউ কি পাত্তা দিত আমাকে? মধ্যবিত্ত নীতিবাগীশ বাঙালি, আর কিছু পারুক না পারুক, ঝি–চাকরের চরিত্র নিয়ে চোটপাট করতে তাদের জুড়ি নেই। তবু আমার প্রতিবাদটা তো জানানো থাকত!
গোবিন্দ ভালো করেই জানে যে তার দুর্ভাগ্যের ব্যাপারে আমার বিন্দুমাত্র হাত নেই। তবু আমার ওপর তার রাগ, আমাকে সে ঐ মধ্যবিত্তদেরই একজন প্রতিনিধি মনে করে? ছি ছি ছি! আমার বাড়ির লোকজন, আত্মীয়স্বজন কেউ তো আমায় পছন্দ করে না। সবাই বলে বাউণ্ডুলে, লক্ষ্মীছাড়া!…
ঘরের দরজাটা খুলে গেল একটু একটু করে। একজন স্ত্রীলোক; মাথায় ঘোমটা টানা, রোগা, গাল দুটো শুকিয়ে গেছে। এরই ছেলে মারা গেছে কয়েকদিন আগে, কালকে কাঁদতে দেখেছি, আজ চোখে জল নেই। কয়েক মুহূর্ত চুপ করে দাঁড়িয়ে থাকার পর সে আস্তে আস্তে বলল, আমি ঘরের মধ্যে একটু যাব!
এটা কি আমার বাড়ি যে আমার কাছে অনুমতি নিতে হবে। আমি তো অতিথিও নয়, বন্দী। তবু জিজ্ঞেস করেছে যখন, আমি সসম্ভ্রমে উঠে দাঁড়িয়ে, জানলার কাছে সরে গিয়ে বললুম, আসুন!
বউটি ঘরের মধ্যে ঢুকে খাটিয়ার তলা থেকে বস্তাগুলো টেনে বার করল। সঙ্গে সঙ্গে ধুলো উড়ল অনেকখানি। আমি জানলার গরাদে মুখ চেপে ধরলাম। বউটি বস্তাগুলো নিয়ে চলে গেল।
বোধহয় ঐ বস্তায় করে চাল আনা হবে। আনতে চলে গেছে যে বলল?
একটা হাসির শব্দ শুনে মুখ ফেরালুম। বউটি চলে গেছে, দরজা খোলা, এখন দরজার সামনে দাঁড়িয়ে আছে চার পাঁচটি বাচ্চা। তারা অবাক হয়ে দেখছে আমাকে। আমি একটা চিড়িয়াখানার জন্তু! বনমানুষের বদলে শহুরে মানুষ।
একটি বাচ্চা জিজ্ঞেস করল, এই, তোমার নাম কী?
আমি ওদের দিকে একদৃষ্টিতে তাকিয়ে রইলুম। বাচ্চারা সব জায়গাতেই এক। অনাহার ওদের মুখের লালিত্য অনেকটা কেড়ে নিয়েছে বটে, পাগুলো ব্যাঁকা ব্যাকা, পেট বড়, বুক ছোট, তবু চোখের মধ্যে যে টলটলে ভাব, টাটা–বিড়লাদের বাড়ির ছেলেমেয়েদের চোখেও ঠিক ঐ ভাবই থাকে বোধহয়।
বাচ্চাদের সঙ্গে ঠাট্টা ইয়ার্কি করতে আমার ভালোই লাগে। বনমানুষ সেজে নাচানাচি করে ওদের আনন্দ দিতে পারতুম। আমার দিদির ছেলেটা তো আমাকে দেখলেই ঘোড়া হতে বলে। আমাদের পাড়ার বাচ্চারা গত বছর সরস্বতী পুজোর সময় থিয়েটার করেছিল, তারা আমাকে এসে বলেছিল, নীলুদা, তুমি আমাদের নাটকে একটা বটগাছের পার্ট করবে। তুমি শুধু দু’ হাত ছড়িয়ে দাঁড়িয়ে থাকবে, নড়াচড়া করতে পারবে না…
–এই, তোমার নাম নেই?
—তুমি কোথায় থাক? দ্যাখ দ্যাখ পেন্টুলটা ছেঁড়া!
আমি হাসতে পারছি না, দুই ঠোটে যেন অ্যানেসথেসিয়া দেওয়া হয়েছে। খিদেয় জ্বলছে পেট, মাথার ওপর ঝুলছে একটা অদৃশ্য খাঁড়া, এই অবস্থায় আমি যদি শিশুদের সঙ্গে কৌতুক করতে না পারি, তবে কি সেটা খুব দোষের। বরং হঠাৎ যেন আমার চোখ ঠেলে কান্না এসে গেল, জোর করে ফেরাতে চাইলুম সেই কান্না।
–এই, নাম বলবি না? মার খাবি?
আগে লক্ষ করিনি, বাচ্চাগুলোর হাত ছিল পেছন দিকে মুঠি করা। এবার ওরা হাত সামনে আনল। কচি কচি হাতে একটা করে পাথর, একজনের হাতে একটা ছাতার সিক
এই বয়েসী বাচ্চারা এক এক সময় খুব হিংস্র হতে পারে। যৌন চেতনা পুরোপুরি আসবার আগে নাকি দয়া–মায়ার বোধও ঠিক মতন হয় না।
বাচ্চাদের অনেক কিছুই বলতে হয় না, তারা এমনি এমনি বুঝে যায়। ওরা ঠিক বুঝে নিয়েছে যে আমি ওদের শত্রু। চিড়িয়াখানার বাঁদরকে বাচ্চারা কাঠি দিয়ে খোঁচা মারে, আমার দিকে পাথর ছুঁড়ে মারা ওদের পক্ষে একটুও অস্বাভাবিক নয়।
এই অবস্থায় কোনোক্রমে দরজাটা বন্ধ করে দিতে পারলে হয়। আমি দরজার দিকে এগোতেই ওরা প্রথমে ভয় পেয়ে খানিকটা পিছিয়ে গেল, তারপর একজন পাথর ছুঁড়ে মারল। তারপর আর একটা।
দু’ হাতে চোখ মুখ চাপা দিয়ে আমাকেই পিছিয়ে আসতে হলো। একটা পাথর আমার কানে লেগেছে। গোলায়াথের মতন দৈত্যকেও বাচ্চা ডেভিড খতম করে দিয়েছিল পাথর ছুঁড়ে।
আমি সরে গেলুম দরজার আড়ালে। আমার হাতের তালুতে কয়েক ফোঁটা জল। আমার সারা বুকে কাঁপুনি দিয়ে আসছে কান্না। মানুষ কোন্ কোন্ অবস্থায় আত্মহত্যার কথা ভাবে, এখন যেন বুঝতে পারছি।
বাচ্চাগুলো দরজার কাছে এসে উঁকি মেরেছে আবার। তাদের পাথর ফুরোয়নি। এই টাঁড় ভূমিতে পাথরের অভাব নেই। ওরা হাসছে খলখল করে। বড়োরা সবাই বাইরে, ওদের কেউ শাসন করবার নেই। একবার ইচ্ছে হলো ওদের দিকে তেড়ে যাই…
এই অবস্থাতেও বুঝতে পারলুম, আমি যদি রাগের মাথায় কোনো একটা বাচ্চার গায়ে হাত তুলি, তা হলে আমার আর রক্ষে নেই। আমার অপরাধের বোঝা অনেক গুণ বেড়ে যাবে। সুশীলাও আর আমাকে দয়া করবে না।
একটা আট ন’ বছরের শাড়ি পরা মেয়ে, ঠিক পুতুলের মতন দেখতে, এই সময় বাইরে থেকে ছুটে এসে নাচতে নাচতে বলতে লাগল, ভাত। ভাত। ভাত। ভাত। ভাত হয়েছে। ভাত হয়েছে।
এই খেলা ছেড়ে সব কটা বাচ্চা ছুটে চলে গেল বাইরে। আমার বুক থেকে বিরাট একটা স্বস্তির নিশ্বাস বেরিয়ে এলো। এই রকম ধরনের বিপদে জীবনে আর কখনো পড়িনি।
এত তাড়াতাড়ি ভাত রান্না হয়ে গেল? কোথা থেকে ওরা চাল কিনে আনল? আমাকে কি একটু ভাত দেবে?
গোবিন্দ বলেছে, আমাকে এক ফোঁটা জলও দেওয়া হবে না। গোবিন্দ শুধু ক্ষুধার্ত মানুষদের নেতা নয়, সে একজন ব্যর্থ প্রেমিকও। তার শরীরে দু’ রকম রাগ
বাইরে বাচ্চাদের সোরগোল শোনা যাচ্ছে। ওদের বুঝি উঠোনে খেতে দিয়েছে? ধোঁয়া ওঠা গরম ভাত, তার গন্ধ যেন এসে লাগছে আমার নাকে।
দরজাটা ভেজিয়ে দিয়ে আমি খাটিয়ার ওপর বসলুম। আবার চোখ মুছতে হলো। হাতের তালুতে যে জলের ফোঁটা তা জিভে ঠেকালুম। এক সময় হিন্দু বিধবাদের একাদশীর দিন নিরম্বু উপোষ দিতে হতো, তখন নাকি তারা তেষ্টার জ্বালায় নিজের চোখের জল চাটত।
ছোটমামার বাড়িতে যতদিন কাজ করেছে, ততদিন গোবিন্দর এরকম গলার আওয়াজ কক্ষনো শুনিনি। সে ছিল অতি বিনীত ও নম্র। সে যে এরকম হুংকার দিতে পারে, তা তখন কল্পনাই করা যেত না।
কলকাতায় যত ঝি–চাকর, অফিসের পিওন, বাজারের সবজিওয়ালা, রিকশাওয়ালা, মুচি এদের আমরা একরকম চোখে দেখি, এদের নিজস্ব পরিবেশে যে এদের একটা আলাদা ব্যক্তিত্ব থাকতে পারে, সে–কথা খেয়াল থাকে না।
আমার মনে পড়ল মেদিনীপুরেরই আর একটা গ্রামের কথা। সেখানে এক বন্ধুর সঙ্গে বেড়াতে গিয়েছিলুম, এই রকমই মাটির বাড়িতে থাকতে হয়েছিল যদিও, কিন্তু খাতির যত্ন পেয়েছিলুম কত। সেই গ্রামে ঘুরতে ঘুরতে একটি বেগুনের খেতের পাশে একজন লোককে দেখেছিলুম দাঁড়িয়ে দাঁড়িয়ে হুঁকো টানতে, ধুতিটা লুঙ্গির মতন পরা, খালি গা, মুখে একটা অদ্ভুত পরিতৃপ্তির ভাব। আমার বন্ধুটি তাকে দাদা বলে ডাকল, সেই লোকটি তার বেগুন খেত আমাদের গর্বের সঙ্গে দেখাল ঘুরে ঘুরে।
পরে জানলুম, ঐ লোকটি রাইটার্স বিল্ডিংসের পিওন, ছুটিতে বাড়ি এসেছে। শুনে বিশ্বাসই করা যায় না। রাইটার্স বিল্ডিংসের টুলে বসা পিওন আমি অনেক দেখেছি, তাদের কারুর সঙ্গেই সেই হুঁকো–হাতে পরিতৃপ্ত লোকটিকে কিছুতেই যেন মেলানো যায় না। গ্রামে সে একটি সংসারের অধিপতি।
সমস্তিপুরেও একবার দেখা হয়েছিল ঝরি সিং–এর সঙ্গে, সে আমাদের পাড়ার একজন ডাক্তারের ড্রাইভার। কিন্তু কলকাতার ড্রাইভার ঝরি সিং আর সমস্তিপুরের ঝরি সিং যেন দু’জন সম্পূর্ণ আলাদা মানুষ। সে আমাকে দেখে নমস্কার করেছিল বটে, কিন্তু তারপর সে তার বাড়িতে নিয়ে গিয়ে যখন আমাকে মাখানা ভাজা খাওয়াল, তখন মনে হলো এখানে সে ডাক্তারবাবুটির চেয়ে কম কিছু ব্যক্তিত্বসম্পন্ন মানুষ নয়।
গোবিন্দ কিছুদিন শহরে কাটিয়ে এসেছে বলেই এখানে নেতৃত্ব দেবার অধিকার অর্জন করেছে। গোবিন্দর চেয়েও রতন নামে লোকটার তেজ বেশি, কিন্তু কাল রাত থেকে তাকে আর দেখা যাচ্ছে না। সে কোথায় গেল? আমাকে খুন করার ব্যাপারে তার খুব ঝোঁক ছিল, সে কি আগে দু’একটা খুন–টুন করেছে? রতন জামসেদপুরে যাবে, এরকম একটা কথা কাল একবার শুনেছিলাম। এবার তার কারণটা যেন আন্দাজ করা গেল।
ওরা বাস থেকে শুধু টাকাপয়সা লুট করেনি, গয়নাগাটিও নিয়েছে। টাকার চেহারা দিয়ে কিছু প্রমাণ করা যায় না, কিন্তু গয়না দিয়ে যায়। সেইসব গয়না এই গ্রামে রাখা নিরাপদ নয় একেবারেই। রতন নিশ্চয়ই সেই গয়না নিয়ে চলে গেছে জামসেদপুরে। সেখানে ওগুলো বিক্রি করার চেষ্টা করবে। ঠিকঠাক দাম পাবে তো? গ্রামের মানুষ, শহরে গিয়ে না ঠক–জোচ্চোরদের পাল্লায় পড়ে।
এরা বোধহয় প্রথমেই ডাকাতির কথা ভাবেনি। যাদের একটু মাথা ঠাণ্ডা, তারা বাস থামাবার পর ওপরে উঠে কিছু কিছু টাকা সাহায্য চেয়েছিল। সবাই যদি কুড়ি–পঁচিশ টাকা করেও দিত, তা হলে হয়তো পরের ঘটনাটা এড়ানো যেত। কেউ দিতে চাইল না। ভিখিরি ভেবে ওদের দূর দূর করে উঠল।
এরা তো ডাকাত নয়, ভিখিরিও নয়, সত্যিকারের গ্রামের নিরীহ গরিব মানুষ, খেতে না পেয়ে মরীয়া হয়ে উঠেছে। দারিদ্র্যসীমা বলে কী নাকি একটা রেখা আছে, তার নীচে দেশের অর্ধেক মানুষ। কয়েক মাস পরেই সারা দেশে ঢাকঢোল পিটিয়ে স্বাধীনতার চল্লিশ বছর পূর্তি উৎসব হবে। আমেরিকা–রাশিয়ায় কোটি কোটি টাকা খরচ করে ভারত–উৎসব হচ্ছে। সেখানে নাচ–গান চলেছে খুব।
সরকারি সাহায্য এসে না পৌঁছোক, ঐ বাসের যাত্রীরা কি কুড়ি–পঁচিশ টাকা করে দিতে পারত না? এমন কি কষ্ট হতো?
আমি তো দিতে আপত্তি করিনি। আমার যে–কটা টাকা ছিল দিয়ে দিয়েছি অবশ্য একথা ঠিক, প্রথমবার চাইবার সময় আমিও দিইনি। আমার কাছ পর্যন্ত তো থলি হাতে আসেনি। অন্য কেউ দেবার আগেই কি আমার দেওয়া উচিত ছিল? কোনো ব্যাপারেই তো জীবনে ফার্স্ট হইনি আমি। হঠাৎ নাটকীয় কিছু করে ফেলতে আমার লজ্জা করে।
অন্যরা যখন কেউ দিচ্ছিল না, তখন উঠে দাঁড়িয়ে আমার উচিত ছিল সবাইকে বুঝিয়ে বলা? আমি যদি সবাইকে উদ্বুদ্ধ করতে পারতুম…। নেতা হবার মতন গুণ কি সবার থাকে? জ্বালাময়ী বক্তৃতা আমার এই মিনমিনে গলায় একেবারেই আসে না। আমার কথা শুনলেই কি অন্যরা রাজি হতো? আমাকে নিয়ে ঠাট্টা–ইয়ার্কি করত সবাই।
ওরা মেয়েদের কানের দুল ধরে টানাটানি করার পরই আমি একটু প্রতিবাদ জানাতে গিয়েছিলাম, ওরা যখন অন্যদের কাছ থেকে টাকা আদায় করছিল, তাতে আপত্তি করিনি। ওদের প্রতি মনে মনে আমার যেন খানিকটা সমর্থনই ছিল। গোবিন্দ সেটা বুঝতে পারল না?
এখন যদি চেঁচিয়ে বলি, ওগো, আমি তোমাদের পক্ষে, তোমাদের পুলিশে ধরিয়ে দেবার ইচ্ছে আমার একটুও নেই, তোমরা যা করেছ, ঠিকই করেছ– আমাকে ওরা বিশ্বাস করবে? ওরা বরং আমাকে বলবে, ভণ্ড, সুবিধেবাদী, নিজের স্বার্থে এখন আমি গরিবের বন্ধু সাজছি।
ভণ্ড, সুবিধেবাদী, স্বার্থপর এমন অনেক গরিবের বন্ধু কি আমরা দেখিনি? তাদের কায়দাটা আমার জানা নেই।
এখন উপায় কী? এরা কতদিন আমাকে এখানে আটকে রাখবে?
চব্বিশ ঘণ্টাও কাটেনি, এর মধ্যেই আমি অধৈর্য হয়ে উঠছি? দশ–পনেরো
দিনের মধ্যে যদি আর একটা ডাকাতি ঘটে যায়, তা হলে পুলিশ এই ঘটনাটা ভুলে যাবে। তখন এরা আমাকে ছেড়ে দিতে পারে নিশ্চয়ই। ততদিন কি জল খেতেও দেবে না? আমাকে খুন করার দরকার নেই, আমি এমনিই শেষ হয়ে যাব।
দড়াম করে দরজাটা খুলে গেল। হুড়মুড় করে ঘরের মধ্যে ঢুকে পড়ল সুশীলাদি, গোবিন্দ আর একজন। গোবিন্দর হাতে শাবল, অন্য লোকটির হাতে রামদা, দু’জনেই অস্ত্র উঁচিয়ে বলল, শুয়ে পড়, শুয়ে পড় হারামজাদা।
পুলিশ? তা হলে কি সত্যিই পুলিশ এসেছে?
চিন্তা করার সময় পেলাম না। গোবিন্দ আমার দিকে এক পা এগোতেই আমি মুখ ঢেকে শুয়ে পড়লাম। প্রথম আঘাতটা যেন আমার চোখে না লাগে। এক আঘাতেই কি শেষ হয়ে যাব?
দু’জন আমার পা ধরে টেনে সোজা করে দিল। তারপর ঝপ ঝপ করে আমার গায়ের ওপর পড়তে লাগল কাঁথা–কম্বল জাতীয় জিনিস। আমার পা থেকে মাথা পর্যন্ত ঢেকে দেওয়া হলো।
গ্রামের লোকেরা বস্তার মধ্যে শুয়োরকে ভরে তারপর লাঠি দিয়ে পিটিয়ে পিটিয়ে মারে। যাতে শুয়োরের চামড়াটা নষ্ট না হয়, রক্ত না পড়ে। কিন্তু শুয়োর মারে তো খাওয়ার জন্য। গ্রামে পুলিশ ঢুকে পড়লে এরা আমাকে এভাবে মারবে কেন? কম্বল চাপা দিয়ে পিটিয়ে মেরে তারপর বলবে, আমার স্বাভাবিক মৃত্যু হয়েছে?
আর একটা কিছু ভারি জিনিস পড়ল আমার শরীরের ওপর। ভারি, অথচ নরম। একজন কেউ শুয়ে পড়েছে। আমাকে আষ্টেপিষ্টে কাঁথা–কম্বলে চাপা দিয়ে একজন কেউ তার ওপর শুয়েছে।
কে একজন শাসিয়ে বলল, একটু যদি নড়িস, শুয়োরের বাচ্চা, এ ঘর থেকে জ্যান্ত বেরুতে পারবি না।
একটু পরে বুঝতে পারলুম ঘর থেকে অন্যরা চলে গেছে, আমার ওপর শুধু শুয়ে আছে একজন। খুব সম্ভবত স্ত্রীলোক, সঙ্গে একটি শিশু। সেই শিশুটি খুঁ খুঁ করে কাঁদছে।
এবারে আন্দাজ করতে পারলুম ওদের কায়দাটা। পুলিশ যদি এ ঘরে খুঁজতে আসে, দেখতে পাবে শিশু কোলে নিয়ে শুয়ে আছে এক অসুস্থ মহিলা। আর কেউ নেই। পুলিশ বড় জোর খাটিয়ার তলাটা উঁকি দিয়ে দেখে চলে যাবে।
এই বুদ্ধিটা কার, সুশীলাদির, বড়কাকার, না গোবিন্দর? পুলিশের আগমন টের পেয়ে আমি যদি নড়াচড়া করে উঠি? পুলিশের সামনেও কি ওরা আমাকে মারতে পারবে?
অসহ্য গরমের মধ্যেও ওরা আমার ওপর তিন–চারখানা কম্বল চাপা দিয়েছে। আমার সারা গা ফুঁড়ে বেরুচ্ছে গরমজল। চোখে শুধু অন্ধকার দেখছি। তবু আমার কষ্টবোধ হচ্ছে না। মাথাটা অদ্ভুত হাল্কা লাগছে।
আচমকা গোবিন্দ আর ঐ লোকটা দুটো অস্ত্র তুলে ঢুকে পড়ায় মনে হয়েছিল, সেটাই আমার শেষ সময়। আর কোনো আশা নেই। কিন্তু আমি এখনো মরিনি, বেঁচে আছি, আরও কিছুক্ষণ বেঁচে থাকব। যতই কষ্ট হোক, বেঁচে থাকা, শুধু বেঁচে থাকাই এত আনন্দের!দশ মিনিট, না এক ঘণ্টা, না একযুগ কাটল তা জানি না। এক সময় আমার পিঠটা ভারমুক্ত হলো। বাচ্চাটা আগে দৌড়ে পালাল, তারপর উঠে গেল সুশীলা।
আবার দরজা বন্ধ করার শব্দ পেলাম।
পুলিশ এ–ঘরে শেষ পর্যন্ত এলো না? অপদার্থ, অপদার্থ একেবারে। দায়সারা ভাবে সামান্য দু’ একটা বাড়ি সার্চ করে চলে গেছে নিশ্চয়ই। শুধু কি বাসে ডাকাতি হয়েছে? বাস থেকে যে একটা জলজ্যান্ত মানুষও উধাও হয়ে গেছে, সে–কথা ঐ বাসের ড্রাইভার–কণ্ডাক্টর, অন্য যাত্রীরা কেউই জানায়নি পুলিশকে? পুলিশ তার খোঁজ করবে না? কিংবা, আমি জাঁদরেল কোনো ব্যক্তির আত্মীয় নই বলে আমায় নিয়ে পুলিশের মাথাব্যথা নেই? দেশে প্রতিদিন কত মানুষ মরছে, কত মানুষ হারিয়ে যাচ্ছে, আমার মতন একটা এলেবেলে মানুষ অদৃশ্য হয়ে গেলেও এসে যায় না কারুর কিছু।
অভিমানে বুকটা ভরে গেল আমার। কার ওপর অভিমান, পুলিশের ওপর? এ পর্যন্ত পৃথিবীতে কেউ কি কখনো পুলিশের ওপর অভিমান করেছে?
কার বিরুদ্ধে যে অভিমান, তা জানি না, তবু ছেলেবেলার মতন ঠোঁট ফুলিয়ে কাঁদতে ইচ্ছে করছে। সত্যিই আমার জীবনটা এলেবেলে? আমি হারিয়ে গেলে কারুর কিছু ক্ষতি নেই? কিন্তু আমার জীবনটা আমার নিজের কাছে যে খুব মূল্যবান।
আমার পিঠ থেকে বোঝাটা সরে গেলেও তখুনি আমার উঠে পড়তে ইচ্ছে হলো না। কম্বলগুলো সারাবারও উৎসাহ নেই। ঘামে গা ভিজে যাচ্ছে, যাক। এত গরমে এখন আমার শীত করছে। কী দরকার আমার এখন ওঠার? নতুন কী হবে? শালগ্রাম শিলার শোওয়া আর বসা।
সুশীলা আমার সঙ্গে একটাও কথা বলল না? এতক্ষণ আমার পিঠের ওপর শুয়ে রইল, চলে যাবার সময় কিছু একটা তো বলে যেতে পারত? আমাকে ধরার পর আমি কি কোনো ব্যাপারে ওদের সঙ্গে অসহযোগিতা করেছি? তার কোনো মূল্যই নেই।
নাঃ, এসব ভাবলে মনটা একেবারে ঘর–মোছা ন্যাতার মতন জবজবে হয়ে যাচ্ছে। অন্য কিছু চিন্তা করা যাক। আমার জীবনে সবচেয়ে সুন্দর সময় কোন্‌টা কাটিয়েছি? চোখের সামনে ভেসে উঠল দিকশূন্যপুর…বন্দনাদি…রোহিলা… চাঁদের আলোয় নদীতে স্নান করতে যাওয়া….
এ–ঘরে আর কেউ আসবে না? এরা আমায় তিল তিল করে মারতে চায়…নাঃ, এবার একবার পালাবার শেষ চেষ্টা করতেই হবে। যদি পালাতে পারি, আমি মোটেই ঝাড়গ্রাম বা লোধাশুলিতে গিয়ে পুলিশে খবর দেব না…বছর খানেক বাদে এই গ্রামে আবার ফিরে আসব, তখন সব কিছু মিটে যাবে আশা করি, তখন এদের কাছে এসে বলব, তোমরা শুধু শুধু আমাকে অবিশ্বাস করেছিলে, বিনাদোষে আমায় শাস্তি দিয়েছিলে….
একটা একটা করে কম্বল সরিয়ে ফেললাম। একটা কাঁথা আর দুটো কম্বল। কাঁথাটা বাচ্চা ছেলের হিসির গন্ধে ম ম করছে। ভাগ্যিস এটা একেবারে ওপরে ছিল, তাই গন্ধটা আগে পাইনি।
ঘরটা একেবারে অন্ধকার, না আমি চোখে অন্ধকার দেখছি?
জানলাটা বন্ধ করে দিয়ে গেছে, দরজাটাও বন্ধ। একেবারে অন্ধকূপ হত্যার কার্বন কপি। সত্যিই যেন আমার দম বন্ধ হয়ে আসছে।
দরজাটা টেনে খুলতে গেলাম। বাইরে থেকে বন্ধ। এমনই অপূর্ব ব্যবস্থা, এ দরজাটা ভেতর থেকে বন্ধ করা যায় না। আমি রাগ করেও দরজা বন্ধ করে দিতে পারব না। ওরাই শুধু ইচ্ছে মতন বন্ধ করবে কিংবা খুলবে।
প্রায় টলতে টলতে চলে এলাম জানলার কাছে। জানলার দুটো পাল্লা একটা নড়বড়ে হুড়কো দিয়ে আটকানো। একটু টানতেই খুলে গেল।
বাইরে এক চমকপ্ৰদ দৃশ্য।
বড় গাছটার তলায় যে বেদি, সেখানে চারজন লোক খেতে বসেছে। শালপাতায় দেওয়া হয়েছে ভাত, সুশীলাদি একটা গামলা থেকে ডাল তুলে দিচ্ছে। আরও একজন স্ত্রীলোক একটা ডেকচি নিয়ে দাঁড়িয়ে আছে। শুধু ডাল ভাত নয়, আরও কিছু আছে। প্রত্যেক বাড়িতে আলাদা আলাদা রান্না না করে, এরা এক জায়গায় সকলের জন্য রেঁধে জ্বালানি বাঁচিয়েছে। যেন একটা পিকনিক
যারা খেতে বসেছে, তাদের মধ্যে বড়কাকাকে চিনতে পারছি। গোবিন্দ নেই ওখানে। কতখানি করে ভাত নিয়েছে রে বাবা। কয়েকদিন খেতে পায়নি বলে একদিনেই এত খেতে হবে? ডাকাতি করে ওরা কত টাকাই বা পেয়েছে, পয়সা ফুরিয়ে যাবে যে! কালোবাজারী ছাড়া অন্য কেউই আজকাল সঙ্গে ক্যাশ টাকা বেশি রাখে না। বড়লোক কালোবাজারীরা সাধারণ বাসে করে যাবে কেন, প্লেনে যাবে, কিংবা ট্রেনের এ সি ফার্স্ট ক্লাসে।
একটা বাস ডাকাতির টাকায় গোটা একটা গ্রামের লোকের কতদিনেরই যে খাবারের সংস্থান হবে!
সবাই বেড়াল–ডিঙোতে না পারা ভাত নিয়েছে। ধোঁয়া–ওঠা গরম ভাত। ভাতের মাঝখানের একটা গর্তে সুশীলাদি ডাল ঢেলে দিচ্ছে। আর একজনের ডেকচিতে কী আছে, মাছ নাকি? ওরে বাবা, শখ কত! ট্যাড়শের তরকারিও হতে পারে। ঝাড়গ্রামের একটা হোটেলে আমি যে–কবারই খেয়েছি, ঢ্যাঁড়শের তরকারি পেয়েছি। এ অঞ্চলে ঢ্যাঁড়শ বেশ পছন্দসই তরকারি মনে হয়।
বড়কাকা মুখ তুলে বলল, ওরে সুবল, কাঁচা লঙ্কা এনেছিস নাকি রে? দে না এক–দু’খানা।
লঙ্কা ছাড়া আমিও ভাত খেতে পারি না। গরম ডাল–ভাতের সঙ্গে আলু সেদ্ধ, শর্ষের তেল আর পেঁয়াজকুচি দিয়ে মেখে…।
বড়কাকা এদিকে মুখ ঘোরাতেই আমার সঙ্গে চোখাচোখি হয়ে গেল। কয়েক পলক যেন অবাক ভাবে দেখল আমাকে। আমার অস্তিত্বের কথা ভুলে গিয়েছিল নাকি? কী যেন বলতে গেল সুশীলাদিকে, তারপর কিছু না বলে, শালপাতার থালাটা একটু সরিয়ে, পেছন ফিরে বসল আমার দিকে।
আমিও জানলার কাছ থেকে সরে গেলুম চট করে। একেবারে মরমে মরে যাওয়ার মতন অবস্থা। আমাকে হ্যাংলা ভাবছে। ভাবছে বুঝি আমার নজর লেগে যাবে!
ট্রেনে যখন আমাদের খাবার দেয়, কোনো স্টেশনে থেমে থাকে ট্রেন, কামরার জানলায় ধারে এসে দাঁড়ায় ভিখিরি ছেলেমেয়েরা। তারা হাত বাড়িয়ে খাবার চায়, আমাদের ভাতের দিকে এক দৃষ্টিতে চেয়ে থাকে। তখন তাদের নজর এড়াবার জন্য আমরা জানলার কাচ নামিয়ে দিই। পেছন ফিরে বসি।
এখন জায়গা বদলাবদলি হয়ে গেছে।
এই অবস্থাতেও আমার হাসি পেল একটু। ছেঁড়া ইজের পরা, কালো কালো গা, নাকে সিক্লি, প্ল্যাটফর্মে দাঁড়ানো একটা বাচ্চা ভিখিরির মুখখানা অবিকল আমার মতন। তবে ভিখিরির ছেলেরা কলের জলটা অন্তত পায়। এরা আমাকে একটু জলও দেয়নি। এদেশের গভর্নমেন্টের থেকেও এরা হৃদয়হীন।
শুধুমাত্র একটু বোঝার ভুল। বিশ্বাসের অভাব। মানুষ মানুষকে ভুল বোঝে, তাই যত বিপত্তি। এরা যদি আমায় বিশ্বাস করত, তা হলে সব কিছুই কত সরল হয়ে যেতে পারত। ওদের ঐ গাছতলার গরম ভাতের পিকনিকে যোগ দিতে পারতুম আমিও। আমাকে যদি ওরা বলত শ্রমের ভাগ নিতে, তা হলে উনুন . জ্বালাবার জন্য কাঠ চ্যালা করে দিতেও আমার আপত্তি ছিল না।
অন্যকে খেতে দেখলে খিদে বেড়ে যায়। পেটের মধ্যে মোচড় দিচ্ছে। একটু যেন বাড়াবাড়ি হয়ে যাচ্ছে না! কাল দুপুরবেলা আমি কোলাঘাটে ইলিশ মাছের ঝোল দিয়ে বেশ ভালোই খেয়েছি। তারপর আজ দুপুর পর্যন্ত কিছু না খেয়ে থাকা এমন একটা কিছু অস্বাভাবিক ব্যাপার নয়। অনেক সময় তো এরকম হতেই পারে।
তবু আমার এত কষ্ট হচ্ছে কেন? জেলখানায় যারা অনশন করে, দিনের পর দিন, যতীন দাস বাষট্টি না তেষট্টি দিন পর্যন্ত বেঁচে ছিলেন, গান্ধীজী যখন তখন অনশন করতেন…। আমার দ্বারা কোনো কালেই গান্ধীবাদী হওয়া হবে না!
স্বদেশী আমলের বিপ্লবীদের স্মৃতিকথায় পড়েছি, অনশনের প্রথম একটা– দুটো দিনই সবচেয়ে কষ্টকর! তারপর মুখটা তেতো তেতো হয়ে যায়, পেটের মধ্যে আর কোনো সাড়া শব্দ থাকে না। প্রথম একটা–দুটো দিন সবসময় ভালো ভালো খাবারের কথা মনে পড়ে।
খাওয়ার জন্য বাঁচা, না বাঁচার জন্য খাওয়া?
হঠাৎ এই অদ্ভুত প্রশ্নটা মনে এলো কেন? গাছ আগে, না বীজ আগে? বীজ না থাকলে গাছ কোথা থেকে আসবে? আর, গাছ না হলে, বীজই বা কোথায় পাওয়া যাবে?
মানুষ ভগবানকে সৃষ্টি করেছে, না ভগবান মানুষকে সৃষ্টি করেছেন? ভগবানই যদি মানুষকে সৃষ্টি করে থাকেন, তা হলে ভগবানকে কে সৃষ্টি করল? ভগবানেরও বাবা আছে? তারও বাবা? তারও বাবা? তারাও বাবা? তারও…
এ কী, আমি পাগল হয়ে যাচ্ছি নাকি? এসব কী ঘুরছে আমার মাথায়? যত সব গাঁজাখুরি ব্যাপার।
বাচ্চাদের আগেই খাওয়া হয়েছে, এখন পুরুষরা বসেছে, এর পর মেয়েদের ব্যাচ। পুরুষরা যা কাঁড়ি কাঁড়ি খাচ্ছে, মেয়েদের কম পড়ে যাবে না তো? আমাদের দেশের মেয়েরা সর্বংসহা। পুরুষদের ও মেয়েদের তো সমানই খিদে পাওয়ার কথা। তবু, এই যে সুশীলাদির মতন মেয়েরা, ওরাই তো খিদে চেপে রান্না করল, আগে বাচ্চাদের খাওয়াল, পুরুষদের পরিবেশন করল, এর পর নিজেরা খেতে বসে হয়তো দেখবে পেট ভরার মতন খাবার নেই। তবু কোনো প্রতিবাদ করবে না।
কিন্তু সুশীলাদি আমার সঙ্গে এমন নির্দয় ব্যবহার করল! একটা কথাও কি বলতে পারত না?
দরজা খোলার শব্দ হচ্ছে। কে আসছে, জল্লাদ, না পরিত্রাতা? একজন কেউ তো এসে বলতে পারে, আমাদের খুবই ভুল হয়ে গেছে, নীললোহিত, তোমাকে মিথ্যে সন্দেহ করেছিলুম! এসো, বাইরে খোলা হাওয়ায় আমাদের সঙ্গে বসবে এসো।
দরজা খোলার পর দেখা গেল পাজামার ওপর নীল শার্ট পরা একজন বছর তিরিশেক বয়েসের যুবা, হাতে জ্বলন্ত বিড়ি, একটু আগে স্নান করেছে তাই মাথার চুলগুলো ভিজে। একে আমি আগে দেখেছি বলে মনে হয় না, মুখখানা দেখলে মনে হয়, কিছু লেখাপড়া জানে। সেটা আরও ভয়ের ব্যাপার
যুবকটি দু’ হাত তুলে সাড়ম্বরে বলল, নমস্কার। নমস্কার। আমার নাম ভবেন গাইন। মশাই আপনি জেগে আছেন?
আমি বললুম, নমস্কার, হ্যাঁ, আমি জেগেই আছি।
–তা হলে এখানে বসে আপনার সঙ্গে একটু কথা বলা যাক। আপনার আপত্তি নেই তো মশাই?
–না, আপত্তির কী আছে।
ভবেন গাইন এসে বেশ শব্দ করে খাটিয়ার ওপরে বসল। এইমাত্র খাওয়া দাওয়া সেরে এসেছে মনে হলো। পেট ভর্তি খাওয়ার পর সাধারণত মানুষের মেজাজটা ভালো থাকে। সেইটুকুই যা ভরসা।
আমার দিকে পা ছড়িয়ে, আধো শোওয়া হয়ে ভবেন গাইন বলল, আপনি কলকাতায় থাকেন তো? কোথায় থাকেন? বালিগঞ্জ? ভবানীপুর। আমি কলকাতা ভালো করেই চিনি।
এটা গ্রামের লোকের একটা সাধারণ দুর্বলতা। যে–একবার কলকাতার মতন শহর ঘুরে গেছে, সে সেই শহরের লোক দেখলেই জানিয়ে দিতে চায় যে সে শহরও ভালো চেনে।
আমি বললুম, আমার বাড়ি বেহালায়।
কেন বেহালার নাম করলুম? ঐটাই প্রথম মনে এলো যে!
ভবেন গাইন কপাল কুঁচকে বলল, বেহালা? ডায়মণ্ডহারবার যেতে পড়ে না? একবার গেছি। কলকাতার সুরেন্দ্রনাথ কলেজ চেনেন। সেখানে আমি এক বছর পড়েছি। আর্টস। তারপর চাকরি পেয়ে গেলাম।
আমি বিনীতভাবে বললুম, ও, আপনি চাকরি করেন বুঝি?
—করতুম, ঝাড়গ্রামে আটা কলে। সেটা উঠে গেল। তারপর একটা কাঠের কারবারে হিসেব লেখার কাজ পেয়েছিলুম, সেটাও চলে গেল দু’ বছর আগে, তারপর থেকে বেকার। মালিকের একটা হারামির বাচ্চা ভাইপো ছিল, সে…টা পেছনে লেগেছিল। মাগিবাজ শালা, রোজ রোজ মহুলপানি খেয়ে আমার কাছে টাকা চাইত। আমি দিতে না চাইলেই… লাথি কষাত। কী বুঝলেন?
আমি লোকটির মুখের দিকে তাকিয়ে রইলুম। ভবেন গাইন প্রথমেই জানিয়ে দিতে চায় যে সে এক বছর কলকাতায় কলেজে পড়েছে এবং সাধারণ ঠাকুর–চাকরের কাজ করেনি। তার ভাষায় গালাগালির স্টক বেশ ভালোই।
—আমি এই আংড়া গ্রামের লোক নয়, বুঝলেন। এখানে আমার শ্বশুরবাড়ি। আমার শ্বশুর মারা গেল গত মাসে, বাড়িতে শুধু তিনটে বেওয়া মেয়েছেলে, তাই আমি এখানে এসে থাকছি। হাতে কাজ–কম্ম কিছু নেই। গোপীবল্লভপুরের একটু আগে একটা গ্রামে প্রাইমারি স্কুলে একটা চাকরির চেষ্টা করেছিলুম, বুঝলেন মশাই, কুত্তার বাচ্চারা, …রা দু’হাজার টাকা চাইল। শালা বাপের জন্মে দু’ হাজার টাকা চোখে দেখিনি।
—মাস্টারির চাকরির জন্য টাকা দিতে হবে কেন?
—আকাশ থেকে পড়লেন। ন্যাকা নাকি? নাক টিপলে দুধ গড়ায়? মাস্টারির জন্য বিল্ডিং ফাণ্ডে কিংবা পার্টি ফাণ্ডে টাকা দিতে হয়, জানেন না?
–কী করে জানব বলুন? আমি তো গ্রামের মাস্টারির জন্য কখনো দরখাস্ত করিনি।
—আপনাদের গাণ্ডুমার্কা খবরের কাগজগুলোতে বুঝি লেখে না এসব কথা আপনি কী চাকরি করেন?
–আমি…আমিও আপনার ‘মতন বেকার, ভবেনবাবু।
—কলকাতায় এখন চালের দাম কত? মানে মোটা চাল মিনিমাম কত টাকা কিলোতে পাওয়া যায়?
—চালের দাম…মানে, আড়াই টাকা–তিন টাকা হবে বোধহয়। আমি ঠিক জানি না।
—রেশনের চাল খান?
—বাড়িতে বাজার টাজার অন্য একজন করে…আমি এগুলোর ঠিক খবর রাখি না।
–তার মানে বাপের হোটেল? কোথা থেকে চাল আসে, বাজারে কোন্ জিনিসের কত দাম, তা কিছুই খবর রাখেন না, এই তো? বাঃ, বেশ একখানা মনের মানুষ পাওয়া গেছে। এই রকম লোকই খুঁজছিলুম অনেকদিন। আমার পা–টা টিপে দিন তো। কাল রাত্তিরে বহুৎ দৌড়তে হয়েছে। দাবনায় ব্যথা হয়ে গেছে।
পা–টা আমার কোলে তুলে দিয়ে দু–এক মুহূর্ত অপেক্ষা করে সে এক ধমক দিয়ে বলল, টেপ শালা, চুপ করে বসে আছিস কেন?
সিনেমায় ছাড়া আমি পা টেপার ব্যাপারটা কখনো দেখিনি। আমি কোনো মানুষকে দিয়ে পা টেপানোর, কথা কোনোদিন চিন্তা করিনি, আমাকেও এরকম অনুরোধ বা হুকুম করেনি কেউ কখনো
ভবেন গাইন লেখাপড়া জানা লোক হলেও সে খালি পায়ে হাঁটে। তার পায়ের পাতায় রাজ্যের ধুলো। এই পাজামাটা বোধহয় সে না কেচে দুতিন মাস ধরে পরেছে। আমি দু’হাত লাগালুম তার পায়ে।
আরামে প্রায় চোখ বুজে ভবেন বলল, কলকাতায় যখন পড়তে যাই, তখন মীর্জাপুরে একটা ভদ্দরলোকের বাড়িতে খায়িং–থাকিং–এর বদলে বাড়ির কাজ করতুম। ঘর ঝাঁট দেওয়া, রান্নাবান্না নয়, বাড়ির একটা কুকুর, এই শালা অ্যাত্ত বড় কুকুর, আর তিনটে এণ্ডিগেণ্ডি বাচ্চার দেখাশুনো। বাড়ির যে বা….কর্তা, সে এই হেভি লাশ, সাড়ে তিনমনি তো হবেই, করপোরেশনে কী যেন বড় কাজ করে। সেই মোটকুটা প্রত্যেক রোববার খাওয়া দাওয়ার পরেই হেঁকে বলত, এই ভবনা এদিকে আয়, পা টিপে দে। হারামির বাচ্চা, তোর বাড়িতে কুকুরের গু–মুত সাফ করি বলে তোর পা টিপতেও হবে? সেই থেকে মনে মনে ঠিক করেছিলুম কখনো যদি চান্স পাই, এক শালা ভদ্দরলোকের এঁড়েকে দিয়ে আমারও পা দুটো টেপাব। কি রে…, ঠিক বলিনি?
আমি কোনো উত্তর না দেওয়ায়, সে আমার কোমরে একটা মাঝারি লাথি কষাল।
আমি বললুম, এভাবে পা নাড়াচাড়া করলে টিপতে অসুবিধে হয়।
—ভালো করে টেপ শালা। দরদ দিয়ে। আমি এ গ্রামের জামাই, সবাই আমাকে খাতির করে।
–তা তো করবেই!
—তুই কী বুঝবি রে…তুই চালের দরই জানিস না। এরপর মরি আর বাঁচি, আজ তো পা টিপিয়ে মনের সাধ পুরিয়ে নিই।
আমার ছোটমামার ফ্ল্যাটের উল্টোদিকের ভাড়াটে গোবিন্দর সঙ্গে খারাপ ব্যবহার করেছিল বলে আমার ওপর গোবিন্দর এত রাগ। সে আমাকে যখন তখন খুন করতে চায়। আর কলকাতায় মীর্জাপুর স্ট্রিটের এক করপোরেশনের বড়বাবু এই ভবেনকে দিয়ে পা টিপিয়েছিল বলে আমাকে ওর পা টিপে দিতে হচ্ছে। অন্য লোকের অপরাধে এরকম শাস্তি পেয়ে যেতে হবে আমায়? আমার কলকাতায় থাকাটাই এত দোষের?
এ নিয়ে কার কাছে অভিযোগ জানাব? এমন অনেক প্রশ্ন আসে জীবনে যার কোনো উত্তর নেই।
এ লোকটা গাইন না গায়েন? আমি গায়েন পদবী আগে শুনেছি। এ কি লেখাপড়া শিখেছে বলে গাইন হয়ে গেছে? কলকাতায় লেখাপড়ার চেয়ে গালাগালিটাই ও শিখেছে বেশি। গ্রামের লোকেরাও গালাগালি দিয়ে কথা বলে, কিন্তু তা একটু অন্যরকম। সেই যে একদিন গ্রামের লোক একজন জমিদারকে বলেছিল, হুজুর আমাদের মা–বাপ, আর আমরা তো সব শুয়োরের বাচ্চা!
ভবেন গাইন আবার জিজ্ঞেস করল, আপনি ঐ বাসে করে যাচ্ছিলেন কোথায়?
—রাঁচি। একটা বিশেষ কাজে…
—কাজ মানে তো একটা কোর্টের রেজিস্ট্রি করা উইল নিয়ে যাওয়া। গোবিন্দর কাছে দেখেছি। অনেক টাকার ব্যাপার। সাড়ে পাঁচ লাখ। তুই তো শালা খুব মালদার লোক?
—ওটা আমার নয়, আমার নয়। আমার এক বন্ধুর। আমার ওপর শুধু পৌঁছে দেওয়ার দায়িত্ব ছিল।
–কত কমিশন?
—অ্যাঁ?
—আপনার বন্ধুর এত লাখ টাকার মাল পৌঁছে দেবেন, আপনাকে কমিশন দেবে না? দশ হাজার? পনেরো হাজার।
—সেসব কিছু নয়। আমার কাজ শুধু একটা চিঠি পৌঁছে দেওয়ার মতন। বাস ভাড়া আর আড়াইশো টাকা হাত খরচ…
—চোপ শালা। ফের ঝুট বাত! মেরে তোর মুখের জিওগ্রাফি পাল্টে দেব। কত টাকা পেয়েছিস ঠিক করে বল!
আমি ভবেনের চোখের দিকে কড়া ভাবে তাকালুম, যদি ব্যক্তিত্ব দিয়ে একে কিছুটা বশ করা যায়। ভয় পেয়ে আমার কোনো লাভ নেই।
এ লোকটি আমাকে একবার আপনি একবার তুই বলে যাচ্ছে অবলীলাক্রমে। এক এক সময় এর কথার সুর বেশ নরম, আবার হঠাৎ হঠাৎ উগ্র হয়ে উঠছে। গ্রামের জামাই বলেই এরকম মেজাজ?
–কত টাকা পেয়েছিস বল তো….
—ভবেনবাবু। আপনি কলকাতায় লেখাপড়া শিখেছেন, আপনার বোঝা উচিত যে সামান্য একটা কাগজ পৌঁছে দেবার জন্য কেউ বেশি টাকা দেয় না!
–তোদের কলকাতায় লেখাপড়া শেখার নামে আমি মুতে দিই। একটা ছেলে ছিল আমাদের ক্লাশে। সেটার নাম ছিল সুখরঞ্জন, বেলেঘাটার ছেলে, সেটা যখন তখন আমায় চাঁটাত। একটা শালা মাস্টার ছিল, ভ্যাঙাতো আমার কথা শুনে, ইংলিশ বানান বলতে পারিনি বলে সে একদিন বলেছিল, মাথা মোটা ছেলে তোর লেখাপড়া হবে না, গ্রামে গিয়ে হাল চাষ কর। মুতে দিই, সব শালার মুখে মুতি দিই।
পাজামার মাঝখানে হাত দিয়ে সে তার মুত্রস্থানটিও দেখিয়ে দিল কথা বলার সঙ্গে সঙ্গে।
আমি আমার কোল থেকে ওর পা নামিয়ে দিলুম। কলকাতার যতগুলো লোক ওর প্রতি অবিচার করেছে, তাদের সকলের হয়ে শাস্তি নেওয়া আমার একার পক্ষে সম্ভব নয়। এ লোকটা দেখছি স্যাডিস্ট ধরনের। গ্রামের লোকেরও জটিল মনস্তত্ত্ব থাকে। ভাতটাত খেয়ে এসে এখন ও প্রায় অকারণে আমার ওপর অত্যাচার ও গালমন্দ করতে এসেছে।
– পা নামিয়ে দিলি যে? টেপ, টেপ ভালো করে…
—না। আমি আর পারব না।
একটা পা উঁচু করে তুলে চোখ পাকিয়ে সে বলল, পারবি না মানে? এবার তাহলে তোকে দিয়ে আমার পায়ের বুড়ো আঙুল চোষাব।
—ভবেনবাবু, তেষ্টায় আমার গলা শুকিয়ে গেছে, আমি আর পারছি না। খাটিয়া থেকে উঠে দাঁড়িয়ে আমি সরে গেলুম খানিকটা। ভবেনও উঠে পড়ে বলল, তেষ্টা পেয়েছে! তাহলে খা, আমার মুত খা!
দরজা খুলে সে ডাকল, এই লখাই, কানু, একটা গেলাস নিয়ে আয় তো! খেলাধুলো ছেড়ে ছুটে এলো আবার বাচ্চারা। আরও বেশি মজার খেলা দেখবে। একজন নিয়ে এলো একটা গেলাস।
বাচ্চাদের সামনেই পাজামার দড়ি খুলে সেই গেলাসের মধ্যে হিসি করল ভবেন। খানিকটা উপছে পড়ল মাটিতে। বাচ্চারা খিলখিল করে হাসছে। অতি সরল, নিষ্পাপ সেই হাসি।
আমার চোয়াল শক্ত হয়ে গেছে। মনে মনে বারবার বলছি, এনাফ ইজ এনাফ। আমি কারুর সঙ্গে মারামারি করতে যাইনি কখনো, কলেজ জীবনে অন্যদের কাছে মার খেয়েছি বেশ কয়েকবার, তবু উল্টে কারুর গায়ে হাত তুলতে পারিনি। একসময় বন্ধুরা আমাকে মেয়েলি ছেলে বলত। কেউ কেউ বলত, নীললোহিত, তুই শাড়ি পরিস না কেন? যেন শাড়ি পরা মেয়েরা নিষ্ঠুর হতে জানে না!
কিন্তু এখন এই লোকটা আর একটু বাড়াবাড়ি করলেই আমি একে মারব। তারপর যা হয় হোক। ওর সঙ্গে আমার একলা একলা লড়াই হলে আমি ওর সবকটা দাঁত ভেঙে দিতে পারি। ও একটা পারভার্ট।
হিসি ভর্তি গেলাসটা চোখের সামনে তুলে ভবেন বলল, নে খা, তেষ্টা পেয়েছে বলছিলি যে?
—ভবেনবাবু, আর এক পা এগোবেন না। আমি এখন মরার জন্য তৈরি হয়ে গেছি।
–আরে বা…মরবি তো তুই বটেই। তোকে কেউ বাঁচাতে পারবে না। কিন্তু এমনি এমনি কি মরবি? তার আগে কত কী হয় তাই দ্যাখ! তোকে মাটিতে চিৎ করে ফেলে বুকে পা রগড়াব। তোর মুখ জোর করে খুলে তাতে হিসি ঢেলে দেব। দরজা দিয়ে মুখ বাড়িয়ে সে আবার বলল, এই সুবল, জগা, হারু ওদের ডাক তো! আর ঐ যে পেঁপে গাছতলায় পুষ্প দাঁড়িয়ে আছে, ওকে আগে ডাক। কয়েক জন পুষ্প পুষ্প বলে চেঁচিয়ে উঠল। একজন তার হাত ধরে টেনে আনল।
পুষ্প একটা পঁচিশ ছাব্বিশ বছরের মেয়ে, খুবই রোগা, তার শরীরে কোনো খাঁজ নেই। মুখখানা একেবারে শুকনো। তার শাড়ির রং পাট পচা জলের মতন। ভবেন তাকে ঘরের মধ্যে টেনে এনে বলল, এই পুষ্পর হাত দিয়ে তোকে মুত গেলাব। এই পুষ্প কাজ খুঁজতে গেছল দুর্গাপুরে। এক চুতিয়া অফিসারের বাড়িতে বাসন মাজার কাজ পেয়েছিল। দেখতে শুনতে ভদ্দরলোকের মতন, ফ্যামিলি আছে, তবু সেই…বাচ্চা, এই পুষ্পর ওপর কী করেছে শোন। বল না, পুষ্প, নিজের মুখে বল
পুষ্প আমার দিকে একদৃষ্টিতে চেয়ে রইল। কিছু বলল না।
—পুষ্প আমার সম্পর্কে শালী হয়। আগের বছরে ওর মরদটাকে সাপে কেটেছে। বৃষ্টির সময় বা…জোতদারের কথায় আল মেরামত করতে গেছল। সাপে কাটবার পর তার একটু চিকিৎসে পর্যন্ত করায়নি। তোকে দুর্গাপুরে কে নিয়ে গেল রে, পুষ্প?
পুষ্প কোনো উত্তর দিল না, বাচ্চাদের মধ্যে একজন বলল, বলাইদা, বলাইদা।
—দুর্গাপুরের সেই অফিসারটা পুষ্পর পেট করে দিল। থানায় ডায়েরি করা হলো। তার মধ্যেই সে শালা ভাগল। ট্রান্সফার। পুলিশ বলল, সে অন্য জায়গায় চলে গেছে, এখন আমরা কী জানি?
বাচ্চাদের সামনে এরকম প্রসঙ্গ আলোচনা করতেও লোকটার একটুও আটকাচ্ছে না। দুর্গাপুরের অফিসারটি পুষ্পর ওপর প্রতি রাত্রে কী রকমভাবে জোর করেছে, তাও সে সবিস্তারে বলতে চায়। যেন সে আদালতে দাঁড়িয়ে প্রমাণ দাখিল করছে এবং আমিই সেই দুর্গাপুরের অফিসার
এবার আমাকে উত্তর দিতে হবেই। শহরের মানুষদের বিরুদ্ধে সব অভিযোগ আমি একা কেন ঘাড় পেতে নেব?
আমি বললুম, এসব বাজে কথা কেন আমায় শোনাচ্ছেন? গ্রামে বুঝি ব্যাভিচার হয় না? গ্রামে কেউ অন্যের বউ–মেয়ের সঙ্গে…
— চোপ!
—শহরে তো কত মেয়েই চাকরি করতে যায়, সবারই মোটেই এরকম কিছু হয় না। একটা লোক কী করেছে না করেছে…
—…ব্যাটা। আগে শোন আমার সব কথা…
–না, আমি এসব নোংরা কথা আর শুনতে চাই না।
–তুই শুনবি না তোর বাপ শুনবে!
–আর একটা কথাও নয়। আপনি বেরিয়ে যান এ–ঘর থেকে!
—তবে রে। এই, এই সুবল–জগা–হারুদের ডাক তো…
—যাদের ইচ্ছে ডাকুন। গোবিন্দকে ডাকুন। সে এসে আমার গলা কেটে ফেলুক, আমি আর পরোয়া করি না।
লোকটা মুখে যতই তড়পাক, আসলে ভীতু। আমি ফুঁসে উঠতেই এক পা এক পা করে পিছিয়ে যাচ্ছে। ওকে একটা ঘুষি মারার অদম্য ইচ্ছে জাগছে আমার।
দরজার কাছে কখন সুশীলা এসে দাঁড়িয়েছে, আমি লক্ষ করিনি।
এবারে সুশীলা বলল, এই ভবেন, তোরা বাইরে যা, বাইরে যা!
সুশীলাকে দেখে আবার সাহস ও উৎসাহ পেয়ে ভবেন বলল, এই সুশীলা মাসি এই…টা গরম দেখাচ্ছে আমার ওপর। ওকে আজ আমার মুত যদি না খাওয়াই তো কী বলেছি।
সুশীলা ঠাণ্ডা গলায় বলল, এখন তোরা বাইরে যা। আমি এখানে শোব। এই পুষ্প, কড়াই দুটো মেজে ফ্যাল তো!
ভবেন অবাক হয়ে বলল, সুশীলা মাসি, তুমি এখানে শোবে? এই কুত্তার বাচ্চাটার সঙ্গে?
–হ্যাঁ, দুজন গ্রামসেবক এসেছে। এখানে চ্যাঁচামেচি করবি না। ওদের সঙ্গে কথা বলগে যা। কিছু যেন টের না পায়
আগে ছুটে গেল বাচ্ছারা। তারপর বেরিয়ে গেল পুষ্প। হিসির গেলাসটা হাতে নিয়ে কয়েক মুহূর্ত দ্বিধা করে ভবেন বলল, এই তা হলে এখানে রেখে যাই এখন?
–কেন, পরে তোর মুত শুকিয়ে যাবে নাকি? নিয়ে যা ওটা।
ওরা চলে যেতেই সুশীলা আগে দরজাটা বন্ধ করল। তারপর দ্রুত আঁচলের তলা থেকে একটা কলাইকরা বাটি বার করে খাটিয়ার নিচে রেখে বলল, খেয়ে নাও, চট করে খেয়ে নাও। আমি একটু পরে জল এনে দিচ্ছি।
একটা বাটির মধ্যেই ভাত, ডাল আর আলুর ঝোল। একখানা আলু ও একটা কাঁচা লঙ্কা গোঁজা ভাতের মধ্যে।
একজন ক্ষুধার্ত মানুষ কি খাবার দেখলে সঙ্গে সঙ্গে ঝাঁপিয়ে পড়ে? আমার একটুও খেতে ইচ্ছে করল না। ভবেনের সঙ্গে কথা বলার সময় আমার মাথায় এমন রাগ চড়ে গিয়েছিল যে খিদের বোধটা একেবারে চলে গেছে।
–আমি খাব না। আমার দরকার নেই!
—খেয়ে নাও গো, দেরি করো না।
–বলছি তো আমার দরকার নেই।
সুশীলা কৌতুহলী চোখে তাকিয়ে রইল আমার দিকে। আমার চোখ সোজা তার চোখে।
একটু বাদে সে বলল, আমি আসছি, জল নিয়ে আসছি।
সুশীলা ঘর থেকে বেরিয়ে যাবার পর আমি ভাতের বাটিটার দিকে একবার তাকালুম। না, সত্যি আমার লোভ লাগছে না।
জানলার পাশে এসে, নিজেকে আড়াল করে তাকালুম বাইরে। ঐ গাছতলার বেদিটাই এ গ্রামের মিটিং–এর জায়গা। আমাকে এরা ভুল ঘরে রেখেছে, এখান থেকে সব দেখা যায়। জানলা বন্ধ রাখলেও কথাবার্তা শোনা যাবে।
বেদির ওপর দুজন অচেনা লোক বসেছে। তাকে ঘিরে দাঁড়িয়ে আছে সাত– আটজন এ গ্রামের পুরুষ। বাচ্ছারা ধারে কাছে নেই। বাচ্ছাদের বোধহয় শিখিয়ে দেওয়া হয়েছে দূরে থাকার জন্য।
গ্রামসেরক তো পুলিশ নয়। তারা কোনো বাড়ি সার্চ করবে না। হয়তো ডাকাতির খবর তারা জানেও না। জানলেও এই গ্রামের সঙ্গে সেই হাইওয়ের ডাকাতির সংযোগ খুঁজে বার করা তাদের কাজ নয়।
টুকরো টুকরো কথা কানে এলো।
গোপীবল্লভপুর আর ঝাড়গ্রামে সরকারি রিলিফ এসেছে কিছু কিছু। ফুড ফর ওয়ার্ক। তবে প্রতিদিন পঞ্চাশ জনের বেশি কাজ পাবে না। আগে গিয়ে লাইন দিতে হবে, যেতে হবে ভোর ভোর। একদিন কাজ না পেলে রাত্তিরে সেখানে পড়ে থেকে পরের দিনের জন্য চেষ্টা করতে হবে।
একজন রাগী গলায় প্রশ্ন করল, গোপীবল্লভপুর, কি ঝাড়গ্রামে গিয়ে লাইন দিতে হবে। যেদিন যাব, সেদিন যদি কাজ না পাই তো খাব কী!
আর একজন বলল, ও দ্যাখো গে, ওদিককার লোকরাই শুধু কাজ পাবে। আমাদের কপালে লবডংকা। আমরা ওদিকপানে যেতে গেলেই আমাদের ঠ্যাঙাবে।
গ্রামসেবকরা এ কথায় আপত্তি না করে বরং একজন সায় দিয়ে বলল, তা বটে! আদিবাসীরা বড্ড খেপে আছে গো। যাকে দেখছে তাকেই ঠ্যাঙাতে আসছে। আমাদেরই তাড়া করেছিল। ওরা তো একেবারেই খেতে পায় না এখন।
—আমরাই বা কী খেতে পাচ্ছি? মাঠে কোনো কাজ নেই…
সুশীলা ফিরে এসে দরজাটা বন্ধ করে দিয়ে বলল, জানলাটা বন্ধ করে দাও, জানলাটা বন্ধ করে দাও!
সুশীলা একটা জলের মগ মাটিতে রেখে বলল, এই বারে খেয়ে নাও।
বললাম যে আমার খাবার দরকার নেই
—খাবে না?
—নাঃ।
জলের মগটার দিকে আমার চোখ আটকে গেছে। খিদেটা মরে গেলেও তেষ্টা যায়নি। জলের মগটা দেখে সেই তেষ্টা দ্বিগুণ বেড়ে গেল। যতই নোংরা মগ হোক, হয়তো সকালের সেই বড় বাথরুমে যাবার একই মগ, তবু খানিকটা জল ঢকঢক করে খেয়ে নিতে ইচ্ছে করছে।
লাহোর জেলে যতীন দাস, ভগৎ সিং, অজয় ঘোষরা যখন অনশন করেছিলেন, সেই সময় ওদের মনের জোর নষ্ট করে দেবার জন্য সেলের মধ্যে জল আর দুধ ভর্তি কুঁজো রেখে দিত ব্রিটিশ সরকার। যতই খাদ্য প্রত্যাখ্যান করুক, চোখের সামনে জল আর দুধ রাখা থাকলে তারা তেষ্টার চোটে একসময় না একসময় জল দুধ খাবেই।
সেই প্রলোভন কাটাবার জন্য তারা আছড়ে আছড়ে কুঁজোগুলো ভেঙে ফেলেছিলেন!
আমারও ইচ্ছে হলো এক লাথি দিয়ে জলের মগটা উল্টে দিতে।
যতক্ষণ ওরা আমাকে খেতে দেয়নি, জল দেয়নি, ততক্ষণ আমি সত্যিই কষ্ট পাচ্ছিলুম। এখন দিয়েছে, এখন লোভ সামলানোর মতন মনের জোর কোথা থেকে এসে গেল কে জানে।
খাটিয়ার ওপর বসে পড়ে সুশীলা দু’বার দীর্ঘশ্বাস ফেলল। তারপর কাতর গলায় বলল, আমি কী করি বলো! আমি তো একটু আগেও ব্যাটাছেলেদের বললুম তোমায় ছেড়ে দিতে। একটা ভদ্দরলোককে কি গ্রামের মধ্যে আটক করে রাখা যায়? আমরা খাব, আর সে খাবে না, এ পাপ কখনো সহ্য হয়!
–কেন হবে না? শহরের লোকেরা পেট ভরে খায়, তোমরা খেতে পাও না। এতে তো তাদের কোনো পাপ হয় না!
–সে আমি জানি না বাপু! চোখের সামনে তো একজন না খেয়ে থাকবে, আর আমি খাব, সে আমি পারি না! তা ব্যাটাছেলেরা বললে, ওকে কখনো ছাড়া যায়? ছাড়লেই বিপদ। মনে করো, তুমি ভালোমানুষের ছেলে, তুমি পুলিশকে কিছু খবর দিলে না। কিন্তু যাওয়ার পথে তুমি যদি পুলিশের হাতে ধরা পড়ে যাও! পুলিশ তখন তোমাকে মেরে মেরে এ গাঁয়ের খবর জেনে নেবে! পুলিশ তোমাকে গুঁতোলে তুমি কি পেটে কথা চেপে রাখতে পারবে? আমাদের যে বড় বিপদ!
আমি চুপ করে রইলাম। সুশীলার এ প্রশ্নের কোনো উত্তর হয় না। আমি যদি বলি, কোনোক্রমেই আমি তোমাদের গ্রামের নাম ফাঁস করব না, তা কি বিশ্বাসযোগ্য হবে? তাছাড়া, পুলিশ আমাকে আড়ং–ধোলাই শুরু করলে সত্যিই আমি সব কথা বলে দেব কি না তাই বা কে জানে? আমার তো আগের কোনো অভিজ্ঞতা নেই।
সুশীলা আবার কাঁদো কাঁদো গলায় বলল, কী বিপদেই যে পড়েছি! ছেলেপুলেগুলো খিদের জ্বালায় ট্যাঁ ট্যাঁ করছিল, তাদের মুখে দুটো ভাত দিতে পারিনি, আর ক’দিন সেরকম চললে একটাও বাঁচত না। ঐ রতন–গোবিন্দরা বলল বড় সড়কে গিয়ে বাস আটকাতে, তারপর যে এতদূর ব্যাপার গড়াবে কে জানত? এখন পেটে দুটো ভাত পড়েছে বটে, কিন্তু সবসময় থানা–পুলিশের ভয়। এদিকেও মরণ, ওদিকেও মরণ।
—সকালে কি পুলিশ এসেছিল?
—না। এমনি এমনি ভয় পেয়েছিল সবাই। কে যেন একটা গাড়ির আওয়াজ শুনেছিল! তবে সাবধানের মার নেই। পুলিশ নাকি রাতের বেলা আসে। ঘর থেকে বউ–ঝিদের টেনে বার করে। তুমি খাবে না? একটু খেয়ে নাও, তাড়াতাড়ি করো। নইলে কে আবার কখন এসে পড়ে।
—আমার দরকার নেই। তোমাদের খাবারে আমি ভাগ বসাব না।
—ঐ ভবেনের কথায় তোমার রাগ হয়েছে। ঐ হারামজাদাটা ঐরকমই। সব সময় ব্যাকা ব্যাকা কথা। অথচ এক ফোঁটা মুরোদ নেই। খাও একটু। মুখে কিছু না দিলে যে কেতরে পড়বে। তোমাদের তো অভ্যেস নেই!
বাইরে থেকে গোবিন্দর গলার আওয়াজ শোনা গেল। সে চেঁচিয়ে বলল, ও সুশীলাদি, দরজা খোলো। তোমার সঙ্গে কথা আছে!
সুশীলা বলল, দরজা খোলাই আছে।
দরজা ঠেলে ভেতরে এলো গোবিন্দ। এবার তার হাতে অস্ত্র নেই। মুখে একটা ব্যস্ত–সমস্ত ভাব।
প্রথমেই তার নজর পড়ল ভাতের বাটিটার ওপর। চোখ যেন আটকে গেল সেখানে।
–সুশীলাদি, তুমি ওকে ভাত দিয়েছ? তোমাকে বারণ করা হলো…
—দিয়েছি তো আমার নিজের ভাগেরটা দিয়েছি। তাতে তোদের কী বলার আছে?
–তাই বা দেবে কেন? না খেয়ে থাকতে কেমন লাগে সেটা ও বুঝুক! ওকে কিছু দেওয়া হবে না।
—ওকে ভাত দেওয়া হয়েছে, তবু ও খায়নি। খাবে না বলছে!
–তুমি দিলে কেন, সেই কথা বলো!
–দ্যাখ গোবিন্দ, আমার ওপর বেশি চোপা করিসনি। তোকে কেউ সব ব্যাপারে সর্দারি করতে বলেনি। ওকে দিয়েছি তাও তো খাচ্ছে না। বাড়িতে একটা লোক উপোসী, আর মেয়েমানুষ হয়ে আমি খেয়েছি।
–ও খেল না কেন?
–তুই আমায় কী বলতে এসেছিস, বল! চল, বাইরে চল!
– ও খেল না কেন, ঘেন্না? আমাদের হাতের রান্না খাবে না? এই হারামজাদার মামাবাড়িতে আমি দিনের পর দিন রান্না করে খাইয়েছি, গাধার মতন খাটনি খেটেও কোনোদিন একটা ভালো কথা শুনিনি।
গোবিন্দর সঙ্গে আমার আর কথা বলার ইচ্ছে ছিল না। কিন্তু এবার আর না বলে পারলুম না।
– দ্যাখ গোবিন্দ, মিথ্যে কথা বলবি না, আমার ছোটমামারা কোনোদিন তোর সঙ্গে খারাপ ব্যবহার করেননি।
গোবিন্দ একেবারে আমার মুখোমুখি এসে দাঁড়াল, কোমরে দুই হাত। মুখ বিকৃত করে বলল, তোদের সব শালাকে আমার বেশ চেনা হয়ে গেছে। তোদের দেখলে আমার ঘেন্না হয়! তোদের কাছে মানুষের চেয়ে কুকুরের দাম বেশি। থুঃ!
এক দলা থুতু সে ছিটিয়ে দিল আমার খোলা বুকে।
সুশীলা একটা দীর্ঘশ্বাস ফেলে বলল, কী যে কাণ্ড সব করিস তোরা। চল গোবিন্দ, বাইরে চল।
থুতুটা গড়িয়ে পড়ছে আমার বুক দিয়ে। তা আমি মোছার চেষ্টা করলুম না গোবিন্দর সামনে।
শান্ত গলায় বললুম, সুশীলাদি, ভাত নষ্ট করতে নেই। বাটিটা নিয়ে যাও!বিকেলের দিকে একটা বড়গোছের ব্যাপার ঘটল।
সারা দুপুর শুয়ে রইলাম খাটিয়ায়। আর কেউ এসে বিরক্ত করেনি। অনেকেই বোধহয় ভাত–ঘুম ঘুমোচ্ছিল। আমার ঘুম আসার প্রশ্নই ওঠে না, তবে মাঝে মাঝে একটু তন্দ্রা আসছিল। তাতে আমি শুধু সমুদ্রের দৃশ্য দেখছিলাম। সমুদ্রের বড় বড় ঢেউ, উত্তাল জলরাশি। মাঝে মাঝে জলের ছিটে এসে যেন লাগছে আমার মুখে।
সমুদ্রে অত জল, তবু তা পান করা যায় না। এইটাই কি আমার তন্দ্রার মর্ম? ভাতের বাটিটা সুশীলাদি নিয়ে গেলেও জলের মগটা রয়ে গেছে। তবু আমি জল খাইনি এখনো। খুব কষ্ট হলে এক চুমুক খাব ঠিকই। জলটা আছে, সেটাই প্রধান ভরসা। ধুলো ময়লা যাতে না পড়ে সেইজন্য মগটার ওপর আমার জামাটা চাপা দিয়ে রেখেছি।
পারা যায়, জল না খেয়ে দু’একদিন কাটিয়ে দেওয়া যায় ঠিকই। একসময় যে বুক ফেটে যাবার মতন কষ্ট হচ্ছিল, এখন তো আর সেরকম কষ্ট নেই। ছটফটানি হচ্ছে বরং সিগারেটের জন্য। শরীর নিকোটিন দাবি করছে। কিন্তু সিগারেট পাওয়ার তো কোনো সম্ভাবনাই নেই। ভবেন গাইনের বিড়ির ধোঁয়ার গন্ধ পাবার পরেই চনমন করছে মনটা
জীবনে আর কি কখনো সমুদ্রের ধারে বেড়াতে যাওয়া হবে? আর কোনোদিন যাওয়া হবে না দিকশূন্যপুরে?
একসময় একটা বেশ জোর হৈ চৈ–এর শব্দ পাওয়া গেল। চ্যাঁচামেচিটা দূর থেকে কাছে চলে আসছে। এবার কি পুলিশ এলো? আবার ওরা আমাকে কম্বল চাপা দেবে?
জানলাটার পাশে গিয়ে দাঁড়ালাম। ছোট ছেলেমেয়েদের গলার শব্দই বেশি। তাতে কোনো আতঙ্কের চিহ্ন নেই।
ভালো করে মুখ বাড়িয়ে দেখলুম। এক দঙ্গল বাচ্চা একজন কাকে যেন ঠেলতে ঠেলতে নিয়ে আসছে। চোর ধরা পড়েছে নাকি? এইরকম একটা হতদরিদ্র গ্রামেও চোর ঢোকে।
একটু কাছে আসার পর দেখা গেল চোর একটি যুবতী মেয়ে। তার বুকের কাছে একটা কাপড়ের পুঁটুলি। একে আগে দেখিনি। এই গ্রামে এই প্রথম একটি সত্যিকারের যুবতী দেখলাম। মুখে দারিদ্র্যের ছাপ আছে ঠিকই, কিন্তু তার স্বাস্থ্য খারাপ নয়। তার কোমরে খাঁজ আছে, বুকে নারীত্ব আছে।
সুশীলা, বড়কাকা, আরও কয়েকজন বয়স্ক লোক বেরিয়ে এলো কাছাকাছি বাড়ি থেকে। বাচ্চারা তাদের দেখে চেঁচিয়ে উঠল, পালাচ্ছিল! পালাচ্ছিল! মাঠ দিয়ে দৌড়োচ্ছিল! আমরা ধরে এনেছি!
যুবতীটির মুখে লজ্জা, রাগ, বিরক্তি, অসহায়তা এক সঙ্গে মেশানো। বড়রা যখন ঘুমোচ্ছিল, তখন বাচ্চাদের ওপর গ্রাম পাহারা দেবার কাজ দেওয় হয়েছিল মনে হচ্ছে। বাচ্ছারা তাদের দায়িত্ব ভালোভাবে পালন করেছে, তারা একটি চোর ধরে এনেছে।
একটু বাদেই আমার ভুল ভাঙ্গল। এই মেয়েটি অন্য গ্রামের চোর নয়। একে সবাই চেনে।
বাচ্ছাদের কোলাহল থামিয়ে সুশীলা গভীর বিস্ময়ের সঙ্গে জিজ্ঞেস করল, কোথায় যাচ্ছিলি, ময়না? আমাদের কারুকে কিছু না বলে…
যুবতীটির মুখখানা কুঁকড়ে গেল। সে কোনো কথা বলল না।
বড়কাকা বলল, পালিয়ে যাচ্ছিল? এ তো বড় আশ্চর্যের কথা। এই বিপদের সময় কেউ একলা একলা গাঁ ছেড়ে যায়? সঙ্গে ঐ পুঁটুলিতে কী?
সুশীলা যুবতীটির হাত ধরে নরম গলায় জিজ্ঞেস করল, কোথায় যাচ্ছিলি, বল না! কী হয়েছে তোর!
একটা বাচ্চা ছেলে বলে উঠল, দৌড়ে পালাচ্ছিল। আমি ধরতে গেলাম, প্রথমে আমাকে ঠেলে ফেলে দিল!
সুশীলা বলল, এই তোরা যা এখন এখেন থেকে।
বড়কাকা বলল, ছোটগুলো তো বেশ বড় কাজ করেছে। ময়না বউ পালিয়ে যাচ্ছিল…
সুশীলা আবার সহানুভূতির সুরে বলল, এই ময়না, চুপ মেরে রইলি কেন? হাতে পুঁটুলি নিয়ে দৌড়ে কোথায় যাচ্ছিলি?
ময়না এবার বলল, আমার বাপের বাড়িতে।
বড়কাকা ভুরু তুলে বলল, বাপের বাড়ি? সে তো সেই বিনপুর! অদ্দূরে একলা একলা… এই খারাপ টাইমে…
সুশীলা এখনও নরম গলায় বলল, বাপের বাড়ি যাচ্ছিলি? আমাদের কারুক্কে কিছুটি না বলে…তখন একসঙ্গে খেতে বসলি, তখনও তো কিছু বললি না আমাকে? বাপের বাড়িতে যাবি কেন?
ময়না মুখ নিচু করে বলল, এখানে আমার ভালো লাগছে না!
–আমরা সবাই রয়েছি, আমাদেরই কি ভালো লাগছে? সবসময় একটা ভয়…তা বলে নিজেদের লোকজন ছেড়ে… কী হয়েছে সত্যি করে বল তো? অন্য একজন বয়স্ক লোক বলল, রতনের বউ চুপি চুপি গ্রাম ছেড়ে পালাচ্ছিল, এ তো ভালো কথা নয়! রতন ওর সঙ্গে কিছু সাঁট করে যায়নি তো?
সুশীলা বলল, আঃ, তোমরা চুপ করো না। আমি তো শুধোচ্ছি। বল্, ময়না, তুই বিনপুরে যাচ্ছিলি কেন?
—দুপুরে একটা খারাপ স্বপ্ন দেখেছি, আমার মায়ের খুব অসুখ। বাড়াবাড়ি!
–তোর মায়ের তো সারা বছরই অসুখ।
—এখন বাড়াবাড়ি হতে পারে না? বললাম তো, আমার ভালো লাগছে না!
–মায়ের অসুখ স্বপ্ন দেখিছিস বলে তুই একা একা যাবি কেন? আমাদের বলে গেলে দোষ কী হতো? যদি পুলিশের হাতে ধরা পড়ে যেতি, তা হলে আমাদের সবার হাতে যে দড়ি পড়ত!
ময়না আর কোনো উত্তর দিল না।
অন্য একজন স্ত্রীলোক বলল, ও সুশীলাদি, ব্যাপার সুবিধে মনে হচ্ছে না! ও বিনপুর যাচ্ছিল না জামসেদপুর পালাচ্ছিল?
সুশীলা এবারে ময়নার গালে এক চড় কষিয়ে বলল, এই হারামজাদী, কোথায় যাচ্ছিলি ঠিক করে বল!
ময়না হঠাৎ হাউহাউ করে কেঁদে উঠল।
তিন–চারজন এক সঙ্গে চেঁচিয়ে বলল, ওকে ধরে রাখো। হাত–পা বেঁধে রাখো।
কেউ গলা চড়িয়ে বলল, আমি আগে থেকেই জানি, এ মাগিটা ভালো না!
সুশীলা ঠাঁই ঠাঁই করে ময়নাকে আরও দুটো চড় মেরে বলল, সর্বনাশী, তুই আমাদের সব্বাইকে বিপদে ফেলতে চাস? তোর চোখের চামড়া নেই!
ময়নার বিরুদ্ধে অভিযোগ বেশ গুরুতর। ময়নার স্বামী রতন ডাকাতির সব গয়না বিক্রি করবার জন্য জামসেদপুরে গেছে। এখন অনেকে বলছে, তাকে একা যেতে দেওয়া উচিত হয়নি। কাল রাতে অবশ্য গোবিন্দ ছাড়া আর কেউ রতনের সঙ্গে যেতে সাহসও করেনি। গোবিন্দকে যেতে দেওয়া হয়নি, কারণ পুলিশ–টুলিশ এলে সামলাবার জন্য গোবিন্দর উপস্থিত থাকা দরকার।
এখন বোঝা যাচ্ছে, রতনকে কেউ কেউ সন্দেহ করে। গয়না বিক্রির টাকা নিয়ে সে যদি ফিরে না আসে! গয়না বিক্রির টাকাই তো অনেক টাকা। ভিড়ের চ্যাঁচামেচিতেই আমি শুনতে পেলাম, বাসের লোকজনের কাছ থেকে ওরা পেয়েছে দু’ হাজার তিনশো সতেরো টাকা, গয়না বিক্রি করে ওরা অন্তত দশ হাজার টাকা আশা করে।
সেই টাকা যদি রতন একা আত্মসাৎ করে দেয়? ওর বউয়ের পালাবার চেষ্টায় সেই সন্দেহ আরও ঘনীভূত হলো। হয়তো সেরকম কথা রতন তার বউকে আগে থেকেই বলে গিয়েছিল।
আবার এমনও তো হতে পারে, বউটি তার মায়ের সম্পর্কে সত্যিই খারাপ স্বপ্ন দেখেছে। অন্যদের বলতে গেলে কেউই তাকে এখন গ্রাম ছেড়ে চলে যেতে দিত না। বেশির ভাগ লোক ঘুমোচ্ছে, তবু বাচ্ছারা যে তাকে ধরে ফেলবে, তা সে কল্পনাই করেনি। গোটা পনেরো–কুড়ি বাচ্ছার হাত থেকে নিষ্কৃতি পাওয়া অসম্ভব ব্যাপার।
মায়ের জন্য তার মন উতলা তো হতেই পারে। এখানে সর্বক্ষণ একটা উদ্বেগ সেটা তার সহ্য হচ্ছিল না।
একথাও ঠিক, এ গ্রাম থেকে যে–ই পালাবে, সে–ই বিশ্বাসঘাতক। সে ডাকাতির দায় এড়াতে চায়, নিরাপদ কোনো জায়গায় যেতে চায়।
সবাই মিলে টানতে টানতে ময়নাকে এই বাড়ির মধ্যে নিয়ে এলো। এ বাড়িতে বন্দীর সংখ্যা আর একটি বাড়ল। সুশীলার বাড়িটিই প্রধান ঘাঁটি দেখা যাচ্ছে।
বাচ্ছাদের দূরে হঠিয়ে কয়েকজন মুরুব্বি গোছের লোক ময়নাকে জেরা করতে লাগল আমার ঠিক সামনের ঘরটায়। মাটির দেয়াল ভেদ করে সব কথা শোনা যায়। গোবিন্দ কোথায় গেল, এইরকম একটা সংকটের সময় সে উপস্থিত নেই কেন? সে এখনো ঘুমোচ্ছে?
পাশের ঘরে একজন কেউ ময়নাকে জিজ্ঞেস করল, রতন তোকে কী বলে গেছে সত্যি করে বল! বল!
ময়না বলল, কিচ্ছু বলে যায়নি। সে কোথায় গেছে আমি জানিই না!
– থাবড়া খাবি! গায়ে লাল পিঁপড়ে ছেড়ে দেব। এখনো সত্যি কথা বল!
–সে কোথায় গেছে আমি জানি না।
—তবে চলে যাচ্ছিলি কেন গ্রাম ছেড়ে!
–বেশ করিছি! আমি কাউর কছে দাসখৎ দিইনি যে এখানে থাকতেই হবে!
—হারামজাদী, তুই আমাদের সবাইকে হাতে–দড়ি পরাতে চাস? আমরা ধরা পড়লে তুই বাঁচতি!
—আমাকে তোমরা ছেড়ে দাও, আমি মায়ের কাছে যাব।
–মায়ের ওপর যদি তোর অত টান, তবে গত এক বছরের মধ্যে একবারও বিনপুরে যাসনি কেন? গত মাসে তোর ভাই এসেছিল, তখনও তো তুই গেলি না। আজই হঠাৎ তোর মায়ের ওপর দরদ একেবারে উথলে উঠল? কোথায় যাচ্ছিলি, কেন যাচ্ছিলি, সত্যি করে বল…
আবার কয়েকটা চড়চাপড় মারার শব্দ। ময়না কিন্তু কাঁদছে না। মার খেয়েও চুপ করে থাকছে। কিন্তু আমি বুঝতে পারছি, ময়না ঠিকমতন যুক্তি দেখাতে পারছে না। তার মায়ের অসুখের ছুতোটা বিশ্বাসযোগ্য হচ্ছে না ঠিক। বেশি বয়েস হলে তো মানুষের অসুখবিসুখ হবেই এবং একদিন মরেও যাবে, তাতে গুরুত্ব দেবার কিছু নেই, অন্যদের কথার মধ্যে ফুটে উঠছে এই সুর।
এবারে ভবেন গাইনের গলা পাওয়া গেল। সে শুধু এ গ্রামের জামাই নয়, সে লেখাপড়া জানা লোক, অফিসে চাকরি করেছে, সে কথা বলতে শুরু করলে সবাই থেমে যায়।
ভরেন বলল, শোনো, শোনো, সবাই শোনো, রতনের এতক্ষণ ফিরে আসা উচিত ছিল না? ও ব্যাটা নির্ঘাৎ টাকাগুলো মেরে দেবার মতলব করেছে।
সুশীলাদি বলল, যাঃ, ও কথা বলিসনি, ভবেন। রতন এর মধ্যে ফিরবে কী করে? জামসেদপুর কি কম দূর? তার ওপর জিনিসগুলো বিক্কিরি করার ব্যাপার আছে। ঠিক মতন সুলুকসন্ধান করে বেচতে হবে তো! আজকের দিনটা লেগে যাবে। হয়তো আরও দু’একটা দিন লেগে যেতে পারে। রতন ঠিক সময় মতন আসবে।
ভবেন বলল, সে গুড়ে বালি! আমি বলে দিচ্ছি, শুনে নাও, ঐ রতন আর ফিরবে না।
বড়কাকা বলল, না–না, রতন সেরকম ছেলেই না। সে একটা দায়িত্ব নিয়েছে, সে ঠিক ফিরে আসবে।
—শোনো বড়কাকা, দশ–বারো হাজার টাকা কখনো চোখে দেখেছ? অতগুলো টাকা হাতে পেলে আচ্ছা আচ্ছা মানুষেরও মাথা ঘুরে যায়। ঐ টাকা নিয়ে সে যদি বোম্বাই পালিয়ে যায়, কেউ তাকে ধরতে পারবে? ড্যাং ড্যাং করে ঘুরে বেড়াবে। হোটেলে খাবে, সিনেমা দেখবে! বউটা তো ভেগে যাচ্ছিল সেইজন্যই। ঐ টাকায় দু’জনে মজা লুটবে!
সুশীলাদি বলল, তা কখনো হয় নাকি রে? রতন আর গোবিন্দর কথা শুনেই তো আমরা বাস আটকালুম, না হলে ঐরকম চিন্তা কি আমাদের মাথায় আসত? ও বড়কাকা, তুমিই বলো না ঠিক বলছি কি না! এখন আমাদের এই বিপদের মধ্যে ফেলে রতন চলে যাবে? যাঃ, কী যে আকথা–কুকথা বলিস তোরা! রতন গ্রামের মানুষের সুখে–দুঃখে সব সময় পাশে দাঁড়ায়। তোর শ্বশুরকে যখন সাপে কাটল, তখন রতনই তো…
—তাহলে ওর বউটা কেন পালাচ্ছিল বলো? আগে থেকে সাঁট না থাকলে এমন চুপি চুপি ভেগে পড়ার আর কী মানে হয়! এক কাজ করো তবে, একটা খুন্তি গরম করে এনে ওকে ছ্যাঁকা দাও। দ্যাখো, সত্যি কথাটা বলে কি না!
সবাই কয়েক মুহূর্তের জন্য চুপ করে গেল।
ভবেন আবার প্রবল ব্যক্তিত্বের সঙ্গে কাকে যেন আদেশ করল। এই কুঁচি, বাইরের উনুনে এখনও আঁচ আছে, একটা খুন্তি গরম করে নিয়ে আয় তো। আমি দেখছি, এ মাগির পেট থেকে কথা বার করা যায় কি না।
এই ভবেনটা সত্যিই একটা সাইকোলজিক্যাল কেস। রতনের বউ ময়নার একটি বিশেষ অঙ্গে সে গরম খুন্তির ছ্যাঁকা দেবে ভেবেই তার গলায় বেশ একটা উল্লাসের সুর ফুটে উঠেছে। বড়লোক, ব্যবসায়ী, জোতদার, পুলিশরা যেমন গরিবদের ওপর অত্যাচার করে, তেমনি গরিবরাও গরিবদের ওপর কম অত্যাচার করে না।
একজন কে যেন মিনমিন করে বলল, রতন যদি ফিরে আসে, তারপর যদি সে শোনে যে তার বউকে মারধোর করা হয়েছে?
ভবেন হুংকার দিয়ে বলল, সে ফিরবে না! যদি সে ফেরেও, তার কাছ থেকেও কৈফিয়ৎ চাওয়া হবে, কেন তার বউ পালাচ্ছিল! তাহলে বউটারই কোনো বদ মতলব আছে!
বড়কাকা এবার একটু খুকখুক করে কেশে বলল, শোনো ভবেন, আমি বলি কি, এখনই এতটা করা ঠিক হবে না। রতনের ফিরে আসার টাইম পেরিয়ে যায়নি। সুশীলাদি প্রায় হাহাকার করে বলে উঠল, রতনের ফেরার টাইম হয়নি বলছ কি গো? রতন না ফিরলে আমাদের কী গতি হবে? আবার তো সেই আমরা না খেয়ে মরব! রতনকে ফিরতেই হবে!
বড়কাকা বলল, আমি তো সেই কথাই বলছি। রতনের জন্য অপেক্ষা করা যাক। ততক্ষণ ওর বউকে কোথাও আটকে রাখো। রতন ফিরলে ময়নার বিচার হবে!
সুশীলাদি বলল, এইটা তুমি ঠিক কথা বলেছ বড়কাকা। এই ভবো, তোর বাড়িতে ময়নাকে বন্ধ করে রেখে দে।
ভবো নামের লোকটি আঁতকে উঠে বলল, আমার বাড়িতে? মাফ করো গো, সুশীলাদি। সন্ধেবেলা ট্রাক ধরে যদি রতন ফিরে আসে আর শোনে যে আমার বাড়িতে ময়নাকে আটকে রেখেছি, তা হলে প্রথমেই সে আমাকে পেটাবে!
সুশীলাদি বলল, তা হলে নিতাই, তোর বাড়িতে রাখ!
নিতাই বলল, আমায় বুঝি রতন পেটাবে না? আমার ওপর তার এমনিতেই একটা ব্যাপারে রাগ আছে। তারচে, সুশীলাদি, এক কাজ করো না। তোমার ঐ ঘরে যে কলকাতার ছোঁড়াটা আছে, সেইখানেই ময়নাকে রেখে দাও না!
ভবেন বলল, বা–বা–বা–বা–বা–বা! ব্যাটাছেলে আর মেয়েছেলে এক ঘরে থাকবে? কী আক্কেল রে তোদের? পুলিশের গারদেও মদ্দা–মেয়েমানুষদের এক জায়গায় রাখে না!
বড়কাকা বলল, আহা, তাতে কী হয়েছে। আমরা চোখে চোখে রাখব এখন। রাত্তির বেলা অন্য ব্যবস্থা করা যাবে! রতন হঠাৎ করে এখন ফিরে এলেও সুশীলার ওপর বেশি রাগ করবে না। সুশীলাকে সে মান্যি করে।
সুশীলাদি বলল, তোমরা সব কিছুই আমার ঘাড়ে চাপাচ্ছ?
বড়কাকা বলল, এই বিপদে মাথা ঠাণ্ডা রাখতে হবে রে, সুশীলা। হুটহাট করে কিছু একটা করে বসা ঠিক না! রতনের ব্যাপারটা মনের মধ্যে একটা খটকা লাগিয়ে দিল!
কয়েকজন মিলে ঠেলে ঠেলে ময়নাকে ঢুকিয়ে দিল ‘আমার’ ঘরের মধ্যে। ময়না দু’ হাতে তার পুঁটলিটা ধরে আছে বুকের কাছে। তার চোখদুটি ভয় পাওয়া বেড়ালের মতন। সে দাঁড়িয়ে রইল দেয়ালের এক কোণে। সুশীলাদিরা আবার বাইরে গিয়ে ফিসফাস করে কী সব আলোচনায় মেতে গেল।
আমার বুকের মধ্যে ঢিপ ঢিপ শব্দ শুরু হয়ে গেল হঠাৎ। ময়নাকে এ ঘরে রাখা আরও খারাপ হলো আমার পক্ষে। আমার ধারণা, রতন ঠিকই ফিরে আসবে। তাকে যতটুকু দেখেছি, সে বেশ মারকুট্টে ধরনের হলেও, বিশ্বাসঘাতক টাইপ বলে মনে হয় না। সে নেতাগিরি করতে ভালেবাসে মনে হয়। নেতা হবার অনেকগুলো লক্ষণ আছে তার মধ্যে। আমাকে মারার ব্যাপারে তার বিশেষ ঝোঁক ছিল। এখনই যদি সে ফিরে আসে এবং তার বউকে ও আমাকে একঘরে দেখে, তা হলে আমাকে খুন করার আরও বেশি উৎসাহ পেয়ে যাবে সে। শহরের লোকের প্রতি রাগের সঙ্গে যুক্ত হবে আমার প্রতি তার ব্যক্তিগত ক্রোধ!
জীবনে আর কখনো কোনো নারীর সান্নিধ্য এমন অবাঞ্ছিত মনে হয়নি আমার ময়না আমার দিকে তাকিয়ে আছে, সে আমার সম্পর্কে কী ভাবছে কে জানে! গ্রাম্য মেয়েদের তুলনায় সে বেশ লম্বা। স্মিতা পাতিলের মতন অভিনেত্রীরা যখন গ্রামের গরিব মেয়ে সাজে, তখন এই ময়নার মতন দেখায়। আবার উল্টো করেও বলা যায়, ময়নাকে ভালো শাড়ি পরালে ও মুখে স্নো–পাউডার মাখলে শহুরে– সমাজেও খুব একটা বেমানান লাগবে না। রতনেরও বেশ শক্তসমর্থ চেহারা।
একই খাঁচার মধ্যে দু’ জায়গার দুটো পাখিকে আটকে রাখলে তারা কি নিজেদের মধ্যে আলাপ পরিচয় শুরু করে? ময়না কেন চুপি চুপি পালিয়ে যাচ্ছিল, সে সম্পর্কে জানতে আমারও খুব কৌতূহল হচ্ছে। কিন্তু ময়নার সঙ্গে আমার যেচে কথা বলার কোনো প্রশ্নই ওঠে না।
পাশের ঘরে তর্ক শুরু হয়ে গেছে, দু’বেলাই ভাত খাওয়া হবে কি না সেই বিষয়ে। অধিকাংশেরই মত, বিকেলে আবার রান্না হোক। এমনকি বড়কাকাও তাই চায়। সুশীলার এতে ঘোর আপত্তি। দু’বেলা খাওয়া শুরু করলে এই কটা টাকায় কদ্দিন চলবে? আগে তো একেবারেই ভাত জুটছিল না, এখন একবেলা খাওয়াই যথেষ্ট। একজন কে চেঁচিয়ে বলল, শুধু চাল–ডাল ছাড়া আর কিছু আনা হয় নি। এক বস্তা চিঁড়ে কিংবা মুড়ি আনলেও তো হতো। রাত্তিরে কি উপোস করে থাকব?
বড়কাকা বলল, হ্যাঁ রে সুশীলা, ভবো ঠিকই বলেছে। ঘরে চাল না থাকলে অগত্যা না খেয়ে থাকতেই হয়। কিন্তু চাল জমা রয়েছে, অথচ রাত্তিরে দুটি খাব না, এ আবার কেমন ধারা কথা! রাত্তিরে যে ঘুম হবে না!
সুশীলা বলল, তোমাদের রাক্ষুসে পেট! দু’দিনেই সব ফুরিয়ে ফেলবে, তারপর কী বসে বসে আঙুল চুষবে?
কেউ একজন তেড়িয়া ভাবে বলল, কেন, আমরা আবার একটা বাস থামাব!
আর একজন বলল, বাস কেন, চালের বস্তা ভর্তি ভর্তি লরি যায়। একখানা লরি কব্জা করতে পারলে এই খরাটা পার হয়ে যাবে!
–রোজই চালের লরি যায়, আমি দেখিছি।
—গ্রামে চাল না থাকলে কী হয়, শহরের লোক প্রত্যেকদিন দু’বেলা ভাত খায়।
—লরি করে যে অত চাল যাচ্ছে, কোথা থেকে আসে গো? আমাদের ইদিকে তো গত বছরেও ভালো ধান হয়নি। এ বছরে,জমিতে এখনও লাঙল পড়ল না, বীজতলা হলো না…
ওসব হচ্ছে গভর্নমেন্টের চাল। গুদোমে জমা থাকে।
সুশীলা বলল, তোরা আবার বাস থামাবি, লরি থামাবি বলছিস, বারবার পুলিশ আমাদের ছেড়ে দেবে? যদি অতই সহজ হতো, তা হলে গ্রামে আর কেউ না খেয়ে থাকত না।
—তুমি অত ভয় পেয়ো না তো, সুশীলাদি! এবারে একখানা চালের লরি আটকাবই। তারপর পুলিশের গুলি খেয়ে মরি কি জেল খাটি সেও ভি আচ্ছা, তার আগে শালা কটা দিন পেট পুরে দু’বেলা ভাত খাব। এমন শালা কপাল করে জন্মেছি, জীবনে পর পর কটা দিন দু’বেলা ভাত পেয়েছি বলো তো?
—আজ প্রথম দিনটা অন্তত দু’বেলা ভাত খেয়ে নিই। সুশীলাদি, তুমি না বলো না!
বেশ কয়েকজন হৈ হৈ করে সমর্থন জানাল এই প্রস্তাবে।
একটু পরে সুশীলাদি এসে ঢুকল এই ঘরে। দরজাটা ভেজিয়ে তাতে ঠেস দিয়ে দাঁড়িয়ে সে একবার আমাকে, একবার ময়নাকে দেখল। খাঁচার পাখিরা তবু নড়াচড়া করে, আমরা দু’জন ঘরের দু’কোণ থেকে একটুও নড়িনি।
সুশীলাদি মিনতিমাখা গলায় জিজ্ঞেস করল, ও ময়না, তুই কোথায় যাচ্ছিলি, আমাকে বল? লক্ষ্মীটি, আমাকে শুধু বল তুই।
ময়না ঝট করে একবার তাকাল আমার দিকে।
সুশীলাদি বলল, ও থাক না, ও শুনলেও ক্ষতি নেই, ও তো আর পাঁচজনকে বলতে যাচ্ছে না!
ময়না তবু কিছু বলল না।
এবারে সুশীলাদি ধৈর্যের শেষ সীমায় গিয়ে কাঁদো কাঁদো হয়ে বলল, ও ময়না, বল, আমাকে বল, তোর হাতে ধরছি, সত্যি কথাটা বল, পাঁচজনে তোর নামে যা তা বলছে…
এবারে ময়নাও হু হু করে কেঁদে উঠল। সুশীলাদির কাঁধের ওপর মাথা রেখে ভাঙা ভাঙা ভাবে বলল, তোমরা…আমার ঘরের মানুষটাকে…একা অত দূরে পাঠালে…যদি তার কোনো বিপদ হয়? সঙ্গে আর কেউ গেল না…ওর কাছে অত দামী জিনিসপত্তর, যদি কেউ ওকে মেরে ধরে কেড়ে নেয়…তোমরা কেউ সেই কথাটা একবার ভাবলে না? নিজেরা সবাই ভাত খেলে, সে কি কিছু খেয়েছে?
—তুই রতনকে খুঁজতে যাচ্ছিলি?
ময়না শুধু কেঁদে ভাসাতে লাগল সুশীলাদির কাঁধ। ময়নার এই কান্নার মধ্যে মিথ্যে নেই। রতনকে এরা বেশ বিপজ্জনক কাজে পাঠিয়েছে ঠিকই। স্বামীর বিপদের কথা তার স্ত্রীর চেয়ে বেশি আর কে অনুভব করবে? স্বামীর চিন্তায় উতলা হয়ে ময়না যদি তার খোঁজ করতে যেতে চায়, সেটা কিছু অস্বাভাবিক নয়।
কিন্তু জামসেদপুরের মতন বড় শহরে ময়না কোথায় খুঁজে পেত রতনকে?
সুশীলাদি ময়নাকে সান্ত্বনা দিল কিছুক্ষণ। বারবার বলতে লাগল, রতন ঠিক ফিরে আসবে, তার কোনো বিপদ হবে না। সে বুদ্ধিমান, তার গায়ে জোর আছে…
একসময় ময়নার চোখ মুছিয়ে সুশীলাদি তাকে নিয়ে গেল বাইরে। পাশের ঘরটা এখন খালি, অনেকেই জমা হয়েছে বাইরের গাছতলার বেদির কাছে। ময়নাকে দেখেই আবার চ্যাঁচামেচি শুরু হয়ে গেল। সুশীলাদি ময়নার পক্ষ নিয়ে জোর গলায় বলতে গেলেও বিশেষ লাভ হলো না। ওখানে বেশ কয়েকজন রতনকে অপছন্দ করে বোঝা যাচ্ছে, এরকম একটি মোটামুটি স্বাস্থ্যবতী ও চলনসই চেহারার স্ত্রী আছে বলে তারা বোধহয় রতনকে ঈর্ষা করে। ভবেনের গলাটাই বেশি শোনা যাচ্ছে।
অনেকটা প্রায় জনতার রোষ থেকে বাঁচাবার জন্যই সুশীলাদি আবার ময়নাকে ফিরিয়ে আনল এ–ঘরে।
একটু বাদেই গলা শোনা গেল গোবিন্দর। তিন–চারজন একসঙ্গে তাকে শোনাল ময়নার বৃত্তান্ত। গোবিন্দ প্রথমে অবাক তারপর ক্রুদ্ধ হয়ে শুরু করল বকাবকি। রতন তার বন্ধু, নিজের প্রাণের ঝুঁকি নিয়ে সে ঐ মালপত্রগুলো নিয়ে টাটানগর গেছে, তবু কোন্ নিমকহারাম তাকে সন্দেহ করে? কোন্ শুয়োরের বাচ্চা, সে গোবিন্দর সামনে এসে কথা বলুক তো!
চ্যাঁচামেচি তবু থামল না। গোবিন্দর নেতৃত্ব সবাই মেনে নিতে চাইছে না। ময়নার পালাবার চেষ্টাটাকে অনেকের কাছেই সন্দেহজনক মনে হচ্ছে। গোবিন্দর গলা সপ্তমে চড়ে গেল, অন্যরাও কম যায় না।
আমার মনে হলো, ময়নাকে কেন্দ্র করে এই গ্রামের মানুষদের মধ্যে এবার দলাদলি ও ঝগড়া শুরু হয়ে যাবে। ওরা সবাই মিলে ডাকাতিতে অংশ নিয়েছে, ওরা শেষপর্যন্ত এককাট্টা হয়ে থাকতে পারলে তবু বাঁচতে পারবে। কিন্তু গ্রামের লোকেদের মধ্যে একতা, শুধু গ্রামের লোক কেন, বাঙালি জাতির যে–কোনো কাজেই একতা অতি দুর্লভ বস্তু। আর যে–কোনো গোষ্ঠীর মধ্যে বিভেদ সৃষ্টির ব্যাপারে নারীর স্থান একনম্বর।
সেই নারীটি এবার বসে পড়েছে ঘরের মেঝেতে। জানলার বাইরে কী নিয়ে যে গণ্ডগোল চলছে, তাতে তার যেন কোনো আগ্রহই নেই। সে তার কাপড়ের পুঁটুলিটা খুলল। একটা ছোট্ট অ্যালুমিনিয়ামের কৌটো থেকে বেরুল পান!
আজ সকাল পর্যন্ত ওদের এখানে ভাতের টান ছিল, তবু ময়না পান জোগাড় করল কী করে? এই সঙ্কটজনক পরিস্থিতিতেও তার পান না খেলে চলছে না?
ওরা ময়নাকে এ ঘরে ঢুকিয়ে দিয়ে খুবই অন্যায় করেছে। ওরা আমাকে আর সব ব্যাপারেই বঞ্চিত করলেও মাঝে মাঝে নির্জনতার সুখও দেবে না? কাছাকাছি আর একটি মেয়ে বসে থাকলে সেদিকে মনোযোগ চলে যাবেই!
আমার পানের নেশা নেই, কিন্তু ময়নাকে পান খেতে দেখে আমার জল তেষ্টাটা ফিরে এলো। জলের মগটা এখনো রয়েছে। তবু সেটা আমি ছুঁলাম না। এইটুকুই আমার মনের জোরের পরীক্ষা।
ময়নার দিকে পেছন ফিরে আমি গিয়ে দাঁড়ালুম জানলার কাছে।
বড়কাকা দু’হাত তুলে, এই চুপ কর, চুপ কর, শোন আমার কথা বলে যাচ্ছে। কিন্তু কেউ কান দিচ্ছে না তার কথায়। ভবেন আর গোবিন্দর মধ্যে চলছে গালাগালির তরজা–লড়াই।
একটি নারীর জন্য ওদের বিভেদ সৃষ্টি হলেও আর একটি নারীই ওদের সামলাল। সুশীলাদি গিয়ে ঠেলতে ঠেলতে সরিয়ে দিল ভবেনকে। গোবিন্দর গাল চেপে ধরে বলল, মুখ সামলাবি কিনা, হারামজাদা? নইলে বঁটি দিয়ে তোর গলা কেটে ফেলব, দেখবি, দেখবি?
এই গ্রামে সুশীলাদিরই একমাত্র নেত্রী হবার যোগ্যতা আছে। যে–কোনো পরিবেশে গিয়ে পড়লেই এই ধরনের মেয়েরা নিজেদের ব্যক্তিত্বের প্রমাণ দিতে পারে। সুশীলাদি কিন্তু পুরুষালি, জাঁদরেল ধরনের নয়, সে মাঝে মাঝে কেঁদেও ফেলে, কিন্তু তার কথার মধ্যে বিশ্বাসের জোর আছে।
সবাই একটু শান্ত হলে সুশীলাদি বলল, আগে কী ঠিক করা হয়েছিল মনে নেই? যে যা খুশি বলবে, যার যেমন ইচ্ছে পথে চলবে, এরকম কথা ছিল? এতদিন তো এই করে করে মরেছি। কাল দুপুরে আমরা কী ঠিক করেছি? বড়কাকা আমাদের মোড়ল, সে যা বলবে সব্বাইকে মেনে নিতে হবে! এখন বড়কাকার মুখের ওপর কথা বলছিস যে তোরা? ছাতারে পাখির মতন একসঙ্গে চিলুবিলু করছিস!
কে একজন ফোড়ন কাটল, বড়কাকা যখন এবেলা ভাত খাওয়ার কথা বলল, তুমিই তো তখন বাগড়া দিলে সুশীলাদি?
—শেষ পর্যন্ত মেনে নিয়েছি না কি? ওবেলার ভাত হজম হতে না হতেই এবেলা খাওয়ার কথা! বকরাক্ষস এক একটা!
–তা হলে বড়কাকা, তুমি কী বলবে বলো! রতনের বউ বলেই তার ছাড়াছুড়িন নেই!
বড়কাকা গলা খাঁকারি দিয়ে বলল, আমি কি অনেয্য কিছু বলেছি? ময়না বউ পালিয়ে যাবার চেষ্টা করেছিল, তাকে ধরে রাখা হয়েছে। ও এখন সেই রকমই ধরা থাক। রতন ফিরলে তারপর ওর বিচার হবে!
– আর রতন যদি না ফেরে?
—অমন আকথা–কুকথা যে এখন থেকে বলবে, তাকে ধরে পেটানো হবে, এই আমি বলে রাখছি। রতন ফিরবে না কেন, আলবাৎ ফিরবে। বউটার মাথা খারাপ বলে কি রতনেরও মাথা খারাপ হবে? ব্যস, চুপ। আর ও সম্পর্কে এখন কোনো কথা হবে না। ময়না থাকবে সুশীলার জিম্মায়। দে ভবেন, একটা বিড়ি দে!
গোবিন্দ বলল, বড়কাকা, এই আমি বলে রাখলুম, রতনের বউয়ের গায়ে যদি কেউ হাত তোলে তবে আমি তাকে ছাড়ব না!
সুশীলাদি বলল, আঃ গোবিন্দ, আমি রয়েছি না! হ্যাঁরে, ছিরু বলল— হাঁড়িখোলা গ্রামে কী নাকি গণ্ডগোল হয়েছে!
গোবিন্দ বলল, সেই কথাটাই তো আমি বলতে এয়েছিলুম। সবাই মিলে এমন বাজে হাঙ্গামা শুরু করলে…
—কী হয়েছে রে, কী হয়েছে?
—খুব খারাপ খবর। হাঁড়িখোলায় আজ ভোরবেলা পুলিশ এসেছিল! –তুই কোথ থেকে শুনলি?
–নদীর ওধারের জঙ্গলটায় আমি ছাতু খুঁজতে গিসলুম। দেখি যে মাদখেরিয়ার হাসা শবর আর ধীরু শবর দৌড়ে দৌড়ে যাচ্ছে। ওদের মুখেই শুনলুম যে ভোরবেলা হাঁড়িখোলায় শবরদের গ্রামে পুলিশ এসে তছনছ করেছে।
বড়কাকা বলল, যায় শত্রু পরে পরে। তবে তো ভালোই হয়েছে রে! পুলিশ শবরদের সন্দেহ করেছে। ও শালারা তো সবাই চোর।
সুশীলাদি উদ্বিগ্ন ভাবে বলল, ওদের কাছে পুলিশ কী পাবে? ওদের অবস্থা তো আমাদের চেয়েও খারাপ রে। ওদের গ্রামে একটা কলাই করা বাসনও নেই কারুর বাড়িতে!
গোবিন্দ বলল, পুলিশ কিছু পাক না পাক, কয়েকখানা বাড়ি ভাঙচুর করেছে, পাঁচ–ছ’জন ব্যাটাছেলেকে ধরে নিয়ে গেছে।
বড়কাকা তৃপ্তির সঙ্গে বলল, যাক আপদ গেছে। পুলিশ আর তাহলে এদিকে আসবে না।
গোবিন্দ বলল, আগেই অত ঢেঁকুর তুলো না বড়কাকা। সবটা শোনো। হাসা শবর আমার দিকে টেরিয়ে টেরিয়ে চেয়ে জিজ্ঞেস করল, তোরা গাঁ শুদ্ধ সবাই বড় সড়কের দিকে গতকালকে গেছিলি কেন রে? পলাশবুনির হাট থেকে তোরা শুনলুম এক বস্তা চাল কিনেছিস সকালবেলা! টাকা পেলি কোথা?
ভবেন বলল, হাসা এই কথা বলল তোকে? এক কোপে তার গলাটা উড়িয়ে দিলি না কেন? দাওটা সঙ্গে নিয়ে যাসনি?
গোবিন্দ তার দিকে রক্তচক্ষে চেয়ে রইল কয়েক মুহূর্ত। তারপর বলল, অত সোজা, না? শবরদের একজনের গায়ে হাত উঠালে ওরা ছেড়ে কথা কইবে? দল বেঁধে এসে আমাদের গাঁ জ্বালিয়ে দেবে। তা ছাড়া হাসা কি একা শুনেছে ঐকথা? এতক্ষণে মুখে মুখে চাউর হয়ে গিয়েছে। তোমাদের তখনই বলেছিলুম, এক সঙ্গে অতখানি চাল কিনো না। অল্প অল্প করে কেনো, নইলে লোকে সন্দেহ করবে। আংড়া গ্রামে কে কবে একবারে পাঁচ সেরের বেশি চাল কিনেছে?
বড়কাকা বলল, এখন কেউ আর বড় সড়কের দিকে যেও না। গাঁয়ের বাইরে যেও না। একটু চাপাচাপির মধ্যে থাকো। পুলিশ আর এদিকে আসবে না মনে হয়। আমরা সাতপুরুষের চাষাভুষো, পুলিশ আমাদের মিছিমিছি সন্দেহ করবে কেন? পুলিশ ঐ শবর, লোধাদেরই পেটাবে!
–ওরা আমাদের কথা বলে দেবে।
–ওদের কথা বিশ্বাস করবে কে? হেঃ, ও ব্যাটাদের কথার কোনো মা–বাপ আছে?
–বড়কাকা, তুমি চক্ষু বুজে থাকলেই কি সব সেরে যাবে? পুলিশ যখন এদিকে একবার নজর দিয়েছে, তখন কিছু মালকড়ি না পেলে ছাড়বে না। এই গ্রামেও ঢুঁ মারবে।
– আসুক না, এলেও বা কী পাবে এখানে? সেইজন্যই তো রতন বুদ্ধি বাৎলে দিল…
—পুলিশ যদি সুশীলাদিকে জিজ্ঞেস করে, এত চাল এলো কোথা থেকে তাছাড়া, তা ছাড়া…
নাটকীয় ভাবে ঘুরে গিয়ে, একটা হাত তুলে এই ঘরের জানলার দিকে দেখিয়ে গোবিন্দ বলল, তাছাড়া, ঐ লোকটাকে পুষে রেখেছ, পুলিশ এসে যদি কোনো ক্রমে ওর কথা টের পায়, তাহলে কী জবাবদিহি করবে? তখনই বলেছিলুম, ওকে নিকেশ করো!
আমি চট করে সরে এলুম জানলার কাছ থেকে। গোবিন্দর কথাগুলো যেন তীরের মতন ফুটতে লাগল আমার গায়ে। আমাকে ভুলতে পারছে না গোবিন্দ, ঘুরেফিরে সে আমার প্রসঙ্গে এসে পড়বেই। ওর চোখের দিকে আমার তাকাতে ইচ্ছে করে না।সন্ধে হয়ে এসেছে, আকাশ যেন দ্রুত শুষে নিচ্ছে পৃথিবীর আলো। সন্ধেবেলার এই রঙটা দেখতে আমার বরাবরই ভালো লাগে। কিন্তু আজ আমি রাত্রির আগমনটা কিছুতেই সহ্য করতে পারছি না। বারবার মনে হচ্ছে, অন্ধকার হয়ে গেলেই একটা ভয়ংকর কিছু ঘটবে। দিনের আলোয় কোনো ভয়ংকর সম্ভাবনাকেই ততটা ভয়াবহ মনে হয় না।
আজকের রাতটা কাটবে তো?
বাইরের গাছতলাটা এখন ফাঁকা। হঠাৎ সবাই অন্য কোথায় চলে গেল? ময়না সেই একই জায়গায় হাঁটুতে কপাল ঠেকিয়ে বসে আছে। এতক্ষণ বাইরের লোকজনের কথাবার্তা শুনে কোনোরকমে কেটে যাচ্ছিল সময়, এখন কোথাও কোনো শব্দ নেই। বাচ্ছারাও কাছাকাছি নেই মনে হচ্ছে।
একসময় একটা গান শোনা গেল। মানুষটিকে দেখা যাচ্ছে না, মনে হচ্ছে কোনো বৃদ্ধের গলা। বোধহয় সুশীলাদির শ্বশুর। বুড়ো মানুষদের গান একটু দূর থেকে শুনলে কান্নার মতন মনে হয়। কিন্তু এটা গানই, দুটি লাইন মোটামুটি বোঝা গেল:
গোঁসাই আইলেন শ্বশুরবাড়ি মাছ ধরিতে যাবে কে
শ্বশুর গেছে গঞ্জের হাটে দৈ আনিতে যাবে কে….
গানটা ঠিক ধর্মের গান, না কৌতুক–গীতি তা ঠিক বোঝা গেল না। কোনো কোনো পল্লীগীতিতে গোঁসাই মানে শেয়াল। বুড়োর গলা খুব বেসুরো নয়। অনেকদিন পরে পেটে ভাত পড়েছে বলেই বোধহয় গলা দিয়ে গান বেরিয়েছে। ক্ষুধার্ত মানুষও কি গান গায়?
সন্ধে হলো, এই গ্রামের কোথাও তো শাঁখ বাজল না। এই গ্রামের মেয়েরা উলু দেয় না? এ বাড়িটায় কোনো ঠাকুর দেবতার মূর্তি কিংবা ছবি দেখিনি। গ্রামটারও যতটুকু দেখেছি তার মধ্যে কোনো মন্দির চোখে পড়েনি। এ গ্রামটার এমনই দৈন্যদশা যে একটা মন্দিরও বানাতে পারেনি এরা? ডোবাটার ধারে তেঁতুল গাছতলায় সিঁদুর মাখানো পাথর পড়ে ছিল কয়েকটা।
আরও একটা ব্যাপার মনে পড়ল। কলকাতার খবরের কাগজ পড়লে মনে হয়, রাজনীতি এখন প্রত্যেক গ্রামে গ্রামে ছড়িয়ে গেছে। গ্রামে মারামারি–খুনোখুনি হলেই সেটা সি পি এম–কংগ্রেসের লড়াই। কিন্তু এখানে এদের সারাদিন কথাবার্তার মধ্যে একটাও তো রাজনীতির কথা শুনতে পাইনি, কারুকেই রাজনৈতিক কর্মী বলে মনে হলো না। অবশ্য এদের গালাগালির যে–রকম স্টক, তাতে যে–কোনো দলের হয়েই এরা তো গলাবাজি করতে পারত।
তাহলে এমন লক্ষ্মীছাড়া গ্রামও আছে, যেখানে এখনও রাজনীতি পৌঁছোয়নি, সরকারি প্রশাসনযন্ত্র কিছুই পৌঁছোয়নি, এমনকি ঠাকুর–দেবতারা পর্যন্ত আস্তানা গাড়তে আসেনি। এ গ্রামের লোকরা না খেয়ে থাকবে না তো কারা থাকবে? এ গ্রামে ছিটেফোঁটাও মধু নেই, তাই এদের কেউ গ্রাহ্য করে না।
কে যেন বলল, শবরদের গ্রামের অবস্থা এদের চেয়েও খারাপ? এর থেকেও খারাপ অবস্থা আর কী হতে পারে?
সারাদিন অসহ্য গরম, এখন গরম যেন আরও বেড়েছে। গ্রামের দিকে সন্ধে বেলা গরম বেশি লাগে। কাল রাতে আমি মশা টের পাইনি, আজ কানের কাছে পিনপিন করছে দু’একটা মশা। জুন মাস শুরু হয়ে গেছে, তবু বৃষ্টির দেখা নেই। এ বছর মেঘেরা কি পথ ভুলে গেল?
ঘামে আমার সমস্ত শরীর চটচট করছে। এদের গ্রামের ডোবাটায় এখনও কিছুটা জল আছে, এখন যদি ওরা একবার আমাকে স্নান করতে দিত!
ময়না এবার মুখ তুলে, হাত বাড়িয়ে নিল মগটা। ঢক ঢক করে খেতে লাগল জল। ঐ জলের মগটা আমার জন্য রাখা ছিল। আহা, বেচারার খুবই তেষ্টা পেয়েছিল। সেই যে ছেলেবেলা কার যেন গল্প পড়েছিলাম, ‘দাই নেসেসিটি ইজ গ্রেটার দ্যান মাইন!’ একটা বেশ আত্মত্যাগের আত্মপ্রসাদ ভোগ করা গেল।
সবটা জল খেয়ে ফেলল নাকি? ওকে জল খেতে দেখছি আর আমার গলাটা আরও বেশি শুকিয়ে কাঠ হয়ে যাচ্ছে। আমি দেখতে চাই কতক্ষণ পারা যায়। কষ্ট সহ্য করার মধ্যেও একটা অহমিকা থাকে।
ময়না মগটা নামিয়ে রেখে উঠে দাঁড়াল, তারপর দরজার গায়ে চাপড় মারতে মারতে বলতে লাগল, খুলে দাও, এই খুলে দাও!
দরজাটা বাইরে থেকে বন্ধ করে দিয়ে গেছে নাকি? কখন দিল, আমি খেয়ালও করিনি। ওদের একটা আক্কেল নেই? এই মুহূর্তে রতন ফিরে এলে রাগের চোটে আমায় নিয়ে যে কী করবে তা ভাবতেই পারছি না। অথচ সম্পূৰ্ণ বিনা দোষে…ময়নার গায়ে হাত ছোঁওয়ানো তো দূরের কথা, আমি ওর দিকে ভালো করে তাকাইনি পর্যন্ত।
বিনা দোষে…আমি এ পর্যন্ত যত রকম শাস্তি পাচ্ছি, সবই তো বিনা দোষে! শুধু একটিই ভুল হয়েছিল, গোবিন্দর নামটা উচ্চারণ করা। নইলে এই সময়ে আমি রাঁচিতে ঘুরে বেড়াচ্ছি। অবশ্য তপনের বড়মামার উইলটা না নিয়ে রাঁচি পৌঁছেও কি কিছু লাভ হতো?
ময়না দরজায় ধাক্কা দিয়েই চলেছে। কেউ শুনতে পাচ্ছে না নাকি? কাছাকাছি কেউ নেই, সেই বৃদ্ধেরও গান বন্ধ হয়ে গেছে।
ময়না এবার আমার দিকে কয়েক পলক তাকিয়ে থেকে করুণভাবে বলল, দরজাটা খুলে দিতে বলো না!
হায়রে আমার পোড়া কপাল! এ যে ভিক্ষুকের কাছে ভিক্ষে চাওয়া! আমার অবস্থা ময়নার চেয়েও অনেক খারাপ। ময়না এ গ্রামের বউ, তার ওপর ওদের সন্দেহ হলেও ওকে কেউ মেরে ফেলার কথা বলেনি। কিন্তু আমার যে এরমধ্যে অন্তত পাঁচবার মৃত্যুদণ্ড হয়ে গেছে!
ময়না আবার বলল, দরজাটা খুলে দিতে বলো না! আমার কষ্ট হচ্ছে!
আমার যে–টুকুও বা বেঁচে থাকার আশা আছে, ময়নার একটি মুখের কথায় তা শেষ হয়ে যেতে পারে। দরজা খোলার পর ময়না যদি একটিবার মিথ্যে করে বলে, এই লোকটা আমার কাপড় ধরে টেনেছে, তাহলেই আর দেখতে হবে না, এ গ্রামের সব পুরুষরা ঝাঁপিয়ে পড়বে আমার ওপর, টুকরো টুকরো করে ছিঁড়ে ফেলবে।
কিন্তু আমার ভয়–টয়গুলো কী করে যেন কমে যাচ্ছে। আজ সকালবেলার তুলনায় আমি এখন অনেক সাহসী।
গম্ভীর ভাবে ময়নাকে বললাম, তুমি দরজার কাছ থেকে সরে এসো, আমি দেখছি!
ময়না আবার দেয়াল ঘেঁষে দাঁড়াল, আমি দরজাটার ওপর দুম দুম করে কিল মারতে লাগলাম বেশ জোরে জোরে। সারাক্ষণ এই বাড়ির কাছাকাছি অনেককে জটলা করতে দেখেছি, এখন একজনও কি নেই?
ময়নার দিকে ফিরে আমি বললুম, কেউ যে খুলছে না!
ময়না বলল, আমার যে বড্ড কষ্ট হচ্ছে। পেট ব্যথা করছে! খুব পেট ব্যথা করছে।
এবার আমি দড়াম দড়াম করে কয়েকটা লাথি মারলাম দরজায়। ওপরের দেয়াল থেকে খানিকটা মাটির চাপড়া খসে পড়ল। আর কয়েকবার এরকম লাথি কষালে দরজাটা যদিও বা না ভাঙে, দেয়ালটা ভেঙে পড়তে পারে।
ঝনাৎ শব্দে বাইরে থেকে শেকলটা খুলে যাবার শব্দ হলো। আমি সরে দাঁড়ালাম। দরজার ওপাশে সেই রোগা বউটি।
সে কিছু বলার আগেই আমি রুক্ষ কণ্ঠে বললুম, দরজা বন্ধ করে রেখেছ কেন? এই মেয়েটির যে পেট ব্যথা করছে!
ময়না ছুটে বেরিয়ে গেল, একটু পরেই শুনতে পাওয়া গেল তার ওয়াক– ওয়াক বমির শব্দ। রোগা বউটি আর একবার এ ঘরে এসে নিয়ে গেল জলের মগটা।
ময়নাকে আর ওরা এ ঘরে ফিরিয়ে আনল না। আমার সামনে পড়ে আছে দীর্ঘ একটা রাত্রি। আমার জীবনে কি এই রাতটা ভোর হবে? থেকে থেকেই মনে হচ্ছে, কালকের রাতটার চেয়ে আজকের রাত অনেক বেশি সঙ্কটজনক!
ঝিম মেরে বসে থাকা ছাড়া আর কোনো কাজ নেই। কোথাও আলো জ্বলেনি, তাই বাইরে কিছুই দেখা যায় না। দরজা খোলা, কাছাকাছি দু’একটি নারী ও বৃদ্ধ ছাড়া আর কেউ নেই, এখন একবার পালাবার চেষ্টা করা যায়। কিন্তু উৎসাহ পাচ্ছি না। যে–কোনো অবস্থাতেই, যে–কোনো মানুষের বেঁচে থাকার একটা ইন্‌সটিংক্‌ট থাকে, আমি আমার মস্তিষ্কে সেই ইন্‌সটিংকটের কোনো তাড়া অনুভব করছি না। তাহলে নিশ্চয়ই এভাবে পালিয়ে বাঁচা যাবে না। এই ঘরটার মধ্যে তবু সুশীলাদির প্রশ্রয়ে বেঁচে থাকা যাচ্ছে, একবার পালাবার চেষ্টা করে ধরা পড়লে আর আমাকে ফিরিয়ে আনবে না এ ঘরে।
খানিকবাদে বাচ্ছাদের গলার আওয়াজ পাওয়া গেল। তারা দল বেঁধে ফিরছে। বেশ হাসিখুশিতে আছে মনে হচ্ছে। খুব কাছাকাছি আসার পর শুনতে পেলুম, বাচ্ছাগুলো খিচুড়ি নিয়ে আলোচনা করছে। কে কতবার খিচুড়ি নিয়েছে, একজন কার শালপাতা ফুটো হয়ে গিয়েছিল, সে চেটে নিয়েছে মাটি থেকে, আজকের মতন এত ভালো খিচুড়ি ওরা জীবনে খায়নি….ইত্যাদি।
এতক্ষণে বোঝা গেল রহস্যটা!
দূপুরের রান্না হয়েছিল সুশীলাদির বাড়িতে, এবেলার রান্না হয়েছে আর একটা কোনো বাড়িতে। তাই সবাই আগে থেকে সেখানে ভিড় জমিয়েছিল। খাওয়ার আগে রান্নার গন্ধ উপভোগ করা একটা উপরি পাওনা।
বাচ্ছাদের ব্যাচ আগে খাইয়ে দিয়ে এখন বসবে পুরুষরা। আমি যেন দৃশ্যটি পরিষ্কার দেখতে পাচ্ছি। পুরুষরা শালপাতার থালা সামনে নিয়ে অধৈর্য হয়ে বসে আছে। ভাত আর ডাল আলাদা রান্না করার চাইতে খিচুড়িই তো ভালো, যদি তার মধ্যে কয়েকটা আলু আর গোটা পেঁয়াজ ফেলে দেওয়া যায়…গরম খিচুড়ির মতন সুস্বাদু আর কিছু হতে পারে না…
ময়নাকে ওরা একটু খিচুড়ি খেতে দেবে বোধহয়। আহা ওর বমি হয়ে গেল, এর পরেও খাওয়ার রুচি থাকবে কী? ময়নার কোনো বাচ্চা–কাচ্চা নেই নিশ্চয়ই, থাকলে সে প্রসঙ্গ উঠতই। ছেলেপুলে এখনো হয়নি বলেই তার স্বাস্থ্যটি ভালো আছে। এখনই কি সে সদ্য সন্তানসম্ভবা?
আমি দুপুরে ভাত–ডাল ফিরিয়ে দিয়েছি বলে রাত্তিরে গরম খিচুড়ি যদি দিতে আসে, তাও কি প্রত্যাখ্যান করব? ততটা মনের জোর থাকবে তখন? ধুৎ, আগেই এসব ভাবছি কেন, হয়তো আমাকে দেবেই না! গোবিন্দ, ভবেনরা টের পেয়ে গেলে কিছুতেই আমাকে দিতে দেবে না। তার চেয়ে খিচুড়ির চিন্তাটা মুছে ফেলাই ভালো।
প্যান্টটা আলগা আলগা লাগছে কোমরে। দেড়দিন না খেয়ে থাকলেই কি কেউ রোগা হয়ে যায়? অসুখ–বিসুখের সময়েও এতক্ষণ একটানা কিছু না খেয়ে থাকার অভিজ্ঞতা আমার আগে হয়নি জীবনে। তবে, এখনও আমি খেতে না– পাওয়া দলের মানুষ নই, স্বেচ্ছায় অনশনকারীদের একজন। ইচ্ছে করলে দুপুরে তো আমি উপোস ভাঙতে পারতুম!
খিচুড়ি সাধারণত বর্ষার দিনে খায়, এই গরমে…। দুর্দান্ত ভালো খিচুড়ি খেয়েছিলাম একবার হলদিয়ায় এক বন্ধুর কোয়ার্টারে। পাতলা খিচুড়ি, তার সঙ্গে একটু মাখন আর গলদা চিংড়ির মুড়ো ভাজা। গলদা চিংড়ির অনেক দাম, আমার বন্ধুটি বাজার থেকে শুধু মুড়ো কিনে এনেছিল। সাহেবরা চিংড়ি খায়, কিন্তু মুড়ো খায় না, সাহেবরা কী বোকার জাত, গলদা চিংড়ির মাথার ঘিলুর যে কী স্বাদ তা বুঝলই না! আর একবার মনে থাকার মতন খিচুড়ি খেয়েছিলুম কোনারক মন্দিরের কাছে একটা ছোট হোটেলে। ওড়িয়ারা চমৎকার খিচুড়ি রাঁধে। নড়বড়ে কাঠের টেবিলে খেতে দিয়েছিল, কিন্তু খিচুড়ি যে রেঁধেছিল সে একেবারে আর্টিস্ট! আমার মা–ও খুব ভালো খিচুড়ি রাঁধে, শীতকালের খিচুড়ি, তার মধ্যে বড় বড় ফুলকপির টুকরো, কড়াইশুটি, সেই সঙ্গে বেগুন ভাজা আর পার্শে মাছ –ভাজা…
একী, আমার খিচুড়ির কথা ভুলে থাকার কথা ছিল না? মায়ের রান্না খিচুড়ির কথা মনে পড়তেই জিভে জল এসে যাচ্ছে। সারাদিন জল খাইনি তবু এখনো জিভে জল আসে কী করে!
এক ঘণ্টা বাদে আমার ডাক পড়ল!
ছেলেবেলায় মামাবাড়িতে একবার একটানা চার মাস ছিলুম। চার মামাদের একত্র সংসারে সবশুদ্ধু উনিশ কুড়িজন লোক, তার মধ্যে আট–নটি কিশোর– কিশোরী ও শিশু। বড়মামা ছিলেন পড়াশুনোর ব্যাপারে খুব কড়া। বিকেল শেষ হলেই আমাদের দোতলার একটা বড় ঘরে পড়তে বসিয়ে দিতেন। বাইরের মাস্টার আসার কোনো ব্যাপার ছিল না, একটু বড়রা তাদের ছোটদের পড়াবে। সেই অনুসারে শাস্তির অধিকারও ছিল। যেমন আমাকে পড়াতে পড়াতে গাঁট্টা মারত আমার থেকে দু’বছরের বড় মানুদি, আবার মানুদি নিজের পড়া না পারলে তাকে চাঁটি মারত ফুলদি, আর ফুলদির বেণী ধরে টানত কান্তিদা। এক সময় বড়মামা সেই ঘরে ঢুকে কান্তিদার কান মুলে দিতেন।
খাওয়ার জন্য ডাক না পড়লে আমাদের ছুটি হতো না। আমরা অধীরভাবে সেই ডাকের প্রতীক্ষায় থাকতুম। রান্না হতো একতলার রান্নাঘরে। একসময় সে ঘরের বাইরে এসে বিনোদ ঠাকুর হাঁক দিয়ে বলত, ওগো খোকা–খুকুরা, খাবার দেওয়া হয়েছে, নীচে এসো গো! অমনি আমরা ডাক পড়েছে, ডাক পড়েছে, বলে চেঁচিয়ে উঠে বই–খাতা ছড়িয়ে, দুদ্দাড় করে ছুটে যেতুম সিঁড়ি দিয়ে।
রোগা বউটি এসে বলল, তোমায় ডাকছে।
তখুনি আমার মনে হলো, খিচুড়ি খাওয়ার আসরে আমাকে ডেকে পাঠানো হয়েছে। যদি ওরা আমাকে সসম্মানে পংক্তি ভোজনে ডাকে, তাতে আমার আপত্তি করার কী আছে?
রোগা বউটির পেছন পেছন বেরিয়ে এলুম ঘর থেকে। মাঝখানের ঘরটায় কেউ নেই, তারপরের ঘরটায় কয়েকটি বাচ্ছা গড়াগড়ি দিচ্ছে মেঝেতে, আর কিছু একটা মজায় সবাই মিলে হাসছে খিলখিল করে। শুধু দু’বেলা দুটি ভাত আর খিচুড়ি খাওয়াতেই এত আনন্দ! আর, কলকাতায় কত বাড়ির বাচ্ছাদের দেখেছি, কিছু খেতেই চায় না। খেলনা দাও রে, গল্প বলো রে, গান শোনাও রে, তবু তারা দুধের বাটি থেকে মুখ ফিরিয়ে নেবে, ঠেলে সরিয়ে দেবে আপেল– মর্তমান কলা, মায়েরা তাদের জোর করে মুরগির ডিমের হাফ বয়েল খাওয়াতে গেলে তারা বলবে, নাঁ ডিম খাঁবো নাঁ!
বাইরে ছাই ছাই রঙের জ্যোৎস্না উঠেছে এতক্ষণে। রোগা বউটি আমাকে মিনিট পাঁচেক হাঁটিয়ে নিয়ে গেল। তারপর দেখি রাস্তার মাঝখানেই একটা জটলা। কাছাকাছি যেতেই সুশীলাদি, মেজ কাকা, গোবিন্দদের কয়েকজনকে চিনতে পারলুম।
তারা উত্তেজিত ভাবে কিছু একটা আলোচনা করছিল, আমাকে দেখে একসঙ্গে চুপ করে গেল সবাই। কয়েকজন টান দিতে লাগল বিড়িতে।
বড়কাকা একটু গলা খাঁকারি দিয়ে বলল, বাবু, এবারে তুমি চলে যাও। তোমারে আর ধরে রাখা হবে না। তুমি যেখানে খুশি চলে যেতে পারো।
সুশীলাদি বলল, এরা তোমারে ছেড়ে দিচ্ছে। তুমি চলে যাও—ভয় নেই, কেউ পেছন দিক থেকে গিয়ে তোমাকে মারবে না!
ঘটনার এমন আকস্মিক পরিবর্তনে আমি বিমূঢ় হয়ে গেলুম। মাঝখানে হঠাৎ এমন কী ঘটল যাতে এরা আমাকে এমন বেকসুর খালাস দিয়ে দিল? নাকি এটা একটা নতুন ফাঁদ?
এদের মধ্যে একমাত্র সুশীলাদির সঙ্গেই আমার যেন একটা আত্মীয়তার বন্ধন তৈরি হয়ে গেছে। আমি তার দিকে চোখ ফেলে বললুম, কী হয়েছে, সুশীলাদি?
সুশীলাদি কিছু উত্তর দেবার আগেই ভবেন দাঁত খিঁচিয়ে বলল, ফের আবার কথা বাড়াচ্ছিস কেন রে, শালা? তোর সাতপুরুষের ভাগ্যি যে তোকে ছেড়ে দেওয়া হচ্ছে। এখন যা ভাগ!
আমি তবু সুশীলাদির দিকে তাকিয়ে বললুম, ছেড়ে দিলেই বা আমি যাব কী করে, রাস্তা চিনি না, এই অন্ধকারের মধ্যে…
আবার ভবেন বলল, বা…লবাব পুত্তুর! রাস্তা দেখাবার জন্য সঙ্গে লোক দিতে হবে? আমরা মরছি নিজেদের জ্বালায়।
বড়কাকা বলল, তুমি বাবু এখন যাও…
সুশীলাদি বলল, কাল যে ডোবার পাশ দিয়ে এসছিলে, তার ডান ধার দিয়ে ডাঙা জমি ধরে ধরে যাবে, তারপর নদীটা পেয়ে যাবে। সেই নদী ধরে ধরে পুব মুখে সোজা যাবে, একটুখানি জঙ্গল পার হলে পাকা রাস্তা দেখতে পাবে তবে শবরদের সামনে পড়ে যেওনি যেন। ওরা খুব ক্ষেপে আছে। ওরা ভদ্দরলোকের ছেলে দেখলে সন্দো করবে।
ভবেন বলল, শবরদের হাতে পড়ে ওর যদি কিছু হয় তার জন্য আমরা দায়িক হবো না। সে ও নিজে বুঝুক। যা যা যা যা, দূর হয়ে যা!
আর বাক্যব্যয় না করে আমি পেছন ফিরে হাঁটতে লাগলুম। আমার ইন্‌সটিংকট এখনো সাড়া দিচ্ছে না। এই কি মুক্তি, তাহলে আনন্দ হচ্ছে না কেন? পা দুটো ছুটতে চাইছে না কেন? গোবিন্দ ওখানে দাঁড়িয়ে আছে, অথচ সে একটাও কথা বলেনি। গোবিন্দ এত সহজে আমাকে ছেড়ে লি?
খানিকটা গিয়ে থমকে দাঁড়ালুম। আর একটা কথা মনে পড়ে গেল। এ অবস্থায় তো আমার যাওয়া চলে না। সঙ্গে সঙ্গে ফিরলুম আবার।
কাছাকাছি গিয়ে শুনতে পেলুম, ভবেন বলছে, হাতিবাড়ি…ওদিককার জঙ্গলে যদি যাও, ঐ জায়গাটা বাংলার বাইরে, ওখানে বাংলার পুলিশ যাবে না। ঐ জঙ্গলটা —বাংলা–বিহার–উড়িষ্যা এই তিনটে রাজ্যের কোথায় একটা খোঁচ মতন, ওদিকে কোনো পুলিশ টুলিশই যায় না কক্ষনো। শবররাও ঝাড়গ্রামের জঙ্গল ছেড়ে বেরোয় না।
গোবিন্দ বলল, হাতিবাড়ির জঙ্গল তো এখেন থেকে দশ–বারো ক্রোশ দূর! : বড়কাকা বলল, না, পাঁচ–ছ’ ক্রোশের বেশি হবে না। আর একটা কথা কী জানিস, ওদিকটায় গেলে মোটামুটি জঙ্গলে জঙ্গলে যাওয়া যাবে। ঐ নদীতে জল আছে। তেষ্টায় অন্তত মরতে হবে না।
আমি চুপ করে শুনতে লাগলুম এক জায়গায় দাঁড়িয়ে। হাতিবাড়ি জায়গাটা আমার চেনা। একবার ওখানকার বাংলোতে থেকেছি। সুবর্ণরেখা নদীর ধারে অপূর্ব জায়গা। ভবেন ঠিক বলেছে, ঐখানে খানিকটা জঙ্গলের মতন আছে। ঐ বাংলোয় যেতে গেলে পশ্চিমবাংলা পেরিয়ে বিহারে ঢুকে, একটু পরেই উড়িষ্যার মধ্যে পড়ে আবার পশ্চিমবাংলায় ফিরে আসতে হয়।
কিন্তু এরা গ্রাম ছেড়ে জঙ্গলে চলে যেতে চাইছে কেন?
ভবেন চোখ তুলে আমাকে দেখতে পেয়ে বলল, আরে, ঐ শুয়োরের বাচ্ছাটা এখনও দাঁড়িয়ে আছে কেন? এই হারু, এই সুবল, ওটাকে প্যাদাতে প্যাঁদাতে হাটিয়ে দে তো! একদম মাঠ পার করে দে!
আমি তবু এগিয়ে এসে বললুম, আমাকে কাগজটা ফেরৎ দাও। ছোট বাক্সের মধ্যে যে কাগজটা ছিল।
গোবিন্দ গম্ভীর ভাবে বলল, সে কাগজ আমার কাছে নেই!
ভবেন মুখ ভেঙচে বলে উঠল, ঠিক জানি, শালা ঐ উইল থেকে কমিশ পাবে।…ছেলে, তোর এখনও এত নোলা? তোর পেন্টুলুন খুলে নিইনি সে যথেষ্ট!
একটি ঢ্যাঙা কিশোর ও একটি খোঁচা খোঁচা দাড়িওয়ালা লোক দু’পাশ থেকে এসে আমার হাত চেপে ধরল।
আমি দৃঢ় ভাবে বললুম, ঐ কাগজটা না নিয়ে আমি যাব না। ওটা রেখে তোমাদের কোনো লাভ নেই।
সুশীলাদি বলল, দে গোবিন্দ, দিয়ে দে না কাগজটা!
বড়কাকা বলল, হ্যাঁ, দিয়ে দে। কাগজ চেপে কী হবে?
গোবিন্দ বলল, সে কাগজ আমার কাছে নেই। কাল রাত্তিরে জঙ্গলে ফেলে দিয়েছি। বাক্সটাও ফেলে দিয়েছি।
আমি জানি, এটা সম্পূর্ণ মিথ্যে কথা। দুপুরে ভবেন যে–ভাবে উইলটা সম্পর্কে কথা বলছিল, তাতে বোঝা গিয়েছিল, সেটা সে একটু আগেই দেখেছে। গোবিন্দ নিছক অকারণেই সেটা ফেরৎ দেবে না। এটাও তার আমার ওপর একটা প্ৰতিশোধ!
আমি আবার অনুরোধ করলুম, দাও! ওটা দিলেই আমি চলে যাব!
গোবিন্দ এবার এগিয়ে এসে আমার বুকে এক ধাক্কা মেরে বলল, আর একটা কথা বললে পুঁতে ফেলব! বিদেয় হ এখেন থেকে! তোর যেখানে খুশি যা! ইচ্ছে করলে তোর পুলিশ বাবাদের কাছে যা মনে চায় বলতে পারিস। আমরা পরোয়া করি না!
সুশীলাদিও এবার খানিকটা বিরক্তির সঙ্গে বলল, আর কেন ঝামেলা করছ? বলছে তো কাগজটা নেই। এবার তুমি চলে যাও।
আমাকে যে–দু’জন ধরে আছে, তারা এবার পেছন দিকে ঠ্যালা মারতে লাগল। আর উইলটা ফেরৎ পাবার কোনো আশা নেই।
সুশীলাদি আমার হাত–ধরা দু’জনকে বলল, এই, ছেড়ে দে। মারধোর করবিনি। তোরা ইদিকে আয়, ও নিজের মনে চলে যাক।
আমি আস্তে আস্তে হাঁটতে শুরু করলুম। ওরা আমাকে ছেড়ে দেবার পরেও আমি জোর করে তো আর এখানে থেকে যেতে পারি না! অনেক ছিঁচকে চোর, পকেটমারকে জেল থেকে মুক্তি দেবার পরেও তারা আবার জেলখানায় ফিরে আসতে চায়। কারাগারেই তারা ভালো থাকে।
আমি নিজে কোনোক্রমে পালাতে পারলেও একটা আনন্দ–গর্ব বোধ করতে পারতুম। কিন্তু এরকম বিনা ভূমিকায় মুক্তি দেওয়াটা যেন কী রকম অপমানজনক লাগছে। বন্দী হিসেবে আমার গুরুত্ব হঠাৎ এত কমে গেল ওদের কাছে?
ডোবার ধারে তেঁতুলতলাটুকু পর্যন্ত আমার চেনা। ডোবাটার উল্টো দিকে উঁচু বাঁধে লাইন দিয়ে দাঁড়িয়ে আছে চারটি ছায়ামূর্তি। এদিকে পেছন ফেরা। ওরা দূরে কোনো কিছুর ওপর নজর রাখছে। এদের গ্রামে চাল আছে খবর পেয়ে শবররা কি এই গ্রাম আক্রমণ করবে? পাশাপাশি গ্রামে হাওয়ায় কথা চালাচালি হয়ে যায়। এই আংড়া গ্রামের মানুষ আজ দু’বেলাই খাবার খেয়েছে, ভাত ও খিচুড়ি, এই খবর জেনে অন্য গ্রামের অভুক্ত মানুষেরা ক্ষেপে উঠবে না?
শবরপল্লী কোনদিকে তা আমি জানি না। এইসব নিরীহ চাষীদের চেয়ে শবররা আরও হিংস্র হওয়া স্বাভাবিক। শবররা একসময় ছিল শিকারী, এখন শিকার করার মতন জন্তু জানোয়ার আর নেই। জঙ্গল থেকে এটা ওটা কুড়িয়ে এনে খায়। জঙ্গলও তো দ্রুত শেষ হয়ে আসছে। এখন শবরদের মধ্যে কেউ কেউ জনমজুরি খাটে, ঘাসের চাটাই, ঝুড়ি বোনে। জমি থেকে ফসল না উঠলে কে চাটাই ঝুড়ি কিনবে, কেউ–বা জনমজুর খাটাবে!
আমি শার্টটা আনিনি, চটি জোড়াও আনিনি। রোগা বউটি যখন আমায় ডেকে নিয়ে এলো, তখন আমার বদ্ধমূল ধারণা হয়ে গিয়েছিল যে আমি খিচুড়ি খাওয়ার নেমন্তন্ন পেয়েছি। ওরা এমন চশমখোর, আমাকে মুক্তি দেবার সিদ্ধান্ত নেবার পরেও একপাতা খিচুড়ি খেতে দিল না?
শরীরটা এখন সত্যিকারের দুর্বল লাগছে। কতদূর হাঁটতে হবে? ছেড়েই যখন দিল, তখন আমার শার্ট আর চটি জোড়া ফেলে আসার কী মানে হয়? এখন চাইলে ওরা ফেরৎ দেবে না। আবার ফিরে যাব? ওরা ভাববে লোকটা কী হ্যাংলা, জীবনটা ফিরে পেল, তবু সামান্য জামা–জুতোর লোভ ছাড়তে পারল না! নাঃ, আমি এতটা নীচে নামতে পারি না।
শুধু একটা প্যান্ট পরা, খালি গা, খালি পা, এই অবস্থায় আমায় কেউ দেখলে ভদ্দরলোক বা শহরের লোক বলে কি চিনতে পারবে! গ্রামের অনেক ছেলেই ইদানিং প্যান্ট পরে। বাসে আসতে আসতেই এক জায়গায় রাস্তার ধারে দেখেছিলুম, দুটি ছোকরা এক পাল ছাগল নিয়ে যাচ্ছে, দু’জনের পরনে প্যান্ট, হাঁটু অবধি গোটানো
আমিও প্যান্ট গুটিয়ে নিলাম হাঁটু অবধি। এবার? মুখে কি একটা শহুরে ছাপ পড়ে গেছে? মুখে আর চুলে খানিকটা ধুলো মেখে নিলে কেমন হয়? এবার হয়তো লোকে আমাকে পাগল ভাববে। পাগলের সাত খুন মাপ!
অন্ধকারে শুকনো পাথুরে জমির ওপর দিয়ে হাঁটতে হাঁটতে আমার আর একটা চিন্তা মাথায় এলো। যদি কোনোক্রমে আমি বড় রাস্তাতে পৌঁছোতেই পারি, পকেটে একটাও পয়সা নেই, কলকাতায় বা রাঁচির দিকে যাব কী করে? উইলটা না নিয়ে রাঁচি যাবার কোনো মানে হয় না। উইলটা পাঠানো নিশ্চয়ই খুব জরুরি ছিল, তপনের বড়মামা হয়তো খুব অসুস্থ, দু’একদিনের মধ্যে যদি তিনি মারা যান, তাহলে তিনি আর সই করতে পারবেন না। তপনের বোধহয় কিছু ভাগ– টাগ পাবার কথা ছিল, তপন তাহলে আমাকে তুলোধোনা করবে!
কিন্তু আমি ভিকটিম অফ সারকামস্টান্সেস। তপনের কাছে অবিশ্বাসের কাজ তো কিছু করিনি। তবু মুশকিল হচ্ছে এই, তপন হয়তো সবটাই আমার বানানো একটা রোমহর্ষক গল্প বলে ধরে নেবে। আগে কিছু কিছু গল্প বানিয়েছি বটে, এখন এই কঠোর সত্যটাই কেউ বিশ্বাস করতে চাইবে না।
সে যাই হোক, এখন কলকাতায় ফেরা ছাড়া আমার গতি নেই। গাড়ি ভাড়া পাব কোথায়? বড় রাস্তায় কোনো গাড়ি থামিয়ে লিফ্‌ট চাইতে হবে। আমার এই চেহারা দেখে কেউ আমায় বিশ্বাস করবে? কিংবা যদি পুলিশের হাতে ধরা পড়ি…তখন বাঁচবার একটিই উপায়, গড়গড় করে ইংরিজি বলা। ইংরিজিকে সবাই সম্মান করতে বাধ্য।
ইংরেজ চলে গেছে এদেশ থেকে, ফেলে গেছে তাদের এঁটো করা ইংরিজি। সেই এঁটো ইংরিজি ও ছিবড়ে ইংরিজিপনা নিয়েই চলছে গোটা দেশটা। এদেশের রাষ্ট্রপতি ভালো ইংরিজি না জানলে তাঁকে নিয়ে ঠাট্টা করা হয়!
এই রাতে বড় রাস্তায় পৌঁছলেও আমাকে দেখে কোনো গাড়ি থামবে না। আমি একা মাঝ রাস্তায় দাঁড়িয়ে হাত তুলে লরি বা প্রাইভেট কার থামাবার চেষ্টা করলে তারা বরং রাগের চোটে আমাকে চাপা দেবার চেষ্টা করবে। গাড়িওয়ালাদের কাছে রাত্তিরের দিকে কোনো রাস্তাই নিরাপদ নয়। এই তো কয়েকদিন আগেই পুরুলিয়ার রাস্তায় এক মন্ত্রীর গাড়ি ডাকাতরা আটকেছিল। মন্ত্রীর গাড়ি বলে তারা চিনতে পারেনি অবশ্য। মন্ত্রীর সঙ্গের আমর্ড গার্ড গুলি চালাতে শুরু করলেই তারা পোঁ পাঁ দৌড় দেয়।
এদেশের অধিকাংশ ডাকাতও এখন এমনই গরিব যে তাদের বন্দুক কেনারও পয়সা নেই। কিংবা, যাদের বন্দুক নেই, তাদের কি সত্যিকারের ডাকাত বলা যায়?
সুশীলাদির নির্দেশ মতন এগিয়ে আমি নদীর পথটা পেয়ে গেলাম। আকাশের যা ময়লা ময়লা চেহারা তাতে কোনটা পুব দিক আর কোনটা পশ্চিম দিক, তা বোঝা দুষ্কর। তবে কাল কোনদিক থেকে এসেছি তা অনেকটা আন্দাজ করতে পারছি।
জিরোবার জন্য একটা পাথরের ওপর বসলাম। পাথরটাকে দেখতে অনেকটা প্রকাণ্ড কচ্ছপের মতন। দূরে দেখা যাচ্ছে আকাশের নীচে গাঢ় অন্ধকার বনরেখা ঐ জঙ্গলটা পার হতে হবে। আংড়া গ্রামের মানুষ সত্যিই আমাকে ছেড়ে দিল? আজ রাতটা নিয়ে আমি এত ভয় পাচ্ছিলুম, অথচ এত সহজেই পাওয়া গেল স্বাধীনতা!
সভ্য জগতে পৌঁছোতে পারলে প্রথমেই আমার দরকার এক কাপ চা ও একটি সিগারেট। তারপর সাবান মেখে স্নান। একটা ধোপা বাড়ির কাচা পাজামা। নিজের গায়ের ঘামের গন্ধে আমার নিজেরই ঘেন্না লাগছে। শহুরে সমাজে জন্মেছি, সভ্যতার সব উপকরণে অভ্যস্ত হয়ে গেছি, তাতে দোষেরও তো কিছু নেই, মানুষ তো সভ্যতার দিক থেকে পিছিয়ে যেতে পারে না!
মানুষ বললে অবশ্য গোটা মানব সমাজকেই বোঝায়। যদিও এই আংড়ার মতন অনেক গ্রামের মানুষের কাছে সভ্যতার ছিটেফোঁটাও প্রায় পৌঁছোয়নি। এমনই হতচ্ছাড়া এই গ্রাম যে কারুর একটা সাইকেল নেই, একটা ট্রানজিস্টার রেডিও পর্যন্ত নেই। সারা বছর ধরে প্রত্যেকদিন শুধু খাওয়ার চিন্তা। জন্তু– জানোয়াররাও তাই–ই করে।
একটু হাওয়া নেই, গরমে সারা গা জ্বলছে। নদীতে যদি জল থাকত, আমি প্যান্ট খুলে গা ডুবিয়ে দিতাম।
শীতকালে আমি এই আংড়া গ্রামে একবার বেড়াতে আসব। বাচ্চাদের জন্য আনতে হবে কয়েকটা খেলার বল, সুশীলাদির জন্য একখানা শাড়ি। আর গোটা কুড়ি টাকার চকলেট। এদের ভাত খাওয়াবার সাধ্য আমার নেই, তবু একটা অন্তত নতুন জিনিস তো খাওয়ানো যেতে পারে। সেটা ওদের নিশ্চয়ই মনে থাকবে অনেকদিন। ভবেনকে যদি তখন দেখতে পাই, ওর গালে কষাবো একটা থাপ্পড় হ্যাঁ, মারবই। গোবিন্দর সঙ্গে সারা জীবনে আর আমি কথা বলব না ঠিক করে ফেলেছি। আমার ওপর ওর এত রাগ, প্রেমে ব্যর্থ হয়েছে বলে কি সে মাথা কিনে ফেলেছে নাকি? ওরকম অনেকেই প্রেমের জন্য দুর্ভোগ সহ্য করে, আমাকে এরকম সইতে হয়নি?
দূরে কয়েকটা বিন্দু বিন্দু আলো দেখে আমার শরীরে আবার একটা ঝাঁকুনি লাগল। আলো না আগুন? বিন্দুগুলো নড়ছে। ওখানে মানুষ রয়েছে, মানুষের হাতে মশাল বা জ্বলন্ত কাঠ।
ওরা কি শবর? কী খুঁজছে, নিশ্চয়ই আমাকে নয়!
রাত্তিরের মাঠে দু’চারটে ইঁদুর বা সাপ বেরোয়। অনেক আদিবাসী ইঁদুর বা সাপও খায়। খিদের জ্বালায় ওরা সেইসব খুঁজতে বেরিয়েছে?
আলোগুলো যেন এগিয়ে আসছে এদিকে। ওরা জাত–শিকারী, লুকোবার চেষ্টা করলেও দেখে ফেলবে আমাকে। ডান দিকে খাঁ খাঁ মাঠ পড়ে আছে, ঐ দিকে গেলে হয়তো আমি বড় রাস্তা থেকে আরও অনেক দূরে সরে যাব, তবু ঐ দিকে দৌড়োনো ছাড়া গতি নেই।
আত্মরক্ষার প্রবৃত্তিতে আমার শরীর সজাগ হয়ে গেল। শবররা আমার শত্রু নয়, আমিও ওদের শত্রু নই, কিন্তু তা বোঝাবুঝির আগেই যদি ওরা আমার বুকে তীর মারে!
পেছন দিকে আর একটা শব্দ শুনে চমকে উঠলুম। মানুষের ছুটে আসার শব্দ। একজন দু’জন নয়, অনেক মানুষ। গোটা আংড়া গ্রাম যেন ধেয়ে আসছে আমার দিকে। ওরা আবার মত পালটেছে? আবার ধরতে আসছে আমাকে? এবার ধরতে পারলে কি আর এক মিনিটও বাঁচিয়ে রাখবে?এটাই হাতিবাড়ির জঙ্গল কি না তা আমি জানি না। কোথাও কোনো আলো নেই, আকাশ অদৃশ্য।
শুকনো পাতার ওপর শুয়ে শুয়ে, শরীরে এত ক্লান্তি, তবু ঘুম আসে না। মাঝে মাঝেই গা চুলকোচ্ছে। ঠিক পিঁপড়ে নয়, অন্য কোনো পোকা। গায়ের ওপর দিয়ে যদি একটা সাপও চলে যায়, তাতেও তো করার নেই কিছুই। একটাই সান্ত্বনা, সাপেরা নাকি নিজে থেকে কামড়ায় না।
আমার আর দৌড়োবার শক্তি নেই। খিদেয় আমার দু’একটা নাড়ি–ভুঁড়ি হজম হয়ে গেছে বোধহয়। তেষ্টার চোটে শুধু গলা শুকিয়ে যায়নি, আমার হৃৎপিণ্ডটাও শুকিয়ে কুঁকড়ে গেছে খানিকটা।
কাছাকাছি শুয়ে আছে আরও কেউ কেউ। কারুর কারুর নিঃশ্বাসে ঘুমের শব্দ। ওদের অভ্যেস আছে, ওরা মাটিতে শুয়েও ঘুমোতে পারে।
আমি আংড়া গ্রামের লোকদের হাত এড়াতে পারিনি। একটা বিশাল বেড়াজালের মতন লাইন করে ওরা ছুটে আসছিল। আমি এদিক ওদিক দৌড়োদৌড়ি করেও পুকুরের মাছের মতন সেই জালে পড়ে গেছি।
কিন্তু আর একটা বড় চমক আমার জন্য অপেক্ষা করছিল তখন।
আমাকে বাগে পেয়েও কেউ আমাকে ধরবার চেষ্টা করল না। কেউ গ্রাহ্যই করল না আমাকে। যেন আমি একটা মাঠের মধ্যে গাছ, আমাকে এড়িয়ে দৌড়োতে লাগল ওরা।
আমি কয়েক মুহূর্ত হতভম্ব হয়ে দাঁড়িয়ে ছিলুম। ওরা আমার জন্য ছুটে আসেনি! তার মানে আরও বড় কোনো বিপদ ওদের তাড়া করেছে। পুরো গ্রামের মানুষ বাড়িঘর ছেড়ে পালাচ্ছে।
আমার পক্ষে তখন একটিই সিদ্ধান্ত নেওয়া সম্ভব। এই অন্ধকার মাঠের কোন্ দিকে কী বিপদ তা আমার জানা নেই। আংড়া গ্রামের মানুষদের তবু আমি চিনেছি, তারা আমাকে অনেক রকম গালমন্দ করলেও সত্যি সত্যি প্রাণে মারেনি। এতগুলো লোকের মধ্যে মিশে থাকলে তবু খানিকটা নিরাপদ বোধ করা যাবে।
আমিও ছুটতে শুরু করেছি ওদের পেছনে পেছনে।
আংড়া গ্রামের কারুর হাতে কোনো আলো বা মশাল নেই, তারা ছুটে ছুটে যাচ্ছিল নদীর খাতে নেমে। দূরে যে কয়েকটা আলো দেখা যাচ্ছিল, সেগুলো আরও দূরে সরে গেল। ওরা শবর হলেও আংড়ার লোকদের আক্রমণ করার কোনো বাসনা তাদের ছিল না। ছুটতে ছুটতেই আমি ওদের কাছে একটা গুরুত্বপূর্ণ খবর পেয়ে গেলাম। ময়নার স্বামী রতন পুলিশের হাতে ধরা পড়েছে। জামসেদপুরের আগেই গালুডিতে ধরা পড়ে গেছে সে, তাকে আজ বিকেলে নিয়ে আসা হয়েছে ঝাড়গ্রাম থানায়।
তখন বুঝতে পারলুম, আংড়ার লোকদের কাছে আমার অস্তিত্ব কেন হঠাৎ মূল্যহীন হয়ে গেছে। রতন ধরা পড়ায়, সে কোন্ গ্রামের লোক তা পুলিশের জানতে বেশিক্ষণ লাগবার কথা নয়। আগের দিনে বাস লুঠ করেছিল কোন্ গ্রামের মানুষরা তা পুলিশরা এবার টের পেয়ে যাবেই, সুতরাং আমি আর পুলিশের কাছে গিয়ে নতুন কী নালিশ করব? ওদের যা বিপদ হবার হয়েই গেছে। আমার কাছ থেকে আর অতিরিক্ত বিপদের আশঙ্কা নেই।
গোবিন্দ আর ভবেন গাইনের ব্যক্তিগত কারণে রাগ আছে আমার ওপর, কিন্তু গ্রামের অন্য মানুষ আর আমার ওপর ক্রুদ্ধ নয়। আমি এ পর্যন্ত তাদের কোনো ক্ষতি করিনি। এটাই তারা মেনে নিয়েছে। আমার প্রশ্নের উত্তর দিতেও আর তাদের আপত্তি নেই।
ওদের কাছেই শুনলুম, আজ দুপুরের বম্বে রোডের ওপর লুঠ হয়েছে একটা চালের লরি। সেটা অন্য কোনো গ্রামের মানুষের কীর্তি, কিন্তু প্রথম সন্দেহটা পড়বে আংড়া গ্রামের ওপর। পর পর দু’দিনের এরকম ঘটনায় পুলিশ খুবই ক্ষেপে গেছে, জেলার নানা জায়গা থেকে পুলিশের বড় সাহেবরা এসে গেছে এদিকে। আজ রাতেই আংড়া গ্রাম ধ্বংস হবে।
সুশীলা কাঁদো কাঁদো হয়ে বলেছিল, আজই পোড়ারমুখোরা চালের লরি লুঠ করল। আর দুটো দিন সবুর করতে পারল না? একটু দূরে গিয়ে ঐ কাজটা করতে পারত না?
এইসব গ্রামের লোক একেবারে নভিস ডাকাত। আসলে ডাকাতি করতে গেলেও দু’এক পুরুষের শিক্ষা লাগে। সারাজীবন চাষবাস করে, আধপেটা খেয়ে হঠাৎ কি একদিনে ডাকাত হওয়া যায়? একটা গ্রামের লোক বাস লুঠ করে একদিন পেট ভরে ভাত খেয়েছে দেখেই পাশের গ্রামের মানুষ প্রায় সেই একই জায়গায় আবার লুঠপাট করতে গেছে! গ্রামের পুলিশও যে আসলে শহুরে মানুষদের, শহুরে সরকারের সম্পত্তির পাহারাদার, তা তো এরা জানে না!
মানুষ না খেয়ে মরলে পুলিশের তা দেখবার দরকার নেই। সেটা তাদের ডিউটি নয়। কিন্তু না খেতে পাওয়া মানুষ মরিয়া হয়ে কারুকে মারতে যাক, কিংবা খাদ্য লুঠ করুক, অমনি পুলিশের কর্তব্যজ্ঞান জেগে উঠবে। আইন এমনই বিচিত্র।
একটা বড় কোনো পোকা পিঠে কামড়াতেই আমি ছটফটিয়ে উঠে বসলুম বিছেটিছে নয়, একটা চ্যাপটা ধরনের পোকা, সেটা দেখতে না পেলেও টিপে মেরে ফেললুম।
একটু দূরে কে যেন মুচড় মুচড়ে কাঁদছে। কোনো স্ত্রীলোক, এটা তীব্র কোনো শারীরিক কষ্টের কান্না। কে যেন তাকে সান্ত্বনা দিয়ে কিছু একটা বলল।
একটা বিড়ির আগুন এগিয়ে আসছে আমার দিকে। আরও কেউ কেউ জেগে আছে তা হলে। আমি একদৃষ্টে চেয়ে রইলুম, বিড়ির আগুনটা আমাকে পেরিয়ে গিয়ে ডান দিকে ঘুরে গেল। তারপর আগুনটা নীচু হয়ে যেতে বোঝা গেল মানুষটা হাঁটু গেড়ে বসেছে।
একটি পুরুষ ফিসফিস করে বলল, ও সুশীলাদি, ওর পেট ব্যথা করছে, পেটে একটু সেঁক দেবে?
এবার সুশীলাদির গলা শোনা গেল, সেঁক দিয়ে কী কিছু হবে? এতটা পথ দৌড়ে এসেছে, ওটা আছে না গেছে কে জানে!
পুরুষ কণ্ঠটি গোবিন্দর। সে বলল, একটু সেঁক দিয়ে দ্যাখো না কমে কি না।
—এখন আগুন জ্বালবি? সেটা কি ঠিক হবে?
—কী আর হবে। কপালে যা আছে তা তো হবেই!
—কী বিপদের মধ্যেই ফেলল ভগবান। এখন সব যাবে! এর চেয়ে না খেতে পেয়ে মরাও ভালো ছিল রে! তোরা যে কী বুদ্ধি দিলি, গোবিন্দ!
পাশ থেকে আর একজন বলল, এই গোবিন্দ, রতন আর ভবেনের কথা শুনেই তো এই গুখুরির কাজ করেছি। এত পাপ কি সয়!
গোবিন্দ ধমকে উঠে বলল, নিমকহারামের মতন কথা বলো না। তখন সবাই রাজি হওনি? সবাই ঠিক ঠিক বলে লাফাওনি? খারাপটা কী হয়েছে? না খেয়ে মরার চেয়ে একটা দিন তো অন্তত ভালো করে খেয়েছ?
অন্য কণ্ঠটি বলল, আমরা তো মরবই, ছেলেপুলেগুলোনও শেষ হয়ে যাবে! সব যাবে!
স্ত্রী লোকটি আবার ডুকরে কেঁদে উঠতেই সবাই চুপ হয়ে গেল।
একটু পরে গোবিন্দ গম্ভীর ভাবে বলল, সুশীলাদি, আমি আগুন জ্বালছি। আরও দু’একজন উঠে বসে জড়ো করতে লাগল শুকনো পাতা। অনেকদিন বৃষ্টি হয়নি, এই জঙ্গলে শুকনো পাতার অভাব নেই। গোবিন্দ দেশলাইয়ের কাঠি জ্বালল।
এবারে স্পষ্ট হয়ে উঠল অনেকগুলি মুখ। যে মেয়েটি যন্ত্রণায় কাতরাচ্ছে, সে ময়না।
সুশীলাদি স্নেহের স্বরে বলল, ও ময়না, একটু সেঁক দিয়ে দি? আরাম লাগবে। ও ময়না, একটু ফিরে শো!
উত্তরে ময়না শুধু উঁ উঁ উঁ উঁ শব্দ করল।
সুশীলাদি বলল, আটমাসের পোয়াতি! এই ধকল কি ওর সহ্য হয়! আমার আবার একটা চমক লাগল। ময়না সত্যিই সন্তানসম্ভবা? তার যে এতখানি অ্যাডভান্সড অবস্থা তা তার চেহারা দেখে একটুও বুঝতে পারা যায়নি। এই রকম অবস্থায় সে আট–দশ মাইল দৌড়ে এসেছে! সুশীলাদি সব সময় তার পাশেপাশে আসছিল বটে, মাঝে মাঝে ধরছিল তার হাত।
এবারে দুপুরবেলা ময়নার পালিয়ে যাবার চেষ্টার আসল কারণটা বোঝা গেল। মাতৃস্নেহ! প্রকৃতির সবচেয়ে জোরালো টান! পুলিশ আসবে, অত্যাচার করবে, সেই ভয়ে ময়না তার পেটের সন্তানটিকে বাঁচাতে চেয়েছিল। গর্ভবতী বেড়াল যে–জন্য ছাদের ঘরে লুকোয়।
এরা অনেকে সন্দেহ করেছিল, রতন গয়না বিক্রির সব টাকাটা একা হজম করে দেবে। যুবতী স্ত্রীর সঙ্গে সাঁট করে রেখেছিল আগেই, দু’জনে মিলে পালাবে কোনো দূর দেশে।
এখন ছবিটা সম্পূর্ণ উল্টে গেছে। রতন একা ধরা পড়েছে পুলিশের হাতে সেখানে মার খেতে খেতে তার এখন কী অবস্থা, তা কে জানে! আর বিনা দোষে ময়নার ওপর নির্যাতন করেছে তার গ্রামের মানুষ।
এখন অনেকের মুখেই ফুটে উঠেছে একটা অপরাধ বোধ!
কী দিয়েই বা সেঁক দেওয়া হবে ময়নাকে? রবারের হট ওয়াটার ব্যাগ এরা বোধহয় কখনো চোখেও দেখেনি। একটা পেতলের ঘটি কিংবা কাচের বোতলও এদের সঙ্গে নেই।
সুশীলাদি প্রথমে আগুনের আঁচের ওপর একটা গামছা ধরে রেখে, সেই গামছাটা একটু গরম হতেই সে চেপে ধরে রাখতে লাগল ময়নার পেটে। আরও কয়েকজন মহিলা ওদের ঘিরে বসেছে। ঐটুকু গামছার আঁচে আর কতটুকু সেঁক হয়। একটু পরে অন্য মেয়েরা তাদের দু’হাত মেলে ধরতে লাগল আগুনের ওপর। সেই হাত গরম হয়, তখন মেয়েরা তাদের গরম হাত বুলিয়ে দেয় ময়নার পেটে, একজনের পর আর একজন। মেয়েরা তাদের হাত আগুনের এত কাছে নিয়ে যাচ্ছে, যেন ঝলসে যাবে, তবু তাদের ভূক্ষেপ নেই।
পুরুষেরা ওখান থেকে খানিকটা সরে এসেছে।
ভবেন গোবিন্দকে বলল, একটা বিড়ি দে তো, গোবিন্দ।
–আমার কাছে আর নেই বিড়ি। আর কার কাছে আছে দ্যাখ।
–ক’ বাণ্ডিল বিড়ি কিনেছিলি? এর মধ্যে ফুরিয়ে গেল।
–বলছি তো আমার কাছে আর নেই, কেন ঘ্যানঘ্যান করছিস?
—মেজাজ দেখাচ্ছিস কী? তোর বাপের পয়সায় বিড়ি কিনেছিলি, না কালকের পাবলিকের পয়সায় কিনেছিস?
–ভবেন, তোর যত বড় মুখ না, তত বড় কথা? কালকের টাকা আমি নিজে এক পয়সা ছুঁইনি, জিগেস করে দ্যাখ সুশীলাদিকে!
—সবাই সব টাকা জমা দেয়নি, আমার ঢের জানা আছে…
—শালা হারামী, তুই আমায় এই কথা বলছিস?
গোবিন্দ ঝাঁপিয়ে পড়ল ভবেনের ওপর, তারপর লেগে গেল দু’জনের ঝটাপটি। ওদের দু’জনের মধ্যে যে ভাব নেই তা আগেই বোঝা গেছে।
ভবেনের গায়ের জোর কম কিন্তু গলার জোর বেশি।
মারামারিটা বেশি দূর গড়াতে পারল না। আরও অনেকে এসে জোর করে ছাড়িয়ে দিল দু’জনকে। বড়কাকা ওদের মাঝখানে দাঁড়াল দুহাত ছড়িয়ে। গোবিন্দকে জোর করে বসিয়ে দেওয়া হলো আমার কাছাকাছি। সমাধান সূত্র হিসেবে অন্য কেউ দুটো বিড়ি দিল গোবিন্দ আর ভবেনকে!
ভবেনের অভিযোগটি কিন্তু গুরুতর। কালকে বাস–লুঠের টাকা এক জায়গায় জমা পড়ার কথা ছিল, তার থেকে কেউ কেউ ব্যক্তিগতভাবে কিছু কিছু সরিয়েছে।
বড়কাকা চেঁচিয়ে চেঁচিয়ে জানাতে লাগল যে, একথা সম্পূর্ণ মিথ্যে। সে নিজে সব টাকা জমা করেছে। গুনে–গেঁথে হিসেব করা হয়েছে পাঁচজনের সামনে। জমা রাখা হয়েছে সুশীলাদির কাছে। সেই টাকা থেকে কেনা হয়েছে চাল, বাকি টাকাগুলো যতক্ষণ থাকবে, সকলে মিলে সমান ভাবে খাবে। বিপদের সময় ঝগড়াঝাঁটি করলে বিপদ আরও বাড়ে ছাড়া কমে না।
গোবিন্দ বসে বসে ফুঁসছে। তার হাঁটু ধরে বসে আছে তার ঘনিষ্ঠ দু’একজন।
কান্না থামিয়ে এখন প্রায় সুর করে নিজের মনের আক্ষেপের কথা বলে যাচ্ছে ময়না। একবার তার গলা খুব চড়ে যাচ্ছে, আবার নামছে। তার কথাগুলি এইরকম। ওমা, মাগো, কোথায় তুমি… আমার ঘরের লোকটাকে এরা একা একা বিপদের মুখে পাঠাল…সে মানুষটা গোঁয়ার, এরা কেউ সঙ্গে গেল না…তাকে পুলিশে ধরেছে গো…ওমা, মাগো, তাকে পুলিশে পিটিয়ে মেরে ফেলবে…পুলিশে ধরলে কেউ বাঁচে না…ওগো আমার পেটের সন্তান তার বাপকে দেখবে না…হে ভগবান, তুমি আমায় কেন বাঁচিয়ে রাখলে, হে ভগবান….
একঘেয়ে ভাবে চলতে লাগল সেই বিষাদ গাথা। শুনতে শুনতে আমার মনে হলো, লেখাপড়া জানা শিক্ষিত লোকদের, সচ্ছল, খেতে পাওয়া মানুষদের জন্য একজন ভগবান আছে তা আমি জানি! কিন্তু গরিবদের কি কোনো ভগবান আছে? তা যদি থাকবে, তাহলে সেই ভগবানের ছেলেমেয়েরা খেতে পাবে না কেন? ময়না যাকে ডাকছে, সেই ভগবান থাকেন কত লক্ষ–কোটি মাইল দূরে। আংড়া গ্রামের মতন এলেবেলে গ্রামের দিকে কি তাঁর নজর পৌঁছোয়? ময়নার মতন মেয়েদের কান্নাও তিনি শুনতে পান?
কে যেন বলেছিল, এমনকি পিঁপড়ের পায়ের শব্দও শুনতে পান তিনি! এটা শিক্ষিত লোকদের সুন্দর করে বানানো কথা। পিঁপড়েরা লোকের পায়ের তলায় চাপা পড়ে মারা যায়, তা তিনি দেখেন না?
একসময় গোবিন্দ আবার উঠে দাঁড়িয়ে বলল, বড়কাকা, তোমরা এখানে থাকো, আমি একবার রতনের খবর নিয়ে আসি!
সবাই উৎকর্ণ হলো, রতন আছে ঝাড়গ্রাম থানায়, সেখানে গোবিন্দ যাবে কী করে?
বড়কাকা কাছে এসে জিজ্ঞেস করলেন, তুই কী বললি?
– আমি রতনের খবরটা নিয়ে আসি!
—রতনের খবর তুই কোথায় পাবি?
–ঝাড়গ্রাম যাব। সেখান থেকে ঘুরে আসব!
–তুই পাগল হয়েছিস নাকি রে, গোবিন্দ? তুই সেধে সেধে থানায় যাবি?
থানার ভিতরে কি যাব? কাছ থেকে ঘুরে আসব। ঐ দিকে গেলেই হালচাল বোঝা যাবে। পুলিশ আমাদের গাঁয়ে গেসলো কিনা সে খবরটাও পাওয়া যাবে।
এসব খবর কে দেবে তোরে?
—এখানে বসে থাকলে কি কিছু জানা যাবে? চেষ্টা করতে হবে না?
– না–না, গোবিন্দ, তুই যাবি না, তুই আমাদের ভরসা। তুই না থাকলে আমাদের বল–বুদ্ধি দেবে কে?
—রতনের সাথে আমি যেতে চেয়েছিলুম, তোমরা দাওনি। জেলখানায় বসে বসে সে ভাবছে, আমরা তাকে ভুলে গেছি। আমি আসি, ঘুরে আসি, আমি একা গেলে কিছু হবে না!
সুশীলাদি চেঁচিয়ে উঠল, বড়কাকা ওরে আটকাও, ওরে আটকাও! গোবিন্দকে যেতে দিও না!
বড়কাকা গোবিন্দর হাত চেপে ধরলেও সে ঝটকা দিয়ে ছাড়িয়ে নিল। বাঘের গুহায় স্বেচ্ছায় গোবিন্দ গলা বাড়াতে যাচ্ছে দেখে অনেকেই বিচলিত আরও কয়েকজন বাধা দিতে গেল গোবিন্দকে। এমনকি আমারও মনে হলো, গোবিন্দর পক্ষে এটা স্রেফ পাগলামিই হচ্ছে।
গোবিন্দকে কেউ ধরে রাখতে পারছে না। সে এধার ওধার ছুটতে ছুটতে বলছে, আমি একা গেলে কোনো ভয় নেই। কেউ আমারে চিনবে না। আমি রতনের খবর আনতে যাবই!
অন্যদের হাত ছাড়িয়ে গোবিন্দ এসে হাঁটু গেড়ে বসল ময়নার কাছে।
হাঁপাতে হাঁপাতে সে বলল, ময়নাবউ, আমি যাচ্ছি রতনের কাছে। তুমি কেঁদো না। আমার মন বলছে, রতন ভালো আছে। আমি ঝাড়গ্রামের পানুবাবুকে ধরব। পানুবাবু গরিবের কথা শোনেন।
ময়না উঠে বসে এক দৃষ্টিতে তাকিয়ে রইল গোবিন্দর দিকে। তারপর বাচ্ছা মেয়ের মতন আবদারের সুরে বলল, তুমি ওরে ফিরিয়ে নিয়ে এসো। তোমার সাথে করে নিয়ে এসো! বলো, তারে ফিরিয়ে আনবে তুমি?
গোবিন্দ একটু অপ্রস্তুত হয়ে বলল, আমি যাচ্ছি, পানুবাবু উকিলের পায়ে ধরব, একটা কিছু ব্যবস্থা হবেই।
ময়না গোবিন্দর বাহু ছুঁয়ে বলল, সে তো একলা কোনো দোষ করেনি। তবে কেন সে শুধু শাস্তি পাবে! তুমি বলো—
—ময়নাবউ, একটু মনের জোর ধরে থাকো। আমি যাই, গিয়ে দেখি কী করা যায়।
এই ছোট্ট দৃশ্যটির মধ্যে এমন একটা তীব্রতা আছে যা চুপ করিয়ে দিল সবাইকে। এবার আর গোবিন্দকে বাধা দিল না কেউ।
শুধু সুশীলাদি বলল, ও গোবিন্দ, তুই ওদিকে যাচ্ছিসই যখন, ময়নাকে তোর সাথে নিয়ে যা। ওর এই অবস্থায় এখন ওকে বিনপুরে বাপের বাড়ি পৌঁছোয়ে দিলে ভালো হয় না?
গোবিন্দ বলল, ওকে নিয়ে যাব? ওকি অতখানি হাঁটতে পারবে?
–ওকে বড় সড়কে নিয়ে গিয়ে বাসে উঠিয়ে দিবি। পয়সা তো আছে।
—সেটা কি ঠিক হবে?
ময়না দু’দিকে মাথা নেড়ে বলল, আমি যাব না! আমার এখন আর এক পাও চলার সাধ্য নেই। পেটে ভীষণ ব্যথা।
–তবে থাক। আমি লুকিয়ে চুরিয়ে যাব। আমার সাথে মেয়েমানুষ থাকলে অসুবিধা আছে।
বড়কাকা বলল, গোবিন্দ, তাইলে তুই কিছু টাকা নিয়ে যা। পানুবাবু উকিলকে কিছু দিতে হবে না? পুলিশকেও তো টাকা দিতে হয়।
গোবিন্দ সকলের মুখের দিকে তাকাল। এদিকে ওদিক ছড়িয়ে দাঁড়ানো সবাই একদৃষ্টিতে দেখছে গোবিন্দকে। টাকা যেন একটা ম্যাজিকের শব্দ
গোবিন্দ খানিকটা অসহায়ের মতন বলল, কত টাকা নেবে, কী দিতে হবে, তা তো জানি না। আগে আমি খবর নিয়ে আসি।
বড়কাকা বলল, একশোটা টাকা নিয়ে যা তুই। সাথে রাখ।
গোবিন্দ একটু চিন্তা করে বলল, অত টাকা…না আমাকে কুড়ি টাকা দাও, তার বেশি এখন নেব না!
অন্য একজন বলল, ও বড়কাকা, বারোয়ারির টাকা থেকে গোবিন্দকে আর পাঁচটা টাকা দেবে? ও তাইলে কয়েক বাণ্ডিল বিড়ি আনবে। বিড়ি ছাড়া কি থাকা যায়।
এই প্রস্তাবে কেউ কোনো আপত্তি জানাল না দেখে বড়কাকা বলল, দে সুশীলা, ওকে আরও পাঁচটা টাকা দিয়ে দে। গোবিন্দ, লাল সুতার বিড়ি আনিস! পাঁচ টাকা পুরা করেই আনিস।
রাত প্রায় শেষ হয়ে এসেছে, আলো ফুটেছে একটু একটু। একটা ছায়ার মতন গোবিন্দ মিলিয়ে গেল জঙ্গলের মধ্যে। এখান থেকে ঝাড়গ্রাম কতদূর কে জানে। এরা গ্রামের মানুষ, এদের হাঁটার অভ্যেস আছে। গোবিন্দ কি আর ফিরতে পারবে? পুলিশের মার খেয়ে রতন ইতিমধ্যে কী স্বীকারোক্তি দিয়েছে তার ঠিক নেই। আংড়া গ্রামের মানুষ হিসেবে চিনতে পারলেই গোবিন্দকে পুলিশ ক্যাক করে চেপে ধরবে না?
রতন জানে না, তার গ্রামের মানুষ এখন কোথায় লুকিয়ে আছে। কিন্তু গোবিন্দ তো জানে। যদি সেও পুলিশের হাতে ধরা পড়ে, পুলিশের পিটুনি ও জেরার মুখে সে কি এই জঙ্গলের আস্তানার কথা গোপন রাখতে পারবে?
আমার এই উদ্বেগ প্রতিধ্বনিত হলো বড়কাকার কণ্ঠে। সে বলল, গোবিন্দ যে গেল, যাওয়াটা ঠিক হলো কি? পানুবাবু উকিল যদি গোবিন্দকেই পুলিশের হাতে ধরিয়ে দেয়? তাইলে তো পুলিশ এখানেও আসবে!
ভবেন বলল, না–না, সে ভয় নেই। আমি ঝাড়গ্রামে চাকরি করেছি, পানুবাবু উকিলকে চিনি। উনি দেবতার মতন মানুষ। কত গরিবকে সাহায্য করেন। গোবিন্দ ওকে ধরলে কাজ হবে।
—তিনি কি রতনকে খালাস করে দিতে পারবেন?
—জামিনে খালাস করতে পারেন। পানুবাবুর মুখের কথায় অনেক কাজ হয়। জজ–ম্যাজিস্ট্রেটরা পর্যন্ত ওনার কথা মানে।
আমি চিৎ হয়ে শুয়ে ভোরের আলো দেখতে লাগলুম। জঙ্গলে সূর্যোদয় আগে দেখেছি বেশ কয়েকবার। হাতির পিঠে চেপে মানসের জঙ্গলে, জিপে করে সিমলিপালে, পায়ে হেঁটেও ভোরবেলা ঘুরেছি সাঁওতাল পরগণায়, কিন্তু বনের মধ্যে চিৎ হয়ে শুয়ে আকাশের আলো–ফেরার দৃশ্য দেখার সৌভাগ্য আগে হয়নি। পেটের মধ্যে ধিকিধিকি খিদের আগুন না থাকলে এই দৃশ্যটা ভালো ভাবে উপভোগ করা যেত। খিদের চোটে শরীরটা অবসন্ন হয়ে গেছে, মুখে একটা তেতো তেতো স্বাদ।
রাত্তিরবেলার কালো কালো গাছগুলো আস্তে আস্তে সবুজ হলো। কতরকমের সবুজ। রাত্তিরবেলা যতটা ঘন অরণ্য মনে হয়েছিল, এখন দেখা যাচ্ছে ততটা ঘন নয় এই জঙ্গল। মাঝে মাঝেই ফাঁকা ফাঁকা জায়গা, বেশ কিছু গাছও কাটা হয়েছে। এই জঙ্গলে কি এরা একদিনও আত্মগোপন করে থাকতে পারবে? কোনো জঙ্গলই ফাঁকা পড়ে থাকে না, দিনের বেলা কেউ না কেউ এখানে আসবেই। দেশ জুড়ে চোরাই কাঠের ঢালাও ব্যাবসা চলছে, তারা কি এই জঙ্গলটা ছেড়ে দেবে? গাছ কাটার চিহ্ন তো রয়েছেই!
পাখিদের মধ্যে প্রথম ঘুম ভাঙে বুঝি শালিকের? শালিকের ডাকই আগে শোনা গেল। বেশ দূরে আর একটা ডাক শুনে চমকে উঠলুম। মুরগির মতন না? এই জঙ্গলে বনমুরগি থাকা সম্ভব? কিংবা কাছেপিঠে মানুষের বসতি আছে? সংরক্ষিত অরণ্যের মধ্যেও মানুষের গ্রাম থাকে, টাইগার প্রজেক্টে বাঘ ও মানুষের সহাবস্থান, আর এ তো একটা এলেবেলে জঙ্গল!
এই জঙ্গল যদি কারুর ইজারা নেওয়া থাকে, তাহলে তারা তো এসেই এদের তাড়াবে। তখন এই লোকগুলো যাবে কোথায়? অন্তত গোবিন্দ ফেরার আগে এদের তো কোথাও যাওয়া চলে না!
হঠাৎ একটা কথা মনে পড়ায় আমরা দারুণ আফসোস হতে লাগল। গোবিন্দ চলে গেছে আধঘণ্টা আগে। তখন কেন এই কথাটা মনে পড়েনি! গোবিন্দর সঙ্গে আমারও যাওয়া উচিত ছিল। থানা থেকে ময়নার স্বামীর খবর জোগাড় করা গোবিন্দর চেয়ে আমার পক্ষেও অনেক সুবিধেজনক। হাজার হোক আমি তো একটা ভদ্দরলোকের ছেলে, শহুরে মানুষদের প্রতিনিধি, পুলিসে হুট করে আমাকে অ্যারেস্টও করতে পারবে না, থানার দরজা থেকে ফিরিয়ে দিতেও পারবে না।
গোবিন্দ অনেক দূর চলে গেছে, এখন আর তাকে খুঁজে পাওয়া সম্ভব নয়। গোবিন্দর সঙ্গে অতখানি রাস্তা কি আমি হাঁটতে পারতুম? গোবিন্দ কাল দু’বেলা ভাত খেয়েছে, আমি তো কিছুই খাইনি।
অবশ্য, গোবিন্দ আমাকে ঘৃণা করে। আমি ওর সঙ্গে যাওয়ার প্রস্তাব দিলে ও কি রাজি হতো? বরং ভাবতে পারত যে শহরে পৌঁছে আমি নিজ মূর্তি ধারণ করব, ডাকাতির আর একটি আসামী হিসেবে ওকে ধরিয়ে দেব পুলিশের হাতে। সেরকম ভাবাটা কিছু ভুল নয়, গোবিন্দ আমাকে অনেক অপমান করেছে, সুযোগ পেয়ে তার ওপর প্রতিশোধ নেবার ইচ্ছে জাগা আমার পক্ষে অস্বাভাবিক নয় কিছু!
গোবিন্দ আমাকে কিছুতেই সঙ্গে নিত না, এই ভেবে আমি সান্ত্বনা দিলাম আমার বিবেককে।
এবার ঘুমে চোখ টেনে আসছে। এখন খানিকটা ঘুমোনোই দরকার। এক ঝাঁক টিয়া টি টি টি করে ডাকতে ডাকতে উড়ে গেল মাথার ওপর দিয়ে। ডি এল রায়ের গান মনে পড়ে গেল। এমন দেশটি কোথাও খুঁজে পাবে নাকো তুমি, সকল দেশের রাণী সে যে আমার জন্মভূমি, সে যে আমার জন্মভূমি…। এই গানের মধ্যে কোথায় এক জায়গায় আছে না, তারা পাখির ডাকে ঘুমিয়ে পড়ে পাখির ডাকে জাগে…? এমন দেশটি কোথাও খুঁজে পাবে নাকো তুমি…আংড়া গ্রামটাও কি সেই ‘এমন দেশটি’র মধ্যে পড়ে?
সবে মাত্র চোখ বুজে এসেছে, এই সময় সুশীলাদি এসে বসল আমার পাশে। রীতিমত কৌতূহলের সঙ্গে জিজ্ঞেস করল, তুমি বাড়ি চলে যাবে না? তোমার বাড়ির লোক চিন্তা করবে না?
আমি মহা আলস্যে শরীর মুচড়ে বসলুম, হ্যাঁ, যাব। খানিকটা পরে যাব!
–কে কে আছে তোমার বাড়িতে? মা বাবা আছে?
–মা আছেন, বাবা মারা গেছেন।
—আহা, তোমার খবর না পেয়ে মা নিশ্চয়ই চিন্তা করবে? আর কে আছে তোমার?
– ভাই বোন আছে। আমি তো কলকাতা থেকে বাঁচি যাচ্ছিলাম, বাড়ির লোক জানে আমি এখন রাঁচিতেই আছি।
–তোমার সেই কাগজটা গোবিন্দ ফেলে দিয়েছে। সেটার জন্য বুঝি খুব ক্ষতি হলো?
—হ্যাঁ, মানে, সেই কাগজটা পৌঁছোতেই আমি যাচ্ছিলাম, একটু অসুবিধে হবে।
—একটা কাগজ তো শুধু। আবার পাওয়া যাবে না? মানুষের বুঝি কোনো জিনিস হারিয়ে যেতে পারে না? তুমি ওদের বলবে যে সেই কাগজের বাক্সখানা তুমি বাসে ফেলে এসেছ।
এবার আমার একটু হাসি পেল, রাঁচি গিয়ে আমি কী কৈফিয়ৎ দেব, সেটাও সুশীলাদি আমাকে শিখিয়ে দিতে চায়।
কাল সন্ধে পর্যন্ত আমি ছিলুম ওদের শত্রু, নগর–সভ্যতার প্রতিভূ, এখন আমি একজন সাধারণ মানুষ হয়েছি, তাই সুশীলাদির কথায় মানবিক সম্পর্কের সুর ফুটে উঠছে। সে অনায়াসে আমার কোনো মাসি কিংবা পিসি হতে পারে। তার কপালে দুশ্চিন্তার ভাঁজ, আমার জন্য।
সুশীলাদি আবার বলল, আমাদের যা হবার তা তো হবেই, কপালের লেখা তো কেউ আর খণ্ডাতে পারবে না। তুমি বাপু এবার ভালোয় ভালোয় বাড়ি চলে যাও। তোমাকে যে ওরা মারে ধরেনি…তাতে পাপের বোঝা আরও বাড়ত। ঐ গোবিন্দটা বড় গোঁয়ার।
—শোনো সুশীলাদি, আমি চলে যাবার পর কোনো এক সময় গোবিন্দকে ঠাণ্ডা মাথায় জিজ্ঞেস করে দেখো, আমি তার কোনো ক্ষতি করিনি। সে আমার মামার বাড়িতে কাজ করত, আমার মামারাও ওকে ছাড়িয়ে দেননি। ওর চাকরি গিয়েছিল অন্য কারণে। আচ্ছা সুশীলাদি, গোবিন্দর বউ নেই?
—গোবিন্দ তো বিয়ে করেনি। আমার এক ভাইঝির সঙ্গেই তো সম্বন্ধ করেছিলুম, তা ও রাজি হলো না কিছুতেই।…ছেলেটা গেল, এখন ভালোয় ভালোয় ফিরে এলে হয়। কথায় বলে, বাঘে ছুঁলে আঠারো ঘা। একবার পুলিশের নজর যখন পড়েছে এই গাঁয়ের মানুষের ওপর…গত জন্মে কত পাপ করেছিলুম, তাই এই শাস্তি। তুমি বাছা, আমাদের মাপ করে দিও। তোমার কত টাকা ছিল? যদি ফেরৎ দিয়ে দিই।
– না, না, না, আমার টাকা লাগবে না! আমার বিশেষ কিছুই ছিল না!
সুশীলাদি এক দৃষ্টিতে আমার চোখের দিকে তাকিয়ে থেকে ধরা গলায় বলল, গ্রামে একটা অতিথ এলে মানুষ ঘটি বাটি বাঁধা দিয়েও সেবা করে, তোমাকে আমরা দু’মুঠো খেতেও দিইনি….
পরিবেশটা একটু হাল্কা করার জন্য বললুম, তোমাদের গ্রামে আমি আবার বেড়াতে আসব, তখন তোমার হাতের রান্না খাইয়ো।
—হা আমার পোড়া কপাল! আর কোনোদিন কি সে গ্রামে ফেরা হবে? এতক্ষণে পুলিশ সেখানে কী করেছে কে জানে! তুমি তোমার টাকাটা ফেরৎ নাও, তোমার গাড়ি ভাড়া লাগবে, আমি সবাইকে পরে বুঝিয়ে বলব।
—আমার টাকাপয়সা কিছু ছিল না। বিশ্বাস করো। আমি চাকরি বাকরি কিছু করি না, আমার পকেটে টাকা থাকবে কী করে? গাড়ি ভাড়াও আমার লাগবে না, আমি বিনা টিকিটে ট্রেনে চেপে চলে যাব। সে রকম ভাবে অনেকবার গেছি।
—তুমি কিছু অন্তত রাখ।
–আমার দরকার নেই, সত্যি বলছি।
সুশীলাদি তবু তার কোমরের কষি আলগ্না করে একটা গেঁজে বার করতে যাচ্ছিল, এমন সময় একটা ঢ্যাঙা ছেলে এসে উঁকি মারল। এর নাম হারু, তেঁতুল গাছতলায় এ আমার পেটে লাথি মেরেছিল।
এখন ছেলেটার চোখে রাগ নেই, বরং সারা মুখে ভয় মাখানো। সে জিজ্ঞেস করল, কী হয়েছে পিসি?
সুশীলাদি তাড়াতাড়ি গেঁজেটা আবার লুকিয়ে ফেলেছে। বাঁ হাতের উল্টোপিঠ দিয়ে চোখের জল মুছে বলল, কিছু হয়নি। হ্যারে হারু, কাছেপিঠে জল আছে কি না খুঁজে দেখেছিস?
—হ্যাঁ দেখেছি। ঐ তো ঐ দিকে নদী আছে। ও পিসি, ময়নাবউ যে আবার কেমন কেমন করছে। গ্যাঁজলা বেরুচ্ছে মুখ দিয়ে। একবার দেখবে এসো—
অসহায় মুখ করে সুশীলাদি বলল, ওর পেটেরটা তো গেছেই, এখন নিজে বাঁচলে হয়। কী যে করি, কী যে করি!
সুশীলাদি ছুটে চলে গেল ময়নার কাছে।
আমার সামান্যতম ডাক্তারি জ্ঞান নেই। ময়নাকে আমি কোনো সাহায্যই, করতে পারব না! সে আর আমি কাল অনেকখানি সময় একঘরে কাটিয়েছি, সরাসরি কোনো কথাবার্তা না হলেও যেন অনেকটা চেনাশুনো হয়ে গেছে। সত্যি সে মরে যাচ্ছে নাকি? গোবিন্দ ফেরা পর্যন্তও অপেক্ষা করতে পারবে না?
ময়নার মৃত্যুদৃশ্য আমার পক্ষে সহ্য করা সম্ভব নয়।
হারু একটা ভালো খবর দিয়েছে। নদী! যদি সুবর্ণরেখা হয় তাহলে তাতে এই গ্রীষ্মেও কিছু–না–কিছু জল থাকবেই। সুবর্ণরেখাকে আমি শীত–গ্রীষ্ম বর্ষায় অনেকভাবে দেখেছি। এই হাতিবাড়ি ডাকবাংলোতেই বন্ধুদের সঙ্গে এসে কত আহ্লাদ করে গেছি একবার। নদীতে মাছ ধরছিল জেলেরা, এক বন্ধু তাদের কাছ থেকে চিতল মাছ জোগাড় করে আনল। রান্না করে দিল বাংলোর চৌকিদার…সে বোধহয় আমায় দেখলে এখনো চিনতে পারবে, অবশ্য এই পোশাকে নয়…
হারু যেদিকে হাত দেখালো হাঁটতে লাগলুম সেই নিরিখে। পায়ের তলা এমন ছড়ে গেছে যে মাটিতে পা ফেলতে পারছি না। কাল রাত্তিরে অতটা রাস্তা খালি পায়ে দৌড়েছি, বেশি কিছু যে হয়নি, পাথরে পা কেটে যায়নি, বা মুচড়ে যায়নি সেটাই মহাভাগ্য বলতে হবে!
মিনিট দশেক হাঁটতেই নদী চোখে পড়ল। হ্যাঁ, সুবর্ণরেখা, উজ্জ্বল রঙের বালি। এখানে সুবর্ণরেখা একটা বাঁক নিয়েছে। এবারের সাংঘাতিক খরায় নদী অনেকটা শুকিয়ে গেলেও মাঝখানে রয়েছে জলের ধারা।
বুক থেকে যেন একটা আগুনের হল্কা বেরিয়ে এলো। ভেতরটা জ্বলে গেছে। আমি কতদিন এক বিন্দু জল পান করিনি। এখন চোখের সামনে যা দেখছি, তা কি সত্যিই জল, না মরীচিকা?
ছুটে গিয়ে নদীতে ঝাঁপিয়ে পড়াই বোধহয় স্বাভাবিক ছিল, কিন্তু আমি বালির ওপর দিয়ে এগোতে লাগলুম এক পা এক পা করে। জলের রেখা যেন আমায় চুম্বকের মতন টানছে। বাতাস বইছে স্রোতের মতন। সূর্য এখনো জবাকুসুম বর্ণ। তকতকে ঝকঝকে আকাশ। ভোরবেলার পৃথিবী প্রত্যেকদিনই সুন্দর।
প্যান্ট খোলার কথা মনে এলো না। নেমে গেলাম হাঁটু জলে। আঃ কী ঠাণ্ডা জল! প্রথমে মুখে চোখে ছিটিয়ে দিলাম খানিকটা। তারপর আঁজলা করে তুলে ছোঁয়ালাম ঠোটে। এমন পবিত্র জল জীবনে কখনো পান করিনি।
জলটা যে গলা দিয়ে নামছে, তা টের পাচ্ছি। সত্যিই বুঝি তৃষ্ণার দাহে ভেতরের নল–টল খানিকটা ঝলসে গেছে।
দু’তিন আঁজলা পান করতেই আমার পেটটা মুচড়ে উঠল। খালিপেটে জল খেলে এরকমই তো হবার কথা। জল দিয়েই যদি পেটটা ভর্তি করে ফেলা যায়, তাহলে তো আর খালি পেটের প্রশ্ন থাকবে না। মোচড়ানি সত্ত্বেও এবার আমি নীচু হয়ে সুবর্ণরেখা নদীকে চুম্বন করলুম। যেন সত্যি সত্যি আমি কোনো নারীর অধর–সুধা পান করছি। এখন আমি অগস্ত্যের মতন একটা গোটা সমুদ্রও খেয়ে ফেলতে পারি।
চুম্বনের পর শরীর চায় মিলন। আমি শুয়ে পড়লুম নদীর সঙ্গে।
অল্প জল হলেও স্রোত আছে, এই জল জীবন্ত, সে খেলা করছে আমায় নিয়ে। একটু একটু করে ভেসে যাচ্ছি। আরামে বুজে আসছে চোখ। গোটা অন্তরীক্ষ প্রত্যক্ষ করছে আমাদের মিলনদৃশ্য।
জীবন কত না নতুন অভিজ্ঞতার চমক এনে দেয়। এরকমভাবে কোনোদিন নদীর জল পান করিনি। এমন ভাবে নদীতে কখনো শুইনি। একদিন আগে যখন তখন আমার মৃত্যু ঘটে যেতে পারত, এখন মনে হচ্ছে বেঁচে থাকাটা কী চমৎকার! বেশ কিছুক্ষণ নদীতে কাটাবার পর ক্লান্তিতে চোখ বুজে এলো। এ যেন রতি পরিশ্রমের পরের অবসাদ। জল ছেড়ে উঠে মাতালের মতন টলতে টলতে হেঁটে গেলুম কয়েক পা। আর যেতে ইচ্ছে করল না। শুয়ে পড়লুম বালির ওপর। সঙ্গে সঙ্গে ঘুম এসে গেল।
ঘুম ভাঙল বাচ্চাদের গলার আওয়াজে। চোখ মেলে দেখি আমাকে ঘিরে দাঁড়িয়ে আছে চার–পাঁচটা ছেলেমেয়ে। প্রথম কয়েক মুহূর্ত আমার মনে পড়ল না কোথায় শুয়ে আছি। চোখে লাগল চড়া রোদ। তারপরেই আত্মরক্ষার প্রবৃত্তিতে শরীরটা সতর্ক হয়ে গেল।
এই সেই আংড়া গ্রামের ছেলেমেয়েরা। গতকাল সকালে এরা আমাকে পাথর ছুঁড়ে মেরেছিল। আজ ঘুমের মধ্যে এরা কি মেরে ফেলার চেষ্টা করছিল আমাকে? বাচ্ছাদের পক্ষে কিছুই বিচিত্র নয়।
ধড়মড় করে উঠে বসতেই একজন বলল, এই, তোমাকে ডাকছে! আমি রুক্ষ গলায় বললুম, কে ডাকছে? কাকে ডাকছে?
—সুশীলাপিসি তোমাকে ডাকছে।
–কেন ডাকছে।
—সুশীলাপিসি বলল, নদীর ধারে যে লোকটা শুয়ে আছে, তাকে ডেকে নিয়ায়। আমার মনে পড়ল ময়নার কথা। সে কি বেঁচে আছে এখনও? ময়নার জন্যই সুশীলাদি ডেকে পাঠিয়েছে আমাকে? কিন্তু এই ব্যাপারে সাহায্য করার কোনো ক্ষমতাই তো নেই আমার। গা থেকে বালি ঝাড়তে ঝাড়তে বললুম, আমি যাচ্ছি একটু পরে, তোমরা যাও।
কতক্ষণ ঘুমিয়েছি? বালি তেতে গেছে এর মধ্যেই। ঘুমের মধ্যে আমার শরীরটা পাথর হয়ে গিয়েছিল, গরম বালির মধ্যে আরও কত পাথর তো চুপচাপ ঘুমিয়ে আছে। আমার ভিজে প্যান্টটা শুকিয়ে গেছে এরই মধ্যে।
আকাশে সূর্যের দিকে তাকিয়ে মনে হলো বেলা দশটা–সাড়ে দশটা হবে। নদীর ওপার দিয়ে লোক যাচ্ছে কয়েকজন। ঐ দিকে একটা রাস্তা আছে মনে হয়। জঙ্গলটা এ পারেই শেষ, ওপারে চাষের জমি।
আস্তে আস্তে হাঁটতে লাগলুম জঙ্গলের দিকে। দিক ভুল হবার প্রশ্ন নেই, শোনা যাচ্ছে মানুষের কলকণ্ঠ। এই জঙ্গলে আশি–নব্বইজন নারী–পুরুষ কী করে লুকিয়ে থাকবে? অসম্ভব ব্যাপার। ওপারের লোকেরা এর মধ্যেই জেনে যায়নি?
আংড়া গ্রামের মানুষগুলোর শেষ পর্যন্ত কী দশা হবে, তা না জেনে আমার পক্ষেও এখান থেকে চলে যাওয়া যেন অসম্ভব। আমি এদের সঙ্গে জড়িয়ে গেছি।
গোবিন্দ ফিরে আসা পর্যন্তও ময়না বেঁচে থাকতে পারল না? অবশ্য গোবিন্দ কীই–বা সুখবর আনবে? ডাকাতির আসামী হিসেবে ধরা পড়েছে রতন, সোনার গয়নাগুলোও যদি তার সঙ্গে থেকে থাকে, তাহলে তো একেবারে বামাল সমেত গ্রেফতার। ক্রিমিনাল কেস। কোনো দয়ালু উকিলও তাকে চট করে জামিনে খালাস করতে পারবে না।
আর গোবিন্দও যদি ধরা পড়ে যায়, তাহলে এরা তো একেবারে দিশেহারা হয়ে যাবে। মোড়ল হলেও ঐ বড়কাকার তেমন বুদ্ধির জোর নেই। অন্য সবাই নেহাৎই সাদামাটা মানুষ। জমিতে খাটতে পারে, কিন্তু তার বাইরে বেশিদূর তাকাতে শেখেনি। একমাত্র সুশীলাদি কি একা সামলাতে পারবে সবাইকে!
পা চলতে চাইছে না, ময়নার মৃত মুখ দেখতে একটুও ইচ্ছে করছে না আমার!
জঙ্গলের ভেতরে এসে অবাক হয়ে গেলুম। এ কী ব্যাপার চলছে? মাটি খুঁড়ে, পাথর–টাথর জোগাড় করে এর মধ্যেই দুটো উনুন বানিয়ে ফেলেছে এরা। তাতে মাটির হাঁড়ি চাপানো, ধোঁয়া বেরুচ্ছে কাঁচা কাঠের। গ্রাম ছেড়ে পালাবার সময়েও এরা তা হলে একেবারে খালি হাতে আসেনি। হাঁড়ি–কুড়ি, চাল–ডাল– নুন সঙ্গে এনেছে।
এরই মধ্যে রান্না হয়ে গেছে, শুধু তাই নয়, এঁটো পাতা ছড়ানো দেখে বোঝা যায় খাওয়াও হয়ে গেছে এক ব্যাচের!
আর তো কিছুই করার নেই, খাওয়া ছাড়া! কখন কী বিপদ ঘটে, কখন পুলিশ এসে পড়ে, তার আগে খেয়ে নেওয়াই ভালো, এই এরা ভেবেছে? ভাবাটা কিছু ভুলও নয়। এই জঙ্গল থেকে যে–কোনো সময় অন্য লোক এসে ওদের তাড়িয়ে দিতে পারে। বিশুদ্ধ প্রাকৃতিক জঙ্গল, যেখানে সব মানুষেরই সমান অধিকার, সেরকম আর কোথায় আছে পৃথিবীতে? কেউ তাড়িয়ে দেবার আগে অন্তত ভাতটা খেয়ে নিলেও কিছুটা সান্ত্বনা পাওয়া যাবে।
গোবিন্দ বলেছিল, অন্তত একটা দুটো দিন ভালো থাকাই বা কম কথা কী? সে ঠিকই বলেছে!
আমি একজনকে ভয়ে ভয়ে জিজ্ঞেস করলুম, ময়না কেমন আছে? সে বলল, ময়না এখন ভালো আছে, ঘুমিয়েছে। তোমাকে সুশীলাদি ডাকছে।
–কোথায় সুশীলাদি!
সে হাঁক পাড়ল, ও সুশীলাদি, ও সুশীলাদি, বাবুটি এয়েছে গো!
দূর থেকে সুশীলাদি আঁচলে হাত মুছতে মুছতে এগিয়ে এলো। তার হাসি মুখ দেখেই বোঝা গেল, ময়নার এখন তেমন বিপদ নেই। একটা স্বস্তির নিশ্বাস বেরিয়ে এলো আমার বুক থেকে।
অন্য কয়েকজনের দিকে তাকিয়ে সুশীলাদি বলল, এই তোরা বসে পড়, তোরা বসে পড়। এক হাঁড়ি ফুটে গেছে!
যেন জঙ্গলের মধ্যে একটা পিকনিক!
সুশীলাদি আমার হাত ধরে নরম গলায় বলল, এসো গো, আজ তুমি আমাদের সঙ্গে চাট্টি খাবে। আজ আর না বলো না। রাগ করে থেকো না।
পাশ থেকে এক বৃদ্ধ বলল, দুইদিন প্যাটে কিছু পড়েনি, ক্ষমা করে দাও বাবু আমাদের, আজ দুটি খাও!
এরকম নিমন্ত্রণ উপেক্ষা করার মতন কঠিন হৃদয় নয় আমার। হৃদয়ের চেয়ে উদর আগেই রাজি হয়ে বসে আছে!
সুশীলাদি আমার হাত ধরে টেনে নিয়ে গিয়ে বসিয়ে দিল একটা গাছতলায়। গাছ থেকে কাঁচা শালপাতা ছিঁড়ে তাই দিয়েই থালা বানিয়েছে। এক লাইনে দশ বারোটা থালা সাজানো, আমার থালাটা একটু দূরে। আমি আমার থালাটা টেনে নিয়ে এলাম ওদের পাশে। আমার পরেই বসেছে হারু, এখন তার মুখে লজ্জা লজ্জা ভাব।
আজও খিচুড়ি। উনুন থেকে হাঁড়ি নামিয়ে এনে তপ্ত খিচুড়ি পাতায় পাতায় পরিবেশন করে গেল সুশীলাদি। এই রমণীটির কী অসীম শক্তি। সারা রাত ঘুমোয় নি, একাই সে সব দিক সামলাচ্ছে। এই সে ময়নার সেবা করছে, এই সে রান্না করছে, এই সে থামাচ্ছে অন্যদের ঝগড়া।
হঠাৎ আমার গলাটা আটকে গেল। এক এক সময় চোখের জল চোখ পর্যন্ত আসে না, বাষ্প হয়ে গলার মধ্যে জমে থাকে। আমার বুকের মধ্যেও উথাল পাথাল চলছে।
কত কষ্টের অন্ন! এই অন্নের মধ্যে অশ্রু, রক্ত, উদ্বেগ মিশে আছে!
আট–দশ হাজার বছরের সভ্যতার পরেও মানুষ নিছক ক্ষুন্নিবৃত্তির ব্যবস্থা করতে পারেনি। পৃথিবীর কোনো কোনো দেশে অতিরিক্ত খাদ্য নষ্ট হয়ে যায়, কোনো কোনো দেশে মানুষ না খেয়ে থাকে। একই দেশের মধ্যে খাদ্য–তৃপ্ত মানুষ মনেও রাখে না ক্ষুধার্ত মানুষদের কথা!
মহাশূন্য ফুঁড়ে উঠে যাচ্ছে মানুষের তৈরি রকেট, সমুদ্রের তলা দিয়ে যাচ্ছে পরমাণু চালিত সাবমেরিন, নগরে নগরে আকাশচুম্বী প্রাসাদ, মানুষের কত সরঞ্জাম, মানুষের কত প্রতিভা! তবু মানুষ পৃথিবীর সব মানুষের জন্য সামান্য দু’বেলা শুধু আহারের সংস্থান করে দিতে পারল না এখনও।
আমি এদের এই এত কষ্টের অন্নে ভাগ বসাচ্ছি!
একজন কেউ আমাকে বলল, কী গো বাবু, খাও। হাত গুটিয়ে বসে রইলে যে!
আর একজন বলল, বড্ড গরম, একটু ঠাণ্ডা হতে দে।
আমি হাতে করে তুলে নিলাম একটুখানি, অনেকেই ব্যাগ্র ভাবে তাকিয়ে আছে আমার দিকে। আমার লজ্জা লাগছে এখন। মুখ নীচু করে খেতে শুরু করে দিলাম।
আজকের খিচুড়িটা ঠিক খিচুড়ি হয়নি। চাল আর মুসুরির ডাল আলাদা আলাদা হয়ে ছেতরে আছে। নদীর জলে ডাল ভালো সেদ্ধ হয়নি। ডাল জিনিসটা বেশ স্পর্শকাতর, তার জল বাছাবাছির খুব বায়নাক্কা।
শুধু এই ফোটানো চাল–ডাল ছাড়া আর কোনো পদ নেই, আশাও করা যায় না। হাপুস হাপুস শব্দে পাতেরটা শেষ করে কেউ কেউ বলতে লাগল, ও সুশীলাদি, বড্ড ভালো স্বোয়াদ হয়েছে গো, আর এট্টু দেবে?
সুশীলাদির আপত্তি নেই, যতক্ষণ হাঁড়িতে রয়েছে ততক্ষণ সবাই পাবে। মাঝারি সাইজের মাটির হাঁড়ি, তাতে রান্না হচ্ছে বারবার!
আমার পাতেরটা শেষ হবার আগেই হারু খিচুড়ি চেয়ে নিল দু’– তিনবার।
সুশীলাদি আমায় এসে বলল, তুমি নাও একটু, শেষ করছ না যে, নাও!
–না, না, আমার আর লাগবে না।
—তুমি লজ্জা করে খাচ্ছ। রয়েছে গো, এই দ্যাখো, আরও চেপেছে, কারুর কম পড়বে না।
–সত্যি আমার আর লাগবে না।
আমি দু’হাত চাপা দিলেও সুশীলাদি জোর করে দিয়ে দিল আর এক হাতা। নষ্ট করতে আমার গায়ে লাগবে। শহরের লোকরা যে ভাত–টাত কম খায়, তা এরা বুঝতে চায় না। মাছ মাংসের প্রোটিন খেলে বেশি ভাত খাবার যে দরকার হয় না। সাহেবরা বড় বড় মাংসের টুকরোর সঙ্গে দু’চামচে ভাত কিংবা এক টুকরো আলু নেয়।
হারু আমার চেয়ে বয়েসে ছোট হয়েও আমার থেকে কত বেশি খাচ্ছে, এতে কয়েকজন বিস্ময় প্রকাশ করছে। হারুর সমান খেতে গেলে আমার পেট ফেটে যাবে।
তাছাড়া দু’দিন উপোসের পর হঠাৎ যে বেশি খেতে নেই, সে খেয়ালও আমার আছে।
হঠাৎ খানিকটা দূরে একটা হৈ চৈ, চ্যাঁচামেচির শব্দ শোনা গেল। আমরা চমকে উঠলাম সবাই। কিছু বিপদ ঘটেছে? মারামারি বাধিয়েছে কেউ, কিংবা কারুকে সাপে কামড়াল?
সুশীলাদি ছুটে গেল সেদিকে। খাওয়া শেষ হয়নি বলে আমি উঠতে পারছি না। বসে রইল আরও কয়েকজন আর একটু খিচুড়ি পাবার আশায়।
একটু পরেই সেখান থেকে ভেসে এলো আনন্দের হুল্লোড়, উলু দিয়ে উঠল কয়েকটি স্ত্রীলোক। হারু লাফাতে লাফাতে এসে খবর দিল, ময়না বউয়ের বাচ্চা হয়েছে গো, ছেলে হয়েছে!
একজন বৃদ্ধ জিজ্ঞেস করল, বলিস কি রে, বেঁচে আছে?
—হ্যাঁ গো, বেঁচে আছে?
–আর ময়না?
—সেও বেঁচে আছে। দেখবে এসো, ছেলে দেখবে এসো!
আমি স্তব্ধ হয়ে বসে রইলুম। আঁতুরের জায়গায় বাইরের পুরুষদের যেতে নেই!
কী জেদি মানুষের প্রাণ! ময়নার আট মাসের গর্ভের সন্তান, সবাই ধরে নিয়েছিল কাল ময়নার অত ধকলের পর সে আর বাঁচবে না। ময়নাও বাঁচবে কি না সন্দেহ। কিন্তু সেই শিশু মাতৃগর্ভ ছেড়ে তাড়াতাড়ি বেরিয়ে এসেছে বাইরের বাতাসে নিশ্বাস নিতে।
গারদে–বন্দী রতন কবে বেরুতে পারবে তার ঠিক নেই। সে কিছু‍ই জানে না। পুলিশের অত্যাচারে গারদের মধ্যেই তার মৃত্যু হওয়া অদ্ভুত অবিশ্বাস্য কিছু নয়। তবু জীবন থেমে থাকে না, রতনের উত্তরাধিকারী এসে গেছে আবার লড়াই চালিয়ে যাবার জন্য।
হাসপাতালে, নার্সিংহোমে কত সাবধানতার সঙ্গে, কত যত্নে জননীর শরীর থেকে বার করে আনা হয় শিশুদের। আর এখানে এই গাছতলায় ধুলো–ময়লার মধ্যে দিব্যি একটি মানবপুত্র এসে গেল। এরই মধ্যে তার ট্যাঁ ট্যাঁ শব্দ শোনা যাচ্ছে। এত বিপদের মধ্যেও আনন্দ করছে ওরা সবাই। একটি শিশুর জন্মক্ষণে কেউ দীর্ঘশ্বাস ফেলে না।
আংড়া গ্রামের ক্ষুধার্ত মানুষদের মধ্যে এসে গেল আর একটি অন্নের দাবিদার!যা আশঙ্কা করেছিলাম, তাই ঘটল এক সময়। এ জঙ্গল মোটেই নিরুপদ্রব নয়। ঘোর দুপুরে হাজির হলো তিনজন মানুষ।
তাদের মধ্যে একজন বলিষ্ঠ চেহারার মধ্যবয়স্ক, ধুতি, ও হাফ হাতা পাঞ্জাবি পরা, মাথার চুল ছোট করে ছাঁটা, দু’কানে সোনার রিং, ভুরু দুটো কোঁচকানো। এর চোখ দেখলে মনে হয় যে–কোনো রকমের নিষ্ঠুরতাতেই এর বেশ আনন্দ। লোকটি বাঙালি নয়, তবে কোথাকার ঠিক বোঝা যায় না। তার সঙ্গের একজন বাঙালি, প্যান্ট–শার্ট পরা, বছর পঁয়তিরিশেক বয়েস, চোখে চশমা, শক্ত চোয়াল। আর একজন এদের দেহরক্ষী, তার হাতে অবশ্য বন্দুক নেই, লাঠি!
এই জঙ্গলের মধ্যে কোথাও রাস্তা আছে, শোনা গিয়েছিল একটা জিপের শব্দ। সেটাকে পুলিশের গাড়ি বলে সন্দেহ করা হয়েছিল, কিন্তু গোবিন্দ না ফিরলে এই জায়গাটা ছেড়ে যাবার কোনো প্রশ্ন ওঠে না, বাচ্চা সমেত ময়নাকেও এখন সরানো যাবে না, সেইজন্য কেউ পালায়নি।
জিপটা এদেরই। খানিকটা দূরে সেটা থামিয়ে পায়ে হেঁটে এসেছে। কৌতূহলী বাচ্চারা এগিয়ে দেখতে গিয়েছিল। লাঠিয়াল সম্পর্কে তাদের সহজাত বিভীষিকা আছে, তারাই আবার ছুটতে ছুটতে ফিরে এসে খবর দিয়েছে।
সুশীলাদি ময়নাকে নিয়ে ব্যস্ত, সে একজন ধাত্রীও বটে, গরমজল দিয়ে পরিষ্কার করছে সব কিছু। এই আগন্তুকদের খবর পেয়েও সে বিচলিত হলো না, এখন ময়না ও তার বাচ্চাকে বাঁচিয়ে রাখাই তার প্রধান কাজ।
বড়কাকা হতবুদ্ধির মতন এদিক ওদিক তাকাতে লাগল। অন্যান্যরা সবাই চুপ। আমি মনে মনে ভাবলুম মাত্র তিনজন মানুষকে দেখে এতগুলো গ্রামবাসীর খুব একটা ভয় পাবার কারণ আছে কি, এরা তো পুলিশ নয়!
বলিষ্ঠ লোকটির পায়ে পাম্পশু, সেই জুতো মশমশিয়ে এসে সে রান্নার জায়গাটার কাছে এক হাতে ধুতির খুট ও অন্য হাত কোমরে রেখে অধিপতির মতন দাঁড়াল। ঘাড় ঘুরিয়ে দেখে নিল পরিস্থিতি।
তারপর সে বড়কাকাকেই কথা বলার যোগ্য হিসেবে বেছে নিয়ে বলল, এই, তুরা এখানে কী করছিস? এই জঙ্গলে কেন এসেছিস?
বড়কাকা এই প্রশ্নের উত্তর দিতে পারল না। কেন এসেছে, তা কী করে বলবে? কেউ কি নিজের মুখে স্বীকার করতে পারে যে পুলিশের ভয়ে গ্রামের ঘরবাড়ি ছেড়ে জঙ্গলে এসে লুকোবার চেষ্টা করেছে?
লোকটি আবার বলল, কী রে, কোথা বলছিস না কেন? এ জঙ্গল হামার আছে। তুরা এখানে কার হুকুমে এসেছিস? কে ভেজিয়েছে তুদের, শ্যামলাল?
বাঙালিটি মাথা নেড়ে বলল, না, শ্যামলালজী এ কাজ করবে না।
তারপর সে সবার উদ্দেশে বলল, এই তোরা শোন, ইনি হচ্ছেন রামদেওজী, ইনি এই জঙ্গল ইজারা নিয়েছেন। এখানে তো তোরা কাঠ কাটতে পারবি না। সেটা বে–আইনী হবে। তোরা যা, এখান থেকে চলে যা।
এবার বড়কাকা বলল, বাবু, আমরা কাঠ কাটতে আসিনি। এমনিই এসেছি, দু’দিন বাদে চলে যাব।
রামদেওজী উনুনের পাশে পড়ে থাকা একগুচ্ছ লকড়িতে লাথি মেরে বলল, ই তো কেটেছিস! শাল গাছ তোড়িয়েছিস! শাল গাছ নোষ্ট করা ফরেস্ট ডিপাট– এর মানা আছে। হামার নামে দোষ দিবে!
শুধু শুকনো পাতায় রান্না হয় না, রান্নার জন্য কিছু গাছের ডাল কাটা হয়েছে ঠিকই। এ জঙ্গলে শাল গাছই বেশি, আরও দু’চার জাতের গাছ আছে, সে–সব আমি চিনি না। নদীর ধারে দেখেছি কয়েক সারি ইউক্যালিপটাস, অল্প কিছুদিন আগে লাগানো। কয়েকটা ঝাঁকড়া মহুয়া গাছও আছে।
জঙ্গল ইজারা নিলেও সবরকম গাছ কাটা যায় না। এক এক জায়গায় এক একরকম গাছ সম্পর্কে নিষেধাজ্ঞা থাকে, এটা আমিও ক্ষীণভাবে শুনেছি। তবে কন্ট্রাকটাররা যে সব নিয়ম মানে না, তাও সবাই জানে।
রামদেওজীর কথার মধ্যে দৃঢ়তা আছে, কিন্তু চ্যাঁচামেচি করছে না। তার মুখে প্রচণ্ড আত্মবিশ্বাসের ছাপ।
রামদেওজীর ব্যক্তিত্বের কাছে কাচুমাচু হয়ে গেছে বড়কাকা। গাছ কাটার কৈফিয়ৎ সে দিতে পারছে না।
—তুরা কোন গাঁও থেকে এসেছিস?
বড়কাকা আমতা আমতা করে বলল, আংড়া…
রামদেওজী তার বাঙালি সহচরটির দিকে ফিরে বলল, সে কিধার আছে? আংড়া তো নাম শুনিনি!
বাঙালিটি একটু ভুরু তুলে ভেবে নিয়ে বলল, আংড়া, হ্যাঁ একটা আংড়া আছে খাঁড়িখোলার পাশে। তোরা সেখান থেকে এই জঙ্গলে এসেছিস কেন?
বড়কাকা বলল, গাঁয়ে খাবার নেই, হাতে কোনো কাজ নেই, এবার বৃষ্টি হলো না, জমিতে কাজ–কাম শুরু হলো না, তাই কী করি…
—সেইজন্য এখানে চলে এলি? এখানে কে তোদের খাবার দেবে?
রামদেওজী একটি অতি শস্তা ব্র্যাণ্ডের সিগারেটের প্যাকেট বার করে, একটা বেশ দামি লাইটার দিয়ে একটা সিগারেট ধরাল। তারপর ধোঁয়া ছেড়ে সে বলল, শুন, তুরা সব ক্ষেতি জমির কাম করিস, জঙ্গলে তুদের কাম নেই। এ হামার জঙ্গল আছে, তুরা ভেগে যা। আর যদি শামলাল তুদের ভেজিয়ে থাকে তবে সে শালাকে বলিস, আমি তার মুখে মুতে দি!
আমি শুয়ে আছি একটা কুসুমগাছের নীচে, একটু দূরে। আমাকে ওরা এখনো দেখেনি।
এই শ্যামলাল চরিত্রটা কে? এই রামদেওজীর কোনো প্রতিপক্ষ কন্ট্রাকটার? জঙ্গলের ইজারা নিয়ে বিভিন্ন কন্ট্রাকটারের মধ্যে রেষারেষি থাকা স্বাভাবিক। এদের দেখা যাচ্ছে বেশ নগ্ন প্রতিযোগিতা।
অস্থায়ী উনুন দুটিতে এখনও কিছুটা আঁচ আছে। একটা উনুনে লাথি মেরে পাথরগুলো ছড়িয়ে দিয়ে রামদেওজী বলল, এ তুষারবাবু, এ লোকগুলাকে ভাগিয়ে দে! ঝুট–ঝামেলা হামি পছন্দ করি না।
বড়কাকা হাতজোড় করে বলল, বাবু, আমাদের আজকের রাতটা অন্তত থাকতে দিন। কাল চলে যাব!
অত্যন্ত অবহেলার সঙ্গে রামদেওজী হাত নেড়ে নেড়ে বলল, যা যা যা! ঐ শালা শামলালের ভি জঙ্গল আছে, সেখানে যা। আভি নিকাল –
এবারে আমি উঠে বসলুম। বাঙালি–অবাঙালির ব্যাপার নিয়ে আমরা কেউ মাথা ঘামাই না। বাঙালিরা সবাই বিশ্বপ্রেমিক। কলকাতা শহরটা অবাঙালি ব্যবসায়ীরা কব্জা করে নিয়েছে, আমরা প্রতিবাদ করি না। গ্রামেরও এই অবস্থা নাকি? পুরুলিয়া শহরের রাস্তা দিয়ে যেতে যেতে এক বন্ধু একটা বড় বাড়ির দিকে হাত দেখিয়ে বলেছিল, জানো, এই শহরে এই একটাই বাঙালিদের ভালো বাড়ি। আর সব যত বড় বড় বাড়ি দেখবে, সেগুলো সব মাড়োয়ারিদের!
মেদিনীপুর জেলার একটি জঙ্গলে এখানকার গ্রামের মানুষদের আসবার অধিকার নেই, সেই জঙ্গলের অধিকার থাকবে হাজার মাইল দূর থেকে আসা একজন মানুষের? এ কী ধরনের ব্যবস্থা।
কাছে এসে বাঙালি ভদ্রলোকটিকে আমি বললুম, আপনারা এ জমি ইজারা নিয়েছেন, তা বলে এই জঙ্গলে কেউ বেড়াতেও আসতে পারবে না? এরকম কোনো আইন আছে নাকি?
আমি একটু নার্ভাস বোধ করছিলুম, বাইরের লোকজনের সঙ্গে চোটপাট করে কথা বলা আমার স্বভাব নয়। আমার গলার আওয়াজটা বেশি জোর হয়ে গেল, একটু কেঁপেও গেল। শব্দ নির্বাচনেও ভুল হয়েছে আমার। বেড়াতে আসার কথাটা এখানে খাটে না। একটা গোটা গ্রামের আবালবৃদ্ধবনিতা কোথাও বেড়াতে যায় না, তারা যেখানেই যাক, প্রয়োজনে যায়, বাধ্য হয়ে যায়।
আমার চেহারা বা পোশাক দেখে কিছু বোঝা না গেলেও উচ্চারণ শুনেই ওরা ধরে ফেলল যে আমি আংড়া গ্রামের মানুষ নই।
তুষার নামের লোকটি বেশ খানিকটা বিস্মিত হয়ে বলল, তুই কে? তুই এখানে কী করে এলি? কে তোকে পাঠিয়েছে?
এই ধরনের মানুষগুলো গ্রামের সব লোকদেরই তুই–তুকারি করে কথা বলে। কিন্তু আমি এই তুষারের চেয়ে কম কিছু ভদ্রলোক নই, আমাকে ওর আপনি বলা উচিত ছিল। আমার আরও রাগ চড়ে গেল।
–আমি যেই হই না কেন, আমি যা জিজ্ঞেস করলুম তার উত্তর দিন! এই জঙ্গলে তো বেড়া দেওয়া নেই। এখানে লোক ইচ্ছেমতন এমনি এমনি আসতে পারবে না?
–আসতে পারবে না কেন, সে কথা বলেছি? এরা চুরি করে কাঠ কাটতে এসেছে!
—মোটেই এরা কাঠ কাটতে আসেনি। এরা চাষী, এরা কাঠুরে নয়।
—আলবৎ এরা কাঠ কেটেছে। এই তো রান্নার জন্য কতগুলো ডাল কেটেছে। রামদেওজী সিগারেট টানতে টানতে লকড়ির স্তূপে আর একটা লাথি মেরে বলল, ই সব কাঠ কেটেছে। কম–সে–কম পঁচাশ রূপিয়া দাম হোবে
তারপর সে বড়কাকার দিকে ফিরে ধমক দিয়ে বলল, এ বুড়া, দে পঁচাশ টাকা দে! না দিবি তো তুর ঘাড় ভাঙব।
রামদেওজীর ভাষা অনেকটা আদিবাসীদের ভাষার সঙ্গে ভাঙা হিন্দি মেশানো। সম্ভবত সে মাড়োয়ারি নয়। মাড়োয়ারিদের কণ্ঠস্বর এত কর্কশ হয় না।
পঞ্চাশ টাকা দিতে হবে শুনে বড়কাকার মুখ ভয়ে শুকিয়ে গেছে। অন্যরা একেবারে নিঃশব্দ। হয়তো আগেকার অভিজ্ঞতায় এরা জানে, রামদেওজীর মতন ক্ষমতাবান মানুষদের কথার প্রতিবাদ করা যায় না। এই ধরনের জোতদার– ব্যবসায়ীদের কাছেই ওদের কাজ চাইবার জন্য হাত কচলাতে হয়।
ভবেনটা অন্য সময় এত গলাবাজি করে, এখন সে–ও একটা কথা বলছে না। কাছাকাছি কোথাও দেখা যাচ্ছে না তাকে।
রামদেওজী আবার বলল, এ বুড়া, চুপসে ঠার রইলি কেন? হামার জঙ্গলের কাঠ নোষ্ট করেছিস, দে, রূপিয়া দে!
আমি বড়কাকাকে বললুম, না, কক্ষনো দেবেন না!
তারপর তুষারকে বললুম, এইটুকু কাঠের দাম পঞ্চাশ টাকা? ইয়ার্কি পেয়েছেন? রান্নার জন্য দু’একটা ডাল ভাঙলে সেটা মোটেই কিছু দোষের নয়।
তুষার এবার আমার দিকে কুটিল চোখে তাকিয়ে বলল, জঙ্গলের মধ্যে এসে কে ওদের রান্না করতে বলেছে? এটা কি ওদের বাপের তালুক? সরকারি ইজারার জঙ্গলে উইদাউট পারমিশান রান্না করা বেআইনী!
রামদেওজী উপহাসের হাসি দিয়ে বলল, এ তুষারবাবু, এ ছোকরা কৌন আছে? নোক্‌শাল আছে বুঝি?
তুষার তাচ্ছিল্যের সঙ্গে বলল, আরে ওসব নক্‌শাল ফক্‌শাল আমি গ্ৰাহ্য করি না। সেভেন্টি ওয়ানে কত নক্‌শাল ঠাণ্ডা করেছি।
—এ ছোকরাকে নিয়ে চল…
সঙ্গে সঙ্গে তুষার আমার ঘাড় আঁকড়ে ধরল। লাঠিওয়ালা লোকটা চেপে ধরল আমার হাত।
আমি হতভম্ব হয়ে গেলুম। এতগুলো লোকের সামনে এরা আমার গায়ে হাত দিচ্ছে? কী সাহস! আমি ওদের সঙ্গে যুক্তি তর্ক করছিলুম, সেটা ওরা গায়ের জোরে থামিয়ে দিতে চায়?
আমি বড়কাকা, হারু, সুবল এদের দিকে তাকালুম। কেউ আমাকে সাহায্য করার জন্য একটা আঙুলও তুলল না।
আমি মাথাটা ছটফটিয়ে বললুম, ছেড়ে দিন, আমার গায়ে হাত দিচ্ছেন কেন, ছেড়ে দিন আমাকে!
রামদেওজী বলল, চল শালা, তুকে পুলিশের হাতে জিম্মা করে দিবো! তারপর সে বড়কাকাদের দিকে তড়পে বলল, পাঁচ মিনিটের মধ্যে সব ভেগে যা! জঙ্গল ছোড়কে চলা যা! নেহি তো লাঠিসে ভাগাবো! জগদীশ, ইসব উনান বগেরা তোড় দে!
লাঠিওয়ালা লোকটি শুধু উনুনই ভাঙল না, ভেঙে দিল ওদের কয়েকটা মাটির হাঁড়ি। তুষার আমাকে ঠেলতে লাগল সামনের দিকে।
আমি প্রতি মুহূর্তে ভাবছি আংড়া গ্রামের লোকগুলো ক্ষেপে উঠবে। ওদের কাছেও টাঙ্গি আছে, কুড়ুল, লাঠি আছে। এই তিনটে লোককে পিটিয়ে তাড়িয়ে দিতে পারবে না?
কিন্তু কেউ একটা শব্দ করছে না, কেউ এক পা এগিয়ে আসছে না। ওদের ভাত–রান্নার হাঁড়ি ভেঙে দিল, তাতেও রাগ নেই?
ডাকাতি করার জন্য যেমন আগে ট্রেনিং নিতে হয়, সেইরকম গ্রামের মানুষকে প্রতিবাদে উদ্বুদ্ধ করতে হয় কীভাবে, তাও নিশ্চয়ই দীর্ঘদিন ধরে শেখার ব্যাপার। আমি ধরেই নিয়েছিলুম, এতগুলো মানুষ যখন আছে, তখন এই তিনটে অমানুষকে পিটিয়ে তাড়িয়ে দিতে পারবে। আমাকে তুষার আর জগদীশ টানতে টানতে নিয়ে যাচ্ছে, তাও আমি ঠিক বিশ্বাস করতে পারছি না। আমাকে এতগুলো লোকের কাছ থেকে ছিনিয়ে নিয়ে যাওয়া সত্যি সম্ভব?
এরই মধ্যে আমার খানিকটা অভিমান হলো। আমাকে ওরা নিজের লোক বলে মনে করে না! একটু আগে আমি ওদের সঙ্গে বসে খেলুম, খেয়ে উঠে বেশ কয়েকজনের সঙ্গে সারা বছরের কাজকর্ম সম্পর্কে আলোচনা হচ্ছিল, এখন ওরা আমাকে সম্পূর্ণ অস্বীকার করল? আমার জন্য ওরা কোনো ঝঞ্ঝাটে জড়াতে চায় না। ওরা বোধহয় রামদেওজীকে আগে দেখেছে, এর শক্তির কথা জানে, রামদেওজীর হুকুম অমান্য করে এই জঙ্গলে যে আর থাকা যাবে না, তাও বুঝে গেছে!
আংড়া গ্রামের মানুষের সঙ্গে এইভাবে আমার সম্পর্ক শেষ হয়ে গেল? সিনেমার নায়কদের মতন আমার অলৌকিক শক্তি নেই যে একা লড়ে গিয়ে এই তিনজনকে কাবু করে ফেলব। রামদেওজী নিজেই আমাকে পেড়ে ফেলতে পারে। তুষারও বেশ শক্তিশালী, আর জগদীশের চাকরিই তো গায়ের জোর ফলানো।
গ্রামবাসীদের যে প্রতিবাদ করার সাহস নেই, তা রামদেও নিশ্চয়ই আগে থেকেই ভালো করে জানে। তাই সে এদের তাড়াবার জন্য মাত্র দু’জন লোক সঙ্গে নিয়ে এসেছে। হয়তো রামদেও–র কোমরে রিভলভার আছে, এদের থাকে। সরকার এদেরই আগ্নেয়াস্ত্রের লাইসেন্স দেয়।
জিপটার কাছে এনে তুষার আমাকে এক ধাক্কায় ফেলে দিল মাটিতে। রামদেও বলল, এ তুষার ই হারামীকা কেয়া মতলোব দেখ্‌। ই কাঁহাসে এসেছে?
বাঙালি তুষার এই রামদেওর বিশ্বস্ত অনুচর। প্রভুভক্ত শিকারী কুকুরের মতন তার একটা অদৃশ্য লেজ নড়ছে। সে আমাকে ক্যাৎ করে একটা লাথি কষিয়ে দাঁতে দাঁত ঘষে বলল, তুই কোথা থেকে এসছিস? কেন এসেছিস এদিকে? বল শালা…
আমার সারা শরীরে ত্রাস এসে গেল। এরা সাধারণ ধর্মভীরু গ্রামের মানুষ নয়, এরা পোড়–খাওয়া, শ্রমিকের রক্তচোষা ব্যবসাদার, জঙ্গল কেটে উজাড় করে দিতে এদের যেমন বিবেকে লাগে না, সেইরকম মানুষ মারতেও এদের হাত কাঁপার কথা নয়। এরা ভাতে মারে, গাড়ি চাপা দিয়ে মারে, দরকার হলে লাঠি– বন্দুক চালাতেও দ্বিধা নেই।
এই তুষারটা গুণ্ডা ধরনের। ও আমাকে নক্‌শাল ভেবেছে, উনিশশো একাত্তরে নক্শাল মেরে হাত পাকিয়েছে, উনিশশো সাতাশিতে সে আরও সহজে মারতে পারবে। নক্শাল ছেলেদের মৃত্যুভয় ছিল না, কিন্তু আমার বেঁচে থাকার খুবই ইচ্ছে।
মাটিতে কাৎ হয়ে পড়ে আমি মিনমিনে গলায় বললুম, আমাকে পুলিশের কাছে নিয়ে যেতে চান, নিয়ে চলুন, আমি তো আপত্তি করছি না।
রামদেও বলল, আরে বেহুদা, তু কুন পাট্টি পহেলে বল্! হামি দু’দুটা পাট্টিকে চান্দা দেই, লিডারলোগ হামার কোঠিতে এসে খানাপিনা করে, তু কৌন রে!
–আমি কোনো পার্টি করি না, বিশ্বাস করুন। আমি এমনি বেড়াতে বেড়াতে এদিকে এসেছি। এই জঙ্গলে ঢোকা যে নিষেধ, তা আমি জানতুম না।
—ঠিক বাত বল! হামার দিমাগ খারাব করে দিস না!
তুষার বলল, তুই এই গ্রামের লোকগুলোকে ক্ষেপিয়ে জঙ্গলে নিয়ে এসেছিস কেন?
—আমি ওদের আনিনি। সত্যি কথা বলছি। ওরা নিজেরাই এসেছে!
—ওরা নিজেরাই এসেছে, এমনি এমনি? তবে তুই ওদের হয়ে তড়পাচ্ছিলি কেন?
–আমি কিছু বলিনি তো, এমনিই জিজ্ঞেস করছিলাম। এখানকার নিয়মকানুন তো ঠিক জানি না! আমাকে দয়া করে একটু থানায় পৌঁছে দিন।
রামদেও তার বিশাল মুখখানা আমার কাছে ঝুঁকিয়ে এনে বলল, তু উই বুঢ়াকে রূপিয়া দিতে না বললি। হামার মুখের উপর কোথা বললি! তুকে থানায় দিব, হাঁ দিব, তার আগে তুর হাঁথদুটো ভাঙ্গে দিব! কব্জী উলাট দিব, আর কভি মাস্তানি করবি না।
আমার চোখদুটো ঠেলে বেরিয়ে আসতে চাইছে। এ লোকটা মিথ্যে ভয় দেখায় না। এ আমার হাতদুটো ভেঙে দেবে বলছে!
পেছনে অনেকগুলো কণ্ঠস্বর শুনে রামদেও ঘাড় ঘোরালো, তারপর বলল, উ ভিখারিগুলো আসছে। জগদীশ, তৈয়ার…
সুশীলাদিরা যদি আসতে আর দু’এক মিনিট দেরি করত, তা হলে আমাকে হয়তো পঙ্গু হয়ে থাকতে হতো সারাজীবন! দরদর করে ঘাম ঝরছে আমার সারা শরীরে।
সুশীলাদি আরও আট ন’জন মহিলাকে নিয়ে ছুটে এসেছে। সঙ্গে বাচ্চাদের দল। পুরুষরা অনেক পেছনে।
জগদীশ লাঠি তুলে তাদের আটকাতে গেলেও সেই মহিলা ও শিশুবাহিনী ঘিরে ফেলল জিপখানা। সুশীলাদি ব্যাকুলভাবে হাতজোড় করে বলল, ও বাবু, আমরা জঙ্গল ছেড়ে চলে যাচ্ছি। এ মানুষটাকে তোমরা ছেড়ে দাও! আমরা এক্ষুনি চলে যাব!
তুষার বলল, তোরা তো জঙ্গল ছেড়ে যাবিই। এ লোকটাকে আমরা সঙ্গে নিয়ে যাব।
জগদীশকে ঠেলে সরিয়ে আমার আর রামদেও’র মাঝখানে এসে দাঁড়িয়ে পড়ে পাগলাটে গলায় সুশীলাদি বলল, না, ওকে নিতে দেব না! আমাদের না মেরে নিতে পারবে না! মারবে আমাদের? মারো।
জগদীশ সুশীলাদির হাত ধরে টেনে সরিয়ে দিতে যাচ্ছিল, রামদেও তাকে এক ধমক দিয়ে বলল, জেনানার গায়ে হাঁথ দিবি না!
এইসব লোকদের এক বিচিত্র পাপ–পুণ্য জ্ঞান আছে। এরা কোনো রমণীকে যখন তখন বিধবা করে দিতে দ্বিধা করে না, অথচ নারী জাতিকে সম্মান করে। এরা শিশুদের আদর করে, কিন্তু এক হুকুমে চার পাঁচটি শিশু পিতৃহীন হয়ে গেলে এদের কিছু যায় আসে না।
এই নারীবাহিনীকে দেখে রামদেও’র মুখের ভাব অনেক নরম হয়ে গেল। সে সুশীলাদিকে জিজ্ঞেস করল, এ ছোকরা কৌন আছে?
সুশীলাদি বলল, এ আমার ভাই হয়। শহরে চাকরি করে। আর সবাইকে জিজ্ঞেস করে দ্যাখো!
অতি ধূর্ত রামদেও বিশ্বাস করল না একথা। সুশীলাদি মিথ্যেটা বলতেও পারেনি ভালো করে। কিন্তু রামদেও এই বিষয়ে আর চাপ দিল না, সে এখন নারী জাতিকে দয়া দেখাতে চায়।
সামান্য ভর্ৎসনার সুরে সে বলল, তুলোগ হামার জঙ্গলের কাঠ কেটেছিস। আগ জ্বালিয়েছিস। ফরেস্ট ডিপাটে হামাকে ফাইন দিতে হোবে!
–আর কাঠ কাটব না, ও বাবু, মা মনসার দিব্যি, এবারের মতন মাপ করে দাও। তোমার কত আছে, আমরা তো মোটে দুটো গাছের ডাল কেটেছি।
–তব যা, চলে যা, ঘর যা। বাল–বাচ্চা নিয়ে জঙ্গলে কেনো আসিস?
–বাবু, আমরা ঠিক চলে যাব। আমাদের একজন লোক বাজারে গেছে, সে ফিরে এলেই চলে যাব। এখন গেলে সে আমাদের খুঁজে পাবে না। বাবু, রাত পর্যন্ত সময় দাও। কথা দিচ্ছি, আর আগুন জ্বালব না, রান্না করব না! বিশ্বাস করো, কথা দিচ্ছি।
রামদেও এ প্রার্থনাও অনুমোদন করে জিপ গাড়িটায় উঠতে গেল। তুষার আরও একটু কর্তব্য দেখাবার জন্য চোখ রাঙিয়ে বলল, ঠিক এই রাত্তিরের মধ্যে চলে যাবি কিন্তু। আমরা আবার আসব, তখনও যদি তোদের দেখি, পিটিয়ে লাশ ফেলে দেব!
তুষারই এই জিপের ড্রাইভার। জিপটা হুস করে বেরিয়ে গেল একটু বাদে।
সুশীলাদির প্রতি আমার কৃতজ্ঞতা শুধু আমার হাতদুটোকে বাঁচিয়ে দেবার জন্যই নয়। শেষ মুহূর্তে আমি ভেবেছিলাম, রামদেও’র পা জড়িয়ে ধরে দয়া চাইব যদি তাই–ই করতে হতো, তাহলে সারাজীবনে সেই গ্লানি আমার মুছত না। মানুষ অনেকরকম ভাবেই বেঁচে থাকে, কিন্তু জীবনের একটা কিছু না কিছু মহিমা তো থাকা দরকার। আত্মসম্মান একবার বিসর্জন দিলে সে মহিমা আর খুঁজে পাওয়া যায় না।
মৌখিক কৃতজ্ঞতা জানাবার কোনো মানে হয় না সুশীলাদিকে। আমার মুখে কোনো কথাও আসছে না। আমি ঝিম মেরে বসে রইলুম।
জিপটা চলে যেতেই সুশীলাদি বড়কাকাকে মুখঝামটা দিয়ে বলল, ছি ছি ছি, তোমরা কী গো? তোমাদের সুমুখ থেকে এই মানুষটাকে ধরে নিয়ে এলো, আর তোমরা কিছু বললে না? আমাকে একটা খপর দিতে পারলে না? আমাকে পাঁচীর মা ঠিক সময়ে গিয়ে বলল তাই…
বড়কাকা মাথা চুলকে বলল, কী করব বল, শেঠ যে ঐটুকুনি কাঠ কাটার জন্য পঞ্চাশ টাকা চেয়ে বসল। তাতেই মাথা খারাপ হয়ে গেল আমার!
আমি একটা দীর্ঘশ্বাস ফেললুম। কাঠের দাম নয়, আমার জীবনের দাম পঞ্চাশ টাকা! আমাকে ধরে নিয়ে যাচ্ছিল বলে রামদেও আর কাঠের দামের জন্য জোর করেনি।
অবশ্য, কলকাতায় পঞ্চাশ টাকা আর এই গ্রামের মানুষের কাছে পঞ্চাশ টাকার যে কত তফাত তা হয়তো আমরা কোনোদিনই বুঝতে পারব না।
সুশীলাদি আবার গঞ্জনার সুরে বলল, এ মানুষটা তো আমাদের হয়েই ঝগড়া করতে গেসল ওদের সঙ্গে। ছি ছি ছি! এ মানুষটাকে আমরা বাস থেকে জোর করে নামিয়ে এনিছি, এখন ওকে ভালোয় ভালোয় বাড়ি ফিরিয়ে দেওয়া আমাদেরই কর্তব্য নয়? ওর যদি মন্দ কিছু হয়ে যেত, তা হলে আমাদের পাপের বোঝা আরও বাড়ত না?
একজন বৃদ্ধ বলল, এটা ঠিক কথা বটে! এটা বড় ভুল হয়েছে গো আমাদের!
পাপ শব্দটার কতরকম ব্যাখ্যা! যাদের নিজেদেরই বাড়ি ফেরার ব্যাপারে চরম অনিশ্চয়তা, তারা এখন আমাকে বাড়ি ফিরিয়ে দেবার জন্য চিন্তিত। এর নাম কর্তব্যজ্ঞান!
বড়কাকা এবার আত্মপক্ষ সমর্থনে বলল, কিন্তু রামদেও শেঠের মুখের ওপর কোনো কথা বলে কী লাভ হতো কিছু? ওর তাঁবে আড়াইশো–তিনশো লোক খাটে। পিটিয়ে ছাতু করে দিত না আমাদের?
এবার ভবেন বলল, আমি রামদেওবাবুকে খুব ভালো করেই চিনি। ও ব্যাটার একেবারে বাঘের মতন মেজাজ। একবার এক সাঁওতাল ওর ছেলেকে মারতে গেসল, তখন এই রামদেও জঙ্গলে আগুন লাগিয়ে সেই সাঁওতালটার হাত পা বেঁধে ফেলে দিল আগুন। সবাইকে বলল, সাঁওতালটা হাঁড়িয়া খেয়ে মাতাল হয়ে আগুনে পুড়ে মরছে। ঝাড়গ্রামে গিয়ে যে–কোনো লোককে জিজ্ঞেস করো না, সবাই এ কথা জানে।
আর একজন কে বলল, আমরা বাঘের পাল্লায় পড়িছি। এখনই এ জঙ্গল না ছাড়লে উপায় নেই।
ভবেন বলল, রামদেও শেঠ কিন্তু একটা কথা ঠিকই বলেছে। জঙ্গলে আগুন জ্বালা বে–আইনী!
সুশীলাদি বলল, সে কথা আগে বলিসনি কেন? তা হলে নদীর ধারে গিয়ে উনুন পাতা হতো!
তারপর আমার দিকে তাকিয়ে, যেন আমার কাছেই পরামর্শ চাইছে এমন ভাবে সুশীলাদি বলল, এখন কী করি বলো তো? গোবিন্দ না এলে তো যেতেও পারি না। কিন্তু গোবিন্দ কখন যে ফিরবে ….
ভবেন বলল, একটা কথা বলি সুশীলাদি। রামদেও শেঠ যদি দলবল নিয়ে ফিরে এসে আবার আমাদের দেখে তা হলে কিন্তু রক্ষে রাখবে না। গোবিন্দর জন্য অপেক্ষা করে লাভ নেই। চলো ভেগে পড়ি…
—কোথায় যাব?
এই সরল প্রশ্নটির উত্তর কেউ দিতে পারল না। এই জঙ্গলের পর আর কোথায় নতুন আশ্রয়ের সন্ধানে যাওয়া যায়, তা কেউ চিন্তা করেনি।
একজন বৃদ্ধ বলল, চল সুশীলা, আমরা গ্রামেই আবার ফিরে যাই। মরতে হয় তো নিজের ভিটেতেই মরব।
ভবেন বলল, পুলিশ টের পেলে আর নিজের ভিটেতেও মরতে দেবে না গো, জ্যাঠা। ধরে নিয়ে গিয়ে গারদে ভরবে আর শুয়োর–মারা মারবে!
সুশীলাদি বলল, গোবিন্দ এখানেই থাকতে বলে গেছে। তা হলে এক কাজ করি। আমরা নদীর ধারে গিয়ে বসে থাকি না কেন! নদী তো আর কেউ ইজারা নেয়নি! লোকে দেখবে তো দেখুক। এ তল্লাটে কাউর কি আর জানতে বাকি আছে?
সবাই পায়ে পায়ে ফিরে এলো আগের জায়গায়।
ছেলেকে পাশে নিয়ে গভীর তৃপ্তির ঘুমে মগ্ন হয়ে আছে ময়না। তার পাশেই একটা এঁটো শালপাতা। এর মধ্যেই ময়নাকে খিচুড়ি খাইয়ে দেওয়া হয়েছে খানিকটা। নার্সিংহোমে সদ্য মায়েদের জ্ঞানই ফেরে অনেক পরে। সে–বেলা তাদের কিছু খাওয়ার প্রশ্নই ওঠে না। এখানে সবকিছুই আলাদা। ময়না সন্তান প্রসব করেছে সজ্ঞানে। একটু দূরের একটা বাঁশবন থেকে কঞ্চি তুলে এনে তা দিয়ে তার নাড়ি কাটা হয়েছে। ময়না ছেলেকে স্তন্য পান করিয়েছে, নিজে খাবার খেয়েছে, বেশ কয়েক পা হেঁটে সে নাকি বাথরুম করতেও গিয়েছিল।
যে–যার পোঁটলা–পুঁটলি গুছিয়ে নিচ্ছে। গোবিন্দ কিছু খেয়ে যায়নি, তাই সুশীলাদি তার জন্য রেখে দিয়েছে খানিকটা খিচুড়ি। তিনটে হাঁড়ির মধ্যে দুটো ওরা ভেঙে দিয়ে গেছে। সৌভাগ্যবশত যেটাতে কিছু খিচুড়ি রাখা আছে, সেটাই ভাঙেনি। হাঁড়িটা হাতে তুলে নিল সুশীলাদি। এবার ময়নাকে জাগাতে হবে।
তার অবশ্য দরকার হলো না। শুকনো পাতার ওপর দিয়ে পায়ের শব্দ করতে করতে তখনই ফিরে এলো গোবিন্দ। বিষণ্ন, থমথমে তার মুখ। মাথা নীচু করে পা টেনে টেনে হাঁটছে।
সুশীলাদি চেঁচিয়ে উঠল, গোবিন্দ, গোবিন্দ!মানুষ এমনই নেশার দাস যে রতনের খবর নেবার আগেই কয়েকজন জিজ্ঞেস করল, বিড়ি এনেছিস, ও গোবিন্দ, বিড়ি এনেছিস?
গোবিন্দর হাতে একটা কাগজের ঠোঙা তার থেকে বিড়ির বাণ্ডিলগুলো বড়কাকার হাতে বিলি করবার জন্য দিয়ে সে ঠোঙাটা তুলে দিল সুশীলাদির হাতে। বলল, এর মধ্যে কটা পান আছে গো, সুশীলাদি। ময়নাকে একটা দিও, ও পান ছাড়া থাকতে পারে না!
সুশীলাদি একগাল হেসে বলল, ও গোবিন্দ, দ্যাখ, ময়নার একটা খোকা হয়েছে। দ্যাখ দ্যাখ কী সুন্দর হয়েছে, একেবারে বাপের মতন গড়ন!
গোবিন্দ কয়েক মুহূর্ত ভ্যাবাচ্যাকা খেয়ে চুপ করে দাঁড়িয়ে থেকে বলল, অ্যাঁ, খোকা হয়েছে? বলো কি? ময়নার খোকা?
সুশীলাদি বলল, হ্যাঁ রে। মায়ে–পোয়ে দু’জনেই ভালো আছে। দেখবি আয়!
মাত্র কয়েক ঘণ্টার শিশুকে দু’হাতে তুলে অদ্ভুত আবেগময় চোখে দেখতে লাগল গোবিন্দ। এখনও যেন সে বিশ্বাস করতে পারছে না। সে ময়নাকেও দেখতে লাগল বারবার।
একটু বাদে সে শিশুটিকে নামিয়ে দিয়ে অন্যদের দিকে ফিরে বলল, রতন ভালো আছে। তার হাত–পা ভাঙেনি, সে ঠিক আছে। সব কথা পরে বলছি। বড় খিদে পেয়েছে গো সুশীলাদি, কিছু খেতে দেবে?
সুশীলাদি প্রায় হাহাকার করে বলল, আমি জানতুম ছেলেটার কিছু খাওয়া হবে না। আহা রে, বেলা পড়ে গেছে, না খেয়ে এতটা পথ যাওয়া–আসা, আয় গোবিন্দ, তোর জন্য খাবার রেখেছি। আগে খেয়ে নিবি আয়!
হাত ধোওয়া–টোওয়ার দরকার নেই, তক্ষুনি খেতে বসে গেল গোবিন্দ শালপাতার থালা বানাবার তর সইল না, সে খেতে লাগল সরাসরি হাঁড়ি থেকে। তাকে ঘিরে রইল অন্য সবাই।
দেশলাই বাঁচাবার জন্য একজনের বিড়ি থেকে ধরিয়ে নিচ্ছে অন্য একজন। পাঁচটা মোটে পান, সুশীলাদি একটু একটু ছিঁড়ে দিচ্ছে মেয়েদের। শুধু ময়নার জন্য সে রেখে দিল আস্ত একটা।
বড়কাকা নিজের বিড়িতে সুখটান দিতে দিতে জিজ্ঞেস করল, গোবিন্দ, তুই এত তাড়াতাড়ি গেলি এলি কী করে? ঝাড়গ্রাম কি কম দূর?
গোবিন্দ বলল, একটু পয়সা খরচ হয়েছে, বড়কাকা। যাবার সময় বড় রাস্তা পর্যন্ত হেঁটে গিয়ে একটা বাস পেয়ে গেলুম। ফেরার সময়ও অনেকটা বাসে এসেছি।
বড়কাকা বলল, তা হোক পয়সা খৰ্চা। তুই গোড়া থেকে বল। গিয়ে প্ৰথমে কী দেখলি?
—প্রথমেই আসল বড় খবরটা শুনে রাখো। রতন ধরা পড়েছে বটে, কিন্তু সোনার গয়নাগুলো পুলিশ পায়নি। সেগুলো আগেই রতন লুকিয়ে রেখেছে।
একসঙ্গে অনেক নিঃশ্বাস টানার শব্দ হলো। সোনার গয়না মানে দশ হাজার টাকা। স্বপ্ন নির্মাণের টাকা। সে টাকা সম্পূর্ণ জলে যায়নি, এখনো পাবার আশা আছে। নির্জীব লোকগুলোর মধ্যে যেন নতুন করে উদ্দীপনা জেগে উঠল।
গোবিন্দ বলল, রতনকে ধরে পুলিশ গোবেড়ন দিয়েছে, বস্তায় বেঁধে পিটিয়েছে, তবু রতন কিছু স্বীকার করেনি। ভাগ্যিস ময়না ঘুমিয়ে আছে, নইলে সব কথা খোলসা করে বলা যেত না। তবে রতন এখনও কানা খোঁড়া হয়নি, সে খবর পেয়েছি। পাকা খবর।
–কে তোকে এই খবর দিল? তুই থানার মধ্যে গেলি?
–না, থানার মধ্যে কী করে যাব? থানার সামনেই একটা পানের দোকান আছে দেখেছ? ঐ পানওয়ালারা সব জানে। ও আমার পিসেমশাইয়ের এক ভাই। আমায় একটু একটু চেনে। সে–ই বলল আমাকে
সুশীলাদি জিজ্ঞেস করল, হ্যাঁরে গোবিন্দ, রতনের কাছে যদি সোনাদানা কিছু না পেয়ে থাকে, তা হলে পুলিশ ওকে সন্দেহ করে ধরল কী করে?
— পুলিশ কী করে ধরেছে, তা জানি না। তবে পুলিশ ঘাটশিলা থেকে একজন ব্যাটাছেলে আর মেয়েছেলেকে আনিয়েছে, তারা সেদিনকের বাসে ছিল, তারা রতনকে চিনতে পেরেছে!
– ইস! এইজন্য আমি বলেছিলুম মুখে একটু ভূষো কালি মেখে নিতে! তুই কোন্ সাহসে ওখানে ঘোরাফেরা করতে গেলি, গোবিন্দ? যদি তোকে চিনতে পারত?
— দ্যাখো সুশীলাদি, তোমাদের আমি তখন বলিনি, কিন্তু আমি মনে মনে ঠিক করেই গেসলুম রতন কেমন আছে, কী বৃত্তান্ত, সব খবর যদি না পাই, তা হলে আমি নিজেই ধরা দেব। জেলখানায় রতনের সঙ্গে একসঙ্গে থাকব! আমি তেমন নুন খাইনি কখনো যে বন্ধুর সঙ্গে নিমকহারামী করব!
—চুপ কর, ওসব অলুক্ষণে কথা বলিস না। তারপর কী হলো বল্। তুই পানুবাবু উকিলের কাছে গেসলি?
—হ্যাঁ গেলুম তো! তার বাড়িতে এই অ্যাত্ত বড় কুকুর। ঠিক যেন গুল বাঘা। ডাক শুনলে প্রাণ উড়ে যায়। তবু ঢুকে পড়লুম বাড়ির মধ্যে। সে কুকুর শুধু ডাকে। কামড়ায় না। গায়ের ওপর এসে হ্যাঁচোড় প্যাঁচোড় করে।
–আ মরণ, কুকুরের কথা বাদ দে। আসল কথা বল। বেশি সময় নেই।
–কেন, কী হয়েছে, সময় নেই মানে?
–সে কথা পরে শুনবি। এখন তুই রতনের কথা বল। তাড়াতাড়ি খেয়ে নে, সোনা আমার।
–পানুবাবু উকিলের পায়ে গিয়ে আছড়ে পড়লুম। তা তিনি বললেন, কী কী হয়েছে সব সত্যি কথা বল। উকিলের কাছে লুকোতে নেই। আমি গড়গড় করে বলে দিয়েছি সব কথা। আমাদের এই নীলুদার কথাও বাদ দিইনি!
আমাকে দেখার পর প্রায় দুটো দিন পার হয়ে গেছে। এই প্রথম গোবিন্দ আমাকে নীলুদা বলল। হঠাৎ তার এই মতি পরিবর্তন? গোবিন্দর দুর্ব্যবহারে আমি প্রায় অভ্যস্ত হয়ে উঠেছিলুম।
রতনকে সনাক্ত করেছে ঘাটশিলার সেই দম্পতি। অবশ্য তারা স্বামী–স্ত্রী কি না কে জানে। সেই লাল ব্লাউজ পরা রমণী…এই দু’দিন ভুলেই গিয়েছিলুম ওদের কথা। ওরা যেন আংড়া গ্রাম আর শেঠ রামদেও–র জঙ্গলের পরিবেশের তুলনায় অন্য গ্রহের প্রাণী!
গোবিন্দ আবার বলতে লাগল, পানুবাবু উকিল সব শুনতে লাগলেন আর হুঁ হুঁ করতে লাগলেন। সব শেষটায় তিনি কী বললেন জানো, সুশীলাদি? জানো, বড়কাকা? সে কথা শুনে আমার বুকখানা দশ হাত ফুলে গেল। কোনো ভদ্দরলোকের মুখে এমন কথা শুনব ভাবতে পারিনি গো! আমার চক্ষে জল এসে গেসল গো!
বড়কাকা বলল, আহা, কী বললেন পানুবাবু উকিল, সেটা বলবি তো! আমরা শুনব না?
—হ্যাঁ বলছি। সব শুনে উকিলবাবু বললেন, বেশ করিছিস! যা করিছিস ভালো করিছিস! শুধু শুধু না খেয়ে মরবি নাকি? গরমেণ্ট কোনো রিলিফ দেবে না, কিছু না…
– পানুবাবু বললেন এই কথা?
–তবে কি আমি মিছে কথা বলছি!
সুশীলাদি বলল, তাই তো বলি, এখনও ধর্ম আছে বলে চন্দ্র–সূর্য উঠছে। এখনও এমন মানুষ আছে যে মানুষের দুঃখু বোঝে!
একটা হো–হো ধরনের আনন্দের শব্দ উঠল। এদের মনে যে পাপবোধ কাজ করছিল সেটা যেন অনেকটা কেটে গেল। একজন মান্যগণ্য ভদ্রলোক ওদের সমর্থন করেছে, এটা কি কম কথা?
পানুবাবু উকিল মশাইয়ের কৃতিত্বটার ভাগ আমারও কিছুটা পাওয়া উচিত ছিল। আমিও তো গোড়া থেকেই ওদের সমর্থন করেছি। এক মহিলার কান থেকে জোর করে দুল ছিঁড়ে নেওয়াটা আমার শুধু পছন্দ হয়নি, তা ছাড়া আর কোনো ব্যাপারে তো আমার আপত্তি ছিল না। অবশ্য ওরা আমাকে বিশ্বাস করেনি। আমি তো মান্যগণ্য উকিল নই!
বড়কাকা জিজ্ঞেস করল, তারপর? তারপর?
গোবিন্দ বলল, পানুবাবু উকিল তখন বললেন, তোদের কোনো ভয় নেই, আমি সব ব্যবস্থা করে দিচ্ছি। রতন ছাড়া পেয়ে যাবে! তুই বোস এখানে!
একজন বৃদ্ধ বলল, ও গোবিন্দ, উকিলবাবু রতনকে ছাড়িয়ে দিয়েছে? তা হলে তাকে নিয়ে এলি না? কোথায় রেখে এলি?
গোবিন্দ বলল, আগে শোনো না সবটা কথা! উকিলবাবু বললেন, তুই বোস এখানে, আমি থানা থেকে ঘুরে আসছি। ওরে দশরথ, এই ছেলেটাকে এক কাপ চা দিস!
—দশরথ কে?
— উকিলবাবুর বাড়ির চাকর। সে ব্যাটা এমন বদমাস, শেষ পর্যন্ত আমাকে চা দিলে না। আমি বসে আছি তো বসেই আছি। পানুবাবু আর আসেন না। কুকুরটা ঘরের মধ্যে ঢুকে আমার কান চেটে দিচ্ছে। আমি আর কী করি, তখনও বিড়ি কিনিনি, বিড়িও খেতে পাচ্ছি না, চুপ মেরে বসে রইলুম…
আমার একটা জিনিস বেশ অদ্ভুত লাগল। গোবিন্দর কথার সুর শুনেই আমি বুঝে গেছি। তার অভিযান–কাহিনীর শেষটা মোটেই সুখকর নয়। ফেরার সময় তার ভঙ্গি ছিল ক্লান্ত ও বিষণ্ন। কিন্তু ঘটনার বর্ণনার সময় সে খুঁটিনাটি বাদ দিচ্ছে না। শেষটা সংক্ষেপে জানিয়ে দিচ্ছে না, ঠিক যেন মহাভারতের স্টাইল।
সুশীলাদি অধৈর্য হয়ে বলল, ও গোবিন্দ, একটু তাড়াতাড়ি কর। এই জঙ্গলে আর বেশিক্ষণ থাকা যাবে না।
গোবিন্দ এবারে একটা দীর্ঘশ্বাস ফেলে বলল, হ্যাঁ গো, এ জঙ্গলে আর বেশিক্ষণ থাকা যাবে না। পুলিশ সব জানে। পুলিশ এখানেও আসবে আমাদের ধরতে।
বড়কাকা বলল, পুলিশ? রামদেওবাবু এসেছিল, আবার পুলিশ আসবে কেন?
সুশীলাদি বলল, আঃ, চুপ করো না। পানুবাবু উকিল রতন সম্বন্ধে কী বললেন, সেইটে শোনো না!
গোবিন্দ বলল, দশরথ তো আমায় চা দিলই না। এক গেলাস জল চাইব ‘ সে সাহস নেই। পানুবাবু অনেক পরে ফিরে এলেন, তেনাকে তো আর চায়ের কথা বলা যায় না। দশরথ ব্যাটা বোধহয় নিজেই আমার নাম করে সেই চা খেয়ে নিয়েছে। তারপর শোনো, পানুবাবু ফিরে এলেন বড্ড গম্ভীর। আমায় বললেন, ওরে, তোদের জন্য তো এখন কিছু করা যাবে না! পরপর দুটো ডাকাতি হয়েছে, পুলিশের বড় বড় অপিসার এসে গেছে তাই জন্যে, এখন বেশ কিছু ধরপাকড় না করলে কলকাতায় পুলিশের বড় অপিস হুড়কো দেবে। রতন ডাকাতির কেসে ধরা পরেছে, বাসের দু’জন প্যাসেঞ্জার তাকে চিনিয়ে দিয়েছে, তার এখন ছাড়ান ছুড়িন নেই!
সুশীলাদি ফ্যাকাসে হয়ে গিয়ে বললেন, যাঃ, তা হলে এখন কী হবে?
একজন বৃদ্ধ বলল, কপালে যা আছে তাই হবে। বললুম সেদিন অধর্মের পথে যাসনি। পুজো আচ্চা দে। বৃষ্টি নামলে খেতের কাজ পাব। মহাদেব সাউয়ের জমিতে লাঙল পড়লে আমাদের তো ডাকবেই।
বৃদ্ধকে অগ্রাহ্য করে গোবিন্দ বলল, এখন সবাই কাজের কথা শোনো! এই তো সন্ধে হয় হয়, আমাদের এখন এই জঙ্গল ছেড়ে বেরুতে হবে সবাইকে।
সুশীলাদি বলল, জঙ্গল তো ছাড়তেই হবে। রামদেও শেঠ শাসিয়ে গেছে। তুই তো সে কথা এখনও জানিস না!
এবারে গোবিন্দ মন দিয়ে রামদেওজীর বৃত্তান্তটা শুনল। এ কাহিনীর মধ্যে আমার সামান্য অংশও বাদ গেল না।
গোবিন্দ বলল, হুঁ, রামদেও আসবে, পুলিশও আসবে। শোনো, পুলিশ এসে আমাদের ধরার আগেই আমরা পুলিশের কাছে ধরা দেব!
বড়কাকা আঁতকে উঠে বলল, অ্যাঁ, বলিস কি? সেধে ধরা দেব!
—শোনো বড়কাকা, আমাদের আর কোনো উপায় নেই। পুলিশ জেনে গেছে, এখন আংড়া গ্রামের কাউকে আর ছাড়বে না। ব্যাটাছেলেগুলোকে তো ধরবেই। কতকাল পালিয়ে বাঁচতে পারবে বলো? কোথায়ই বা পালাবে? এখন একটাই বুদ্ধি আছে। পানুবাবু উকিল সেই কথাই বলে দিয়েছেন। আজ একটু বেশি রাতে ঝাড়গ্রাম থানায় পুলিশ না গরমেন্টের একজন খুব বড় সাহেব আসবে। আমরা সবাই মিলে গিয়ে, মেয়েলোক, ব্যাটাছেলে, গুঁড়োগাড়া, বুড়ো–বুড়ি সব্বাই একসঙ্গে গিয়ে থানা ঘিরে থাকব। সেই বড় সাহেবকে আর্জি জানাব। তেনাকে বলব, সাহেব, আমরা খেতে পাইনি বলে বাধ্য হয়ে চুরি ডাকাতি করেছি, আমাদের দুটি খাবারের ব্যবস্থা করে দাও, আমরা আর কিছু করব না। বৃষ্টি নামার আগে পর্যন্ত আমাদের একটা ব্যবস্থা করে দাও! আমাদের বাঁচতে দাও, আমরা অন্যের জিনিসে লোভ করব না।
ভবেন উঠে দাঁড়িয়ে চেঁচিয়ে বলল, কী পাগলের মতন কথা বলছিস, গোবিন্দ? আমরা এই কথা বললেই তারা শুনবে? থানার কাছে গেলেই বেধড়ক প্যাঁদাবে!…ডাণ্ডা ভরে দেবে। আমি পুলিশকে চিনি না?
গোবিন্দ বলল, তুই একবার জেল খেটেছিস, তুই পুলিশকে ভালো চিনিস কিন্তু পানুবাবু উকিল বললেন, এছাড়া আর কোনো উপায় নেই। পুলিশ না গরমেণ্টের কোন্ বড় সাহেব আজ আসছেন, একমাত্র তিনিই আমাদের ছেড়ে দিতে পারেন!
বড়কাকা বলল, গোবিন্দ, পুলিশের সেই বড় অপিসার যদি জিজ্ঞেস করে যে এখন তোমরা যে সাহায্যের কথা বলছ, তা ঐ বাস আটকাবার আগে বলোনি কেন? তখন কী উত্তর দিবি?
—আগে কি কোনো বড় অপিসার এদিকে এসেছে? আমরা ডাকাতি করিছি বলেই তো এসেছে। আমরা বাধ্য হয়ে ঐ কাজ করিছি, সেটা বলতে পারব না! তিনদিন কিচ্ছু √াইনি, একটা দানা মুখে দিইনি, একটা বাচ্চা মরে গেল, তবেই না মরিয়া হয়ে বাস আটকিছি!
—আপিসার যদি আমাদের কথা না শুনে সব্বাইকে ফাটকে ভরে দেয়?
–সে ও হবে মন্দের ভালো। জেলখানায় খাবার দেবে তো, সবাই দুটি খেতে পাব!
ভবেন আবার বলল, বাজে কথা বলিসনি, গোবিন্দ। সবাইকে জেলে পুরে দিয়ে বসিয়ে বসিয়ে খাওয়াতে গভর্নমেন্টের বয়েই গেছে। বড় জোর তিন চারজনকে ধরবে। পিটিয়ে হাড়গোড় ভেঙে দেবে, আর মেয়েছেলে–বাচ্চাগুলো না খেয়ে থাকবে!
—তা হলে তোমরা কী করতে চাও বলো? পানুবাবু উকিল আমাকে এই বুদ্ধি দিয়েছেন। পই পই করে বলেছেন, সবাই এককাট্টা থাকবি। কেউ পালাবি না। মেয়েছেলেদের সামনে এগিয়ে দিবি। তারপর দ্যাখ ভাগ্যে কী আছে!
একজন বৃদ্ধ বলল, পিটিয়ে যদি হাড়গোড় ভেঙে দ্যায়, তা হলে বৃষ্টি নামলে কাজে যাব কী করে গো?
সুশীলাদি উঠে দাঁড়িয়ে বলল, ওসব বাজে কথা ছাড়ো। আমরা সবাই থানায় যাব। রতনকে ছাড়িয়ে আনব। নইলে সবাই ধরা দেব। এই হলো সোজা কথা। রতন একা একা মার খাবে, আর আমরা বাইরে থাকব, এ কী হয়? কে কে যেতে চাও না বলো? যে–যে যাবে না, সে এক বাপের ব্যাটা নয়।
এবার একজনও কেউ আপত্তি করল না। ভবেন ছাড়া আর কেউ আলাদা মতামত দিতেই জানে না। ভবেনও চুপ করে গেছে এখন।
বড়কাকা বললেন, ময়না আর তার বাচ্চাটার কী হবে? ময়না তো যেতে পারবে না! কে থাকবে ময়নার সাথে?
কখন উঠে এসে এক পাশে দাঁড়িয়ে আছে ময়না। সে অনেক কিছু শুনেছে। সে বলল, কারুর থাকতে হবে না। আমিও যাব!
সুশীলাদি ব্যস্ত হয়ে বলল, না–না, ময়না, তুই যাবি না। তোর কোলে রতনের ছেলে। তুই যাবি কী করে? তোকে কেউ তোর বাপের বাড়ি পৌঁছে দিয়ে আসবে! ঐ সুবল না হয় যাবে।
ময়না বলল, তুমি চিন্তা করো না সুশীলাদি। আমি ঠিক পারব। ছেলে তার বাপকে দেখবে না?
আরও কিছুক্ষণ আলাপ আলোচনার পর শুরু হলো যাত্রা। আমার সঙ্গে আর কেউ কোনো কথা বলেনি। আমি এদের মূল স্রোতের তো কেউ নই, আমি একজন দর্শক মাত্র।
সন্ধের আকাশ গাঢ় লাল রঙের। পাখিরা ফিরছে বাসায়। আর একদল মানুষ একটা আশ্রয় ছেড়ে চলেছে অনির্দিষ্টের দিকে। সবাই বেশ চুপচাপ, বাচ্চারাও বিশেষ কথা বলছে না। সাপ, বাঘ, পুলিশ সম্পর্কে গ্রামের মানুষের একটা আজন্ম ভীতি থাকে। এখন এই দলটি স্বেচ্ছায় যাচ্ছে পুলিশের কাছে।
কেউ দৌড়চ্ছে না, সবাই যাচ্ছে আস্তে আস্তে, কেননা অনেক দূরে যেতে হবে।
আমি হাঁটছি প্রায় সবার পেছনে। আমার বারবার মনে পড়ছে রামদেও নামে লোকটির কথা। রাগে গা জ্বলে যাচ্ছে। কিন্তু তার বিরুদ্ধে আমি কী করতে পারি। কতটুকু ক্ষমতা আছে আমার? উগ্রপন্থীরা কী করে যে মানুষকে মারে তা যেন অনেকটা বুঝতে পারছি আমি। আমার কাছে যদি একটা রিভলভার থাকত, তাহলে আমি রামদেওকে হয়তো খুনই করে ফেলতাম ঝোঁকের মাথায়। তারপর আমার ফাঁসী হতো বা যা হতো গ্রাহ্য করতাম না। সে অন্য রাজ্য থেকে এখানে জঙ্গল কেটে কাঠের ব্যবসা করতে এসেছে, শুধু সে জন্যে রাগ নয়, মানুষের প্রতি তার যে অদ্ভুত অবজ্ঞার ভাব সেটাই সহ্য করতে পারছি না!
এমন কিছুই বড় জঙ্গল নয়। মোটামুটি আধ ঘণ্টার মধ্যে বড় রাস্তা। গাড়ি চলছে, বাস চলছে। একটা বাস জোর করে থামিয়ে, সেই বাসে সবাই মিলে ঝাড়গ্রামে গেলে কেমন হতো? বাস হাইজ্যাকিং তো করা যেতেই পারে! আমি নিজের জন্য ভাবছি না। আমার হাঁটতে খুব একটা অসুবিধে হচ্ছে না, আমি ভাবছি ময়না আর তার ছেলের কথা।
কিন্তু এরা যদি নিজেরা বাস না থামায়, আমার কিছু করার নেই। গ্রামের লোকদের মতিগতি বোঝা যে দুঃসাধ্য তা আমি টের পেয়েছি একবার। আমি এদের কিছু বোঝাতে গেলে তার ফল বিপরীত হতে পারে। তারচেয়ে আমার দর্শকের ভূমিকাটাই ভালো।
ময়না তার বাচ্চাকে কোলে নিয়ে অবশ্য হেঁটে যাচ্ছে আগে আগে। সব মেয়েরাই সামনের দিকে। সেটাই এদের স্ট্র্যাটেজি। গোরুর বাচ্চা হলে একটু বাদেই বাছুরটি লাফাতে শুরু করে, তার মাও নিজের দৈনন্দিন কাজ শুরু করে দেয়। মানুষের বাচ্চা এবং জননীও যে কয়েক ঘণ্টার মধ্যে স্বাভাবিক হয়ে যেতে পারে, সে সম্পর্কে আমার কোনো ধারণাই ছিল না। আগে দেখিনি তো!
মাত্র কয়েক হাজার বছর আগেই মানুষ ছিল যাযাবর। পথ চলতে চলতে অনেক মায়ের সন্তান প্রসব হয়ে যেত নিশ্চয়ই। যীশু খৃষ্ট জন্মেছিলেন খড়ের গাদায়, কেষ্টঠাকুরও জেলখানার মধ্যে, জন্মাবার একটু পরেই তাঁকে প্রবল বৃষ্টির মধ্যে নদী পার হতে হয়েছিল। আমার বাবাও জন্মেছিলেন এক কাঁচা–মাটির উঠোনে। শুনেছি, তাঁর জন্মের একটু পরেই বৃষ্টিতে আঁতুরঘরে এক হাঁটু জল জমে গিয়েছিল।
অন্ধকার হয়ে গেছে, আমি আর রাস্তা চিনতে পারছি না। গোবিন্দই পথ নির্দেশক। কলকাতার একটি বাড়িতে রান্নার ঠাকুরের কাজ করার চেয়ে গোবিন্দর এখানকার ভূমিকা কত গুরুত্বপূর্ণ! প্রেম করতে গিয়ে ধরা পড়ে যাওয়া ও চাকরি হারানো তো গোবিন্দর পক্ষে ভালোই হয়েছে। তার ব্যক্তিত্বের বিকাশ হয়েছে। যদিও, একথাও ঠিক, কলকাতায় পুষ্পর সঙ্গে গোবিন্দর প্রেমটা মোটেই অগভীর ছিল না। গোবিন্দ আর বিয়েই করেনি! রাগের চোটে সে দুটো–তিনটে বিয়ে করে ফেললেই পারত। পুষ্পর বিয়ে হয়ে গেছে তা জানি, সে কি এখনও গোবিন্দর কথা ভেবে গোপনে দীর্ঘশ্বাস ফেলে?
রেললাইন পার হয়ে, খটখটে ডাঙা জমির ওপর দিয়ে কোনাকুনি চলেছে এই মানুষের স্রোত। মাঝে মাঝে গোবিন্দ হাঁক পাড়ছে, সামনে খানা আছে, ডাইনে ঘুরে এসো গো! এবার বাঁয়ের জঙ্গলটায় ঢোকো।
কোথাও বিন্দু বিন্দু আলো। সংসারী মানুষের বাড়িঘর। সেখানে খাওয়া–পরা– ঘুমোনো, স্নেহ–প্রেম–দয়া–মায়া মোটামুটি ঠিকঠাক চলছে। তারা কেউ জানে না, একটা হাড়হাভাতে নারী–পুরুষের দল বাচ্চাকাচ্চা নিয়ে এই সন্ধেবেলা এমন এক জায়গায় চলেছে, সেখানে এক–দু’ ঘণ্টা পরেই তাদের ভাগ্যে কী আছে তার কোনো ঠিক নেই। এরা যেন নিয়তির হাতে সমর্পণ করে দিয়েছে নিজেদের।
এতগুলো মানুষকে কি মেরে ফেলতে পারে পুলিশ? এরা থানায় আগুন লাগিয়ে দিয়ে রতনকে ছাড়িয়ে আনতে পারবে না? পুলিশ বা সরকারের কোনো বড়বাবু এদের দয়া করবেন? রাজনৈতিক দলগুলো কোথায় গেল, এদের সমর্থনে এগিয়ে আসবে না তাদের কেউ? পুলিশের গুলি খেয়ে দু’জন মরলে তখন একটা সোরগোল হবে, তখন হয়তো কোনো দল হুমড়ি খেয়ে এসে পড়ে বলবে, এরা আমাদের লোক, এরা আমাদের লোক, বিচার চাই, বিচার চাই!
এই হাঁটার মধ্যে ক্লান্তি নেই, একঘেয়েমি আছে। কত দূর, আর কত দূর? মনে হলো যেন বম্বে রোড পার হয়ে এসেছি, তারপর তো কিছু কিছু পাকা ঘর– বাড়ি চোখে পড়া উচিত। এখনও বিদ্যুতের আলো দেখা যাচ্ছে না। অন্ধকারের মধ্যে এই চরাচরকে আদিম পৃথিবী হিসেবে কল্পনা করা যায়। কিন্তু আদিম মানুষের জন্য ছিল অস্পর্শিত বনভূমি, ফলবান বৃক্ষ, সুলভ পশুমাংস, অদূষিত নদীর জল। সেখান থেকে আমরা কতদূরে চলে এসেছি!
একটা বাচ্চা বলে উঠল, ও মা, এলা খিচুড়ি খাব না?
তার মা তাকে বলল, চুপ, চুপ!
একজন বৃদ্ধ বলল, জেলখেনায় রুটি দেয়, না ভাত দেয় রে?
পাশ থেকে দু’জন চাপা গলায় বলল, চুপ করো গো, চুপ করো!
বৃদ্ধটি তবু বলল, হায় ভগবান, চত্তির মাসে যদি ক’ পশলা বৃষ্টি দিতে! সামনে থেকে গোবিন্দ বলল, কেউ বিড়ি খাবে তো এখানে ধরিয়ে নাও, আর বেশি দূর নেই।
গম্ভীর, দৈববাণীর মতন তার কণ্ঠস্বর। যেন সে এ জন্মের মত যার যা সাধ মিটিয়ে নিতে বলছে। এর পর আর কেউ বিড়ি খেতে পারবে কি না তার ঠিক নেই। বেশ কয়েকজন হিসি করতে বসে গেল।
আজ ঝাড়গ্রাম শহরের রাস্তাতেও আলো নেই। গাড়িঘোড়াও খুব কম। এমন কি বেশি রাত হয়েছে?
থানার সামনে আলো জ্বলছে, ভেতরে চার–পাঁচটা গাড়ি। কিন্তু গেট পেরিয়ে ঢোকা গেল না, দু’জন সেপাই বাধা দিল, গোলমাল শুনে দৌড়ে এলো আরও দু’জন লাঠিধারী। তারাই চ্যাঁচামেচি শুরু করে দিল বেশি।
গোবিন্দকে এখন পেছনে আনা হয়েছে, একেবারে সামনে সুশীলাদি, ময়না ও অন্য মেয়েরা। সুশীলাদি বলল, আমরা বড়বাবুর সঙ্গে দেখা করব!
সেপাইগুলো কথা শুনতে চায় না, তারা লাঠিগুলো আড়াআড়ি করে ধরে সবাইকে গেটের সামনে থেকে সরিয়ে দিতে চাইছে। তাদের কথা শুনে বোঝা গেল, এস পি সাহেব যে–কোনো মুহূর্তে এসে পড়বেন খড়্গপুর থেকে, তারা গেট পরিষ্কার রাখতে চায়।
গোবিন্দ চেঁচিয়ে বলল, পিছিয়ে এসো না, সুশীলাদি, পিছিয়ে এসো না!
পেছন থেকে চাপ দেওয়া হলো সামনের দিকে, কিন্তু পুলিশরা লাঠি দিয়ে ব্যারিকেড করে রেখেছে। একজন ইন্সপেক্টর দাঁড়িয়ে আছে বারান্দায়, সে কাছে আসছে না, সে জানতে চাইছে না এতগুলো মানুষ কী চায়, খুব সম্ভবত সে এস পি সাহেব নামে এক দেবতার ধ্যান করছে। সে দূর থেকে হুকুম দিল, এই ক্লিয়ার করো, গেট ক্লিয়ার করো!
থানা পর্যন্ত এসে পড়াই হয়েছে যখন, তখন প্রতিবাদটা আরও সরব হওয়া উচিত ছিল। ভয় দেখানো উচিত ছিল পুলিশদের। সবাই মিলে একটা কিছু স্লোগান দিলে ভালো হতো না? এরা কিছুই জানে না। আমিই বা কী শেখাতে পারি?
তবু আমি অধৈর্য হয়ে পড়লুম। বড়কাকার হাত চেপে ধরে বললুম, সবাই মিলে চ্যাঁচামেচি করুন। নইলে ভেতরের বড় সাহেব শুনতে পাবে না! সেপাইদের সঙ্গে কথা বলে কোনো লাভ নেই!
বড়কাকা দুর্বল গলায় বলল, ওরে তোরা সবই বল, আমরা ভেতরে যাব! সবাই বল!
গোবিন্দ চেঁচিয়ে বলল, আমরা আংড়া গাঁয়ের মানুষ। আমরা ভেতরে বড় সাহেবের সঙ্গে কথা বলব!
তারপর সবাই এক সঙ্গে গলা তুলল বটে, কিন্তু তাতে কিছুই বোঝা গেল না। একজন সেপাই বিরাট মোটা গলায় বলল, এখন হঠে যাও, এখন হঠে যাও, কালকে এসো!
আমার রাগে গা জ্বলে যাচ্ছে। এই ইডিয়েট সেপাইগুলো বুঝতে পারছে না যে এস পি সাহেব এদের জন্যই ছুটে আসছেন অন্য কাজ ফেলে!
আমি ঠেলে ঠুলে সামনে এগিয়ে গিয়ে একজন সেপাইকে বললুম, এই যে, শুনুন! কয়েকজনকে অন্তত ভেতরে যেতে দিন, ও সি’র সঙ্গে কথা বলতে হবে।
মেয়েদের গায়ে লাঠি ছোঁয়াতে ইতস্তত করলেও সেপাইটি আমার বুকে চওড়া করে লাঠিটা চেপে ধরল। এবার আমাকে ঠেলবে। ভেতর থেকে বেরিয়ে আসছে আরও চারজন সেপাই, একবার লাঠি চালাতে শুরু করলে এরা থামবে না। গ্রামের লোক যদি একবার পালাতে শুরু করে, আর ফেরানো যাবে না তাদের।
বারান্দায় দাঁড়িয়ে আছে ইন্সপেক্টরটি। সিগারেট টানছে এদিকে চেয়ে। এটা ঝাড়গ্রাম শহর, আমার উচ্চারণ শুনেও পাত্তা দেবে না এরা। আমার পোশাক ভদ্রলোকের মতন নয়। খালি গায়ে মানুষ মানেই নগণ্য মানুষ। একমাত্র উপায় আছে ইংরিজি!
আমি গলা তুলে বললুম, এই ইন্সপেক্টরবাবু, শুনুন, উই ওয়ান্ট টু টক টু ইউ। দিস ইজ এ ডেলিগেশান ফ্রম দা আংড়া ভিলেজ!
সেপাইটি আমাকে ঠেলে দিতে গিয়েও কয়েক মুহূর্ত থেমে গেল। ভুরু কুঁচকে গেল এস আই ভদ্রলোকের। সিঁড়ি দিয়ে নেমে আসতে আসতে সে জিজ্ঞেস করল, কী বললেন? কী বললেন?
জয় ইংরিজি!
আমি বললুম, এরা আংড়া গ্রামের মানুষ। এদের একজনকে আপনারা অ্যারেস্ট করে রেখেছেন। এরা এস পি সাহেবের কাছে দাবি জানাতে চায়। গোবিন্দ, সুশীলাদি, তোমাদের কথা এবার বলো।
এস আই–টি বলল, আংড়া গ্রাম? বাস ডাকাতির কেস? এরা সেই ডাকাতগুলো? আমি ফ্যাকাসে ভাবে হেসে পেছন ফিরে তাকালাম। ডাকাতই বটে, কী সব ডাকাতের ছিরি! ছেঁড়া–ময়লা ঝুলি ঝুলি শাড়ি পরা কতকগুলো চিঁড়েচ্যাপ্টা চেহারার স্ত্রীলোক, রোগা রোগা খালি গায়ে কিছু পুরুষ, আর একগাদা বাচ্চা, তার মধ্যে একটার বয়েস একদিনও পুরো হয়নি!
সুশীলাদি বলল, ও বাবু, আমাদের রতনকে ছেড়ে দাও, নইলে আমাদের সবাইকে ধরো, আমরা কেউ এখান থেকে যাব না!
এস আই–টি পকেট থেকে একটা কাগজ বার করে বলল, ডেকাইটি কেস! গোবিন্দ, নগেন, শিবু ভবেন, সুবল এই পাঁচজন এদের মধ্যে আছে? তোমরা এগিয়ে এসো! সেপাই, দু’জন গিয়ে এদের পেছনে দাঁড়াও!
আমি বললুম, না, এদের শুধু কয়েকজনকে ধরতে পারবেন না। এরা সবাই মিলে এস পি সাহেবের কাছে যা বলার বলবে!
সুশীলাদি দু’ হাত ছড়িয়ে অন্য মেয়েদের বলল, এই, হাতে হাত ধরে থাক, হাতে হাত ধরে থাক, হাতে হাত ধরে থাক…
এস আইটি একজন সেপাইকে বলল, এই, একে ভেতরে ধরে নিয়ে যা! আপনি কে মশাই, নক্‌শাল?
আমি আর কিছু বলার আগেই একজন সেপাই আমার পিঠে লাঠি ঠেকিয়ে বলল, চলো, চলো, ভেতরে চলো!
সেপাইটি আমাকে লাঠির বাড়ি মারতে পারে ভেবে মাথা শিরশির করতে লাগল আমার। আমি হোঁচট খেতে খেতে দৌড়োলুম ভেতরের দিকে। বড় অফিসারের সঙ্গে দেখা করতে পারলে হয়তো বুঝিয়ে বলা সহজ হবে।
ও সি–র ঘরে অন্য দু’তিনজনের সঙ্গে ব’সে আছে সেই লাল ব্লাউজ পরা মহিলাটি এবং তার পুরুষসঙ্গী। আশ্চর্য, আজও মহিলার ব্লাউজটি লাল। মুখখানায় উদাসীনতা মাখানো। তার পুরুষসঙ্গীটি আমাকে দেখা মাত্র বলল, এই তো সেই ভদ্রলোক। আমাদের পেছনের সীটে বসেছিলেন। একে জোর করে নামিয়ে নিয়ে গিয়েছিল। ইস, আপনার এই অবস্থা করেছে?
আমার দম নিতে খানিকটা সময় লাগল
ও সি একটা খালি চেয়ারের দিকে ইঙ্গিত করে আমাকে বলল, বসুন। এই, আর এক কাপ চা বেশি এনো! বসুন মশাই, বসুন, জামাকাপড় পর্যন্ত কেড়ে নিয়েছে? মারধোরও করেছে নাকি?
আমি চেয়ারটায় বসে সকলের দিকে চোখ বোলালুম, একটি পাতলা চেহারার যুবক আমার দিকে দু’হাত তুলে বলল, নমস্কার, আমি এখানকার এস ডি পি ও, আমার নাম সুখময় চৌধুরী। ইনি ও সি সাহেব, আর উনি এস ডি ও সাহেব। আপনার নাম নীললোহিত? কলকাতা থেকে আজই আপনার নামে এনকোয়ারি এসেছে আপনি মিসিং ছিলেন, আপনাকে ইমিডিয়েটলি খড়্গপুরে পাঠিয়ে দেবার কথা আছে, একজন সাম তপন সরকার সেখানে অপেক্ষা করছেন আপনার জন্য। তিনি আবার ডি আই জি’র কী রকম আত্মীয় হন। এবার বলুন, আপনার কী হয়েছিল!
বইরে একটা আর্ত কলরব শুনে আমি বললুম, আপনারা কি ওদের ওপর লাঠিচার্জ করার অর্ডার দিয়েছেন? শুনুন, ওরা নিরীহ গ্রামের মানুষ…
এস ডি পি ও সুখময় চৌধুরী বলল, না–না, লাঠি চার্জ করব কেন? এস পি সাহেবের জন্য গেটটা ক্লিয়ার রাখতে বলেছি। ওদের সঙ্গে আপনি এলেন কী করে? ওরাই নিয়ে এলো?
-সবটা বলতে গেলে অনেক সময় লাগবে! শুধু আগে এইটুকু বলি, ওরা একটা বাস থামিয়ে কিছু সাহায্য চাইবার জন্য উঠেছিল, কেউ কিছু দেয়নি। তখন ওরা মরীয়া হয়ে টাকাপয়সা কেড়ে নিয়েছে। আমি ওদের গ্রামে গিয়ে দেখেছি, ওরা একেবারে খেতে না পাওয়া মানুষ। কোনোরকম রিলিফের ব্যবস্থা নেই, বৃষ্টি হয়নি বলে ওরা মাঠের কাজ পায়নি, সবাই ভূমিহীন চাষী…
–আপনি কি নিজের ইচ্ছেয় ওদের সঙ্গে গিয়েছিলেন?
—হ্যাঁ।
আমার বাসের সহযাত্রী পুরুষটি বলল, মিথ্যে কথা। আমরা দেখেছি, আপনার চুল ধরে ওরা টেনে নামিয়েছে। তাছাড়া ওরা শুধু টাকাপয়সা নিয়েছে, আর কিছু নেয়নি?
এবার লক্ষ্য করলুম, লাল ব্লাউজ পরা তরুণীটির এক কানে খুব যত্ন করে বাঁধা, চুল দিয়ে প্রায় ঢাকা ব্যাণ্ডেজ। তরুণীটি একদৃষ্টিতে চেয়ে আছে আমার দিকে।
ও সি বললেন, হ্যাঁ, সোনার গয়নাও নিয়েছে, এফ আই আর–এ আছে প্রায় তিরিশ–চল্লিশ হাজার টাকার গয়না। যে–ব্যাটাকে ধরেছি, সেটা এমন পাজি, কিছুতেই স্বীকার করছে না গয়নাগুলো কোথায় রেখেছে!
আমি বললুম, তবু আমি বলছি, ওরা ডাকাত নয়। অতি নিরীহ মানুষ। খেতে না পেয়ে মরার মুখে এলে মানুষ কত কী–ই তো করতে পারে!
সুখময় চৌধুরী বললেন, রিলিফের ব্যবস্থা হয়েছে। কাল থেকেই ঐসব গ্রামগুলোতে কিছুকিছু রিলিফ দেওয়া হবে। কী বলেন, এস ডি ও সাহেব?
ঝনঝন করে টেলিফোন বেজে উঠল। প্রথমে ও সি ধরে তারপর সেটা এগিয়ে দিল ডি পি ও–র দিকে। তিনি উঠে দাঁড়িয়ে হ্যাঁ স্যার, হ্যাঁ স্যার, ইয়েস স্যার, পাঠিয়ে দিচ্ছি স্যার, ঠিক আছে স্যার করতে লাগলেন, বাকি সকলে তখন নির্বাক।
মিনিট পাঁচেক পর ফোন ছেড়ে তিনি কপালের ঘাম মুছে বললেন, এস পি সাহেব, ওঁর আসতে আরও অন্তত এক–দেড় ঘণ্টা দেরি হবে। গ্রামের লোকগুলোকে বাইরেই ঘিরে রাখতে বললেন। ও সি সাহেব, আরও ফোর্স পাঠান, দেখবেন যেন কেউ পালিয়ে না যায়, আর হ্যাঁ….
আমার দিকে আঙুল দেখিয়ে তিনি বললেন, এস পি সাহেব আপনাকে এক্ষুনি খড়্গপুরে পাঠিয়ে দিতে বললেন, আপনার বন্ধু তপন সরকার ইমপেশেন্ট হয়ে গেছেন, আপনার কাছে কী সব জরুরি কাগজপত্র আছে…
–আমি এখন যাব না। পরে যাব। এস পি সাহেব কতক্ষণে আসবেন না আসবেন, ততক্ষণে ওদের আপনারা আটকে রাখবেন! ওদের মধ্যে বাচ্চা কাচ্চা আছে, তাদের মধ্যে একজন জন্মেছে আজই…
– আহা, আমরা কি মারধোর করছি? এস পি সাহেবের অর্ডার, তাই আটকে রাখছি! রিলিফের ব্যবস্থা হবে কাল থেকে। তবে ওদের মধ্যে যে–কটা ক্রিমিন্যাল, যারা গয়না স্ন্যাচিং করেছে, তাদের তো ধরে রাখতেই হবে।
-ওদের মধ্যে কেউই ক্রিমিন্যাল নয়!
এবারে এস ডি ও সাহেব নীরবতা ভঙ্গ করে বললেন, দেখুন, আমরাও তো মিডল ক্লাস ভদ্রলোকের ঘরের ছেলে। পরীক্ষা দিয়ে চাকরি নিয়েছি। গ্রামের লোকের দুঃখ–কষ্ট বুঝি, সাধ্যমতন সাহায্য করি। কিন্তু আমাদের হাত–পা বাঁধা! আমাদের ক্ষমতা কতটুকু? এবারে খরা হয়েছে, ল্যাণ্ডলেস লেবারদের অবস্থা খুব খারাপ, তা জানি, তবু রিলিফ আসতে যদি দেরি হয়…
সুখময় চৌধুরী বললেন, আমরা পুলিশে চাকরি করি বলেই তো আর অমানুষ হয়ে যাইনি। গ্রামের লোকের ওপর যাতে অত্যাচার না হয়, সেদিকে স্টেপ্ নিচ্ছি। তা বলে ডাকাতিকে তো সাপোর্ট করতে পারি না। পারি, বলুন? ল’ অ্যাণ্ড অর্ডার মেইনটেইন করতে হবে না? এদিকে ডাকাতি খুব বেড়েছে, কয়েকটা এক্সেপ্লারি পানিশমেন্ট না দিলে…
হঠাৎ আবার উঠে দাঁড়িয়ে তিনি বললেন, ও সি সাহেব, গাড়ি অ্যারেঞ্জ করে এনাকে খড়্গপুরে পাঠিয়ে দেবার ব্যবস্থা করে দিন…
ও সি বলল, গাড়ি রেডি আছে স্যার!
আমি বললুম, আমি এখন খড়্গপুরে যাব না। এস পি সাহেব আগে এসে পৌঁছান, আমি তাঁর সঙ্গে কথা বলব।
—খড়্গপুরে গিয়েই কথা বলবেন। আপনি পৌঁছে যাবেন এক ঘণ্টার মধ্যে। উনি তার আগে বেরুতে পারবেন না বললেন।
–আমি এখানেই, গ্রামের লোকদের সামনেই ওঁকে সব কথা বলতে চাই। এবারে সুখময় চৌধুরী মুখখানা কঠোর করে বললেন, আপনি যদি এরকম অবস্টিনেট হন, আপনাকে তা হলে অ্যারেস্ট করতে বাধ্য হবো। আমার ওপর অর্ডার এসেছে আপনাকে পাঠিয়ে দিতে হবে, আই মাস্ট ক্যারি দ্যাট আউট!
— আপনারা মশাই এই ঘরের মধ্যে বসে আছেন, আর কয়েকটা সেপাই দিয়ে ওদের আটকে রেখেছেন? কেন, আপনারা কেউ গিয়ে ওদের সঙ্গে কথা বলতে পারছেন না?
—প্লিজ, আমাদের ডিউটি শেখাবেন না! ওসব লেকচার কলকাতায় গিয়ে দেবেন। দারওয়াজা! নিয়ে যাও একে!
লাল ব্লাউজ পরা তরুণীটি এবার বলল, উনি চা খেলেন না? চা–টা পড়ে রইল…
এটা সরাসরি আমাকে বলা নয়, তাই এর উত্তর দেওয়া যায় না। একজন লোক এসে আমার পাশে দাঁড়াল। আমার ব্যক্তি স্বাধীনতা নেই, আমি এখানে থাকতে চাইলেও নিছক শারীরিক শক্তি বা অস্ত্র শক্তি আমাকে এখান থেকে বার করে দেবে। তপন কোথায় যেন কলকাঠি নেড়ে বসে আছে।
বাইরে এসে দেখি, আংড়া গ্রামের মানুষগুলোকে রাস্তা থেকে এনে থানার কম্পাউণ্ডের একপাশে বসিয়ে রেখেছে। সেদিকটা অন্ধকার, আলাদা করে সুশীলাদি, গোবিন্দ, বড়কাকা, ময়নাদের চেনা যাচ্ছে না। সব মিলিয়ে একটা মানুষের পিণ্ড। কতকগুলো ক্ষুধার্ত পেট আর অসহায় মস্তিষ্ক।
আমাকে ওঠানো হলো একটা গাড়িতে। সঙ্গে একজন বন্দুকধারী পাহারাদার। সুশীলাদিরা নিশ্চয়ই দেখতে পাচ্ছে আমাকে। আমার সম্পর্কে এখন কী ভাবছে কে জানে! রামদেও–র কাছ থেকে আমাকে ছাড়িয়ে নেবার জন্য ছুটে এসেছিল, পুলিশের হাত থেকে আমাকে ছাড়াবার চেষ্টা করবে না! রতনকে ওরা ছাড়িয়ে নিতে পারবে?
ওদের কাছে এখন বিদায় নেবার চেষ্টা করাও আদিখ্যেতার মতন দেখাবে। আমি মাথা নিচু করে বসে রইলুম পরাজিত মানুষের মতন।
থানার কম্পাউণ্ড ছেড়ে গাড়িটা পড়ল রাস্তায়। ঝাড়গ্রাম শহরটা একটুখানি পার হলেই দু’পাশে দীর্ঘকায় গাছের অরণ্য। অন্ধকারের মধ্যে হেড লাইটের তীব্র আলো।
আকাশে কখন মেঘ জমেছিল লক্ষ্য করিনি। কিংবা অন্য দেশ থেকে উড়ে এসেছে এই মেঘ। লোধাশুলির কাছাকাছি আসতেই বিদ্যুৎ চমকালো, বজ্ৰপাত হলো, তারপর ঝুপ ঝুপ করে নামল বৃষ্টি। বছরের প্রথম ধারাবর্ষণ। তৃষ্ণার্ত, শুকনো মাটি শোঁ শোঁ করে শুষে নিচ্ছে এই বৃষ্টির জল, যেন শুনতে পাচ্ছি সেই শব্দ। গাছপালা, পশুপাখি, পোকামাকড়—সবাই যেন এই বর্ষণকে স্বাগতম জানিয়ে বলছে, এসো, এসো, এসো!
হে মেঘ, সেই এলে, তবু এত দেরি করে এলে? এ বছর কি ভুলে গিয়েছিলে এদেশের কথা? যদি একটু তাড়াতাড়ি আসতে, যথাসময়ে আসতে, চৈত্র–বৈশাখে আসতে, তা হলে জমিতে শুরু হতে পারত কাজ, কতকগুলো মানুষ নিজের পরিশ্রমে দু’মুঠো ভাত উপার্জন করে নিত। তাদের বিবেক যাকে অন্যায় মনে করে, সেই পথে যেতে হতো না। সদ্যোজাত শিশুকে বুকে জড়িয়ে থানার কম্পাউণ্ডে বসে থাকতে হতো না এক জননীকে!
শেষ পর্যন্ত কী হবে ঐ মানুষগুলোর? অন্ধকারে দলা পাকিয়ে বসে বসে ভিজবে? একবারও কি ওদের মধ্যে দপ করে আগুন জ্বলে উঠবে না?