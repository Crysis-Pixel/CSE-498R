দূর বিহারের একটি অঞ্চল, যেখান থেকে শহর বা রেলওয়ে স্টেশনের দূরত্ব বেশ কয়েক মাইল। নবযুগ উন্মাদ-আশ্রম ও মানসিক চিকিৎসালয় এখানে প্রতিষ্ঠিত হয়েছিল প্রায় কুড়ি বছর আগে। দিগন্তবিস্তৃত উন্মুক্ত প্রান্তর, অদূরেই পাহাড় ও অরণ্য মেশামেশি করে আছে। টাঙ্গা এবং আদ্যিকালের দুটি পুরনো মোটরগাড়ি শহরে যাত্রী বহন করে। দু-একজন ফরেস্ট ঠিকাদারের নিজস্ব গাড়িও আছে। বৈদ্যুতিক আলো এখানে এসে এখনও পৌঁছয়নি। একটি হিন্দি মাইনর স্কুল আছে। ছাত্র পাওয়া যদিও দুরূহ, তবু কোনও রকমে চলে।
মানসিক হাসপাতালের বাড়িটি নাকি কোনকালে কোন এক রাজা তৈরি করিয়েছিলেন। মস্ত বড় বাড়ি, প্রাসাদতুল্য। সিং-দরজাওয়ালা বড় গেট। খোলা গেটের ভিতর দিয়ে সামনে সুদীর্ঘ বাগান। দেখা যায়। তেমন যত্নকৃত বাগান বলতে যা বোঝায়, রংবেরঙের ফুল, সে সব কিছুই নেই। বড় বড় গাছের সংখ্যাই বেশি। ইউকালিপটাস, মেহগিনি, অশোক, জয়ন্তী বা গুলমোহর, এমনি বড় বড় গাছের ছায়ানিবিড়তার মধ্যে ক্যাসলের মতো বাড়িটি দেখা যায়। মাঝখান দিয়ে লাল রাস্তা বাড়ির সামনের বারান্দার সিঁড়ি অবধি চলে গেছে। হয়তো একদা মোরাম বিছানো ছিল। এখন আর বিলাসের সে প্রাচুর্য নেই।
সিংদরজার থামের একপাশে ছোট একটি ট্যাবলেট, তাতে একপাশে বাংলায় ও আর একপাশে ইংরেজিতে লেখা রয়েছে, নবযুগ উন্মাদ-আশ্রম ও মানসিক চিকিৎসালয়। চারপাশে অরণ্যের বিস্তৃতি জায়গাটিকে আরও মনোরম করেছে।
মনে হয়, বাড়িটিতে লোকজনের বাস নেই, এমনই স্তব্ধ নিবিড় শান্ত। কিন্তু একটি ঘরে দুজন বসে ছিলেন। যিনি বয়স্ক, তাঁর উশকো-খুশকো পাতলা চুল, অল্প দাড়ি, চোখে মোটা লেন্সের চশমা। তিনি যেন স্বপ্নের ঘোরে আবেগ-মন্থিত স্বরে কথা বলে চলেছিলেন। তাঁর সামনের সেক্রেটারিয়েট টেবিলটি তেমন গোছানো নয়। টেবিলে একটি টোবাকো পান করবার পাইপ রয়েছে। ভদ্রলোকের গায়ে কোঁচকানো সার্ট, অসংবৃত টাই, প্যান্টটা মোটামুটি ধরনের।
শ্রোতা একজন যুবক, সে অদূরেই একটি বেঞ্চিতে বসে আছে। কোলের ওপর হাত দুটি নিরীহভাবে ন্যস্ত। তার চুলগুলো আঁচড়ানো নেই। কোঁকড়ানো চুল কপালের অনেকখানি ঢেকে রেখেছে। মুখটি মিষ্টি, অনেকটা ছেলেমানুষের মতো। তার মুখের মুগ্ধ হাসি, আয়ত স্বপ্নিল চোখের দৃষ্টি, সবকিছুর মধ্যেই একটি শিশুর সারল্য মাখানো। গায়ে একটি প্রিন্স কোট। দেখলেই বোঝা যায় কোটটি পুরনো। বোতাম আছে, তবু প্রায় সবই ভোলা। স্বভাবতই ভিতরের শার্টটি দেখা যাচ্ছে। শার্টের চেহারাও তথৈবচ। হাতে কাঁচা, কোঁচকানো। প্রিন্স কোটের কলারের পাশ দিয়ে শার্টের এক পাশের কলার এমনভাবে খোঁচা হয়ে বেরিয়ে আছে, যেন একটি গাধার বড় কান। যুবক একটু নড়লে বা ঢোঁক গিললেই কলারটি এমনভাবে নড়ে উঠছে, যেন ঠিক গাধায় কান নাড়ছে। দৃশ্যটা হাসির উদ্রেক করে। শার্টের বোতামগুলোও তার ভাল করে লাগানো নেই। কোটের মতোই কালো রঙের একটি ভাঁজহীন প্যান্ট তার পরনে। একটু বেশি ঢলঢলেই মনে হয়। কিন্তু পায়ে মোজা নেই, অথচ পায়ে দুটি ভেলভেটের পুরনো নাগরা। এত পুরনো হয়েছে যে, অনেকটা ধূলিধূসর দেখাচ্ছে এবং ধারে-ধারে জরি উঠে গেছে, তার ফুপড়ি পর্যন্ত দেখা যায়। ডান পা-টি এমনভাবে বাঁ দিকের প্যান্টের খোলর মধ্যে ঢুকিয়ে দিয়েছে, মনে হয়, মোজা নেই বলে শীত করছে। কিন্তু দেখলেই হাসি পেয়ে যায়।
ডক্টর ঘোষের আবেগ-মন্থিত কথা শেষ হয়ে আসার শেষেই, এ সব বিশেষ করে লক্ষে পড়ে। ডক্টর ঘোষই এই আশ্রমের একমাত্র ডাক্তার, আশ্রমটি তাঁর নিজের প্রতিষ্ঠিত। ঘরটি প্রায় আসবাবপত্রহীন। দেয়ালে একটি ক্যালেন্ডার ছাড়া বড় একটি বুদ্ধের শুধু মুখচ্ছবি। সেই মুখে করুণ মধুর হাসি, নিমীলিত চক্ষু, তবু চোখের তারা দুটি ঈষৎ দেখা যায়।
তিনি বলে চলেছিলেন, …তাই, আমার সব আবেদন তাই মানুষের কাছে। বুঝলে সুজিতনাথ, মানুষ, মানুষ, মানুষকে মানুষই সব দিতে পারে, বিশ্বসংসারে এই যে এত উন্মাদ, মানসিক ব্যাধিগ্রস্ত লোক দেখছ, এ সব কিছুই ঘটতে পারে না, যদি মানুষ আর একটু কম নিষ্ঠুর হত, কম স্বার্থপর হত। একটু…কী বলব, আর একটু সহজ, আর একটু স্নেহ-ভালবাসা প্রেম-প্রীতির সম্পর্ক, আর একটু গভীর, নিবিড় করে নিয়ে দেখা, সেটাই সবথেকে বড় মহৌষধ। আমি আমার সারাটা জীবন ভরে এই অভিজ্ঞতাই সঞ্চয় করেছি। আধুনিক বৈজ্ঞানিক পদ্ধতি কী বলে আমি জানি না, জানতেও চাই না। জীবনে যে আমার প্রথম রুগি, যাকে দেখে আমি প্রতিজ্ঞা করেছিলাম…।
এই পর্যন্ত বলে, টেবিলের একপাশে একটি ফটোগ্রাফের দিকে তাকান। দু পাশের ঘন চুলের মাঝখানে ফুলের মতো নিষ্পাপ একটি পবিত্র মেয়ের মুখ। কথা বলতে বলতে সহসা ডক্টর ঘোষের গলা করুণ আর স্বপ্নাচ্ছন্ন শোনায়, কণ্ঠস্বর নেমে যায়। আবার বলেন, প্রতিজ্ঞা করেছিলাম, মানুষের মনের অসুখ সারানোই হবে আমার জীবনের ব্রত। দেখেছিলাম, সংসারের কী ভয়াবহ নিষ্ঠুর পীড়ন তাকে একেবারে উন্মাদ করে দিয়েছে। আঃ, তার অপরাধ, সে শুধু ভালবেসেছিল…। তার মনকে আমি সুস্থও করে তুলেছিলাম, কিন্তু তার মৃত্যুকে আমি ঠেকাতে পারিনি… ।
ডক্টর ঘোষের কণ্ঠস্বর ডুবে গেল। যুবকটির করুণ মুগ্ধ দৃষ্টি টেবিলের ছবির দিকে। কোন গহ্বর থেকে যেন ডক্টর ঘোষের গলা আবার ভেসে উঠল, এই আমার প্রথম রুগি, আর তুমি, সুজিত, তুমি আজ আমার শেষ রুগি।
সুজিত ফিরে তাকায় ডক্টরের দিকে। ডক্টর বলেন, তোমাকে ছ বছর ধরে চিকিৎসা করছি আমি, তোমার বেলাতেও আমি দেখলাম, ছেলেবেলা থেকে তুমি কী নিষ্ঠুর নির্দয় স্নেহ-ভালবাসাহীন অবস্থায় কাটিয়েছ, যা তোমার মস্তিষ্কের মনের সমস্ত ভারসাম্য পর্যন্ত নষ্ট করে দিয়েছিল। আমার সৌভাগ্য, তোমারও সৌভাগ্য এখন তুমি ভাল হয়ে গেছ। এবার তোমার সংসারের পথে যাত্রা শুরু।
হঠাৎ ঢং ঢং করে ঘড়িতে চারটে বেজে উঠল। ঘণ্টার শব্দের মধ্যেই ডক্টর যেন সংবিৎ ফিরে পেয়ে বললেন, চারটে? তোমার তো আর দেরি করার উপায় নেই সুজিত। সব গুছিয়ে নিয়েছ তোমার?
সুজিতও যেন খুবই ব্যস্ত হয়ে উঠল। বেঞ্চির একপাশ থেকে সামান্য একটি পুঁটলি সে হাতে তুলে নিল। ডক্টর ঘোষ তাকে দেখলেন। পায়ের দিকে, প্যান্টের খোলের মধ্যে নাগরাসুদ্ধ একটা পা ঢোকানো দেখে, স্নেহ-করুণ সুরে বললেন, শীত করছে, না?
সুজিত সম্মতিসূচক ঘাড় নাড়ল।
ডাক্তার আবার তার পুঁটলি ও পোশাক দেখলেন। বললেন, এ আশ্রমে এমন একটা বিছানা বা সুটকেসও নেই যে তোমাকে দিই। আশ্রমের ঋণ অনেক, তাই সবাই…।
সুজিতের শার্টের কলার নড়ে উঠল, তার সহজ হাসিটা একটু যেন বোকাটে দেখায়। বলল, এই তো বেশ আছে।
ডাক্তারের দৃষ্টি করুণ ও চিন্তান্বিত। বললেন, বেশ ছাড়া উপায়ই বা কী। তোমাকে যিনি আমার হাতে তুলে দিয়ে গেছিলেন, সেই প্রতাপনারায়ণ সিংহ মশায়ের এক বছর ধরে কোনও চিঠি পাইনি, তোমার চিকিৎসার জন্যে কোনও টাকাও এক বছর পাঠাননি। ওঁর কোনও ঠিকানাও জানি না। আট-ন বছর তিনি নানান জায়গা থেকে টাকা আর চিঠি পাঠাতেন। তিনি যে তোমার কে, তুমিও জান না, আমিও জানি না। শুধু এইটুকু জানি, তুমি নাকি পিতৃমাতৃহীন, ওঁর আশ্রিত ছিলে। তোমাকে চোদ্দো-পনেরো বছর বয়সে বর্ধমানের এক গ্রাম থেকে নিয়ে উনি প্রথম পাটনায় যান। তখন থেকেই তোমার মধ্যে অদ্ভুত সব পাগলামির লক্ষ্মণ দেখা দেয়, হয় হাস, নয় মনমরা হয়ে বসে থাক। লেখাপড়া মাথায় কিছুই ঢোকে না। তোমার ষোলো বছর বয়সে আমার কাছে দিয়ে যান। কিন্তু আশ্চর্য। তোমার মধ্যে আমি প্রথমেই আবিষ্কার করলাম একটি অসহায় দুঃখী, কিন্তু বুদ্ধিমান সহৃদয় ছেলে।
সুজিত লজ্জিত হয়ে এমনভাবে হাসে, মনে হয় সে একটু যেন বিকৃত মস্তিষ্কের লোক। সে মাথা চুলকোয় এবং বুকের কাছে আঙুল দিয়ে খসখসিয়ে দেয়। আসলে এটাই তার লজ্জা ও কৃতজ্ঞতা প্রকাশের ভঙ্গি। ওইভাবে হাসি হাসি মুখ নিয়েই পকেট থেকে সে হঠাৎ একটি ফটো বের করে ডাক্তারের সামনে মেলে ধরে। এবং তার মুখ কৌতূহলিত ও চোখ দুটি বড় বড় হয়ে ওঠে।
ডাক্তার বলে ওঠেন, ও হ্যাঁ, এই তো প্রতাপনারায়ণবাবুর ফটো। এটা তোমাকে দিয়ে গিয়েছিলেন বুঝি?
সুজিত ঘাড় নাড়ে। ডাক্তার আবার বলেন, দেখো তো, এটার পিছনেই কলকাতার একটা ঠিকানা আছে। সেটা আমার কাছেও লেখা রয়েছে বলে আমি তোমাকে আপাতত কলকাতা যাবার টিকিটই কেটে দিয়েছি। হয়তো এ ঠিকানায় গেলে তুমি আপনার লোকজনের বা বাড়ি-ঘরের একটা সন্ধান পাবে।
সুজিত ফটোটা উলটে ধরে। পিছনে লেখা আছে, শ্ৰীবীরেন্দ্রনারায়ণ রায়চৌধুরী, ১৯, অলিভ রোড, কলিকাতা। ঠিকানাটা দেখতে দেখতে ডাক্তার বলেন, হ্যাঁ, হ্যাঁ, এই ঠিকানা। আচ্ছা, তোমার বাবার নামটাও তো আমার পেশেন্ট বুকে–
তাঁর কথা শেষ হবার আগেই সুজিত বলে ওঠে, ঈশ্বর অতীন্দ্রনারায়ণ মিত্র।
–ইয়েস ইয়েস, দ্যাটস্ অলরাইট। দেখ এখন কলকাতায় গিয়ে কী হয়। আমিও কাল সকালেই এ আশ্রম ছেড়ে যাব।
সুজিত করুণ সহজ শিশুর মতো জিজ্ঞেস করে, কোথায় যাবেন?
ডাক্তার হঠাৎ সুজিতের কাঁধে হাত দেন। দূরের দিকে তাকিয়ে বলেন, তা তো জানি না সুজিত। অনেক ছেলেমেয়ের চিকিৎসা করেছি, এখন ক্লান্তি বোধ করছি। এবার আমার ছুটি। দেখি, কোথায় ভাগ্য টেনে নিয়ে যায়।
একটু স্তব্ধতা। একটি লোক ঘরে প্রবেশ করে জানায়, টাঙ্গা আগ্যয়া বাবুজি।
ডাক্তারই প্রথম চমকে ওঠেন, বলেন, এসে গেছে? চলো চলো সুজিত, আর দেরি নয়, ছটায় তোমার গাড়ি, রাস্তা অনেকখানি। কিন্তু তোমার টিকেট ঠিক আছে তো? দেখো, পকেটে রেখেছ কি না।
সুজিত পকেটে হাত দিয়ে, বার্থ রিজার্ভেশন স্লিপসহ টিকেটটা দেখায়। ডাক্তার বলেন, ঠিক আছে, তোমার ফার্স্ট ক্লাস বার্থ রিজার্ভ আছে। তোমাকে সারাটা পথ হয়তো দাঁড়িয়ে যেতে হবে, তাই ফার্স্ট ক্লাসের টিকেটই কাটতে দিয়েছিলাম। এইটুকুনি আমার শেষ অবদান। আর টাকাটা কোথায় রেখেছ?
সুজিত পকেট থেকে দশ টাকার একটি নোট বের করে। ডাক্তার বলেন, ঠিক আছে, ওই টাকা দিয়েই টাঙ্গা-ভাড়া আর পথের খরচ চালিয়ে নিয়ো। আর ভবিষ্যতে যদি তোমার কোনও চিঠিপত্র আসে, সে-সব অলিভ রোডের ঠিকানাতেই পাঠানো হবে। এখানে আমি সে ঠিকানা রেখে দিয়েছি, এখন চলো।
সুজিত ঘাড় নেড়ে ডাক্তার ঘোষকে অনুসরণ করে। হাতে সেই পুঁটলি। বাইরে এসে, টাঙ্গায় ওঠবার আগে সুজিত থমকে দাঁড়ায়। সহসা এক পা পেছিয়ে এসে, নির্বাক শিশুর করুণ চোখে ডাক্তারের মুখের দিকে তাকায়, এবং নিচু হয়ে ডাক্তারকে প্রণাম করে। ডাক্তার তাকে তাড়াতাড়ি বুকে জড়িয়ে ধরেন। ডাক্তারও আবেগ-কম্পিত হয়ে ওঠেন, থাক থাক।
ডাক্তারের মুখ উজ্জ্বল কিন্তু করুণ। সুজিত ডাক্তারের কাছ থেকে সরে, অবাঙালি চাকরটির হাত চেপে ধরে নাড়া দিল একবার। চাকরটি এই আশাতীত প্রীতিতে সুজিতের হাত মুঠো করে ধরে…
.
টাঙ্গা ছুটেছে বিহারের উঁচু-নিচু রুক্ষ অঞ্চলের ওপর দিয়ে। টাঙ্গা বেশ দ্রুতগামী। প্রায় এক ঘণ্টা ছুটে টাঙ্গা রেলস্টেশনে এসে দাঁড়াল। সুজিত পকেটে হাত দিয়ে দশ টাকার নোটটি বের করে। কিন্তু টাঙ্গাওয়ালা জানাল, তার ভাড়া মিটে গিয়েছে আগেই।
সুজিতের দিকে অ্যাটেনড্যান্ট টিকেট-কলেক্টর অবাক হয়ে তাকায়। ফার্স্ট ক্লাস কম্পার্টমেন্ট সামনেই। গাড়ির গায়ে, কার্ডে প্রথম নামটা লেখা রয়েছে, মিঃ সুজিতনাথ মিত্র। লোয়ার বার্থ, টিকেট নং…। কার্ডে আরও দুটি নাম লেখা ছিল। সুজিত পড়ে নিয়েছে, মিঃ পি. দাশ ও মিস সুনীতা নাগ। অ্যাটেনড্যান্ট টিকেট-কলেক্টর সুজিতের টিকেটটা আবার দেখে, সুজিতকে আপাদমস্তক এক বার দেখল। সুজিতের শার্টের কলার নড়ে উঠল। পুঁটলিটা এক হাত থেকে আর এক হাতে গেল, এবং একটু হাসল।
অ্যাটেনড্যান্ট বলল, আপনিই মিঃ মিত্র?
সুজিত ঘাড় নাড়ল। অ্যাটেনড্যান্ট চাবি দিয়ে ফার্স্ট ক্লাসের দরজা খুলে ধরল। সুজিত ভিতরে ঢুকে গেল। অ্যাটেনড্যান্ট অদ্ভুতভাবে ঘাড় বাঁকিয়ে তাকাল। সে অবাক হয়েছে।
উত্তর-পশ্চিম সীমান্ত প্রদেশ থেকে যে এক্সপ্রেস গাড়িটা আসবে এই বগিগুলো তার সঙ্গেই জুড়ে দেওয়া হবে।
সুজিত সুন্দর কামরাটি দেখল। ওপরে নীচে চারটি বার্থ। আয়নায় মুখটাও দেখল। তার সঙ্গে গোটা কামরাটা বেমানান। সে এক বার নিজের দিকে তাকাল এবং অসহায়ভাবে একটু ঘাড় নাড়ল।
গাড়ি চলেছে। সুজিতকে দেখা গেল সে চিত হয়ে নীচের বার্থে শুয়ে আছে। পুঁটলিটি মাথায়। সে তাকিয়ে আছে। সে ভাবছিল বাকি দুজন যাত্রী উঠল না কেন!
.
গাড়ি একটা বড় স্টেশনে ঢুকল। ঘড়িতে রাত্রি নটা দেখা গেল। সুজিত শুয়েই আছে। কাঁচের জানালা দিয়ে সে বাইরের দিকে দেখছে। ওয়ার্নিং ঘণ্টা বেজে গেল। একটু পরেই দরজায় দমাদম ঘা পড়তে লাগল। সুজিত দরজা খুলে দিতেই হুড়মুড় করে আগে একটি মেয়ে ঢুকল। পিছনে পিছনে একজন পুরুষ। তাদের পিছনে বেডিংসহ সুদৃশ্য সুটকেস নিয়ে কুলি। আরও একজন কুলি আরও ট্রাঙ্ক-সুটকেস নিয়ে ধড়াধড় ঢেলে দিল। তার আড়ালে প্রায় জবুথবু সুজিত চাপা পড়ে যাবার মতো। সে প্রায় হাঁ করে যাত্রী ও যাত্রিণীকে দেখছে।
যাত্রিণীটি অপূর্ব সুন্দরী শুধু নয়, রূপের একটি ধারালো ঝিলিক বলা যায়। বয়স অনুমান বাইশ-চব্বিশ। পোপাশাকের দিক থেকে অত্যাধুনিকাই বলতে হবে। কান ঢাকা চুল বাঁধার ভঙ্গিটা অপূর্ব, তবু এক গুচ্ছ চুল ভুরুর ওপর দিয়ে গালের ওপর এসে পড়েছে। লাল রং-এর একটি লেডিজ কোট গায়ের ওপর শুধু ফেলা রয়েছে। হাতে ব্যাগ। আপাতদৃষ্টিতে বেশেবাসে চেহারায় একটি রুক্ষতা আছে। তাকে মনে হচ্ছে চঞ্চল অস্থির। তার আয়ত চোখ দুটিতেও একটি অদ্ভুত তীব্রতা। তবু ভাল করে লক্ষ করলেই বোঝা যায়, কোথায় যেন একটি অসহায় বিষণ্ণতাও রয়েছে। হয়তো তার ক্লান্ত হয়ে বসে পড়া, চুলের গুছিটি সরিয়ে দিয়ে এক মুহূর্ত বাইরের দিকে তাকিয়ে থাকার মধ্যে সেটা সুজিতের মনে হয়। তারপরেই মেয়েটি জিনিসপত্রের দিকে এক বার তাকায়।
সঙ্গী ভদ্রলোকটির বয়স নিশ্চয় চল্লিশোধেঁ। গোঁফ আছে, জুলফির কাছে বেশ পাক ধরেছে চুলে। ভারী গম্ভীর আর অভিজাত বলেই মনে হয়। একেবারে পুরোপুরি বিদেশি কায়দায় বিলাতি স্যুট অঙ্গে। মাথায় ফেল্ট-এর টুপি। টুপিটা তিনি খুললেন। এরা ঢুকতেই কামরার মধ্যে এক ঝলক সুগন্ধও ছড়িয়ে পড়ল।
ভদ্রলোক ব্যস্ত হয়ে পকেটে হাত দিলেন কুলিদের পয়সা দেবার জন্যে। তার আগেই মেয়েটি তার ব্যাগ থেকে একটি টাকা বের করে কুলির হাতে দিয়ে দিল। ঘণ্টা বাজল, হুইও শোনা গেল। ভদ্রলোকটি বলে উঠলেন, আমিই তো দিচ্ছিলাম।
মেয়েটি কোনও জবাব না দিয়ে যেন জিনিসপত্রগুলো দেখতেই ব্যস্ত হল। এমন সময়ে একজন টি টি আই ঢুকে বিগলিত হেসে বলল, সব ঠিক আছে তো স্যার?
ভদ্রলোক–হ্যাঁ, সব, সব।
টি টি আই–্যাক, গাড়িটা যে ধরতে পেরেছেন—
বলতে বলতেই টি টি-র নজরে পড়ল সুজিতকে, মালপত্রের আড়ালে যাকে অর্ধেক দেখা যাচ্ছে। তার বোতাম-খোলা কোট, কোঁচকানো শার্ট, উশকো-খুশকো চুল, এবং কোনও মালপত্র না দেখে হঠাৎ টি টি হুমকে উঠল, আপনি কে? এখানে কী করছেন? আপনি কি এ কম্পার্টমেন্টের প্যাসেঞ্জার?
যেন এ কথা শুনে, এই প্রথম যাত্রী ও যাত্রিণীর নজর পড়ল সুজিতের ওপর। সুজিত ঘাড় নেড়ে নীরবে জানাল, হ্যাঁ?
–দেখি, আপনার টিকেটটা দেখান।
টি টি-র গলায় রীতিমতো সন্দেহ। বাকি দুজনের চোখেও তাই। সুজিত টিকেট দেখাল। টি টি অবাক হয়ে বলল, আপনার মালপত্র কোথায়?
সুজিত পুঁটলিটা হাতে তুলে দেখাল। সকলেই আরও অবাক।
টি টি-ব্যস! কলকাতা অবধি যাবেন, আর এই আপনার?
সুজিত ঘাড় নাড়ল, একটু হাসল। কিন্তু গাড়ি তখন চলতে আরম্ভ করেছে। টি টি তাড়াতাড়ি নামতে নামতে বলল, স্ট্রেঞ্জ!…
সুজিত দেখল, যাত্রী যাত্রিণী দুজনেই তখনও তার দিকে তাকিয়ে। সে মনে মনে ভাবল, ট্রেনের গায়ে কার্ডে লেখা নাম-পরিচয়ের, একজন নিশ্চয় মিঃ, দাশ। আর একজন মিস্ সুনীতা নাগ।
যেন হঠাৎ খেয়াল হতে মিঃ দাশ তাড়াতাড়ি গাড়ির দরজা বন্ধ করলেন। এবং আবার সুজিতের দিকেই ফিরে তাকালেন। তারপরে চোখ ফেরালেন সুনীতার দিকে। কিন্তু সুনীতা দাশকে দেখছিল না। সে সুজিতকেই অবাক হয়ে দেখছিল। তার সুন্দর চঞ্চল অস্থির এবং ধূলিরুক্ষ অপ্রসন্ন মুখে যেন বিদ্যুৎচকিতে একটু হাসি খেলে গেল। সেটা বিদ্রূপ না করুণা কিংবা আর কিছু বোঝা গেল না। হাসিটা এত চকিত মুহূর্তের জন্যে দেখা গেল, যেন কারুর নজরে পর্যন্ত পড়ে না।
কিন্তু সুজিত বোধ হয় দেখতে পেল, তাই একটা ঢোঁক গিলল বিব্রতভাবে। তার অবস্থাটা করুণ। সে বলল, আপনাদের এই ট্রাঙ্কটা একটু সরাবেন? আমার দুটো পায়ের ওপর পড়েছে কিনা।
মিঃ দাশ–আই সি।
মস্ত বড় ট্রাঙ্ক, তার ওপর বেডিং। মিঃ দাশ যদিও বা কোনও রকমে বেডিংটা ঠেলে একদিকে ফেললেন, ট্রাঙ্কটা তাঁর পক্ষে সরানো সম্ভব হল না। এবং মুখ লাল করে বলে উঠলেন, এটা আপনার পায়ের ওপর পড়ল কী করে?
সুনীতা বলে উঠল, সেটা পরে ভেবে দেখা যাবে মিঃ দাশ, এখন নিন, ধরুন। বলে সুনীতা হাত দিয়ে ট্রাঙ্ক ধরল। দুজনে কোনও রকমে সরাল। তলায় দেখা গেল সেই নাগরা। হেঁড়েনি, তবে আকৃতি বদলে গেছে। সুজিত তাড়াতাড়ি নিচু হয়ে পা দুটো একটু টিপল। টিপে সোজা হয়ে দাঁড়িয়ে চোখ তুলতেই সুনীতার সঙ্গে চোখাচোখি হয়ে গেল। সুনীতার চোখে হয়তো একটা জিজ্ঞাসা ছিল। সুজিত তার সেই সরল শিশুর মতো হেসে বলল, লাগেনি।
সুনীতা ঠিক শব্দ করল না, কিন্তু যেন আশ্বস্ত হয়ে ঠোঁট নাড়ল। মিঃ দাশ এ সব দেখছিলেন। তিনি হঠাৎ ব্যস্ত হয়ে বলে উঠলেন, আচ্ছা, জিনিসপত্রগুলো একটু সাজিয়ে ফেলা যাক, কী বলো সুনীতা?
সুনীতা ফিরতেই তাড়াতাড়ি বললেন, না না, তুমি বসো। আমি বরং বিছানাটা তোমাকে খুলে পেতে দিচ্ছি।
বলে তিনি বিছানাটা খুলতে গেলেন। তাঁর হাতের হিরের আংটি ঝলকে উঠল। কিন্তু বেডিং-এর বেল্ট কিছুতেই খুলতে পারছিলেন না। তাতে উনি বিরক্ত ও লজ্জিত হচ্ছিলেন।
সুজিত বলে উঠল, আমি যদি ওটা খুলে দিই, আপনি কি বিরক্ত হবেন?
মিঃ দাশ সন্দেহজনক দৃষ্টিতে তাকালেন। লোকটা তাঁকে বিদ্রূপ করছে কি না বোঝবার জন্যে। বিরক্ত ও বিস্মিত হয়ে তাকিয়ে বললেন, তুমি–আই মিন, আপনি খুলে দেবেন?
সুজিত তার কোনও জবাব না দিয়ে বেল্টটা খুলে, একেবারে বিছানা বের করে ফেলল। এবং কিছু বিছানা হাত ভরে তুলে সিটের ওপর রাখল। আর এক বার চোখাচোখি হল সুনীতার সঙ্গে। সুজিত চোখ ফিরিয়ে বললে, এই মালপত্রগুলো কি একটু তুলে দেব?
মিঃ দাশ তাকালেন সুনীতার দিকে। সুনীতার চোখে বিস্ময়-কৌতুক। সুজিতের বড় বড় চোখের দিকে তাকিয়ে কৌতুকোচ্ছলে প্রায় হেসেই উঠল সে। বলে উঠল, না না, আর কিছু সরাতে হবে না। একটা তো রাত। আপনি বসুন।
সুজিত ওর জায়গায় গিয়ে বসল। হাত দুটো এক বার দেখল। কিন্তু দুজনেই যে দু রকম ভাবে তার দিকে তাকিয়ে আছে, এটা অনুভব করে সে দুজনের মুখের দিকেই এক বার তাকাল, একটু হাসল। সুনীতা তাড়াতাড়ি মুখটা ফিরিয়ে, মোটামুটি বিছানাটা ঠিক করে, বসে পড়ল। বাইরের অন্ধকারের দিকে তাকাল। ওর মুখে আবার গাম্ভীর্য দেখা দিল, একটা বিশেষ উত্তেজনার ছায়াও ফুটে উঠল। ও হঠাৎ দাঁত দিয়ে ঠোঁট দংশন করল।
সুজিত সুনীতার দিকেই তাকিয়ে ছিল। সুজিতের কী মনে হল, কে জানে। ও বহু দিন বাইরের জগতের মানুষের সঙ্গে বিশেষ মেলামেশা করেনি। আজকের জীবনটা সেজন্য ওর কাছে অনেকখানি নতুন। ওর চোখে সেই জন্যেই যেন প্রথম ঘুম ভাঙার বিস্ময়। এবং সেই বিস্ময় নিয়েই, সুনীতার দিকে তাকিয়ে, সে যেমন মুগ্ধ হচ্ছে, তেমনি একটা বিষণ্ণতাও তাকে ঘিরে ধরেছে। কেন, তা সে জানে না। অথচ এই প্রথম সে এই মেয়েটিকে দেখছে। পরিচয় একমাত্র সহযাত্রিণী। ওর মনে হতে থাকে, ও যেন এই রূপসী মেয়েটির ভিতর পর্যন্ত দেখতে পাচ্ছে। মেয়েটির ভিতরে যেন একটা বিক্ষোভের ঝড় বইতে দেখছে। অথচ এই ঝড়ের ভিতর দিয়ে আসলে একটি অসহায় বেদনাই যেন মাথা কুটছে। কেন যে এ রকম মনে হচ্ছে, সুজিত নিজের কাছে ব্যাখ্যা করতে পারছে না।
সুনীতা সহসা সচেতন হল, সুজিতের দৃষ্টিটা যেন সে অনুভব করল। সে মুখ ফেরাল না তখুনি, কিন্তু মুখভাব শান্ত হয়ে উঠল, এবং কয়েক মুহূর্ত পরে হঠাৎ মুখ তুলে সুজিতের দিকে তাকাল। এই তাকানোর মধ্যে দিয়ে দেখা গেল, সুনীতার চোখেও যেন একটি মুগ্ধ বিস্ময়।
সুজিত সচেতন হল, সুনীতা তাকে দেখছে।
এরকম ক্ষেত্রে সুজিতের ওর সেই স্বভাবহাসি হেসে ওঠবার কথা। কিন্তু ওর দৃষ্টি বিষণ্ণ ও গভীর, আস্তে আস্তে চোখ সরিয়ে ও দৃষ্টি নত করল। তারপর যেন খানিকটা অসহায় অস্বস্তিতেই কী করবে ভেবে পেল না। এবং যেন কিছু ভেবে না পেয়েই পুঁটলিটা মাথার দিকে রেখে শুতে গেল।
মিঃ দাশ হাতের সামনে একটা বিলিতি জার্নাল নিয়ে সুজিতকেই লক্ষ করছিলেন। তাকে শোবার উদ্যোগ করতে দেখে বলে উঠলেন, আপনি কি নীচেই শোবেন নাকি?
সুজিত বিদ্যুৎস্পৃষ্টের মতো উঠে বসল। মুখখানি বিস্মিত বিব্রত। মিঃ দাশের দিকে তাকিয়ে আপার বার্থের দিকে দেখল। আবার মিঃ দাশের দিকে তাকিয়ে বলল, আমি ওপরে যাব?
মিঃ দাশ বললেন, আপনার অবিশ্যি লোয়ার বার্থ-ই রিজার্ভ করা আছে। সু
জিত বলল, তাতে কী? আমি ওপরেই যাচ্ছি।
সুনীতা তাকিয়ে ছিল সুজিতের দিকেই। সুজিত ওর পুঁটলিটা একবার আপার বার্থের ডাইনে রাখল, আর একবার বাঁয়ে, আবার ডাইনে। পায়ের নাগরাজোড়া খুলল। আপার বার্থে ওঠার শেকল ধরে আবার বার্থের দিকে তাকাল, শার্টের কলার নড়ে উঠল, এবং লাফ দিয়ে উঠতে গিয়ে, একটা পা বার্থের ওপর তুলে, গোটা শরীরটা নীচের দিকে এমনভাবে ঝুলে পড়ল, সেটা বিপজ্জনকও বটে।
সুনীতার চোখে একই সঙ্গে ভয় ও কৌতুক। মিঃ দাশ বিস্ময় অস্বস্তিতে কী করবেন ঠিক যেন ভেবে পাচ্ছেন না। কিন্তু সুজিত সমগ্র শরীরকে একটা ধাক্কা দিয়ে বার্থের ওপর উঠে গেল। কলার দুটো নড়ে উঠল। সুনীতার একটা নিশ্বাস পড়ল, সুজিতের মুখের দিকে তাকিয়ে ওর চোখ দুটি কৌতুকে উজ্জ্বল হয়ে উঠল। সমস্ত মুখে একটা বিস্ময় কৌতুক ও খুশির আভাস। মিঃ দাশের বিস্মিত মুখে গাম্ভীর্য নেমে এল, ম্যাগাজিনটা আবার তুলে নিলেন মুখের সামনে।

বিকেলবেলা চায়ের টেবিলে শিবেন আবার দেখা পেল সুজিতের। সে জিজ্ঞেস করে জানল, সুনীতার পোর্ট্রেট স্কেচ-এর ব্যাপারটা কী। রঞ্জনের বিষয়েও সে মোটামুটি সুজিতকে জিজ্ঞেস করে জানল, কী কী কথাবার্তা তাদের মধ্যে হয়েছিল। এবং এ কথাও সে শিবেনকে জানাল যে, সে রঞ্জনকে ভালবেসে ফেলেছে।
শিবেন অবাক হয়ে জিজ্ঞেস করল, তাই নাকি? শেষপর্যন্ত একটা গুণ্ডাকে ভালবাসা? কালাচাঁদের মতো ঘুষি খাবার ইচ্ছে হয়েছে বুঝি?
সুজিত আপন মনেই বলল, রঞ্জন ঠিক পশুর মতোই খেপে যায় যেন।
শিবেন অবাক হয়ে তাকিয়ে রইল। সুজিত যেন এ সময়েই হঠাৎ বিষম খেয়ে বলে উঠল, ওহো, এ কথাটা তো সুনীতাকে বলা হল না।
–সুনীতাকে?নামটা উচ্চারণ করে শিবেনের প্রায় দমবন্ধ হয়ে এল। বলল, সুনীতার সঙ্গে আপনার দেখা হয়েছে নাকি আবার? কবে গেছলেন ওর বাড়িতে, কখন?
সুজিত বলল, আমি তো ওর বাড়ি চিনি না। ও-ই এসেছিল এখানে।
এখানে? এখানে, মানে এ বাড়িতে?
–হ্যাঁ, আপনারা বেরিয়ে যাবার পরেই তো এসেছিল।
শিবেনের কিছুক্ষণ বাক্যস্ফুরণ হল না। সে তীক্ষ্ণ দৃষ্টিতে সুজিতের দিকে তাকাল। যেন সে মিথ্যা বলছে কি না, সেটা যাচাই করতে চায়। জিজ্ঞেস করল, কার কাছে এসেছিল?
–আমার কাছেই এসেছিল, সেইরকমই বলল, দীপুর কাছে সেই স্কেচটা পেয়ে সে না এসে পারেনি।
সুজিতের মনে হল, শিবেনের চোখ দুটি ধকধক করে জ্বলছে। সুজিত সংকুচিত করুণ হেসে জিজ্ঞেস করল, আমার ওপর রাগ হচ্ছে, না?
শিবেন সহসা উঠে দাঁড়াল, তীব্র স্বরে জিজ্ঞেস করল, কেন, আপনার ওপর আমার রাগ হবে কেন?
সুজিত বলল, আপনার মুখ-চোখ দেখে যেন কী রকম লাগছে। আমি কি কোনও অন্যায় করেছি?
শিবেন স্তব্ধ, যেন ক্রুদ্ধ বিস্ময়ে খানিকক্ষণ তাকিয়ে থেকে বলল, আমি আপনাকে ঠিক বুঝতে পারছি না। আপনি শয়তান না মূর্খ ঠিক আন্দাজ করতে পারছি না।
সুজিত বিষঃ হেসে চুপ করে রইল। শিবেন তবু সুজিতকে সহসা ছাড়তে পারল না। জিজ্ঞেস করল, আর কী বলল সুনীতা?
–অনেক কথা। বলল, ও নষ্ট, ভ্রষ্ট। ভাল কোনও কিছুকেই আর বিশ্বাস করতে পারে না। আর আটাশে মার্চ আমাকেও নিমন্ত্রণ করল।
–তাই নাকি?
–হ্যাঁ, ওইদিন নাকি পাঁজিতে পাকা দেখার তারিখ আছে, তাই ওই দিনই ও সব ঠিক বলবে।
পাকা দেখা? বলে শিবেন হো হো করে হেসে উঠল। আবার বলল, আপনাকেও যেতে বলল?
আবার হেসে উঠল, এবং সুজিতের পিঠ চাপড়ে সে বেরিয়ে গেল। তারপরেই এলেন ভুজঙ্গভূষণ। জানালেন, সুজিতের একশো টাকা সবই প্রায় ফুকে দিয়েছেন, এখন আর মাত্র দশ টাকা পড়ে আছে। সুজিত খুব অসহায়ভাবে জানাল, তার কাছে আর টাকা নেই। শুনে ভুজঙ্গভূষণ যেন ব্যথিত বিস্ময়ে জানালেন, সুজিতের কথা শুনে মদ খেতেই নাকি ওঁর লজ্জা করছে।
তারপর সকালবেলা প্রিয়নাথ ও বীরেন্দ্র সবাই কে কী বললেন, সব শুনতে চাইলেন। শোনার পরে একটা ভয়ংকর ইঙ্গিতমূলক কথা তিনি হাসতে হাসতে বললেন। বললেন, আসলে কী জান, ওই বজ্জাত শয়তান মেয়েটাকে শিবেনের সঙ্গে যদি ওরা বিয়ে দিতে পারে, তা হলে মেয়েটা ওদের দখলেইথাকে। মানে বুঝলে না, মধুর ভাণ্ডটা তোমার ঘরে রেখে, আমরা এসে খেয়ে যাব। সুজিতের কান দুটি যেন পুড়ে গেল এ কথায়। সুনীতা ওঁর কাছে কোনও মতেই ভাল হতে পারে না, এটা প্রায় কুসংস্কারের মতো, কিন্তু আর যা বললেন, সেটা একেবারে মিথ্যে ভেবে উড়িয়ে দিতে পারল না সে। কোথায় যেন এর মধ্যে একটা সত্যের ছোঁয়াচ আছে।
.
ইতিমধ্যে টেলিফোনে দোলার সঙ্গে কথা বলতে গিয়ে, দোলা তাকে ডেকে পাঠাল। পর পর দুদিন সুজিত রায়চৌধুরীদের বাড়িতে গেল। কিরণময়ী তাকে ভাল করে খাওয়ালেন, অনেক কথা শুনলেন। এমনকী, সুনীতার বিষয়েও সব কথা। দোলা প্রথমটা একেবারেই থমকে গিয়েছিল, যখন সে শুনল, সুনীতা এসেছিল তার কাছে। নানানভাবে ব্যঙ্গ-বিদ্রূপ করে হেসে সে সুনীতার কথা সুজিতকে বলেছে। দু-একবার রাগ করে, কিছুক্ষণের জন্যে কথা বন্ধ করে দিয়েছে, কাছ থেকে উঠে চলে গিয়েছে। আবার ফিরে এসেছে, কথা বলেছে, খিলখিল করে হেসেছে। ক্ষণে ক্ষণে তার নানান পরিবর্তন। মাঝে মাঝে সুজিত বিব্রত হয়ে পড়ে, দোলাকে বুঝে উঠতে পারে না। দোলা তাকে বিস্মিতও করেছে, তার শিক্ষা এবং বিদ্যা দিয়ে। দোলা যে শুধু বুদ্ধিমতী নয়, বিদুষীও, সেটাও সে অনুভব করেছে। দোলা তাকে অনেক গল্প বলেছে নানান বিষয়ে। দেশ বিদেশ ইতিহাস সাহিত্য, অনেক বিষয়ে দোলার সম্যক জ্ঞান তাকে মুগ্ধ করেছে, একই সঙ্গে দোলার, এই সংসারের সকল মালিন্যের বাইরে সুখী পবিত্র জীবনটা তাকে আকর্ষণ করে। দোলার সবথেকে বড় গুণ, ও যে বিরাট ঐশ্বর্যের মধ্যে লালিত হচ্ছে, এ বিষয়ে যেন ওর কোনও ধারণা নেই, কোনও চেতনা নেই। অথচ বীরেন্দ্র রায়চৌধুরীর মেয়ের এটা থাকাই স্বাভাবিক ছিল। ওর শুধু অবাক লাগে, সুনীতা সম্পর্কে সুজিতের কৌতূহল, আবেগ, সুনীতাকে ভাল, দুঃখী, অসহায় বলে ভাবা। তখন যেন দোলারও মনে হয়, সুজিতের মস্তিষ্ক অপরিণত, সে নির্বোধ। অথচ সুজিতকে এই মনে করে শান্তি পায় না। সুজিতও তাকে ব্যাখ্যা করে ঠিক বোঝাতে পারে না।
দ্বিতীয় দিন বিদায় দেবার সময় দোলা নীচে নেমে এসে একটা আশ্চর্য কথা বলল। বলল, আপনি সত্যি সরল, শিশুর মতো। শিশুরা সুন্দর, কিন্তু একটা কথা জানেন তো, অনেক সময় অবুঝ শিশুরা বড় নিষ্ঠুর!
সুজিত হেসে উঠে বলল, ঠিক ঠিক, সত্যি বলেছ। শিশু মাত্রেই অবুঝ আর দায়িত্বহীন, ওরা তো– কিন্তু, কিন্তু
বলতে বলতে সে অবাক হয়ে দোলাকে জিজ্ঞেস করতে গেল, দোলা তাকে কেন এ কথা বলল। ততক্ষণে দোলা ওপরে চলে গিয়েছে, এবং একটা শব্দ পেল সে, ওপরের দরজাটা বন্ধ হয়ে গেল। ইতিমধ্যে বীরেন্দ্রনারায়ণের কানে গিয়েছিল, শিবেনদের বাড়িতে সুনীতা এসেছিল সুজিতের সঙ্গে দেখা করতে। তিনি ফোনে ডেকেছিলেন সুজিতকে, জিজ্ঞাসাবাদ করেছেন, কেন এসেছিল, কী কথাবার্তা হয়েছে। তিনি শুধু অবাক হননি, মাথামুণ্ডু কিছুই নাকি বুঝতে পারছেন না। কলকাতায় এত লোক থাকতে সুনীতা তার মতো একটা বোকা, মানে যাকে বলে অপরিণত মস্তিষ্কের ছেলের সঙ্গে এত কথা বলতে যাচ্ছে কেন। সুজিত জানিয়েছে, সেটা সে সব ঠিক বুঝিয়ে বলতে পারছে না। বীরেন্দ্র বিস্মিত ও বিরক্ত হয়ে ফোন ছেড়ে দিয়েছেন।
এদিকে, দীপু সেই যে বাড়ির ভিতরে চলে গিয়েছিল, তারপর থেকে খুব সন্তর্পণে সুজিতকে এড়িয়ে চলেছে। সে কখন স্কুলে যাচ্ছে, বাড়ি আসছে, কিছুই টের পাওয়া যাচ্ছে না। দু-একবার যদি বা মুখোমুখি দেখা হয়ে গিয়েছে, দীপু কথা না বলেই পালাতে চেয়েছে। সুজিত দু-একটা কথা জিজ্ঞেস করেছে, জবাব পেয়েছে কাটা কাটা বিচ্ছিন্ন। অথচ সুজিত লক্ষ করেছে, দীপু তাকে দূর থেকে লুকিয়ে দেখে। সে যখন হাঁটতে হাঁটতে মল্লিক বাজারের কবরস্থান আরও পেরিয়ে ল্যান্সডাউনের দিকে বেড়াতে যায়, তখন সে ছায়ার মতো অনুসরণ করে। তবু কাছে আসবে না। একটা বিষয় সুজিত আবিষ্কার করেছে, তার সুনীতাদির সম্পর্কে যারাই উৎসাহী, তারা সবাই মন্দ, সবাই ফেরেব্বাজ। শুধু তাই নয়, এই বয়ঃসন্ধিক্ষণের দীপুর মনে কোথায় একটা ঈর্ষাবোধও আছে ওর সুনীতাদির জন্যে। সুনীতার কাছে। প্রবেশাধিকার দিতে কাউকেই রাজি নয় সে। এই কথাটা ভাবতে সুজিতের ভাল লাগে। এই ঈর্ষার মধ্যে একটা সৌন্দর্য আছে।
আটাশে মার্চের এখনও দিন ছয়-সাতেক দেরি আছে। এই দিনটার কথা বারে বারে ঘুরে ফিরে সুজিতের মনে আসে। একটি যন্ত্রণাদগ্ধ অসহায় প্রাণকে সে প্রতি মুহূর্তে পীড়িত হতে দেখছে যেন, এবং তাকে নিজের বাহুডোরের মধ্যে নিয়ে একটু স্নেহ করতে ইচ্ছে করে। যেমন বাসা-ছাড়া একটি পক্ষীশাবককে মৃত্যুর হাত থেকে বাঁচাতে ইচ্ছে করে। তারপর সে নিজের দিকে তাকিয়ে ভাবে, আমার ওপরে মানুষ কতটুকুই বা ভরসা করতে পারে।
এই সব ভাবনা সে যেদিন ভাবছিল, সেইদিনই প্রাক্-সন্ধ্যায়, উত্তরের খোলা জানালা দিয়ে উঠোনের ওপর মানুষের চলমান জীবনের নানান ছবি দেখছিল। সেই সময়, হঠাৎ তার গায়ে একটি কাগজের টুকরো এসে পড়ল। পিছন ফিরে সে কাউকে দেখতে পেল না। কোলের ওপর দেখল একটি চিরকুট। নিয়ে সে পড়তে লাগল। যদিও কোনও সম্বোধন ছিল না। তাতে লেখা ছিল, তুমি কে, তা বুঝতে পারছি না। তুমি কোথা থেকে এলে, তাও বুঝতে পারছি না। মনে হচ্ছে যেন, সেদিন ট্রেনে, তোমার কামরায়, আমার নিয়তিই আমার হাত ধরে তুলে দিয়ে এসেছিল। আমি সব দেখেছি, সেই যে আমার অহংকার, তুমি তা ভেঙে দিলে। কিন্তু সবই হয়েছিল, সে কথা ঠিক, কেবল তুমি বাকি ছিলে। কিন্তু তুমি আমার ভেসে যাওয়া স্রোতের বুকে এমন এক বাধার সৃষ্টি করলে, এখন আমি তাতে যন্ত্রণা বোধ করছি। পৃথিবীর সহজতম, সরলতম মানুষ তুমি, এই কুটিল রাজ্যে কোন সাহসে এসে ঢুকলে, কোন সাহসে অকপট সত্যি কথা বলতে এসেছ জানি না। সম্ভবত এই সুনীতাকে পূর্ণ করতেই তোমার আবির্ভাব। কিন্তু তা বোধ হয় হবে না। পূর্ণতার যে ইঙ্গিত দেখেছি তোমার চোখে, সেই দেখাই বোধ হয় আমার জীবনের শেষ পাওনা। তুমি পালাও, তুমি পালাও। কিন্তু আটাশে মার্চের আগে নয়, আমার পাকা দেখার নিমন্ত্রণটা রেখে যেয়ো। তুমি কেন এসেছ এই যুগের এই শহরে! তোমরা যে কেউ কারুর যোগ্য নও। জীবনে আমার যা অনুভব করা বাকি ছিল, যে অনুভূতি না হলে, মরণেও শান্তি ছিল না, তাই দেখেছি, পুঞ্জীভূত তোমার চোখে। এই দেখার পরে, আমি ব্যাকুল হয়ে উঠছি, পাগল হয়ে উঠছি, সুখের কষ্টে মরে যাচ্ছি। মনে মনে তোমার কাছেই ছুটে যাচ্ছি। তুমি পালাও, নইলে আমার লোভ যে তোমাকে আষ্টেপৃষ্ঠে বেঁধে ফেলবে। নীচে কোনও ইতি নেই। চিরকুটটি পড়েই সুজিত পিছনে ফিরল, দেখল দীপু তার দিকে তাকিয়ে দাঁড়িয়ে আছে। সুজিত জিজ্ঞেস করল, তুমি গেছলে বুঝি?
দীপু বলল, আমি তো রোজই যাই।
তাই নাকি? বলনি তো? তুমি এই চিরকুট পড়েছ?
–পড়েছি। পরিষ্কার এবং সহজ জবাব দিল দীপু। আবার আপনি সত্যি চলে যাবেন?
–কোথায়?
–ওই যে সুনীতাদি আপনাকে পালাতে বলেছে?
–কেন পালাতে বলেছে, তুমি বুঝতে পেরেছ?
না, সুনীতাদির কথা আমি সব বুঝতে পারি না।
সুজিত একটু হেসে বলল, আমি চলে গেলে তুমি খুশি হও?
দীপু সহসা জবাব দিল না। একবার মুখ নামাল, আবার মুখ তুলে বলল, না।
-কেন? তুমি তো আর আমার কাছে আসতে চাও না, কথা বলতে চাও না।
দীপু বলল, প্রথমে ভেবেছিলাম, আপনিও দাদাদের মতো খারাপ লোক। এখন আর মনে হয় না। বলেই দীপু হঠাৎ কাছে এসে বলল, সুনীতাদি খালি আপনার কথা বলে কেন বলুন তো?
-তোমার হিংসে হয়?
–এখন আর হয় না।
–কেন?
–সুনীতাদি বলে, তুই, তোর সুজিতদা, তোরা সব এক।
সুজিত দীপুকে কাছে টেনে নিল। বলল, তোমার সুনীতাদিকে বোলো, সুজিতদা পালাবার কথা ভাবে না।
.
এর দিন দুয়েক পরে সুজিত দোলাদের বাড়ি গিয়ে ওর একটা পোর্ট্রেট স্কেচ করে দিল। দোলা একবার কেবল জিজ্ঞেস করেছিল, না দেখে ওর মুখটা সুজিত আঁকতে পারল না কেন। সুজিত বলেছে, চেনা লোক, এবং কাছেই যখন আছে, তখন শুধু শুধু অদর্শনে একলা বসে কেন আঁকবে। মোটের ওপর দোলা খুব খুশি হয়েছে। তৃতীয় দিনে, শনিবারে এক আশ্চর্য ঘটনা ঘটল। শনিবারে সকালবেলা, শিবেন অফিসে বেরিয়ে যাবার পর পিয়ন এসে একটা ডাকের চিঠি দিল সুজিতকে। সোনালি রঙে লেখা একখানি কার্ড ছিল খামের মধ্যে। মোটামুটি যতটা পড়তে পারে, তাতে সুজিত বুঝল, আজ সন্ধ্যায় ক্যালকাটা ওয়েস্টার্ন ক্লাবে একটা পার্টি আছে, এবং সেখানে তার নিমন্ত্রণ। ব্যাপারটা মোটেই তার বোধগম্য হল না। নামটা পরিষ্কারই লেখা ছিল, মিঃ সুজিতনাথ মিত্র। খামের ওপরে, কেয়ার অফ শিবেন রায়। সে প্রথমে দীপুকে বলল। দীপুর ধারণা, বীরেন্দ্র রায়চৌধুরী এ সব করেছে, সুজিতকে সকলের সঙ্গে আলাপ করিয়ে দিতে চায়। দীপু কার্ডটা পড়ে আরও ব্যাখ্যা করেছে, ডিনার ও ককটেল ব্যাপারটা কী। দীপু খুব গম্ভীরভাবে বুঝিয়েছে, ককটেল মানে মদ এক রকমের। সুজিত যেন না খায়।
বিকেলে শিবেনকে বেশ খুশি ও ব্যস্ত দেখা গেল। আগের থেকেই ঘোষিত ছিল, আজ বাইরে নিমন্ত্রণ। সে সান্ধ্যকালীন স্যুটে নিজেকে সাজিয়ে, বিকেলে যখন বাইরের ঘরে এল, সুজিত তখন তাকে নিমন্ত্রণের কার্ডটা দেখাল। শিবেন বিস্ময়ে হতবাক। প্রায় চেঁচিয়ে উঠল সে, ওয়েস্টার্ন ক্লাবে আপনার নিমন্ত্রণ? এর মানে কী?
–মানে তো আমিও জানি না। এটা ডাকে এসেছে।
শিবেন ঠোঁট কামড়ে, কুঁচকে বলল, আশ্চর্য! মিঃ রায়চৌধুরীর ব্যাপার কী? বলেই সেফোন তুলে ডায়াল করল। কথা বলল, আমি শিবেন, কাকাবাবু। সুজিতেরও দেখছি ওয়েস্টার্ন-এ নিমন্ত্রণ। আপনি কিছু জানেন না? তবে? এ তো আশ্চর্য! আপনি কী বলেন? ও যাবে? ওর যদি ইচ্ছে হয়? আচ্ছা। হ্যাঁ, পোশাক তো ওর নেই, দেখি ও কী বলে। আজ্ঞে হ্যাঁ, গাড়ি এলেই আমি চলে যাব।
ফোনটা ছেড়ে দিয়ে সে আবার সুজিতের মুখোমুখি হল। বলল, আপনি যেতে চান পার্টিতে?
সুজিত ঘাড় কাত করে বলল, হ্যাঁ।
–কিন্তু কী পরে যাবেন? আপনার তো কিছুই নেই। আর আমার তো সবই আপনার বেমানান হবে। দেখবেন একবার ট্রাই করে?
সুজিত সম্মতি দিল। শিবেন তাকে তার একজোড়া স্যুট পরিয়ে দিল, দিয়ে হো হো করে হাসতে লাগল। বলল, খুলে ফেলুন, বিশ্রী দেখাচ্ছে।
সুজিত নিজেকে আয়নায় দেখে বলল, একটু বেশি ঢলঢলে লাগছে, আর তো কিছু খারাপ লাগছে না। ভালই তো দেখাচ্ছে আমাকে।
শিবেন হাসতে হাসতে বলল, আপনার অস্বস্তি হচ্ছে না তো? আপনি পারবেন যেতে এভাবে?
সুজিত বলল, তাতে কী হয়েছে। পোশাক তো লজ্জা নিবারণের জন্যে। দেখতে একটু অন্যরকম লাগছে, কিন্তু আমার কিছু খারাপ মনে হচ্ছে না।
শিবেন এক মুহূর্ত অবাক হয়ে তাকিয়ে আবার হো হো করে হাসতে লাগল। বলল, সত্যি, আপনি–আপনি আপনাকে কিছু বলার নেই। চলুন দেখি, গাড়ি এসেছে নাকি।
বেরোবার সময় ভুজঙ্গভূষণ তাকে দেখে ঊনবিংশ শতাব্দীর পোশাকের বিষয় একটা বক্তৃতা দিয়ে দিল। দীপু চোখ কপালে তুলে তাকিয়ে রইল। শিবেন কিন্তু বেশ খুশি।

জীবনে এই প্রথম পার্টিতে আসা। ক্লাবের গেটে দরোয়ান প্রথমেই তাকে বাধা দেবে কি না ভাবছিল। নিমন্ত্রিতদের হলে, সবাই হাঁ করে তাকিয়ে দেখতে লাগল। তাতে কিছুটা অস্বস্তিবোধ করলেও সে সকলের দিকেই তাকিয়ে, অমায়িক ভাবে হাসতে লাগল। মহিলারা তাকে দেখে কানাকানি করছিল। হাসাহাসি করছিল। সকলেই তার অচেনা। বীরেন্দ্রনারায়ণ এসে তাকে দেখেই রেগে বারুদ। কিন্তু কিছু করবার ছিল না। শিবেনকে বললেন, এ অবস্থায় একে না আনাই উচিত ছিল, তাতে ওর আসার যতই ইচ্ছে থাকুক। তবু তিনি কারুর কারুর সঙ্গে ওর আলাপ করিয়ে দিলেন। ওর বাবার নাম, অতীন্দ্রনাথ মিত্রের নামটা অনেকের মুখে মুখে ফিরতে লাগল। কুবের সিং, অরূপ দত্তদের সঙ্গে আলাপ হল, এবং আলাপ হওয়ামাত্রই সুজিত বলল, আপনাদের নাম শুনেছি। তারা অবাক হয়ে যখন জানতে চাইল, কোথায় শুনেছে, তখন সে বলল, সুনীতার বন্ধু তো আপনারা, সেই সূত্রেই। কিছুক্ষণের মধ্যেই সুজিতের সঙ্গে কথা বলতে বলতে তারা হাসিতে ফেটে পড়ল। তাকে নানান রকমের প্রশ্ন করে, সুজিতের জবাব ও তার ভাব-ভঙ্গি দেখে, একটা রীতিমতো হই-হুঁল্লোড় লাগিয়ে দিল। বেয়ারা ঘুরছিল ট্রেতে করে ককটেলের পাত্র নিয়ে। সুজিত দেখল, সবাই একটি একটি করে গ্লাস নিয়েছে। সে জানতে চাইল, এটা মদ কি না। তাই নিয়ে আবার হাসির ফোয়ারা ছুটল। এবং তাকে পান করবার জন্যে অনেকেই উৎসাহিত করতে লাগল। সে বলল, মদ সে কখনও খায়নি, এবং দীপু তাকে বারণ করেছে। আবার হাসির রোল পড়ল।
ঠিক এসময়েই, সমস্ত হলটা যেন স্তব্ধ হয়ে গেল, সবাই প্রবেশদরজার দিকে ফিরে তাকাল। সুজিত দেখল, সুনীতা ঢুকছে, তার সঙ্গে দু-একটি মেয়ে। অদ্ভুত তাদের সাজ-সজ্জা। বিচিত্র তাদের চুল বিন্যাসের ভঙ্গি। অধিকাংশ উপস্থিত মহিলাদের পোশাক-আশাক অদ্ভুত দেখতে হয়েছিল। তবে রূপের মধ্যে সুনীতাই যেন সুন্দরীশ্রেষ্ঠা। একজন স্কুল টাকমাথা লোক সুনীতাকে অভ্যর্থনা করল। কুবের সিং, অরূপ দত্ত আর শিবেন, সবাই সুনীতার কাছাকাছি চলে গেল। এতক্ষণ সুজিতকে নিয়ে যারা মজা করছিল, সুজিত তাদের কাউকেই আর তার পাশে দেখতে পেল না। এবং একটা আশ্চর্য ব্যাপার সে লক্ষ করল, মহিলারা কেউ গিয়ে সুনীতাকে অভ্যর্থনা করল না, অথচ অন্যান্য মহিলাদের, মহিলারা সকলেই অভ্যর্থনা করে, কাছে ডেকে কথাবার্তা বলেছিলেন। এখন অধিকাংশ মহিলারই ঠোঁট বেঁকে গেল, কপালে বিরক্তির চিহ্ন ফুটে উঠল, কেউ কেউ বিদ্রূপ করে জোরে হেসে উঠলেন। অনেক ভদ্রলোককেও দেখা গেল, তাঁরা সুনীতার ত্রিসীমানা থেকে সরে গেলেন। দু-একজন সুজিতের আশেপাশেই গুনগুন করে বলতে লাগল, সুনীতা নাগ নয়, নাগিনী। কেউ বলল, নাগরী। কেউ ভলাপচুয়াস। কথাটার মানে মোটামুটি জানা ছিল সুজিতের, স্বেচ্ছাচারিণী। আরও এমন সব আলোচনা করতে লাগল, সুজিতের শুনতে কষ্ট হচ্ছিল। সুনীতার জন্যে মনটা তার বিষণ্ণ হয়ে উঠল, করুণ হয়ে উঠল, এবং শেষপর্যন্ত পাশ থেকে একজন রুচিহীন ইঙ্গিত করায় সে হেসে বলল, না, আপনি যা বলছেন, ও তা নয়। ও প্রিয়নাথ দাশকে ব্ল্যাকমেল করছে না, প্রিয়নাথ দাশই বরং ওকে একদিক থেকে ব্ল্যাকমেল করেছে।
এ নিয়ে দু-একটা কথাকাটাকাটি হতেই, ব্যাপারটা হাসিতে পর্যবসিত হল। সুজিত সহসা চোখ তুলে দেখল, সুনীতা তার দিকে তাকিয়ে রয়েছে। চোখাচোখি হতেই, সুনীতা কাছে এল, এবং সুজিতকে আপাদমস্তক দেখে বলে উঠল, একী, এ সব কী পরে এসেছ তুমি?
সুজিত বলল, শিবেনবাবুরটা পরে এসেছি।
সুনীতা হাসি সামলাতে পারল না। তার সঙ্গে বাকিরাও হেসে উঠল। শিবেন বলে উঠল সুনীতাকে, এ হাসির আনন্দটুকুর জন্যে ধন্যবাদ কিন্তু আমারই প্রাপ্য সুনীতা।
সুনীতা বলল, তাই নাকি? তার ঠোঁট বেঁকে উঠল। সে সুজিতকে বলল, তোমার যা পোশাক ছিল, তাই পরে এলে না কেন?
সুজিত বলল, সেগুলো সব ময়লা। কিন্তু আমার কিছু মনে হচ্ছে না।
আবার সবাই হেসে উঠল। সুনীতা হাসল না। সে সুজিতের চোখের দিকে তাকাল। তাদের দুজনের ঘনিষ্ঠ সম্বোধন ও কথাবার্তায় অনেকেই অবাক হয়েছিল। শিবেন যতই হাসুক, তার চোখে বিক্ষোভ ও ঈর্ষার রক্তাভা। কুবের সিং, অরূপ দত্ত এবং আরও অনেকেরই সেই অবস্থা। বিস্ময় এবং ঈর্ষা তাদের চোখে। কে একজন বলে উঠল, উদ্ধবটি কে? সুনীতা নাগের নিউ পিকআপ নাকি?
সুনীতার মুখ লাল হল, সাপিনীর মতো ফণা তুলে সে ঘাড় ফেরাল। আরও কয়েকজন তার সঙ্গে সঙ্গেই ফিরে তাকাল। সুনীতা বলে উঠল, ঠিক তাই, ও আমার লাস্ট পিকআপ, কারণ ও জানোয়ার নয়, মানুষ।
একটা অস্বস্তিদায়ক স্তব্ধতা নেমে এল এই গুচ্ছটিকে ঘিরে। বীরেন্দ্র এসে কথাবার্তা বলে আবহাওয়াটা সহজ করে দিলেন, ইতিমধ্যে বেয়ারা কটেলের ট্রে নিয়ে সুনীতার সামনে এগিয়ে এল। সুনীতা চকিতে এক বার সুজিতের দিকে তাকাল। তারপর হাত নেড়ে দিল প্রত্যাখ্যান করে।…হঠাৎ এক সময়ে সুজিত আবিষ্কার করল, তার পাশেই রঞ্জনও রয়েছে। রঞ্জনের সেই ভাবলেশহীন কঠিন মুখ, কিন্তু তার দু চোখ ভরা বিস্ময়। এক হাতে মদের পাত্র। সুজিত খুশি হয়ে তার একটি হাত ধরে বলল, তুমি কখন এলে?
রঞ্জন বলল, অনেকক্ষণ।
বলেও সে সহসা চোখ নামাল না। এবং সুজিতের হাত ধরার মধ্যে তার কোনও আবেগ প্রকাশ পেল না। নিচু গম্ভীর স্বরে সে বলল, তোমার সঙ্গে সুনীতার এত ভাব, তা তো তুমি বলনি!
সুজিত হেসে বলল, হ্যাঁ, তারপরে ওর সঙ্গে দেখা হয়ে, আমার খুবই ভাব হয়ে গেছে।
রঞ্জন বিস্মিত তীক্ষ্ণ চোখে তাকাল সুজিতের দিকে। বলল, ভাব হয়ে গেছে?
সুজিত,অম্লান হেসে বলল, হ্যাঁ, আমরা বোধ হয় পরস্পরকে বুঝি।
কী বোঝ?
–ও একটি দুঃখী মেয়ে, একটু শান্তি আর ভালবাসার প্রয়োজন ওর।
–আর তাই কি তুমি ওকে দিতে চাও?
–আমি ওকে তা দিতে পারব কি না বুঝি না, ও নিতে চায় কি না, তাও জানি না। আমি দেখলাম, ও খুব অসম্মানিতা। ওকে সবাই ঘৃণা করে। আমার কষ্ট হচ্ছে ওকে দেখে।
রঞ্জন বলল, কিন্তু ওকে আমি এ সব কিছু থেকেই সরিয়ে নিয়ে যাব।
দৃঢ়তার সঙ্গে এই কথা বলেই, হঠাৎ রঞ্জন ক্ষিপ্ত বাইসনের মতো অন্যদিকে মুখ ফেরাল, এবং শিবেনের দিকে তাকিয়ে বলে উঠল, আমি শুনেছি তোমার কথা। তুমি আমাকে হুডলাম বলো আর ব্রুট বলো, সুনীতার ওপর থেকে তোমার হাত সরিয়ে নিতে হবে।
আবার একটা স্তব্ধতা নেমে এল, এবং সকলেই এইদিকে ফিরে তাকাল। সুজিত দেখল, সুনীতাও। বিস্ময়ে এবং অপমানে লাল হয়ে উঠেছে। শিবেন বলে উঠল, যুগটা সভ্য, আর এখানে কেউ ডুয়েল লড়তে আসেনি।
রঞ্জন বলে উঠল, ডুয়েল নিশ্চয়ই, অন্য কায়দায়, এই যা। কিন্তু তুমি যে তখন থেকে আমার সম্পর্কে যা তা বলে যাচ্ছ, আমি সবই শুনেছি।
শিবেন বলে উঠল, সেদিন তুমি অত্যন্ত জঘন্যভাবে আমাদের বাড়ি গেছলে, আমি সেই কথাই বলেছি।
–কিন্তু কেন গেছলাম, সে কথা বলিনি। এক লক্ষ টাকা পাবার জন্যেই তো তোমার যত লোভ, সেটা সবাইকে জানিয়ে দাও।
সুনীতা বসে ছিল, হঠাৎ উঠে দাঁড়াল! বলে উঠল, এ সবের মানে কী?
শিবেন ক্রুদ্ধ ঘৃণায় বলে উঠল, আমি টাকার লোভ করছি, তাতে তোমার কী?
–তাতে সুনীতার ক্ষতি, এবং আমারও ক্ষতি।
সুনীতা তাকিয়ে ছিল সুজিতের দিকে। তাকিয়ে থাকতে থাকতে হঠাৎ সে হেসে উঠল। সে হাসি, মূৰ্হাগ্রস্তের মতো অস্বাভাবিক উন্মত্ত হাসি। সুজিতকে বলল, তুমি যেন কী বলছিলে সেদিন সব ভাল ভাল কথা? এখানে দেখ, কী রকম বেচা-কেনা হচ্ছে।
বীরেন্দ্র রঞ্জনকে লক্ষ্য করে বলে উঠলেন, ও যদি এক লক্ষ টাকা পায়, সেটা ক্ষতি কী? টাকার কি মূল্য কম?
রঞ্জন ঠোঁট বাঁকিয়ে হেসে বলল, কিছুমাত্র না। একমাত্র প্রিয়নাথ দাশের টাকা বলেই ক্ষতি, কারণ এ বিয়েটাও একটা ব্যভিচার।
সুনীতা বলে উঠল, বাঃ বাঃ, কিন্তু আমি দেখতে চাই ডুয়েল ওরা দুজনেই লডুক।
সবাই থমকে গেল। রঞ্জন তাকাল তীক্ষ্ণ চোখে। শিবেন রাগের মধ্যেও কিংকর্তব্যবিমূঢ়। রঞ্জন হঠাৎ হেসে উঠল, বলল, ডুয়েল লড়ব, কিন্তু টাকা দিয়ে। কত টাকা চাই তোমার শিবেন বলো? এক লক্ষের জায়গায় দেড় লাখ? দু লাখ? তিন লাখ?
শিবেনের মুখ ক্রমে সাদা হয়ে উঠতে লাগল। রঞ্জন বলল, আমি মিথ্যে কথা বলছি না। তুমি যাদের কাছ থেকে এক লক্ষ টাকা নিয়ে এই বিয়ে করতে যাচ্ছ, আমি তোমাকে সেখানে তিন লাখ টাকা দেব। ভিক্ষে করে, লুঠ করে, যেখান থেকে পারি, ক্যাশ তিন লাখ টাকা। চেক নয়, দলিল নয়, করকরে নোট, তিন লক্ষ; রাজি? বলো, রাজি আছ?
সুনীতা বলে উঠল, ভিক্ষে করে আনবে তুমি, লুঠ করে আনবে তিন লাখ টাকা! আমি রাজি আছি, আটাশে মার্চে তুমি টাকা নিয়ে এসো আমার বাড়িতে। না আনতে পারলে আমি শিবেনকেই বিয়ে করব।
বীরেন্দ্র বলে উঠলেন, দ্যাটস্ রিয়্যাল স্পোর্টস।
চারদিক থেকেই হাততালি পড়ল। আর সুনীতার সেই ভয়ংকর হাসি হলের মধ্যে বাজছে। বাজনার শব্দ ছাপিয়ে তা শোনা যাচ্ছে। হাসতে হাসতে সুনীতা আবার চিৎকার করে উঠল, এই নিলামে যদি কেউ চার লাখ দিতে পারে তবে আমি তার। কে কিনবে আমাকে?…
কথা শেষ হবার আগেই সুজিতের দিকে তার চোখ পড়ল। সুনীতার হাসিটা সহসা যেন একটু থমকে গেল। আবার হেসে উঠতে যাচ্ছিল, সুজিতের অপলক চোখের দিকে তাকিয়ে, আবার থমকে গেল সে। সুজিত বলে উঠল, বাড়ি যাও সুনীতা।
সুনীতা সহসা মাথা নামাল, এবং ক্লান্তভাবে ওর সঙ্গের সেই দুটি মেয়ের একজনের কাঁধে হাত রাখল। তারপর আস্তে আস্তে দরজার দিকে এগিয়ে গেল। আশেপাশের সবাই সুজিতের দিকে ফিরে তাকাল। শিবেন, রঞ্জনদের চোখে বিস্ময়ের অবধি নেই। সুজিত করুণভাবে হাসল সকলের দিকে তাকিয়ে। কে একজন বলে উঠল, কিছুই বোঝা গেল না। আর একজন বলল, ভভাজবাজি। বীরেন্দ্রনারায়ণ সুজিতকে একপাশে ডেকে বললেন, ব্যাপারটা কী বলো তো? ও তোমার কথা অমন করে শুনল কেন?
–ওর খুব কষ্ট হচ্ছিল, আপনারা বুঝতে পারছিলেন না বোধ হয়, তাই ওকে আমি বাড়ি চলে যেতে বললাম।
–তুমি বললে, আর তাতেই চলে গেল?
–তাই তো দেখছি।
–কিন্তু কেন? তুমি–মানে–তোমার ব্যাপারটা কী?
–আজ্ঞে, তা কী জানি।
বীরেন্দ্রনারায়ণ ভ্রুকুটি বিস্ময়ে উচ্চারণ করলেন, তুমি একটা, কী বলব, ইমপসিবল, ইম্পসিবল!
.
আটাশে মার্চ, বিকেল। সন্ধ্যা যতই আসন্ন হয়ে আসছে ততই সুজিতের বুকের ভিতরটা কী রকম করছে। এই কদিন সুনীতার কোনও খবর সে পায়নি। দীপু বার বার গিয়েছে, ফিরে এসে জানিয়েছে, সুনীতাদি বাড়ি নেই। দীপুর বিশ্বাস, সুনীতাদি বাড়িতেই আছে, দেখা করছে না, বোধ হয় খালি মদ খেয়ে পড়ে থাকছে। এই প্রথম সুজিতের মনে হচ্ছে, জীবনটা তার ঠিক পথে যাচ্ছে না। সম্ভবত সত্যি, সে ঠিক জায়গায় এসে পৌঁছয়নি। জীবন নিয়ে, স্নেহ ও প্রেমের অধিকার নিয়ে, এই আশ্চর্য বীভৎসতা সে চিন্তা করতে পারে না। ডক্টর ঘোষের কথা বারবার মনে হয়, মানুষ ঈশ্বর আর ভালবাসা, এই দুই বিষয়েই অত্যন্ত অনবহিত। সুনীতা আজ এমন জায়গায় পৌঁছেছে, যেখানে সৎ বলিষ্ঠ জীবনযাপনের চিন্তা করবার সাহসও লয় পেয়েছে। প্রিয়নাথের অপমানের শোধ তুলতে গিয়ে, নিজেকে সে এমন জায়গায় টেনে নিয়ে গেছে, সেই নরকের বাইরে আসার পথ সে আজ আর খুঁজে পাচ্ছে না। অথচ বাইরে আসারই আকুতি ওর চোখে।
দীপুর সঙ্গে তার যাবার কথা সুনীতার বাড়িতে। ইতিমধ্যে দোলা তাকে টেলিফোন করেনি, বীরেন্দ্রনারায়ণও তাকে যাবার কথা বলেননি। উনি একদিন এসেছিলেন শিবেনের সঙ্গে। তাদের কথাবার্তা থেকে এইটুকু সংবাদ পেয়েছে, রঞ্জন তার অসুস্থ বাবার কাছে টাকা দাবি করেছিল, ওর বাবা দেননি শুধু নয়, বাড়িতে নাকি পুলিশ প্রহরার ব্যবস্থা পর্যন্ত করেছেন। যদিও রঞ্জন ওর বাবার একমাত্র ছেলে। ওর বাবার অবস্থা আরও খারাপ হয়েছে। এখন রঞ্জন নাকি হুণ্ডি কাটার চেষ্টা করছে। ইতিমধ্যেই ওর নিজের গাড়িটা বিক্রি করে দিয়েছে। কসবা না কোথায় একটা বাড়ি তার মাতামহের সম্পত্তি হিসেবে পেয়েছিল, সেটাও বিক্রি করে দিয়েছে। বাকি টাকার জন্যে আপ্রাণ চেষ্টা করছে, কারণ এক লক্ষ টাকাও সংগ্রহ করতে পারেনি। এ সব কথা বীরেন্দ্র খুব উত্তেজিত উল্লাসেই বলেছেন। শিবেনের চোখ দুটিও জ্বলজ্বল করে উঠেছে।
ভুজঙ্গভূষণও সংবাদটা জানেন। তিনি এই নিয়ে সুজিতের সঙ্গে অদ্ভুত অদ্ভুত কথা বলেছেন। সুজিতকে বলেছেন, জলে কুমির, ডাঙায় বাঘ, লড়াইটা জমেছে ভাল। আচ্ছা ধরা যাক, বাঘ যদি রঞ্জন হয়, কুমিরটি তবে কে, তুমি বলতে পার?
সুজিত বলেছে, হ্যাঁ, শিবেনবাবু।
তুমি একটি উন্মুক।
আজ্ঞে?
–গর্দভ তুমি, আমি বলতে বাধ্য হচ্ছি। তবে শোনো, তোমাকে আমার জীবনের একটা অভিজ্ঞতা
সুজিত তাড়াতাড়ি বলেছে, কুমিরটা তবে কে, ওইটেই আগে বলুন।
–ও, তুমি ভাবছ, আমি মিথ্যে কথা বলতে যাচ্ছিলাম। যাক শোনো, এ ক্ষেত্রে কুমির হচ্ছে প্রিয়নাথ। প্রিয়নাথ টাকাটা কেন দিচ্ছে ওই মেয়েটাকে? না, যাতে সে জীবনে সেট করতে পারে। মেয়েদের সেট করা মানে কী? একটা বিয়ে, গুছিয়ে গাছিয়ে সংসার করা। এই তো? তা ছাড়া, প্রিয়নাথ বিশ্বম্ভর রায়ের মেয়েকে বিয়ে করবে, তাতে যেন মেয়েটা বাগড়া না দেয়, অথচ প্রিয়নাথেরা চায়, এমন একটা লোকের সঙ্গে মেয়েটার বিয়ে হোক, যাতে ও ওদের দখলে থাকে।
সুজিত জিজ্ঞেস করেছে, আচ্ছা, এ দখলে রাখার মানেটা কী, বলতে পারেন?
-তুমি একটি বুন্ধু। বড়লোকেরা এই রকমই চায়, যা কিছু সুন্দর আর ভাল, তা তাদের দখলে থাক। ওই মেয়েটা রূপসী, যা শুনছি, সবদিকেই বেশ পোক্ত, এরকম একটা মেয়েকে নিজেদের দখলে রাখতে পারলে, বুঝতে পারছ না ব্যাপারটা? কিন্তু কী হবে তোমাকে বুঝিয়ে? টাকা তো নেই।
আজ্ঞে আছে, টাকা পাঁচেক আছে।
–তবে দিয়ে দাও তাড়াতাড়ি, খবরদার দীপু বা নয়নকে বোলো না যেন।
সুজিত ওর শেষ সম্বল যা ছিল, দিয়ে দিয়েছে। তারপরে ভেবেছে, ভুজঙ্গ ভুল বলেননি। হয়তো বাঘ কুমির ছাড়াও সিংহ-নেকড়েও অনেক আছে। তবু শেষপর্যন্ত এদের হিংস্র শিকার একমাত্র সুনীতা।

সন্ধ্যার একটু পরে দীপু সুনীতার বাড়ির কাছে পৌঁছে দিল সুজিতকে। রাস্তাটা ল্যান্সডাউন রোড।  সুজিতের একেবারে অচেনা নয়। শুধু বাড়িটাই সে চিনত না। সুজিত গিয়ে কলিং বেল বাজাতেই দরজা খুলে দিল একটি মেয়ে। এই মেয়েটিকে সে ওয়েস্টার্ন ক্লাবে সুনীতার সঙ্গে দেখেছিল। মেয়েটি তাকে দেখে, প্রথমে নাম জিজ্ঞেস করল, বাইরের ঘরে বসিয়ে ভিতরে গেল, তারপরে আবার ফিরে এসে ডেকে নিয়ে গেল। সুজিত ঢুকে দেখল বীরেন্দ্রনারায়ণ, প্রিয়নাথ, শিবেন এরা আগেই এসেছে। সুনীতা নিজে এগিয়ে এসে সুজিতকে ডাকল, এসো। আজ আমার পাকা দেখা।
সুনীতা প্রথম থেকেই হাসছিল। আবার হাসল। তার মুখ আরক্ত। সুজিত সুনীতার চোখের দিকে তাকাল। সুনীতা ভাল করে তাকাল না। বলল, এখানে বসো, এই সোফাটায়।
সুজিত ঘরের চারদিক ভাল করে দেখল। ঘরটি আধুনিক কায়দায় সাজানো। সুনীতা বলে উঠল, যা দেখছ এ সবই প্রিয়নাথবাবুর, আমার পিতৃবন্ধু, আমাকে মহারানির মতো রেখেছেন।
প্রিয়নাথ বললেন, কখনও তোমাকে কষ্টের মধ্যে রেখেছি, তা বোধ হয় বলতে পারবে না।
–মাথা খারাপ। এত আরামে ঐশ্বর্যে রেখেছেন যে, নিজের স্ত্রী-ছেলে-মেয়েদেরও কেউ রাখে না।
বলে সুনীতা খিলখিল করে হেসে উঠল। সুজিত বলে উঠল, সত্যি বেশ সুন্দর ঘর। এ সব জিনিসপত্রও খুব দামি, না?
শিবেন বলে উঠল, একটু একটু বোঝেন দেখছি।
সুজিত হাসল। বলল, মনে হয় দেখে।
বীরেন্দ্র বললেন, বাড়িটা তোমার চেনা ছিল বুঝি?
–আজ্ঞে না, বাড়িটা আমাকে দীপু দেখিয়ে দিল।
সবাই সুজিতকে নিয়েই পড়ল। তাকে নিয়ে হাসাহাসির মধ্যে সুনীতার অংশগ্রহণে একটু বিভিন্নতা ছিল। সুনীতা তাই মাঝে মাঝে বলছিল, এত সহজে তুমি এমন করে কথা বলো কেমন করে? সুজিত বলছিল, কলকাতায় আসার সময় থেকে সমস্ত ব্যাপারটা তার কাছে অস্বাভাবিক অদ্ভুত হৃদয়হীন বলে মনে হচ্ছে।
শিবেন, প্রিয়নাথ ও বীরেন্দ্র বারে বারে ঘড়ি দেখছিলেন। তাদের সবাইকেই বেশ প্রসন্ন মনে হচ্ছিল। এক সময়ে নটা বাজলে বীরেন্দ্র বললেন, আর বোধ হয় অপেক্ষা করার প্রয়োজন নেই।
সুনীতা বলল, বিক্রিবাটা শেষ করা যাক। শেষ নিলামদার বোধ হয় আর এল না।…তার হাসির উচ্ছ্বাস ক্রমেই বাড়তে লাগল। বলল, পাকা দেখাটা তা হলে কী দিয়ে হবে?
বীরেন্দ্র বললেন, তোমাকে আশীর্বাদ করার জন্যে একটা নেকলেস এনেছি।
সুনীতা হেসে বলল, কত নেকলেস যে জমা হয়েছে। আমার কাঁধ আর গলাটা বোধ হয় দেখতে ভালই, তাই সবাই নেকলেস দেয়। কিন্তু টানাহ্যাঁচড়া করে কী হবে? শিবেনবাবুর সঙ্গে আমার আজ আংটি বদলটাও হয়ে যাক না।
শিবেন তাড়াতাড়ি বলল, সেই ভেবেই আমি একটা হিরের আংটি নিয়ে এসেছি, তোমার পছন্দ হবে কি না জানি না।
বলে সে পকেটে হাত দিতে গেল। এমন সময় কলিং বেল বেজে উঠল। সবাই স্তব্ধ হয়ে গেল। সুনীতা বলে উঠল, বোধ হয় শেষ নিলামের শেষ ডাকওয়ালা এল। সুরুচি, দেখো কে এসেছেন। যদি রঞ্জনবাবু হন তো এখানে নিয়ে এসো।
সেই মেয়েটি এক বার দেখা দিয়েই আবার চলে গেল।
সুজিত বলে উঠল, এই মেয়েটি কে?
সুনীতা বলল, ঝি বলে ভুল কোরো না, আমার সখী, সঙ্গিনী।
হঠাৎ বাইরে গোলমাল শোনা গেল। সুরুচির গলা শোনা গেল, আপনি বসুন না, আমি খবর দিচ্ছি। ভু
জঙ্গভূষণের গলা পাওয়া গেল, তার দরকার নেই, আমি নিজেই যাচ্ছি।
বলতে বলতেই ভুজঙ্গ এসে ঘরে ঢুকলেন। সুনীতা বলে উঠল, আসুন, আসুন, আপনাকে নিমন্ত্রণ করতে সাহস করিনি, আসবেন কিনা আবার।
ভুজঙ্গভূষণ বললেন, আমি নিমন্ত্রণ খেতে আসিনি। মজা দেখতে এসেছি। সত্যি বলতে কী, বাঘ কুমিরের লড়াইটা কেমন জমে, তাই দেখব।
শিবেন ডেকে উঠল, বাবা!
–ডোন্ট কল্ মি বাবা। দেয়ার আর সো মেনি ফাদারস অফ ইউ।
শিবেন লাফ দিয়ে উঠতে যাচ্ছিল। তাকে প্রিয়নাথ ধরল। সুনীতা খিলখিল করে হেসে বলল, আমার ভাবী শ্বশুরমশাই। শুনুন রায়মশায়, বাঘ আর কুমিরের কথা আপনি কী বলছিলেন?
ভুজঙ্গ প্রিয়নাথকে দেখিয়ে বললেন, কেন, এই তো কুমিরমশায় বসে আছেন। হারু মল্লিকের ব্যাটা সেই বাঘটি কোথায়? আসেনি এখনও?
বীরেন্দ্র বললেন, সে বোধ হয় ফেউ হয়ে ঘুরছে, আর বাঘ হতে পারল না রায়মশায়।
-ও, দেন অল চার্ম অব দি গেম ইজ লস্ট। হা হা হা! তা হলে কুমিরই জয়ী! তা হবে, হারু মল্লিকটা যা কিপটে, তিন লাখ টাকা ছেলেকে কিছুতেই দেবে না। একটা মেয়েছেলের জন্যে অত টাকা, ব্যাটা নিজে কোনওদিন তিন হাজার খরচ করেনি।
সুনীতা বলল, সেই মেয়েছেলে কিন্তু আপনার পুত্রবধূ হতে যাচ্ছে।
ভুজঙ্গভূষণ হেসে বললেন, পুত্রবধূ! হা হা হা!
তিনি সুনীতার দিকে তাকালেন, এবং হঠাৎ হাসি বন্ধ করলেন। কয়েক মুহূর্ত তাকিয়ে থেকে বলে উঠলেন, বেচারি!
বীরেন্দ্র বলে উঠলেন, আর দেরি করে বোধ হয় লাভ নেই।
ঠিক এই সময়েই আবার কলিং বেল বেজে উঠল। সুরুচি ছুটে গেল। একটু পরেই ঘরের দরজায় রঞ্জনকে দেখা গেল। তার হাতে একটা প্যাকেট, কাগজের প্যাকেট। তার সমস্ত মুখটা নিষ্ঠুর আর কঠিন দেখাচ্ছিল। দরজার কাছে, তার মুখের উধ্বভাগে চৌকাঠের ছায়া পড়েছিল, তাতে আরও ভয়ংকর দেখাচ্ছিল তাকে। তার ঘাড়ের পাশ দিয়ে কালাচাঁদের মুখটা একবার উঁকি দিল। দুজনেই মদ্যপান করে এসেছে, সেটা পরিষ্কার বোঝা যাচ্ছিল। কালাচাঁদ সুজিতকে চোখ টিপে বলল, আমরা এসে গেছি স্যার।
সকলেই স্তব্ধ। রঞ্জন কাগজের প্যাকেটটা সুনীতার দিকে বাড়িয়ে ধরল। সুনীতা এগিয়ে এসে সেটা নিল। রঞ্জন বলল, তিনশোটা নোট আছে, সবই হাজার টাকার।
সুনীতা বলে উঠল, তার মানে তিন লাখ!
রঞ্জনের গলার স্বরের মধ্যে যেন চাপা গর্জনের সুর। বলল, হ্যাঁ, জাল নয়, ছেঁড়া নয়, নতুন করকরে নোট। তোমার অতিথিদের দেখিয়ে দাও। বীরেন্দ্র বলে উঠলেন, থাক থাক, দেখাবার দরকার নেই।
বলে তিনি উঠে দাঁড়ালেন। প্রিয়নাথ কী করবেন বুঝতে পারলেন না। বীরেন্দ্র যেন বিক্ষোভে প্রায় কাঁপছিলেন। প্রিয়নাথ তীক্ষ্ণ চোখে তাকিয়েছিলেন সুনীতার দিকে। কেবল শিবেনের মুখটা যেন পুড়ে গিয়েছে। ভুজঙ্গভূষণ আসার সময়েই সে দাঁড়িয়েছিল। এখন তার হাত দুটি ঝুলে পড়া শিথিল অবস্থায়, ঘাড়টা খানিকটা উঁচু হয়ে উঠেছে। দৃষ্টি তার নীচের দিকে।
সুনীতা হাত তুলে টাকার প্যাকেট উর্ধ্বে ধরে বলল, তিন লাখ। প্রিয়নাথবাবু, আপনার এক লাখ আর আমার দরকার নেই। এখন আর আপনার টাকা নিয়ে কী করব? আপনি বোঝা নামাতে চাইছিলেন কিংবা অন্যদিকে আমাকে নতুন ঋণে বাঁধতে চাইছিলেন, তা জানি না, এখন আপনি মুক্ত।
রঞ্জন বলল, তা হলে সুনীতা–
সুনীতা বলে উঠল, আমি এখন তোমারই। তুমি এখনও দরজায় কেন, ভেতরে এসো। পাকা দেখা তো হয়ে গেল, মালা বদলটাই বাকি।
বলে ও খিলখিল করে হেসে উঠল। সেই দুরন্ত মূছাগ্রস্তের হাসি। পিছন থেকে রঞ্জনকে ঠেলে দিল কালাচাঁদ, বলল, চল না, চল না মাইরি, ভেতরে গিয়ে একটু সোফায় পা ছড়িয়ে বসি।
বলে সে ভিতরে ঢুকে সুনীতাকে হাত তুলে নমস্কার করল, বলল, নমস্কার।
সুনীতা বলল, এসো এসো কালাচাঁদ।
আসব বইকী, আসব বইকী, অনেক দিন আরাম করে বসাই হয়নি।
ভুজঙ্গভূষণ বলে উঠলেন, শেষপর্যন্ত তা হলে বাঘেরই জিত! গুড়, ভেরি গুড়!
সুনীতা বলল, কিন্তু রায়মশায়, শিকারকে বাঘেই খাক আর কুমিরেই খাক, শিকারের তাতে মরার কষ্ট কিছু উনিশ-বিশ হয় কি?
ভুজঙ্গ বললেন, কিছুমাত্র না। কেউ ঠ্যাং কামড়ে ধরে আস্তে আস্তে পেটে পোরে। কেউ এক থাবাতেই গলার নলি ছিঁড়ে দেয়। ব্যাপার সেই একই।
সুনীতা খিলখিল করে হেসে উঠল। হাসতে হাসতে একটা সোফার গায়ে প্রায় এলিয়ে পড়ল। বলল, ঠিক বলেছেন, ঠিক বলেছেন রায়মশায়।
রঞ্জন বলে উঠল, তা হলে এত দিনে আমারই জিত হল। আশা করি, এর ওপরে আর চার লাখ টাকা দেবার কেউ নেই? তা হলে আমাকে আবার পাঁচ লাখের জোগাড়ে বেরুতে হবে।
বলে রঞ্জনও হাসল এবার, যার হাসি সুজিত যেন এই প্রথম দেখছে। সুজিতের চোখে-মুখে একটি উত্তেজনার ঝলক দেখা গেল। সে হঠাৎ উঠে দাঁড়িয়ে বলল, সুনীতা, আমি তোমাকে দু-একটা কথা বলতে চাই।
সুনীতা বিদ্যুৎস্পৃষ্টের মতো উঠে দাঁড়াল, বলল, কী কথা?
সুজিত বলল, কলকাতায় আমি কখনও আসিনি, আমি এ শহরকেও চিনি না। কয়েক দিন মাত্র দেখেছি, আর তাতেই, জীবনের যা কিছু ভাবনা-চিন্তা, সবকিছু গুলিয়ে যাচ্ছে। এই সভ্য শহরে, মানুষদের যা জীবন দেখছি, এ সব আমি কিছুই জানতাম না। সকলেই এখানে এত অসুখী যে, পৃথিবীতে অসুখী মানুষ আর কোথাও আছে কি না আমি জানি না। আমি দেখেছি, এইসব মানুষদের সুখী হবার পথ এরা নিজেরাই নষ্ট করছে। যারা নিজেদের সম্মান করে না, তারা মেয়েদের কী করে সম্মান করবে? সুনীতা, আমি তোমার অবস্থা বুঝতে পারছি, তাই আমি প্রস্তাব করছি, তোমার আপত্তি না থাকলে, আমি তোমাকে বিয়ে করব।
সুনীতা প্রায় চিৎকার দিয়ে উঠল, তুমি?
বাকিরা সবাই ততক্ষণে হা হা করে হেসে উঠেছে। কালাচাঁদ গেয়ে উঠল, আগে জানতাম যদি, প্রেমের এতই জ্বালা গো…।
হাসেনি কেবল সুনীতা আর ভুজঙ্গভূষণ। ভুজঙ্গভূষণ বলে উঠলেন, সেটা কীভাবে?
সুজিত বলল, সেটা এইভাবেই যে, সুনীতার নিজের ইচ্ছেই সব, সুতরাং ওর যদি ইচ্ছে হয়, তা হলে ওকে আমি বিয়ে করতে চাই। আমি এখন সুস্থ, আমার
আবার একটা হাসির রোল পড়ল। বীরেন্দ্র বললেন, তুমি যে কী রকম সুস্থ, তা তো তোমার কথা থেকেই বুঝতে পারছি।
সুজিত বলল, আজ্ঞে হ্যাঁ। সুস্থ না হলে আমি এই প্রস্তাব করতে পারতাম না।…সুনীতা, আমি বড়লোক নই, কিন্তু একটা কাজ আমি পাব কোথাও। আমি তোমাকে সম্মান করি, আমি তোমাকে ভালবাসি…
কালাচাঁদ হাততালি দিয়ে বলে উঠল, মাল ঠাসবুনুনি, ব্র্যাভো মাস্টার। শুধু ভালবাসা নয়, আবার সম্মান?
–হ্যাঁ কালাচাঁদ, ভালবাসার সঙ্গে শ্রদ্ধার একটা সম্পর্ক আছে, আর তার কথাই বলছি। সুনীতা যে দুঃখী আর অসহায়, এটা আমি প্রথম দিনই বুঝেছিলাম। ওর দরকার শান্তি আর ভালবাসার, যা ওর চারপাশে নেই, আমি তাই তোমাকে দেব সুনীতা। তুমি এদের এই পাশ ছিঁড়ে বেরিয়ে এসো। চলো, আমরা সাধারণ মানুষের মতো সংসার তৈরি করি গিয়ে।
ভুজঙ্গভূষণ বলে উঠলেন, আমি বলতে বাধ্য, এর চেয়ে ভাল আর কিছু হতে পারে না। এর থেকে অনেস্ট অ্যান্ড গ্রেট আর কিছুই নেই। ওহে মেয়ে, আমি তোমাকে বলছি, এটাই সব থেকে ন্যায়সঙ্গত, সুন্দর। তুমি ওর প্রস্তাব মেনে নাও।
সকলেই সুনীতার দিকে তাকাল। সুনীতা তাকিয়ে ছিল সুজিতের দিকে। তাকিয়ে থাকতে থাকতে সহসা সুনীতা প্রবল বেগে মাথা নেড়ে বলে উঠল, না না, তা হতে পারে না সুজিত। এ তোমার সেই গল্পের মতোই সুন্দর, কিন্তু অবাস্তব। আমার জীবনে আর তা সম্ভব নয়।
সুজিত বলল, কেন সুনীতা?
সুনীতা বলল, তুমি জান আমার পরিচয়, প্রিয়নাথবাবুর সঙ্গে আমার দুর্নামের কথা?
–জানি, কিন্তু তার সত্যি-মিথ্যে নিয়ে আমার কোনও মাথাব্যথা নেই।
–আমি কলকাতায় কত লোকের সঙ্গে কতভাবে বেড়িয়েছি, আমার কোনও সামাজিক সম্মান নেই সুজিত। বরং লোকে জানবে, তুমি একটা খারাপ মেয়েকে নিয়ে ঘর করছ।
যত দিন আমি এই লোকদের বুঝতে পারিনি, তত দিন এই লোকদের বিষয় ভাববার ছিল। এখন আর এইসব লোকের কথায় আমার কিছু যায় আসে না সুনীতা।
সুনীতা চুপ করে রইল। সে যেন বিষম উত্তেজনায় কী চাপতে চাইছে, রুদ্ধশ্বাস আরক্ত হয়ে উঠছে। তারপর সে মুখ তুলে সকলের দিকে তাকাল। ভুজঙ্গ আবার বলে উঠলেন, এই ছোকরা অতি কঠিন কথা অতি সহজে বলছে। ও হচ্ছে একটা খাঁটি লোক। তোমরা যদি বিয়ে কর, তা হলে আমি তোমাদের আশীর্বাদ করব।
সুনীতা হঠাৎ যেন চিৎকার করে উঠল, না। না না না, সুজিত, তোমার সঙ্গে আমার বিয়ে সম্ভব নয়। তা হলে তোমার জীবন নষ্ট হয়ে যাবে। আমি তোমাকে সুখী করতে পারব না, শুধু আমার এই নষ্ট জীবন দিয়ে পুড়িয়ে খাক করে দেব। না না না, তুমি আমার ছায়ার কাছ থেকে সরে যাও। তোমাকে আমি তাই আগেই চিঠি দিয়ে পালাতে বলেছিলাম। আজও বলছি, তুমি পালাও, তুমি পালাও সুজিত। আমার সব বিশ্বাস নষ্ট হয়ে গেছে। তুমি আর কিছুই পাবে না আমার কাছে। তুমি যা বিশ্বাস কর, আমি তা করি না। জীবনে শুধু একটি জিনিসের স্বাদ আমার বুঝতে বাকি ছিল, তা আমি তোমার চোখের দৃষ্টিতেই পেয়েছি। তুমি যাও।
সুজিত বলল, তুমি এক বার সাহস করো সুনীতা।
সুনীতার গলার স্বর প্রায় বন্ধ হয়ে এল। বলল, আমার সাহস নেই সুজিত। বইয়ে পড়েছিলাম, শব সাধনা করতে হলে শ্মশানই ঠিক জায়গা। বারো বছর আগে, আমার বাবার মৃত্যুর পর আমাকে শ্মশানেই উৎসর্গ করা হয়েছে। এই চব্বিশ বছর বয়সে আর সুখী ঘরের কোণের সংসারে ফিরে যাবার সাহস করি না। আমাকে ক্ষমা করো, সুজিত।
–সুনীতা, সুনীতা! বিষণ্ণ আবেগে ব্যথিত শোনাল সুজিতের গলা। ওরা দুজনে দুজনের দিকে তাকাল, এবং এক আশ্চর্য সম্মোহনে যেন কেউ চোখ ফেরাতে পারল না।
বীরেন্দ্র বললেন, আচ্ছা, এবার যাওয়া যাক।
প্রিয়নাথও বললেন, হ্যাঁ, চলুন।
সুনীতা বলে উঠল, দাঁড়ান। মিঃ রায়চৌধুরী, আপনার নেকলেস আমি নিতে পারলাম না। ওটা আপনি শিবেনের ভাবী স্ত্রীকেই দেবেন, এই অনুরোধ। আর একটা কথা
বলেই সে সুরুচিকে ডাকল। বলল, তোর তোলা উনুনটা জ্বলছে?
–হ্যাঁ।
সুরুচি একটি জ্বলন্ত তোলা উনুন নিয়ে এসে ঘরের মধ্যে বসিয়ে দিল। সুনীতা নোটের বান্ডিলটা ভাল করে টিপে দেখে বলল, বেশ ভাল করেই, কয়েক ভাঁজ কাগজে মোড়া আছে দেখছি। আগুন লাগতে সময় লাগবে। রঞ্জন, এ টাকা সব আমার তো?
রঞ্জন বলল, হ্যাঁ, তোমার।
সুনীতা বলল, এ টাকা শিবেনের প্রাপ্য, ও টাকা ভালবাসে।
কালাচাঁদ বলল, আমিও বাসি, মাইরি বলছি। বউ ছেলেমেয়ে একগাদা–সুনীতা সে কথায় কান না দিয়ে বলল, এ টাকা আমি উনুনে ফেলে দিচ্ছি, শিবেন তুলে নেবে।
বলেই সে তিন লাখ টাকার প্যাকেটটা উনুনে ফেলে দিল। সবাই চিৎকার করে উঠল। সুনীতা খিলখিল করে হেসে উঠে বলল, নাও শিবেন, তুমি টাকার জন্যেই আমাকে চেয়েছিলে। নাও তাড়াতাড়ি।
কালাচাঁদ লাফ দিয়ে ধরতে গেল। রঞ্জন তাকে সজোরে আঘাত করল। কালাচাঁদ বলে উঠল, ওঃ, আমার চোখ পুড়ে যাচ্ছে মাইরি।
শিবেন থরথর করে কাঁপছে। ভুজঙ্গভূষণ সহসা চিৎকার করে বলে উঠলেন, টাকা! শিবেন, পঞ্চাশ লক্ষ টাকা আমার জলে গেছে। আমার সতোর টাকা। তুই যদি মানুষ হোস, এ টাকায় হাত দিস না। শিবেন, খোকা, খোকা, তুই কাঁপছিস। আমি খুব গরিব, ধার করি, মদ খাই, কিন্তু নীচ নই, তুই এ টাকায় হাত দিস না।
ইতিমধ্যে বান্ডিলটা ধরে উঠেছে। সুনীতা হাসছে। শিবেন সহসা আগুনের মধ্যে হাত দিয়ে টাকা তুলতে গেল, আর সঙ্গে সঙ্গে তার জামার হাতায় আগুন ধরে গেল। ভুজঙ্গভূষণ চিৎকার করে উঠলেন, নীচ, নীচ!
প্রিয়নাথ ছুটে এসে জামার হাতার ও টাকার বান্ডিলের আগুন নিভাতে লাগলেন। সুনীতা হাসতে লাগল, রঞ্জনও হাসতে লাগল তার সঙ্গে। কালাচাঁদ চিৎকার করে বলল, ওঃ, কটা নোট যেন পুড়ে গেল।
শিবেন অজ্ঞান হয়ে পড়ল প্রিয়নাথের হাতের ওপরেই। সুজিত দেখল, সুনীতার হাস্যোজ্জ্বসিত শরীর কাঁপছে, কিন্তু চোখের কোণে জল পড়ছে।

সুজিত সারারাত্রি শিবেনদের বাড়িতে তার ঘরে চুপ করে বসেছিল। সে খালি ভাবছিল, রাত পোহালে আর এ বাড়িতে থাকা যাবে না। শিবেনকে হাসপাতালে নিয়ে গেছে। তার দুটো হাতই খানিকটা পুড়ে গেছে। সে হয়তো সকালেই ফিরবে। দীপুর সঙ্গে দেখা হয়েছিল সুজিতের। তাকে সে মোটামুটি ঘটনা বলে দিয়েছে। ভুজঙ্গভূষণের খোঁজ কেউ জানে না। সারারাত্রি বাড়ি ফেরেননি। এ বাড়িতে আর থাকা যায় না।
পরদিন বেলা আটটার সময়েই বীরেন্দ্র ফোন করলেন সুজিতকে। জানালেন, গুঁড়িয়াঁটাঁড়ের হাসপাতাল থেকে একটা রেজেস্ট্রি চিঠি রি-ডাইরেক্ট হয়ে অলিভ রোডের ঠিকানায় সুজিতের নামে এসেছে। চিঠিটায় আর্জেন্ট ছাপ মারা আছে। সুজিত যেন দেরি না করে। পিয়ন আবার একটু বাদেই ঘুরে আসছে, সুজিত এখনি চলে আসুক।
সুজিত অলিভ রোডে গিয়ে পিয়নের কাছ থেকে চিঠিটা সংগ্রহ করল। নীচে বাইরের ঘরে, বীরেন্দ্রনারায়ণের সামনেই চিঠিটা খুলে ইংরেজি লেখা দেখে বীরেন্দ্রনারায়ণকে দেখতে দিল সে। বীরেন্দ্র চিঠিটা দেখতে দেখতে চিৎকার করে উঠলেন, কী সাংঘাতিক ব্যাপার! চিঠিটা দিচ্ছে তোমার বাবার ট্রাস্টি এবং সলিসিটর। উনি এখন খুবই অসুস্থ। প্রতাপ সিংহ গত বছর যে রকম তাদের নির্দেশ করেছিলেন, সে ভাবেই তিনি জানাচ্ছেন যে, এখন নিশ্চয়ই সুজিত সুস্থ, অতএব সে যেন তার সম্পত্তি ও অর্থের দায়িত্ব বুঝে নেয়। কলকাতার কয়েকটি বাড়ি এবং প্রায় বারো লক্ষ টাকা, ও সবই অতীন্দ্রনাথ মিত্র তাঁর একমাত্র ছেলে সুজিতনাথ মিত্রকে দিয়ে গেছেন, ইত্যাদি ইত্যাদি।
সুজিত অবাক হয়ে বলল, অনেকগুলো টাকা, না?
বীরেন্দ্রনারায়ণ প্রায় বিষম খেয়ে বললেন, এবং কলকাতায় কয়েকটা বাড়ি! মানে তোমার বাবা, কী আশ্চর্য, তোমার কপালটা তো আমি দেখছি একটা ইয়ে, কী বলব। কিন্তু সে কথা যাক, তোমার যা কিছু পুরনো কাগজপত্র সব নিয়ে এখুনি মুর্শিদাবাদ চলে যাও। উনি তোমাকে সবই বুঝিয়ে দেবেন, সেখানে একদম পাগলের মতো যা-তা কথাবার্তা বলো না যেন। ভদ্রলোক না আবার মারা যান। আমি টাইম-টেবল দেখে দিচ্ছি।
সুজিত বলল, আমি বলছিলাম, মানে আমার কাছে আর টাকা নেই, মুর্শিদাবাদ যেতে হলে কত লাগবে
–ইমপসিবল! আরে তোমাকে আমি টাকা দিচ্ছি। পাঁচশো, হাজার, যা লাগে, তুমি এখুনি চলে যাও। আর হ্যাঁ, দাঁড়াও, তোমার মাসিমা আর দোলার সঙ্গে এক বার দেখা করে যাও। চলো আমার সঙ্গে।
সুজিত সকলের সঙ্গেই দেখা করল। দোলা কোনও রকমে ভদ্রতাসূচক দু-একটি কথা বলে অন্য ঘরে চলে গেল। সুজিত চলে আসবার আগে, দোলার ঘরে একবার গেল। দেখল, দোলা চুপ করে বসে আছে। সুজিত বলল, আমি জানি তুমি আমার ওপর রাগ করেছ। কিন্তু আমি মিথ্যে কথা কখনও বলি না, আমার যা মনে হয়েছে, এ কদিন আমি তাই করেছি। দেখ দোলা, আমি চেয়েছি শান্তি এবং ভালবাসায় তৈরি একটা আশ্রয়। সুনীতাকে দেখে আমার এত কষ্ট হয় যে, ওকে আমি ভাল না বেসে পারি না। কিন্তু আশ্চর্য, আমি নির্বোধ বলেই বোধ হয় আমার মনে হয়, তোমার মতো একজন সুখী পবিত্র মেয়েকেও আমি ভালবাসি।
দোলা ঘাড় তুলে তাকাল। তার চোখে তীক্ষ্ণ অনুসন্ধিৎসা। সুজিত বলল, রাগ করছ আমার ওপর, না? রাগ কোরো না। হয়তো ঠিক বুঝিয়ে বলতে পারছি না। আমি আজ যাচ্ছি মুর্শিদাবাদে, তুমি সবই শুনেছ। ফিরে এসে তোমার সঙ্গে দেখা করব। যাচ্ছি এখন।
দোলা চোখ না ফিরিয়ে তাকিয়েই রইল। একটু পরে বলল, তোমার কথা আমি সত্যি বুঝতে পারি না। আপনি আপনি আমাকে কী মনে করেন, একটু বলতে পারেন?
–সে কথা তো প্রথম দিনই বলেছি। তোমাকে–তোমাকে আমি স্নেহ করি, ভালবাসি। তোমাকে আমি মনে করি, একটি নিষ্পাপ ফুলের মতো।
দোলা একটু থেমে বলল, মুর্শিদাবাদ থেকে এসে দেখা করবেন, সত্যি?
নিশ্চয়ই। কিন্তু আমার এখন সত্যি ভাবনা হয়েছে, এ সব টাকা-পয়সা বাড়ি-ঘর নিয়ে কী করব। আমি এ সবের কিছুই বুঝি না।
বীরেন্দ্রনারায়ণ ডাক দিলেন। গাড়ির সময় জানালেন। সুজিত বিদায় নিয়ে, চিঠিটা সঙ্গে করে চলে এল শিবেনদের বাড়িতে। টাকাও বীরেন্দ্রনারায়ণ দিয়ে দিয়েছিলেন। সুজিত দীপুকে এবং স্থবির সুনয়নীকে সব কথা বলল। সুনয়নী কাঁদলেন। কান্নার মধ্যে হাসির ঝিলিকও ছিল। দীপু নিজে চিঠিটা ভাল করে দেখল। সুজিত জানাল, তাকে দু-তিনদিন মুর্শিদাবাদে থাকতে হতে পারে।
সামান্য কিছু খেয়ে মুর্শিদাবাদ যাবার জন্যে বেরুবার মুহূর্তে, রঞ্জন এল। তার দিকে তাকিয়ে সুজিতের বুকের মধ্যে কেঁপে উঠল। এক রাত্রের মধ্যেই তার চেহারা ভয়ংকর হয়ে উঠেছে। সুজিত কিছু জিজ্ঞেস করবার আগেই, রঞ্জন যেন চাপা গলায় গর্জে উঠল, সুনীতা কোথায়?
সুজিত অবাক হয়ে বলল, সুনীতা? তা তো জানি না! কেন, সে কি তার বাড়িতে নেই?
না। ভোরবেলা কোথায় বেরিয়ে গেছে, কোনও সন্ধান পাওয়া যাচ্ছে না। আজ বিয়ের নোটিস দিতে যাবার কথা ছিল রেজিস্ট্রি অফিসে। কাল সারারাত পাগলামি করেছে, বারে বারে তোমার নাম করেছে।
রঞ্জনের চোখ দুটি যেন হিংস্র হয়ে উঠল। সেই চোখের দিকে তাকিয়ে সুজিতের বুকটা আবার কেঁপে উঠল। হয়তো রঞ্জন তাকেই হত্যা করতে চায়। সে বলল, কিন্তু আমি তো কিছুই জানি না সে কোথায়? এই তো বীরেন্দ্রবাবুর বাড়ি থেকে আসছি, এখন মুর্শিদাবাদ যাচ্ছি।
-মুর্শিদাবাদ কেন?
সুজিত সব বলল তাকে। রঞ্জন অবাক হয়ে সুজিতের দিকে তাকিয়ে রইল। সুজিত তাড়াতাড়ি বেরিয়ে পড়ল।
.
সুজিত সন্ধ্যাবেলা মুর্শিদাবাদ পৌঁছল। সলিসিটরের সঙ্গে দেখা হবার পর, প্রাথমিক কথাবার্তা, আলাপ-পরিচয় হল। সুজিতকে তিনি থাকতে বললেন। প্রকাণ্ড বাড়ি, কিন্তু লোকজন সামান্যই। জানা গেল, মহিলা কেউ নেই বাড়িতে। ঠাকুর-চাকরেরাই সব কিছু করে। সাজানো-গোছানো প্রকাণ্ড অতিথি-ভবনটাই সুজিতকে ছেড়ে দেওয়া হল।
রাত্রি সাড়ে দশটার সময় সুজিতের ঘরে ঢুকে একজন চাকর সংবাদ দিল, এইমাত্র কলকাতা থেকে যে গাড়ি এসেছে, তাতে একজন মহিলা এসেছেন, সুজিতবাবুর সঙ্গে দেখা করতে চান। সুজিত তাকে নিয়ে আসতে বলল, এবং অবাক হল, কে আসতে পারে। তার ভাবনা শেষ হতে না হতেই দরজায় এসে দাঁড়াল সুনীতা। সুজিত যেন নিজের চোখকে বিশ্বাস করতে পারল না। সে আধশোয়া থেকে উঠে দাঁড়াল। সুনীতার গায়ে দামি কাপড়চোপড় সবই আছে, কিন্তু সবই অবিন্যস্ত, বিস্রস্ত। মুখে ঈষৎ হাসি থাকলেও তার চোখে ব্যাকুল ভীতি ও চঞ্চলতা।
সুজিত বলল, তুমি?
সুনীতা ঘরে ঢুকে বলল, হ্যাঁ। পিছন ফিরে চাকরকে বলল, এই বাবুর খাওয়া হয়ে গেছে?
চাকর জানাল, হ্যাঁ।
সুনীতা বলল, ঠিক আছে, তোমাকে আর কিছু করতে হবে না। আমি খেয়ে এসেছি। ইনি আমার স্বামী। তুমি যেতে পার এখন।
আজ্ঞে আচ্ছা মা-ঠাকরুন। চাকরটি চলে গেল। সুনীতা দরজাটা বন্ধ করে ফিরে দাঁড়াল। এ বাড়িতে ইলেকট্রিক নেই, একটি সেকালের পুরনো প্রকাণ্ড দেওয়াল বাতি জ্বলছিল। সেই আলোয়, ওরা দুজনেই দুজনের দিকে কয়েক মুহূর্ত তাকিয়ে রইল। তারপর সুজিত পায়ে পায়ে কাছে এসে দাঁড়াল, বলল, সুনীতাই তো।
–চিনতে পারছ না?
–পারছি! কিন্তু কী করে এলে, কেমন করে জানলে এখানকার কথা?
দীপুর কাছ থেকে জেনেছি। জেনেই ছুটে চলে এসেছি।
সুজিত আবার নির্বাক হয়ে গেল। সুনীতার মুখের দিকে তাকিয়ে আস্তে আস্তে একটি হাত তুলে সুনীতার কপালে গালে ছোঁয়াল। সুনীতার চোখ ফেটে জল এসে পড়ল। সে সুজিতের বুকের মাঝখানে মুখ রেখে বলে উঠল, পারলাম না, পারলাম না গো তোমাকে ছেড়ে থাকতে। তোমাকে আর একবার দেখতে এলাম।
সুজিত দুই চোখ বুজল, স্নিগ্ধ মুখে, গভীর স্নেহে সে সুনীতার মাথায় পিঠে হাত বুলিয়ে দিতে লাগল। বলল, এসো, বসবে এসো সুনীতা। তোমার বুক এত ধুকধুক করছে কেন?
সুনীতা বলল, কে জানে, হয়তো রঞ্জনও আমার পিছু পিছু এসেছে। তুমি আমাকে আশ্রয় দাও, একটু লুকিয়ে রাখো তোমার কাছে।
খানিকক্ষণ ওরা কেউ কোনও কথা বলল না। তারপর সুজিত বলল, কাল রাত্রে কেন তুমি আমার কথায় রাজি হলে না?
সুনীতা বলল, আমি রাজি হলেও আর কিছুই আসত যেত না, সে কথা কি তুমি বুঝতে পারনি?
কিন্তু সুনীতা, তুমি কি সত্যি বিশ্বাস কর, তুমি আমি দুজনে ঘর বেঁধে থাকতে পারি না।
না, না, না গো। আমি যে সব বিশ্বাস হারিয়ে ফেলেছি, তোমার এমন সরল সুন্দর জীবনটাকে আমার জন্যে আমি নষ্ট হতে দিতে পারব না।
তবে আজ কেন এমন করে ছুটে এলে?
–এলাম, কারণ সেই তোমাকে চিঠিতে লিখেছিলাম, তোমার কাছে এখুনি ছুটে যেতে ইচ্ছে করছে, এ সেই ইচ্ছে। আমি যে তোমার চোখেই প্রথম দেখলাম, এই অভাগিনীকে তুমি ভালবেসেছ, নিজের পাথর হয়ে যাওয়া প্রাণের দিকে তাকিয়ে দেখলাম, তোমার প্রাণের রসে সেখানটাও ভরে উঠেছে। তাই তো বলেছিলাম, আমার নিয়তিই সেদিন রেলের সেই কামরায় আমাকে তুলে দিয়েছিল। জীবনের এই পাওনাটা যখন বুঝেছি, তখন তাকে একেবারে ছেড়ে দিয়ে থাকতে পারলাম না। হয়তো এই শেষ, এই শেষবারের জন্যে, জীবনের চরম স্বাদ পেতে এসেছি সুজিত।
–তারপর সুনীতা?
তারপর–তারপর আমাকে আবার ফিরে যেতে হবে সেখানেই। যেতে হবে না, রঞ্জন নিজেই খুঁজে বের করবে। সে আমাকে স্বর্গ-নরক-পাতাল, যেখান থেকে হোক, খুঁজে বের করবে।
সুজিত একটু অপেক্ষা করে বলল, সুনীতা, একটা কথা না বলে পারব না, তোমাকে রঞ্জন ভালবাসে। ওর ভালবাসায় কোনও খাদ নেই কিন্তু।
–কিন্তু অমানুষের, পশুর ভালবাসা। আমি যে ওকে কখনও ভালবাসিনি, আমি যে ওকে কখনও সে স্থান দিতে পারি না।
দুজনেই চুপ করে রইল খানিকক্ষণ। তারপরে সুনীতার গলা শোনা গেল, চুপিচুপি, প্রায় কান্না মাখানো গলা, কেন তোমাকে দেখতে পেলাম। তোমাকে না দেখেও এ-জীবনটা তো অনায়াসে কেটে যেতে পারত।
–সে কথা আমারও সুনীতা! তুমি শুনেছ বোধ হয় আমি অনেক টাকা পেয়েছি, কলকাতায় কয়েকটা বাড়ি। আমি এ কদিন ধরে যে জীবনকে দেখলাম কলকাতায়, তারপরে আমার কথা শুনলে সবাই হাসবে। কিন্তু কী করব আমি এ সব নিয়ে?
সুনীতা একটু চুপ করে থেকে বলল, দোলাকে নিয়ে সুখে সংসার করো।
এ কথায় সুজিতের কোনও ভাবান্তর হল না। বলল, সুনীতা, দোলা খুব সুখী আর পবিত্র মেয়ে। ওকে আমি বলেছি, ওকে আমি ভালবাসি। কিন্তু সুনীতা, তফাতটা কোথায়, তা তোমাকে বোঝাতে পারছি না।
সুনীতা সুজিতের হাত ধরে বলল, বুঝতে পারছি।
সুজিত আবার বলল, তুমি যা বললে, হয়তো একদিন তাই হবে। কিন্তু সুনীতা, তুমি তো জান, এ চোখ চিরদিন কী দেখবার আশায় থাকবে, এ প্রাণের তার কোন সুরে বাজবে। হয়তো দোলা এ সবই বুঝবে, ও বুদ্ধিমতী মেয়ে, ভালবাসলে অনেক সময় ক্ষমাও করা যায়, ও হয়তো আমাকে ক্ষমাও করবে, তবু–তবু সুনীতা–
সুনীতার একটি হাত সুজিতের মুখে চাপা দিল। –এ সব শুনলে, আর তোমার কাছ থেকে পালাতে পারব না গো। হয়তো তোমার সামনেই নিজেকে শেষ করে দিতে হবে।
.
মুর্শিদাবাদে তিন দিন রইল সুজিত। সুনীতাও রইল। কাজকর্ম মিটতে মিটতে ওরা মুর্শিদাবাদের নানান জায়গায় বেড়াল। তারপর কলকাতায় ফেরার দিন সকালবেলাই সুনীতা সুজিতকে না বলে চলে গেল। কোথায় গেল, কিছুই জানতে পারল না। সে যখন স্টেশনে এসে গাড়িতে উঠল, তার পাশে এসে রঞ্জন বসল। জানতে চাইল সুনীতা তার কাছে এসেছিল কি না। সুজিত জানাল, হ্যাঁ, সে এসেছিল কিন্তু আজ সকালবেলাই চলে গেছে। কিন্তু কোথায় গেছে, সে কথা সুজিত জানে না। ওরা দুজনেই কলকাতায় ফিরল। রঞ্জন যে সুজিতকে বিশ্বাস করেনি, ওর চোখ দেখেই বোঝা গেল। শিয়ালদহ থেকে দুজনে আলাদা হয়ে গেল। সুজিত প্রথমে শিবেনের বাড়ি গেল। দীপু আর সুনয়নীর সঙ্গে দেখা হবার পর ভুজঙ্গভূষণের সঙ্গেও দেখা হল। তিনি ওকে সত্যি ভালবেসে ফেলেছিলেন। সুজিত ওঁকে কিছু টাকা দিল। বীরেন্দ্র তাকে প্রায় হাজারখানেক টাকা দিয়েছিলেন। পরে সুজিত বীরেন্দ্রের সঙ্গে দেখা করল। তাঁর অনুরোধে দুদিন ওখানেই কাটাল এবং ইতিমধ্যে, দলিলের বলে ব্যাঙ্কের টাকা ও সম্পত্তি সবই তার নামে পরিবর্তিত হয়ে গেল। বর্তমানে চারটে বাড়ি থেকে মাসিক আয় প্রায় দু হাজার টাকা। কিন্তু ভাড়াটেরা কেউই বাড়ির মালিককে একটি ফ্ল্যাটও ছেড়ে দিতে রাজি হল না। অগত্যা সুজিতকে আপাতত একটি হোটেলেই উঠতে হল।
কিন্তু একটা ব্যাপার সুজিত বারেবারেই লক্ষ করল, কে যেন তাকে সবসময়েই ছায়ার মতো অনুসরণ করছে। হোটেলে, রাস্তায় পথ চলতে, প্রায়ই দুটি চোখ সে দেখতে পায়, এবং একদিন শিবেনদের বাড়ি থেকে দীপু, সুনয়নী এবং ভুজঙ্গভূষণের সঙ্গে দেখা করে বেরিয়ে আসতেই, পাঁচিলের অন্ধকার কোণে। সহসা দুটি বলিষ্ঠ হাত তার গলা টিপে ধরল। অন্ধকারের মধ্যেও রঞ্জনকে চিনতে তার ভুল হল না। মৃত্যু আসন্ন জেনে, সুজিত একবার কেঁপে উঠল, কিন্তু পরমুহূর্তেই তার গলা ছেড়ে দিয়ে রঞ্জনের মূর্তি অদৃশ্য হয়ে গেল। সুজিতের মনে হল, কী ঘটেছে সে জানে না। তার মস্তিষ্ক শূন্য। দেওয়ালে হেলান দিয়ে সে অনেকক্ষণ দাঁড়িয়ে রইল। ভুজঙ্গভূষণ গিয়ে তাকে আবিষ্কার করে বাড়ি নিয়ে এলেন। তারপরেও সে অনেকক্ষণ স্তব্ধ হয়ে বসে রইল এবং আস্তে আস্তে যেন বিস্মৃতির অন্ধকার থেকে ফিরে আসতে লাগল। আর সহসা কেঁপে উঠল, কারণ এ সবই তার সেই আগের বোধবুদ্ধিহীন অসুখের লক্ষণ।
পরদিন সুজিত একটা চিঠি পেল রঞ্জনের। সে লিখেছে, গতকাল আমার সঙ্গেই তোমার অন্ধকারে দেখা হয়েছিল, হঠাৎ আমার মনে হল আমি ভুল করছি। আমার হাত যাকে খুঁজছে, সে তুমি নয়, সুনীতা। তার সঙ্গে আমার দেখা হবেই, তখন শেষ বোঝাপড়া হবে। এর কয়েক দিন পরেই সুজিত দীপুর কাছে শুনতে পেল, রঞ্জনের সঙ্গে সুনীতার দেখা হয়েছে। শীঘ্রই নাকি তাদের বিয়ে হবে। রেজেস্ট্রি অফিসে গিয়ে তারা নোটিস করে এসেছে। শুনে সুজিত অনেকটা আশ্বস্ত হল। সেই রাত্রির ঘটনার পর তার শরীর যতটা খারাপ হয়েছিল, তার থেকে ভাল বোধ হতে লাগল।
একদিন বিকালে হঠাৎ সুনীতাকে নিয়ে রঞ্জন হোটেলে এল সুজিতের সঙ্গে দেখা করতে। কিন্তু রঞ্জন ভাল করে কথা বলল না। সুনীতা কিন্তু খুব হাসল, অনেক বকবক করল, অনেকটা অর্থহীন প্রলাপের মতো। তারপর সুজিতকে বলে, হোটেল থেকে ভারমূথ আনিয়ে এক বোতল খেল। রঞ্জন শুধু বিদ্বিষ্ট ঈর্ষান্বিত নিষ্ঠুর চোখে সব দেখল। সুজিত রঞ্জনের সঙ্গে কথা বলবার চেষ্টা করল। রঞ্জন তেমন সাড়া দিল না। সে শুধু জানাল, সুনীতা আসতে চাইল বলেই তাকে আসতে হল। এবং একবার সুনীতা যখন। ঘরের জানালার কাছে গেল, তখন রঞ্জন ঠোঁট বাঁকিয়ে সুজিতকে বলল, তোমার চোখে ব্যথা ঝরে পড়ছে দেখছি। সুজিত বলল, হ্যাঁ, সুনীতার জন্যে আমার কষ্ট হচ্ছে। তারপরে সুনীতা লাইম জিন খেতে চাইল, রঞ্জনের অনুমতিক্রমে তাই দেওয়া হল। খাওয়ার পরে সুনীতা সোফাতে এলিয়ে পড়ল, ঘুমিয়ে পড়ল। তখন রঞ্জন জানাল, একদিন তুমি জিজ্ঞেস করেছিলে সুজিত, আমি ওকে ভালবাসি কি না। আমি ওকে ভালবাসি। আমি ওকে যতখানি ভালবাসি, ঠিক ততখানিই ঘৃণা করি। এত ভাল কাউকে বাসিনি। এত ঘৃণাও কাউকে করিনি। আমি জানি না, ভালবাসার উলটো পিঠে ঘৃণা লেখা থাকে কিনা। বলেই সে সুনীতাকে টেনে তুলল, প্রায় ঘুমন্ত টেনে নিয়ে চলে গেল।
.
ইতিমধ্যে কালাচাঁদ এসে জুটেছে সুজিতের কাছে। রঞ্জন আর কাউকে তার কাছে রাখে না। রাখতে পারে না। কালাচাঁদ লোকটিকে অবশ্য সুজিতের খারাপ লাগে না। সমাজের নিচু এবং অন্ধকার দিকটাই তার বেশি দেখা আছে, এবং সেই জগৎটাই সে চেনে। কিন্তু অন্যান্য কাজও সে চেষ্টা করলে পারে। এখন সে সুজিতের অনেক কাজ করে দেয়। টাকা এবং সম্পত্তি হওয়া মানেই কাজ বেড়ে যাওয়া। স্বভাবতই সুজিতের এখন প্রতি দিনই নানান কাজ। কালাচাঁদই সে সব করে দেয়। কালাচাঁদের সংসারের দায়িত্বও তাই সুজিতেরই। এতে অবশ্যই বীরেন্দ্রর আপত্তি ছিল। সুজিত সে দায়িত্ব নিয়েছে। কালাচাঁদ যে একজন দুঃখী এবং নিপীড়িত, এটা সে বুঝেছে। লোকটিকে তার ভালই লাগে।
দোলার সঙ্গে সুজিতের বিয়ের প্রস্তাবও উঠল। কিরণময়ী নিজেই সুজিতের অভিমত জানতে চাইলেন, দোলার মনোভাবের কথাও জানালেন। সুজিত জানাল, সে তার মস্তিষ্কের অসুখ সম্পর্কে সম্পূর্ণ নিশ্চিন্ত নয়। দোলাকে বিয়ে করতে তার আপত্তি নেই, কারণ দোলার মনের ইচ্ছা সে নিজেও জানে। কিন্তু কিছুকাল অপেক্ষা করা দরকার। অসুস্থতার সব লক্ষণগুলি সে একেবারে কাটিয়ে উঠতে চায়। সেটাই সাব্যস্ত হল। দীপু রীতিমতো যোগাযোগ রাখে সুজিতের সঙ্গে। আস্তে আস্তে সুজিতকে কেন্দ্র করে একদল লোকের ভিড় বাড়তে থাকে। তারা কেউ ব্যবসায়ী, কেউ রাজনীতিক। এবং সকলেরই ধারণা সুজিত একটি বিচিত্র ধরনের নির্বোধ।
মাসখানেক পরে, যখন সুনীতারঞ্জনের বিয়ের রেজেস্ট্রি আসন্ন, ঠিক এ সময়েই শোনা গেল, সুনীতা আবার অদৃশ্য হয়েছে। রঞ্জনের সেই অদৃশ্য প্রহরা আবার শুরু হল। ঘর থেকে বেরুনো সে একেবারে বন্ধ করে দিল। বীরেন্দ্র প্রস্তাব করলেন, দক্ষিণে বঙ্গোপসাগরের সীমায় নামখানার বাংলোয় কয়েক দিন সবাই মিলে বেড়িয়ে এলে হয়। সুজিত সম্মতি দিল। এবং একদিন মোটরে সবাই নামখানায় চলে এল। সুজিতের মনটা প্রফুল্ল হয়ে উঠল সমুদ্র ও সুন্দরবনের এই সীমায় এসে।
কিন্তু যেদিন তারা এল, সেদিন সন্ধ্যাবেলায় সুনীতা এসে উপস্থিত হল। সুজিত অবাক হয়ে তাকে ঘরে তুলে নিয়ে গেল। বীরেন্দ্র, কিরণময়ী এবং দোলা এই ঘটনা প্রত্যক্ষ করল। সুজিত জিজ্ঞেস করে জানল, এবারেও দীপুর কাছেই খবর নিয়ে সুনীতা এসেছে। সুনীতার চেহারা আর সেরকম নেই। চোখের কোল বসা, এবং দৃষ্টিতে উন্মাদনা। এসে সুজিতকে জড়িয়ে ধরে অজস্র কান্নায় ভেঙে পড়ল, পারছি না, পারছি না সুজিত, তোমাকে ভুলতে পারছি না, দোলার ওপর হিংসেয় মরে যাচ্ছি। এইবারটি শেষ বার, আর আসব না।
সুজিত বলল, সুনীতা, একটু শান্ত হও, তোমাকে এরকম দেখলে আমি অস্থির হয়ে উঠি। তুমি আবার কেন পালিয়ে এলে?
সুনীতা বলল, পারি না যে। মনকে অনেক বুঝিয়েও কিছুতেই তোমার কাছ থেকে সরে থাকতে পারছি না। কেন এমন হল সুজিত? সংসারে তো এমন কতই ঘটে, ভালবেসে সবাই কি সবাইকে পায়? আসলে কী জান সুজিত, আমি যে বিশ্বাস হারাবার পর বিশ্বাস খুঁজে পেয়েছিলাম। কিন্তু হাত বাড়াবার দরজা আমার আগেই বন্ধ হয়ে গেছে।
এই সময়ে দোলা এল। দোলাকে দেখেই সুনীতা হেসে বলে উঠল, ভয় নেই, তোমার ভাবী বরকে নিয়ে পালাব না। এতে দোলা অত্যন্ত কুপিত হল, সহসা যেন ওর ভিতর থেকে বিস্ফোরণ হল, আপনার মতো মহিলার সঙ্গে আমার কথা বলতেও রুচিতে বাধে।
সুজিত ডাকল, দোলা!
সুনীতা মুহূর্তে যেন হিংস্র ডাকিনী হয়ে উঠল। বলল, তাই নাকি? তোমার ভাবী বর বলেছি, তাই যথেষ্ট। আমি ইচ্ছে না করলে তা হবে না। নিয়ে যাও দেখি তুমি ডেকে ওকে এখান থেকে?
বলে সে সুজিতের হাত ধরল। সুজিত সুনীতাকে বোঝাতে চাইল। দোলা অপলক চোখে সুজিতের দিকে তাকিয়ে রইল। সুজিত বুঝতে পারল, দোলা তাকে ডাকছে। সুনীতা তখন খিলখিল করে হাসছে। দোলা অনড়, নিশ্চল, রুদ্ধশ্বাস, আরক্ত এবং চোখ সরাল না সুজিতের চোখ থেকে। সুজিত সুনীতাকে বারবার ডাকতে লাগল, সুনীতা শোনো, শোনো।…কিন্তু সে দোলার দিকে এগিয়ে যেতে পারল না।
দোলার চোখে জল এসে পড়ল। সে সহসা দ্রুতবেগে বাইরে চলে গেল। সুনীতা হাসতে হাসতে সুজিতের বুকের ওপর লুটিয়ে পড়ল। সুনীতার নিজের চোখ ফেটেও জল এসে পড়েছে, তা ও নিজেই বোধ হয় জানে না। তারপর সহসা হাসি থামিয়ে বলল, আমার যাবার সময় হয়েছে সুজিত, আমি যাচ্ছি। নইলে রঞ্জন ঠিক এখানে এসে পড়বে।
ইতিমধ্যে অন্ধকার নেমে এসেছিল। সুনীতার কথা শেষ হবার আগেই, বাংলোর বাইরে মোটরের শব্দ হল, আর কাঁচের জানালায় গাড়ির হেডলাইটের আলো পড়ল। পরমুহূর্তেই গাড়ির দরজা খোলা ও বন্ধের শব্দ শোনা গেল। মিনিটখানেক পরেই রঞ্জনকে দেখা গেল দরজায়। তার মুখ রক্তাভ, চোখ রক্তাভ, ঘৃণা ও হিংস্রতার এক প্রতিমূর্তি। তখনও সুনীতা সুজিতের হাত ধরে ছিল। তাড়াতাড়ি হাত ছেড়ে দিয়ে বলল, চলো রঞ্জন, চলো আমরা যাই।
রঞ্জন দরজা থেকে সরে দাঁড়াল, সুনীতা বেরিয়ে গেল। রঞ্জন তাকাল সুজিতের দিকে, এবং হঠাৎ ছুরির ফলার মতো একটু হাসি ঝলকে উঠল তার ঠোঁটে। তারপরে সেও চলে গেল। গাড়ি ছেড়ে দেবার শব্দ শোনা গেল। সুজিত অভিভূতের মতো দাঁড়িয়ে রইল। কতক্ষণ দাঁড়িয়েছিল, তার খেয়াল নেই। বীরেন্দ্র এসে ডাকতে তার সংবিৎ ফিরল, এবং রঞ্জনের সেই হাসি স্মরণ করে কেঁপে উঠল। বলল, আমি এখুনি একবার কলকাতায় যেতে চাই, আপনি একটু ব্যবস্থা করুন।
বীরেন্দ্র প্রথমে আপত্তি করলেও, পরে রাজি হলেন। প্রায় মাঝরাতে কলকাতায় পৌঁছে সুজিত কালাচাঁদকে ডাকল। তাকে বলল, যেখান থেকে হোক, রঞ্জনকে খুঁজে বের করতেই হবে। কালাচাঁদ সম্ভাব্য সমস্ত জায়গায় সুজিতকে সঙ্গে নিয়ে খোঁজ করল। কোথাও তাদের পাওয়া গেল না। খুঁজতে খুঁজতে ভোর হল, এবং শেষপর্যন্ত এক জায়গায় জানা গেল, সে সম্প্রতি দক্ষিণেশ্বরের দিকে একটা বাসা নিয়েছিল, সেখানে খোঁজ করলে পাওয়া যেতে পারে। সেখানে গিয়ে দেখা গেল, মস্ত বড় বাড়ি। গঙ্গার ধারে, পোডড়া বাড়ির মতো স্তব্ধ। মানুষ বাস করে কিনা সন্দেহ। কালাচাঁদ যখন দরজায় ঘা দিচ্ছিল, ঠিক সে সময়েই ওপরের জানালায় সুজিত রঞ্জনের মুখটা এক বার দেখতে পেল। সুজিত বলে উঠল, রঞ্জন দরজা খোলো।
কিন্তু সাড়া পাওয়া গেল না। কিছুক্ষণ পরে দরজা খুলে গেল। রঞ্জনই খুলে দিল। সুজিত দৌড়ে ভিতরে ঢুকে জিজ্ঞেস করল, ও কোথায়?
রঞ্জন কালাচাঁদের মুখের ওপর দরজাটা বন্ধ করে, ঘরের ভিতর এগিয়ে এল। সবই অন্ধকার লাগছিল। কোনও কথা না বলে এক বার তাকিয়ে রঞ্জন সিঁড়ি দিয়ে ওপরে উঠল। সুজিত তাকে অনুসরণ করল। তারপর একটার পর একটা ঘর পার হয়ে, চতুর্থ ঘরে রঞ্জন থামল। সেই ঘরটার দরজা জানালা সব বন্ধ, গাঢ় অন্ধকার। রঞ্জন এগিয়ে গিয়ে একটা ছোট জানালা খুলে দিতেই আলো এল। সুজিত দেখল, একটা খাটে সুনীতা শায়িত। তার সর্বাঙ্গে ঢাকা। মুখখানি খোলা। সুজিত এগিয়ে গিয়ে মুখের কাছে ঝুঁকতেই দেখতে পেল, সুনীতার চোখ বোজা। ঠোঁটের কোণে উদগত রক্ত জমাট বেঁধে আছে। সুজিতের মনে হল, সে কিছু বুঝতে পারছে না। সব যেন বিস্মৃতির অন্ধকারে হারিয়ে যাচ্ছে। সে রঞ্জনের দিকে ফিরে তাকাল।
রঞ্জন এগিয়ে এসে, বুকের কাছ পর্যন্ত সুনীতার ঢাকা খুলে দিল। সুজিত দেখল সুনীতার গলায় কালশিরার দাগ। তার হঠাৎ মনে পড়ে গেল, সেই চিঠির লাইন, আমার হাত যাকে খুঁজছে, সে তুমি নয়, সুনীতা।
রঞ্জন আবার গলা অবধি ঢাকা দিয়ে, গভীর আগ্রহে, পরম স্নেহে যেন ঝুঁকে পড়ে, রুক্ষ চুলের গোছা সুনীতার কপাল থেকে সরিয়ে দিল। তারপর বলল, আমি ওকে মেরেছি সুজিত।
সুজিত অনেকটা ভাবলেশহীন মুখে বলল, ও! মেরে ফেলেছ?
-হ্যাঁ। আমার প্রেম, আমার ঘৃণা, আমার ঈর্ষা, আমার সুখ, আমার যাতনা, যা বলো, আমার সবকিছুর অস্তিত্বকেই আমি বিনাশ করেছি। এখন আমি শান্তি বোধ করছি।
সুজিত নির্বাক হয়ে রইল। সুনীতার মুখের দিকে তাকিয়ে রইল। রঞ্জন আবার বলল, সুজিত, ওকে মারার পর অনেক আদর করেছি। তুমি একটু করবে না? তুমি ওকে একটু আদর করো সুজিত, বেঁচে থাকতে ওর তৃষ্ণা মেটেনি, তুমি ওকে আমার সামনে একটু আদর করো। আর সময় নেই, পুলিশ আমাকে ধরতে আসবে।
আদর করব? সুজিত অন্যমনস্কের মতো বলল, সুনীতার মুখের কাছে মুখ নামিয়ে গভীরভাবে দেখল। একবার বলল, গাড়ি ছেড়ে দেবার শেষ ঘণ্টায় তুমি এসে পৌঁছেছিলে, মনে আছে?
সে হাসল, কিন্তু চোখের কোণ বেয়ে জল পড়ছিল। সুনীতার ঠোঁটের কোণে রক্তের কাছে তার ঠোঁট নেমে এল। ডাকল, সুনীতা! সুনীতা!
রঞ্জন পুলিশের হেফাজতে। তার যাবজ্জীবন কারাবাসেরই সম্ভাবনা। কিন্তু সুজিতের সম্পূর্ণ পরিবর্তন হয়ে গিয়েছে। সে আবার আগের মতোই অসুস্থ হয়ে পড়েছে। এখনও তার কথার মধ্যে ছিটেফোঁটা চিন্তা বা সংবিৎ টের পাওয়া যায়। বীরেন্দ্র যখন জানালেন, গুঁড়িয়াঁটাঁড়ের সেই মানসিক চিকিৎসালয়ে আবার নতুন করে একজন মনোবিজ্ঞানী চিকিৎসা শুরু করেছেন, তখন সে সেখানেই যেতে চাইল। যাবার আগে সে দোলাকে বলল, আমার ওপর রাগ কোরো না। তোমাকে আমি মনে রাখতে চেষ্টা করব। মনটা–মানে–ঠিক আগের মতো হয়তো থাকবে না। তাই এ কথা বলছি।
দোলা কেঁদেছিল, হয়তো যেতে দিতে চায়নি। সুজিত বলেছে, ওর যাওয়া দরকার। ও কলকাতার অযোগ্য। সুজিত আবার ওর নিজের জায়গায় ফিরে চলল। কালাচাঁদ ওকে পৌঁছে দিতে গেল।

গাড়ি চলেছে। সুজিতের চোখ বুজে এসেছিল। সে ঘুমিয়ে পড়েছিল। ঘুমন্ত যেন সে মানুষের কথা শুনতে পাচ্ছিল। মেয়ে এবং পুরুষের গলার অস্পষ্ট অস্ফুট কথাবার্তা। ওর ঘুমন্ত মুখের ভুরু একটু কোঁচকানো, চোখের পাতা কেঁপে কেঁপে উঠল। ঠিক সে সময়েই ওর কানে তীরের মতো তীব্র চাপা গলা এসে ঢুকল, আপনি চোখ বুজে থাকলেও, সংসারের সবাই চোখ বুজে নেই। একটু দয়া করে চোখ মেলে চারদিকে তাকিয়ে দেখুন তা হলেই বুঝতে পারবেন।
সুজিতের চোখ খুলে গেল। দু চোখে বিস্ময়, চোখের সামনে রেলগাড়ির ছাদ। ওকেই কিছু বলছে নাকি? সে কোথায়? সে কি স্বপ্ন দেখছিল?
পরমুহূর্তেই পুরুষের গম্ভীর গলা তার কানে এল। তোমার কি ধারণা, আমি বাইরের জগতের দিকে চোখ বুজে আছি?
সুজিতের মুখে কুটি-বিস্ময় ফুটে উঠল। কণ্ঠস্বর যেদিক থেকে এল, আড়চোখে সেদিকে দেখবার চেষ্টা করল। যদিও ঘাড় ফেরাল না। সবেমাত্র তার চোখে মিঃ দাশের মুখটি ভেসে উঠেছিল, সেই মুহূর্তেই আবার মেয়ে-গলা শোনা গেল, আমার ধারণা দিয়ে আপনার কী হবে। আপনি নিজেই এক বার ভেবে দেখুন না। সমাজে দুর্নামের দায় আপনি সব আমার ঘাড়ে চাপিয়ে দিতে চাইছেন। আপনার দায় নেই? চার বছর ধরে কলকাতার লোকে যখন দুর্নাম রটনা করছিল, আপনি কতটুকু প্রতিবাদ করেছিলেন?
মিঃ দাশের গলায়ও চাপা উত্তেজনা, কার কাছে প্রতিবাদ করব?
সুনীতা–আপনারই বন্ধুবান্ধবের কাছে, আপনাদের কলকাতার হাই সোসাইটির কাছে। ওই সব বহুরূপী সংদের মুখের সামনে আপনি কখনও প্রতিবাদ করে বোঝাতে চেয়েছেন, আপনার আমার সম্পর্ক কী। আপনি তখন ও-রকম একটা গোবেচারা ভাব নিয়ে চুপ করে থাকতেন কেন? যখন দুর্নাম পাকাপাকি রটে গেল, তখন আপনি তাড়াতাড়ি আমাকে মেয়েদের কোনও হোস্টেলে বা বোর্ডিয়ে সরিয়ে দিতে চাইলেন।
মিঃ দাশ–এ সব তোমার নিজের ধারণা।
সুনীতা–আমার নিজের ধারণা বলেই বুঝি কলকাতার লোকেরা ভাবছে একটা কুমারী মেয়ের সঙ্গে আপনি অবৈধ সম্পর্ক পাতিয়ে বসে আছেন?
মিঃ দাশ–কিন্তু তুমি জান, আমাদের কোনও অবৈধ সম্পর্কই নেই।
সুনীতা–তবু সেটাই আপনাদের সমাজের বিশ্বাস। তাদের বিশ্বাস, আমি আপনার একটা একটা পোষা
উত্তেজনায় কথা আটকে যায় সুনীতার। সুজিতের মাথার ওপরে দুটো আলোই নেভানো। সে তার বড় বড় চোখের কোণ দিয়ে কৌতূহলিত হয়ে দেখল, সুনীতার অপরূপ মুখখানি রাগে এবং অপমানে রক্তাভ, নাসারন্ধ্র স্ফীত।
মিঃ দাশ বলে উঠলেন, সে জন্যে দায়ি তোমারই চালচলন।
সুনীতা–আমার চালচলন?
মিঃ দাশ–নয়? শিবেন রায়, অরূপ দত্ত, কুবের সিংহ, কলকাতার সব নামকরা বাড়ির বাজে ছেলেদের সঙ্গে তুমি দিনে-দুপুরে ফ্লার্ট করে বেড়াচ্ছ, ড্যান্স-ডিনার পার্টিতে যাচ্ছ নাচতে নাচতে, তোমাকে ঘিরে ধরে সবাই প্রেম নিবেদন করছে, আর তুমি মক্ষীরানির মতো…।
সুনীতার বাঁকা ঠোঁটে তীক্ষ্ণ হাসি দেখা দিল। বলে উঠল, জেলাস?
মিঃ দাশ উত্তেজিত অপমানে বলে উঠলেন, যা মুখে আসে তাই বোলো না।
সুনীতা খিলখিল করে হেসে উঠল। হাসিতে তার সর্বাঙ্গ কাঁপছিল। সুজিত যেন কেমন বিভ্রান্ত বিস্ময়, কিছুটা উৎকণ্ঠায় ঢোঁক গিলতে লাগল।
হাসি থামিয়ে সুনীতা বলল, কিন্তু যা মুখে আসছে তা আপনি বলছেন। এই সব যা বলছেন, ফ্লার্ট, ড্যান্স-ডিনার, প্রেম নিবেদন, মক্ষীরানি, এ সব কবে থেকে?
বলতে বলতে হাসি অদৃশ্য হয় সুনীতার মুখ থেকে। তীব্র উত্তেজনা ফুটে ওঠে আবার। সে বলে, আপনি কি আমাকে সে পথে ঠেলে দেননি? আমার বাবা মারা যাবার সময় আপনাকে তার ছোট ভাই মনে করেই আপনার হাতে আমাকে সঁপে দিয়ে গেছিলেন, আপনিও আমার দায়িত্ব নিয়েছিলেন। যখন আমাকে আপনার চা-বাগান, শিলিগুড়ি থেকে কলকাতায় নিয়ে এলেন, তখন কি আমি এরকম ছিলাম? আপনাদের অরূপ দত্ত, কুবের সিংহদের কি আমি চিনতাম?
একটু থামতেই মিঃ দাশ কিছু বলে উঠতে চাইলেন। কিন্তু সুনীতা সে সুযোগ দিল না। সে আরও তীব্র উচ্চস্বরে বলে উঠল হাঁ, আপনি যা বলছেন, আজ আমি তাই, আমি তাই। কিন্তু কবে থেকে? যখন দেখেছি, অকারণ চারদিকে আমার দুর্নামে কান পাতা দায়। আমাকে সবাই বিদ্রূপ করছে, অপমান করছে নোংরা ভাবছে, আপনি যার কোনও প্রতিকার করেননি। আর যখন সবাই ভাবছে, আমি একটা খারাপ মেয়ে, ঠিক তখনই আপনাদের এই উঁচু সমাজকে আমি বুড়ো আঙুল দেখাচ্ছি। সে সমাজ এখন আমার এই পায়ে পায়ে ঘুরছে। …সুনীতা এমনভাবে শরীরকে দোলা দিয়ে, তার রঞ্জিত-নখ একটি সুন্দর পায়ের দিকে আঙুল দিয়ে দেখিয়ে দিল, মনে হল সে যেন তার রূপ-যৌবনকেই দেখাচ্ছে, যা সত্যি দেখবার মতোই। তার রূপ-যৌবন সবই যেন তখন আগুনের শিখার মতো ঝলকাচ্ছিল। তার কণ্ঠস্বরে উত্তেজনা থাকলেও, একটা রুদ্ধ আবেগে চেপে এল।
মিঃ দাশ বলে উঠলেন, আস্তে আস্তে কথা বলো।
সে কথায় বিন্দুমাত্র কর্ণপাত না করে সুনীতা বলেই চলল, আমি তো এই ছোটনাগপুরের পাহাড়ে জঙ্গলে একলা বেড়াতে এসেছিলাম, তবু আপনি যে কেন আমার পিছন পিছন ছুটে ফিরিয়ে নিতে এসেছেন, তাও জানি। আপনি বিশ্বম্ভর রায়ের মেয়েকে বিয়ে করবেন, আর সেই মেয়ের সামনে আপনি আমাকে নিয়ে দাঁড় করাতে চান, আমাকে দিয়ে বলিয়ে নিতে চান, আপনার সঙ্গে আমার কোনও অবৈধ সম্পর্ক সত্যি কিছু নেই।
সুনীতার কথা শেষ হবার আগেই মিঃ দাশ বলে ওঠেন, আস্তে আস্তে কথা বলো সুনীতা, ভুলে যেয়ো না, এ কামরায় আর একজন লোক আছে।
সুনীতা হঠাৎ একটু থমকে, চকিতে একবার সুজিতের দিকে লক্ষ করে বলল, থাকলেও তিনি ঘুমোচ্ছেন।
তৎক্ষণাৎ সুজিতের মনে হল না ঘুমিয়ে ঘুমের ভান করে থাকাটা সুনীতাকে ঠকানো হচ্ছে। ও তাড়াতাড়ি উঠে বসে বলে উঠল, না না, মানে, আমি ঠিক ঘুমোচ্ছি না।
সুনীতা ও মিঃ দাশ দুজনেই স্তব্ধ বিস্ময়ে সুজিতের দিকে ফিরে তাকাল। হঠাৎ কেউ কোনও কথা বলতে পারল না।
সুজিত সংকুচিত লজ্জায় কয়েক বার ঢোঁক গিলল, শার্টের কলার ঠিক গাধার কানের মতো কেঁপে কেঁপে উঠল। মাথা নিচু করে বলল, খানিকক্ষণ আগেই আমার ঘুম ভেঙে গেছে। মানে, আমার শরীরটা–না, মাথাটা তেমন ইয়ে নয় তো, গোলমাল হলে একদম ঘুমোতে পারি না।
মিঃ দাশ বলে উঠলেন, আপনি কি কোনও স্বাস্থ্য নিবাস থেকে ফিরছেন?
সুজিত বলল, আজ্ঞে না, আমি আসছি নবযুগ উন্মাদ আশ্রম ও মানসিক চিকিৎসালয় থেকে।
মিঃ দাশ যেন আতঙ্কে শিউরে উঠে বললেন, বাই জোভ!
তারপর সুনীতার দিকে তাকিয়ে, চাপা শঙ্কিত গলায় বললেন, ম্যাড, হি ইজ ম্যাড! পাগলাগারদ থেকে আসছে। আমার আগেই যেন কেমন সন্দেহ হয়েছিল, একটা কিছু গোলমাল আছে।
সুনীতা কিন্তু বিস্মিত তীক্ষ্ণ চোখে সুজিতের দিকেই তাকিয়ে ছিল। সুজিত সুনীতার দিকে তাকিয়ে একটু হাসল। তারপর মিঃ দাশের দিকে ফিরে বলল, এখন আমি সুস্থ আছি। সেই জন্যেই আমাকে ছেড়ে দেওয়া হয়েছে।
মিঃ দাশ প্রায় তোতলাতে তোতলাতে বললেন, সুস্থ? সুস্থ মানেটা কী, আপনার…আপনার সার্টিফিকেট আছে, আই মিন, ফিট সার্টিফিকেট?
সুজিত চোখ বড় বড় করে বলল, আজ্ঞে না তো!
যেন একটা অপরাধ করে ফেলেছে, এমন একটা ভাব তার। মিঃ দাশ আরও শঙ্কিত হয়ে চারদিকে এক বার অসহায়ের মতো তাকালেন। চারদিকে দরজা-জানালা বন্ধ, গাড়ি বেগে ছুটে চলেছে। সুনীতা সুজিতের দিকে অপলক চোখে তাকিয়ে ছিল।
কিন্তু মিঃ দাশ বিড়বিড় করে বলে উঠলেন, কী সর্বনাশ, একটা পাগলের সঙ্গে…কামড়েই দেবে, না কি একটা…।
সুজিত নেমে আসবার উদ্যোগ করল। মিঃ দাশ প্রায় চিৎকার করে উঠলেন, কোথায় আসছেন আপনি?
সুজিত অবাক হয়ে থমকে গেল। নীচের দিকে দেখিয়ে বলল, নীচে।
-কেন?
হাত দিয়ে বাথরুমের দরজার দিকে দেখাল, বলল, যাব। মানে, চোখেমুখে একটু জল না দিলে, শরীরটা যেন কেমন…।
সুজিত নেমে এল। মিঃ দাশ প্রায় আক্রমণের আশঙ্কাতেই যেন শক্ত হয়ে বসে আছেন। সুজিত বুঝতে পারছে, মিঃ দাশ লোকটি তাকে পাগল ভেবে ভয় পাচ্ছে। সে মনে মনে দুঃখিত ও বিব্রত বোধ করছে। ভাবছে, সুনীতাও হয়তো তাই ভাবছে। অথচ সুনীতার কথাবার্তা শুনে, সুনীতাকে দেখে, তার মনটা যেন কেমন ব্যাকুল হয়ে উঠেছে। সুনীতার এই রূপ, বা অভিজাত পোশাক, চালচলন, একটা দুর্বিনীত ভাবভঙ্গির মধ্যেও সে যেন একটি অসহায়, চারদিকে নানান কুটিল আক্রমণে ভীত দুঃখী মেয়েকে আবিষ্কার করেছে। এত ঐশ্বর্যের মধ্যেও সে যেন একটি ব্যাধতাড়িতা হরিণীকে দেখতে পাচ্ছে সুনীতার মধ্যে। এই ঝলকের মধ্যে, অপমানে-মুখ-গুঁজে-থাকা একটা মেয়েই যেন তার চোখের সামনে ভেসে উঠছে। এবং নিজের এই অসহায়তা, ভয়, অপমানকে প্রকাশ হতে না দেবার জন্যেই যেন তার ওপরে এই দুর্বিনয়ের তীব্রতা, নিজের অস্তিত্বকে অস্বাভাবিক রূপে প্রকাশের কারণ। কেন যে সুজিতের এরকম মনে হচ্ছে, তার কোনও ব্যাখ্যা নেই তার কাছে। সে বুঝতে পারছে, সুনীতার জন্যে ইতিমধ্যেই তার মনে একটা সমবেদনার সুর ধ্বনিত হয়ে উঠছে, সেই সঙ্গেই একটা কৌতূহল ও আকর্ষণও অনুভব করছে। কিন্তু নিজেকে সহজে প্রকাশ করা যায় না।
ওপরের বাঙ্ক থেকে নেমে সুজিত এক মুহূর্ত অন্য দিকে ফিরে একটু যেন কিংকর্তব্যবিমূঢ় হয়ে থাকে, এবং আস্তে আস্তে ফিরে সুনীতার দিকে এক বার তাকায়। সুনীতার ঠোঁটের কোণ দুটি টেপা, সুজিতের চোখ পড়তে–জোড়া এক বার কুঁকড়ে লতিয়ে ওঠে, এবং চকিতে একটা যেন হাসির ঝিলিক হেনে যায়। সুজিতের চোখে একটা বিষণ্ণতার আভাস, হঠাৎ একটি নিশ্বাস পড়ে তার। সুনীতার ঠোঁট ফাঁক হয়ে সহসা তার ঝকঝকে দাঁতের সার দেখা যায়, সে-ও যেন একটু বিমূঢ় হয়ে ওঠে।
সুজিত ল্যাভাটরির দিকে এগিয়ে যায়, এবং মিঃ দাশের পাশ ঘেঁষেই তাকে যেতে হয়। মিঃ দাশ তাঁর সন্দিগ্ধ শঙ্কিত চোখ এক বারও ফেরাতে পারেন না সুজিতের দিক থেকে। পাশ দিয়ে যাবার সময় তাঁর প্রায় নিশ্বাস বন্ধই হয়ে আসে। সুনীতা মিঃ দাশকে দেখছিল।
সুজিত ল্যাভাটরিতে ঢুকে যাবার পর, সুনীতা হঠাৎ খিলখিল করে হেসে উঠল। মিঃ দাশ ফিরে তাকিয়ে বিস্মিত গলায় বললেন, তুমি হাসছ?
সুনীতার হাসি হঠাৎ বিদ্রুপে বেঁকে ওঠে। বলে, হাসব না তো কী করব বলুন? একজন অত্যন্ত নিরীহ ভাল মানুষকে দেখে আপনি যদি
–হোয়াট ডু ইউ মিন! নিরীহ ভালমানুষ?
বিদ্রুপের ভঙ্গিতেই, ঈষৎ কাঁধ ঝাঁকিয়ে, নিঃশব্দে হেসে সুনীতা বলল, আমার তো তাই মনে হচ্ছে। নিরীহ, সরল আর প্রায় শিশুর মতো মিষ্টি। ওর মতো লোকের সঙ্গে আমি বোধ হয় সারারাত একলা ট্রাভেল করতে পারি।
মিঃ দাশের চোখ দুটি বিস্ময়ে বড় বড় হয়ে ওঠে। সুনীতা ল্যাভাটরির বন্ধ দরজার দিকে ফিরে তাকায়।
.
গাড়ি হাওড়া স্টেশনে ঢুকছে। লোকজনের ভিড়। কুলিদের ছুটোছুটি। মিঃ দাশ মাথায় টুপি, হাতে ছড়ি, ঠোঁটে চুরুট, চোখে গগলস, ট্রেনের দরজা জুড়ে দাঁড়িয়েছেন। উদ্দেশ্য কুলিকে ডাকা। স্টেশনের ঘড়িতে বেলা আটটা।
কামরার মধ্যে সুজিত কোটের বোম বন্ধ করে। জুতোটা পায়ে দেয়। তাকে অদ্ভুত দেখাচ্ছে। সুনীতা কামরার দেয়ালে আয়নায় নিজেকে দেখে নিচ্ছে, শাড়িটা ঠিক করে নিচ্ছে, চুলটা বিন্যস্ত করছে। ব্যাগ থেকে লিপস্টিকটি বের করে চট করে এক বার বুলিয়ে নিয়ে, ঈষৎ জিহ্বা দিয়ে ভিজিয়ে ঠোঁট দুটি ফাঁক করতেই আয়নায় সুজিতকে চোখে পড়ে যায়। সুজিত তাকেই দেখছিল।
সুনীতা হঠাৎ ফিরে দাঁড়ায়। পুঁটলি বগলে সুজিত একটু হাসে, নমস্কারের ভঙ্গি করে। বলে, চলি।
সুনীতা যেন এক মুহূর্ত কেমন হয়ে যায় সুজিতের চোখের দিকে তাকিয়ে। কী যেন সে বলতে চাইল, কিন্তু কথা ঠিক ফুটল না।
সুজিত হেসে, গম্ভীর স্বরে হঠাৎ বলে উঠল, আপনাকে, জানেন, আপনাকে যেন কেমন অসহায় বলে মনে হয়।
সুনীতা চমকে ওঠে। বলে ওঠে, অসহায়?
সুজিত করুণ গলায় বলে, কেমন যেন দুঃখী–
কথাটা শেষ হবার আগেই গাড়িটা দাঁড়ায়, ঝাঁকুনি লাগে। ঝাঁকুনিতে সুজিত দরজার দিকে সরে গিয়ে টাল সামলায়। সুনীতা আয়নার ওপর হাত দিয়ে নিজের পতনকে বাঁচায়, এবং মনে করে সুজিত নেমে চলে যাচ্ছে। সে ডেকে ওঠে, শুনুন?
সুজিত ফিরে তাকায়।
সুনীতা বলে, কলকাতায় আপনার বাড়ি কোথায়?
–আমার বাড়ি নেই তো?
–তবে কোথায় যাচ্ছেন?
–চেনা লোক খুঁজে নিতে যাচ্ছি?
তার কথা শেষ হবার আগেই মিঃ দাশের হুংকার শোনা যায়, এ্যাই কোলি! হুড়মুড় করে কুলিরা ঢুকে পড়ে। সুজিত আড়ালে পড়ে যায়। সুনীতা আর তাকে দেখতে পেল না।

হাওড়া ব্রিজ পেরিয়ে পায়ে হেঁটে বিচিত্র শহর কলকাতার মাঝখানে এসে দাঁড়াল সুজিত। রাস্তাঘাট কিছুই চেনে না সে। জনতার ভিড়, গাড়ি-ঘোড়ার চলমান প্রবাহ। তার মাথার মধ্যেটা যেন বোঁ বোঁ করতে থাকে। সে কোনও কোনও লোককে জিজ্ঞেস করবার উদ্যোগ করে, অলিভ রোড কোথায়? কিন্তু জিজ্ঞেস করবার আগেই, সবাই যেন তার পাশ কাটিয়ে চলে যায়। সে ঢোঁক গেলে, অসহায়ের মতো তাকায়। শেষ পর্যন্ত একটা রিকশা এসে তার পিছনে ঠুন ঠুন করে ঘণ্টা বাজায়। সুজিত ফিরে তাকায়।
রিকশাওয়ালা কাঁহা যায়েগা বাবু?
সুজিত–অলিভ রোড।
রিকশাওয়ালা–অলিভ রোড? কাঁহা হ্যায়?
সুজিত–তা তো জানি না!
একজন চলমান পথিক, কথাটা কানে যেতে বলে ওঠে, আলিপুরের দিকে যান, নিউ আলিপুর।
রিকশাওয়ালা বলে ওঠে, আই বাবা, বহুত দূর, বাস মে চলা যাইয়ে।
সুজিত অসহায়ের মতো তাকিয়ে থাকে। তার চোখের ওপর দিয়ে, গর্জন করে বড় বড় গাড়ি যায় আসে, কিন্তু কী করতে হবে, সে ঠিক করে উঠতে পারে না।
শেষ পর্যন্ত তিন টাকায় রফা করে, একজন রিকশাওয়ালাই সুজিতকে নিয়ে এল তার গন্তব্যে। ১৯, অলিভ রোড মস্ত বড় গেটওয়ালা বাড়ি। নেমপ্লেট রয়েছে, মিঃ বি. এন. রায়চৌধুরী। অভিজাত পাড়া। সব বাড়িগুলোই অনেকখানি করে জমি নিয়ে বিস্তৃত। বাগান ও আধুনিক ইমারতে গোটা অঞ্চলটা যেন সেজেগুজে গম্ভীর হয়ে রয়েছে।
সুজিত এসে বন্ধ গেটের সামনে দাঁড়ায়। এক পাশে প্লেটে লেখা আছে, বিওয়্যার অফ ডগ। দরোয়ানকে দেখা যাচ্ছে না। সুজিত বাড়িটার দিকে তাকিয়ে কী করবে ভেবে উঠতে পারছে না। ঠিক এ সময়েই পিছনে আচমকা মোটরের হর্ন বেজে ওঠে। সুজিত চমকে উঠে সরে যায়। দরোয়ান ছুটে এসে গেট খুলে দেয়। উর্দিপরা ড্রাইভার গাড়ির মধ্যে। একজন যুবক বসে ছিল ড্রাইভারের পাশেই। গাড়িটা গেট দিয়ে ঢুকতে যেতে যুবক ড্রাইভারকে ইশারা করে থামিয়ে সুজিতের দিকে ফিরে তাকায়। গম্ভীর গলায়, চিবিয়ে চিবিয়ে উচ্চারণ করে, কাকে চান?
সুজিত ঢোঁক গিলে বলে, বীরেন্দ্রনারায়ণ রায়চৌধুরী।
যুবক সুজিতের আপাদমস্তক এক বার দেখে, কী ভেবে যেন দরোয়ানকে হুকুম করে, ইয়ে আদমিকো ওয়েটিং-রুম মে বৈঠাও।
পরমুহূর্তেই গাড়িটা বাগানের ভিতর দিয়ে ছুটে গিয়ে গাড়িবারান্দার নীচে দাঁড়ায়।
দারোয়ান সুজিতকে এক বার দেখে, হাত দিয়ে ইশারা করে ডাকে।
.
ওয়েটিং-রুম। একটি গোল টেবিল। কয়েকটি চেয়ার টেবিলের ওপরে ভিজিটরস নেমের স্লিপ। আর কোনও আসবাবপত্র নেই। একটি দরজা দিয়ে ভিতরের একটি ঘরের সামান্য অংশ দেখা যায়। সেখানে মানুষের কণ্ঠস্বরও শোনা যায়। এক বার সেখানে টেবিলের ওপর মুষ্ট্যাঘাত ও বাজখাঁই গলার হুংকার শোনা যায়, না ইমপসিবল!
সুজিত চমকে উঠে সোজা হয়, চোখ বড় বড় দেখায়, শার্টের কলার নড়ে ওঠে। একটু পরেই এক মাড়োয়ারি ও একটি স্যুটপরা লোকের সঙ্গে, একজন মাঝবয়সি লোককে দেখা যায়। মাড়োয়ারি ভদ্রলোক তখন মাঝবয়সি লোকটিকে বলছেন, আপনি মোশাই একটু মিঃ রায়চৌধুরীকে সমঝাইয়ে বলবেন, নেই তো এ বেওসাতে আমার চার লাখ টাকার ক্ষোতি হইয়ে যাবে।
মাঝবয়সি লোকটি চোখ টিপে, ফিসফিস করে বলল, বলব, বলব।
সুজিত হাঁ করে শুনছিল এদের কথা। লোক দুটি বেরিয়ে গেল। মাঝবয়সি লোকটি সুজিতকে বলল, আপনি মিঃ রায়চৌধুরীর সঙ্গে দেখা করবেন?
সুজিত কোনও রকমে ঘাড় নাড়ে। লোকটি ডাকে, আসুন।
.
একটা ঘরের দরজায় মোটা পরদার সামনে দাঁড়িয়ে মাঝবয়সি লোকটি বলে, আপনি যান ভিতরে। বগলের এ পুঁটলিটা কি রেখে যাবেন বাইরে?
সুজিত তাড়াতাড়ি বলে, না না।
লোকটি একটু অবাক হয়। সুজিত একটু বোকার মতো হাসে। লোকটি বলে, তবে যান।
সুজিত পরদা সরিয়ে ভিতরে দেখল। প্রথমেই দেখল, বিরাট এক পুরুষ-মূর্তি, স্যুট পরা, কিন্তু পিছন ফেরা। পিছনে তাঁর কাঁচা পাকা চুল দেখা যায়। তিনি যেন দেয়ালে ছবি দেখছেন, এমনিভাবে ছবিটার দিকে তাকিয়ে আছেন। হঠাৎ বলে উঠলেন, ডিয়ার স্যার, উই রিগ্রেট টু ইনফরম ইউ, দ্যাট, ডিউ টু হেভি কমজামশন, আওয়ার রিভার সার্ভিস ইজ কোয়াইট আনেবল টু গিভ ইউ এনি সার্ভিস…।
কথাগুলো অত্যন্ত দ্রুত বলেই তিনি একপাশে ফিরে তাকালেন। যেদিকে তাকালেন, সেখানে এক কোণে, গেটে দেখা গাড়ির সেই যুবকটিকে দেখা গেল। সে নোট নিচ্ছিল। নোট নিয়ে সে মুখ তুলে তাকাতে গিয়ে সুজিতকে দেখতে পেল। বলে উঠল, কাকাবাবু সে-ই
কথা শেষ করবার আগেই তার দৃষ্টি অনুসরণ করে মিঃ রায়চৌধুরী সুজিতের দিকে ফিরে তাকালেন। ঘরটা একটা সুসজ্জিত অফিস-ঘর হলেও বড় বড় গদিওয়ালা চেয়ার ও বিশ্রামের ব্যবস্থা আছে। দেয়ালে নানান রকমের কয়েকটি পেন্টিং। তা ছাড়া একটা বিরাট অংশ জুড়ে বাংলা-বিহার-উড়িষ্যা ও আসামের জলপথ, স্থলপথ ও আকাশপথের নকশা। মেঝেতে পুরু গালিচা পাতা রয়েছে।
বীরেন্দ্রনারায়ণের সঙ্গে চোখাচোখি হতেই সুজিত একটু হাসবার চেষ্টা করল।
বীরেন্দ্রনারায়ণ পুরোপুরি সাহেব, গম্ভীর, বছর পঞ্চান্ন থেকে ষাটের মধ্যে বয়স। তীক্ষ্ণ চোখে সুজিতকে আপাদমস্তক দেখেই বলে উঠলেন, কী চাই?
সুজিত ভদ্র নম্র হেসে বলল, আপনার সঙ্গে একটু দেখা করবার
বীরেন্দ্র বাধা দিয়ে বলে উঠলেন, কী চাই, আমি তাই জিজ্ঞেস করছি।
সুজিত–আজ্ঞে চাই না কিছুই, মানে–আমার নাম, শ্রীসুজিত মিত্র।
বীরেন্দ্র–অশেষ ধন্যবাদ। কিন্তু কী চাই?
ওঁর গলায় অসহিষ্ণুতার আভাস।
সুজিত বলল, আমাকে…মানে…আমার বাবার নাম ঈশ্বর অতীন্দ্রনাথ মিত্র।
বীরেন্দ্রনারায়ণ ধৈর্য হারিয়ে উচ্চ গলায় বলে উঠলেন, আই ডোন্ট লাইক টু হিয়ার ইওর ডেড ফাদারস নেম। আমি জিজ্ঞেস করছি, কী চাই?
সুজিত আবার ঢোঁক গিলে এক মুহূর্ত বীরেন্দ্রবাবুর চোখের দিকে তাকায়। বলে, ঠিক কিছু চাই না। প্রতাপনারায়ণ সিংহের ফটোর পিছনে
বীরেন্দ্রবাবু যেন একটু চমকে উঠলেন। বললেন, কে? প্রতাপনারায়ণ সিংহ? তার সঙ্গে কী সম্পর্ক?
সুজিত–আজ্ঞে, তার সঙ্গে আমার কী সম্পর্ক, আমি ঠিক জানি না। তবে তাঁর ফটোর পিছনে আপনার নাম-ঠিকানাটা লেখা রয়েছে বলে, আপনার কাছেই এসেছি।
বীরেন্দ্রনারায়ণ তীক্ষ্ণদৃষ্টিতে সুজিতের দিকে এক বার লক্ষ করলেন, বললেন, প্রতাপনারায়ণ সিংহ তো আমার আত্মীয়, আমার স্ত্রীর বড় ভাই তিনি। কিন্তু আপনার, মানে, তোমার কথা তো আমি কিছুই বুঝতে পারছি না। প্রতাপবাবুর ফটো তোমার কাছে গেলই বা কী করে? তুমি কে?
সুজিত বলল, আমি ঠিক জানি না আমি কে!
বীরেন্দ্রনারায়ণ গম্ভীর বিস্ময়ে ঘরের যুবকটির সঙ্গে চোখাচোখি করেন। যুবকটিও থ হয়ে আছে। বীরেন্দ্রনারায়ণ কয়েক পা অন্য দিকে গিয়ে দাঁড়ালেন। দৃষ্টি সরালেন না সুজিতের দিক থেকে। বললেন, তুমি…অর্থাৎ তুমি জান না, তুমি কে?
সুজিত সরলভাবে ঘাড় নেড়ে বলল, হ্যাঁ, আমি সুজিত। শুনেছি, আমাদের বাড়ি বর্ধমানের কোনও এক গ্রামে। আমার বাবার নাম ঈশ্বর অতীন্দ্রনাথ মিত্র, প্রতাপবাবু আমাকে বছর দশ-বারো আগে পাটনায় নিয়ে গেছিলেন। তারপরে!
হঠাৎ যেন সংবিৎ ফিরল বীরেন্দ্রবাবুর। চমকে উঠে বললেন, কী বললে তোমার বাবার নাম, অতীন মিত্তির? হ্যাঁ হ্যাঁ, প্রতাপের বন্ধু ও বিজনেস পার্টনার ছিলেন। কিন্তু তারা দুজনেই তো মারা গেছেন। প্রতাপ তো গত বছর ডালহৌসির পাহাড়ে, হার্ট কনজামশনে…।
একটু থেমে আবার বলে উঠলেন, কিন্তু তুমি..মানে তুমি এখন এলে কোত্থেকে?
সুজিত বলল, বিহারের গুঁড়িয়াঁটাঁড়ের নবযুগ উন্মাদ-আশ্রম থেকে।
প্রায় চিৎকার করে উঠলেন বীরেন্দ্রনারায়ণ, উন্মাদ-আশ্রম?
ঘরের কোণের যুবকটির দিকে বড় বড় চোখে ফিরে তাকালেন। সুজিত ইতিমধ্যে উচ্চারণ করল, এবং মানসিক চিকিৎসালয়।
বীরেন্দ্র ফিরে তাকালেন। সুজিত আবার বলল, কিন্তু আমি এখন ভাল আছি বলেই এখানে এলাম।
সন্দিগ্ধভাবে তাকালেন বীরেন্দ্র। সুজিত বলল, আমি এখন ভাল আছি।
বীরেন্দ্র তখনও সন্দিগ্ধভাবে প্রায় একটা হুংকার দিলেন, হুঁ।
সুজিতকে দেখতে দেখতে সরে গিয়ে একটা চেয়ারের পাশে দাঁড়ালেন। সুজিত আবার বলল, প্রতাপনারায়ণ সিংহ তা হলে মারা গেছেন?
বীরেন্দ্র সহসা ভাব বদলে বললেন, হ্যাঁ। কিন্তু, আমি তোমার জন্য কী করতে পারি? তুমি আমার কাছে কী চাও?
সুজিত–কিছু নয়। এমনি এলাম, মানে ওই ফটোর পিছনে আপনার ঠিকানাটা দেখলাম কিনা, ভাবলাম, আপনি হয়তো কিছু হদিস দিতে পারেন।
কীসের হদিস?
–প্রতাপবাবুর বিষয়, বা আমাদের বাড়ি কোথায়, আর কেউ আছে কি না আমার!
–কিছু না, কোনও খবরই দিতে পারি না।
হাত নেড়ে বলে উঠলেন বীরেন্দ্র, তা তুমি কলকাতায় এখন কোথায় যাচ্ছ?
–কোনও হোটেল-টোটেলে যাব। শুনেছি অচেনা লোকেরা হোটেলে যায়।
–হোটেলে যাবে? টাকা আছে?
–হ্যাঁ, টাকা সাত-আটেক আছে।
বীরেন্দ্র ক্ষুব্ধ বিস্ময়ে তাকিয়ে রইলেন, হরি! কলকাতায় এর আগে কখনও এসেছ?
সুজিত ঘাড় নেড়ে জানাল, কখনও আসেনি। বীরেন্দ্র কোণের যুবকের দিকে তাকিয়ে বললেন, শুনেছ? শুনেছ ব্যাপারটা? এর মাথা নাকি ঠিক আছে। দেখ, সত্যি করে বলল, তুমি কি আসলে আমার কাছে কোনও সাহায্য বা চাকরির জন্যে এসেছ?
সুজিত পরম আপ্যায়িতের ভঙ্গিতে সরলভাবে বলল, আপনি চাকরি দিতে পারেন? তা হলে তো খুবই ভাল হয়।
বীরেন্দ্র রাগতে গিয়ে, অসহায় বিস্ময়ে চুপ করে গেলেন। মুখটা কঠিন করে সুজিতকে দেখে বললেন, লেখাপড়া কদ্দূর করা হয়েছে?
সুজিত–কখনও স্কুলে গেছি বলে তো মনে পড়ে না।
বীরেন্দ্র– ইমপসিবল। কী করতে পার? কিছু কাজ-টাজ জানা আছে?
সুজিত প্রথমে ঘাড় নাড়ে। তারপর হঠাৎ বলে ওঠে–হ্যাঁ, মানে, কাজ ঠিক না, আঁকতে পারি।
–কী আঁকতে পার?
–এই…এই ধরুন আপনি বসে থাকলে আপনাকে এঁকে দিতে পারি।
বীরেন্দ্র আবার তাকালেন কোণের ছেলেটির দিকে। বললেন, শুনেছ? আচ্ছা, আমি দেখতে চাই, সত্যি তুমি তা পার কি না। কীসে আঁকবে? কাগজ পেন্সিল হলে হবে? না রং-তুলি চাই?
কাগজ-পেন্সিল হলেই হবে।
–দ্যাটস অলরাইট। শিবেন, একে কাগজ-পেন্সিল দাও তো।
ঘরের কোণের ছেলেটিকে তিনি বললেন। শিবেনের চোখে তখন দুজনের প্রতিই বিস্মিত দৃষ্টি নিবদ্ধ। সশ্রদ্ধ নিচু স্বরে বলল, আজ্ঞে, দিচ্ছি।
সে ত্রস্ত হয়ে কাগজ আর পেন্সিল দিল সুজিতকে। বীরেন্দ্র বললেন, একটা চেয়ার দেখিয়ে, ওখানে বসো, বসে আঁকো।
বলে উনিও সামনের চেয়ারে গ্যাঁট হয়ে বসলেন। কৌতূহলে ভ্রু কুঁচকে তাকালেন সুজিতের দিকে। আর আপন মনেই যেন বললেন, হু, তুমিই তা হলে সেই, যার কথা প্রতাপ বলত, একজনকে মানুষ করে দাঁড় করিয়ে না যেতে পারলে আমার মুক্তি নেই।
সুজিত ততক্ষণ বসে গেছে কাগজ-পেনসিল নিয়ে। তার কাগজে খস খস করে রেখা আঁকা হয়ে চলেছে। বীরেন্দ্রবাবুর দিকে ঘন ঘন দৃষ্টিপাতের মধ্যে ও আঁকতে আঁকতেই সে যেন খানিকটা আত্মগত ভাবেই বলল, বলতেন বুঝি? অথচ উনি আমার বাবার বিজনেসের একজন পার্টনার মাত্র। তবু আমার জন্যে তিনি যা করেছেন…না না, উঁহু, একদম মুখ ফেরাবেন না, হ্যাঁ, এমনি করে তাকিয়ে থাকুন আমার দিকে।
কথার মাঝখানেই সে বীরেন্দ্রবাবুকে তার দিকে মনোযোগ আকর্ষণ করল। বীরেন্দ্রনারায়ণ চমকে ফিরে তাকালেন, ভ্রু কোঁচকালেন, একটা বিরক্তির ভাব ফুটিয়ে তুললেন। আর সুজিত বাঁ হাত তুলে যেন বীরেন্দ্রকে খানিকটা চাঁটি দেখাবার মতো করল, হাতটা একবার ডানদিকে নিয়ে গেল, আর একবার বাঁ দিকে। আসলে মুখের দুটো পাশ আলাদা করে দেখে নিচ্ছে, মেপে নিচ্ছে।
বীরেন্দ্র বিরক্ত হয়ে জিজ্ঞেস করলেন, ঠিক কতক্ষণ লাগবে বলো তো?
সুজিত অদ্ভুত ভঙ্গি সহকারে আঁকতে আঁকতেই বলল, এই মিনিট পনেরো। ছেলেবেলা থেকেই আমার আঁকার দিকে খুব
কথা শেষ না করেই, যেন বিশেষ পরিশ্রমের কসরত করতে গিয়ে তার জিভ খানিকটা বেরিয়ে পড়ল। বীরেন্দ্রর দিকে তাকাল, আবার খস খস করল।
বীরেন্দ্র শিবেনের দিকে চোখের কোণ দিয়ে চকিতে এক বার দেখে বলে উঠলেন, আমি কি এখন শিবেনের সঙ্গে একটু কথা বলতে পারি?
সুজিত–পারেন, না তাকিয়ে।
বলে ঘন ঘন দৃষ্টিপাত ও খস খস শব্দে এঁকে চলল। বীরেন্দ্র খুব জোরে এক বার খাঁকারি দিলেন। বললেন, তুমি ঠিক জান, ওরা আজই আসছে?
সুজিত বলে উঠল, কারা?
বীরেন্দ্র–আমি তোমাকে বলিনি। ইমপসিবল! শিবেন!
শিবেন তাড়াতাড়ি নিচু মোটা গলায় জবাব দিল, আজ্ঞে, হ্যাঁ কাকাবাবু, আসবেন, মানে এসে গেছেন?
বীরেন্দ্র কী করে জানলে?
শিবেন একটু সংকুচিত দ্বিধায় বলল, আমি এখন চৌরঙ্গি থেকে আসবার সময় মিস নাগের ওখান হয়ে এসেছি।
সুজিত আঁকতে আঁকতেই আপন মনে উচ্চারণ করল, মিস নাগ, হু….উঁহু, চোখটা অত পিটপিট করবেন না স্যার।
বীরেন্দ্রর ভ্রু কুঁচকে উঠল, মুখে বিরক্তি। ইতিমধ্যে শিবেন ওঁর মুখোমুখি ঘরের একপাশে দাঁড়িয়েছে, যাতে কথা বলার সুবিধে হয়। উনি সুজিতের কথায় অবাক হয়ে এক বার শিবেনের সঙ্গে দৃষ্টি বিনিময় করলেন। আবার বললেন, দাশ কিছু বলল?
শিবেন–আপনার কাছে আসবেন তাড়াতাড়ি।
বীরেন্দ্র–দেখা করে আর কী হবে। ওই মেয়েটা, মিস নাগ, ওঁর জন্যে… সু
জিত আবার উচ্চারণ করল, মিস নাগ!
বীরেন্দ্রর ভ্রূ কোঁচকাল। সুজিতের দিকে তাকালেন। সুজিত তখন আঁকছে, যদিও তার চোখের সামনে সুনীতার মুখটা চকিতে চকিতে ভেসে উঠছে। সে সত্যি খেয়াল করছে না, এরা কী বলছে। কিন্তু মিস নাগ শুনলেই, সুনীতার কথা আপনা থেকেই তার মনে আসছে, তাই উচ্চারণ না করে পারছে না।
কিন্তু বীরেন্দ্র সুজিতের ওটা একটা খেয়াল ভেবেই, অবাক হলেও নিজের কথা চালিয়ে গেলেন–ওর জন্যে পঞ্চাশ হাজার টাকা আলাদা করে রেখেছে দাশ, দু-একদিনের মধ্যেই দিয়ে দেবে। কী ভয়ংকর পাজি মেয়ে, কলকাতাটাকে একেবারে জ্বালিয়ে খাচ্ছে। আর সেই মেয়েকে কিনা তুমি বিয়ের প্রস্তাব করেছ, হুঁ? ওই হবে আর কী, বউ পাবে না, তার টাকাটাই পাবে। অবিশ্যি,আমি তাতে রাজি, কেনো, তোমরা যখন বলছ, তোমরা ভালবাসা।
শিবেনের চোখ উজ্জ্বল হয়ে উঠল। তবু সে বীরেন্দ্রের দিক থেকে চোখ নামিয়ে নিল। বীরেন্দ্র আবার বললেন, তবু যা হোক, পঞ্চাশ হাজার টাকা তো। তোমার ভালই হবে।
সুজিত বলে উঠল, বউয়ের বদলে টাকা!
আঁকতে আঁকতেই হেসে উঠল। আবার বলল, মানুষ যে কী!
বীরেন্দ্র আর শিবেনের চোখাচোখি হল। সুজিত হঠাৎ উঠে দাঁড়িয়ে লাস্ট টাচ দিল। বলল, হয়ে গেছে স্যার।
বীরেন্দ্র লাফ দিয়ে উঠলেন। কৌতূহলিত হয়ে এগিয়ে গেলেন, এবং ছোঁ মেরে স্কেচটা তুলে নিয়ে দেখলেন। দেখে প্রায় উল্লাসে চিৎকার করে উঠলেন, বাঃ, বিউটিফুল! শিবেন, দেখো এ বাজে কথা বলেনি, সত্যি আঁকতে জানে, কী বলো? ঠিক আমার মুখটাই হয়েছে, না? ভেরি গুড, ভেরি গুড! তা হলে তো তোমাকে আমি একটা চাকরি দিতে পারি হে, আই মিন, দেওয়া উচিত, না কী বলল হে শিবেন?
শিবেনও সত্যি অবাক ও মুগ্ধ হয়েছিল। বলল, তাই তো মনে হয়।
বীরেন্দ্র বললেন, ঠিক আছে, আমাদের বিজ্ঞাপনের ছবি-টবি তো এর দ্বারা কিছু আঁকানো যেতে পারে অতএব, একে একটা কাজ দেওয়া যেতে পারে। এ মিথ্যে কথা বলেনি। বেশ ভাল আঁকা হয়েছে। আচ্ছা, এ স্কেচটার জন্যে, মানে এটা আমি কিনতে চাই, বুঝলে? তোমাকে আমি একশোটা টাকা দেব।
বলেই শব্দ করে হঠাৎ একটা ড্রয়ার খুললেন, এবং একটি একশো টাকার নোট বের করে সুজিতের হাতে দিলেন।
সুজিত হতচকিত বিস্ময়ে, খুশিতে টাকাটা হাতে নিয়ে এক মুহূর্ত কী করবে ভেবে পেল না। খালি বলতে পারল, এটা আঁকবার জন্যে আমাকে একশোটা টাকা দিলেন?
বীরেন্দ্র–হ্যাঁ, খুবই সামান্য, তবু
কথা শেষ না করে ছবিটা দেখতে লাগলেন। সুজিত বলল, এ তো অনেক টাকা। একশো।
বলে খুশিতে ডগমগ হয়ে হাসতে লাগল।
বীরেন্দ্র বললেন, অনেক কোথায় হে? একটা তৃতীয় শ্রেণীর হোটেল-খরচাও ওতে হবে না। আমি দেখছি, তোমার জন্যে কী করতে পারি।
সুজিত হঠাৎ ঢোঁক গিলে বলল, আচ্ছা, আমার মানে, সেই কাল বিকেলে খেয়েছি কিনা, তাই খিদে পেয়েছে।
বীরেন্দ্র কয়েক মুহূর্ত মূঢ় বিস্ময়ে তাকিয়ে বলে উঠলেন, ইমপসিবল, ইমপসিবল। সে কথা বলবে তো! এই ছবিটা আমি এখুনি এক বার আমার স্ত্রীকে দেখাতে চাই, তুমিও চলো আমার সঙ্গে বাড়ির ভেতরে। চলো চলো…
সুজিত তাড়াতাড়ি পুঁটলিটা তুলতে যায়। বীরেন্দ্র ধমকে ওঠেন, ওটা দিয়ে কী হবে? কী ঐশ্বর্য আছে ওটাতে শুনি, যে, বগলে নিয়ে যেতে হবে। দেখি, দেখি ওতে কী আছে?
বলেই উনি দ্রুত হাতে পুঁটলিটা খুলে ফেললেন। দু-একটা পায়জামা, পাঞ্জাবি, আন্ডারওয়্যার, গেঞ্জি, একজোড়া স্লিপার, অনেক কাগজপত্র। প্রতাপ সিংহের বহু চিঠিপত্র, সুজিতের এবং ওর বাবার ফটো, একটা পারিবারিক ফটোও রয়েছে যার মধ্যে সুজিতের মা রয়েছেন, আর সুজিতের একটা পরিচয়পত্র, যেটা উন্মাদ-আশ্রমের ডাক্তারের কাছে ছিল।
বীরেন্দ্র বললেন, হু, এ কাগজপত্রগুলো পরে দরকারে লাগতে পারে। ঠিক আছে, এই ড্রয়ারে এখন বান্ডিলটা থাক।
ড্রয়ারে রেখে বললেন, এসো, আমার সঙ্গে এসো।
আবার থমকে দাঁড়ালেন, একটু ভেবে, ফিরে দাঁড়িয়ে শিবেনকে বললেন, আচ্ছা শিবেন, তুমি যে বলছিলে তোমাদের দোতলার কোণের একটা ঘর খালি আছে, সেখানেই একে রাখো না। পেয়িং-গেস্ট হিসেবে তোমাদের বাড়িতে থাকবে, কী বলে?
শিবেন বলল, আপনি যা বলবেন।
বীরেন্দ্র–দ্যাটস অলরাইট, সেটাই ঠিক হবে, এ হোটেলে থাকবার উপযুক্ত নয়। এসো এসো।
বীরেন্দ্র এগিয়ে গেলেন। সুজিত পিছনে। অফিস-ঘরের পরেই, মস্ত বড় একটা হলঘর, আয়নার মতো চকচকে মেঝে। মাঝখানে মস্ত বড় গোল টেবিল। চারপাশে গদি-আঁটা চেয়ার। দেয়ালে বড় বড় ছবি। সুজিতের মনে হল, মেঝেয় ওর পা পিছলে যাবে। তাই টিপে টিপে চলল। ছবির দিকে চোখ দিতে গিয়ে দু-একবার পিছলে যাবার অবস্থা হল।
হলঘরের একেবারে শেষে দোতলায় ওঠার সিঁড়ি। বীরেন্দ্রকে অনুসরণ করে সে উঠল। সিঁড়ির ওপরে উঠে লম্বা মোজেকের বারান্দা, যেন একটি সুন্দর গালিচা পাতা। নানান ধরনের ক্যাকটাস আর ফুলের টব। অর্কিড আর মানিপ্ল্যান্টার নানান ভঙ্গিতে দোলানো, লতানো, পুরনো বেলোয়ারি ঝাড়ের অনুকরণে বৈদ্যুতিক আলোর বিন্যাস। সিঁড়ি দিয়ে উঠে বারান্দার ডানপাশে নীচের মতোই একটি হলঘর। সুজিতের মনে হল, ছবিতে দেখা দরবারকক্ষের মতোই তার অঙ্গসজ্জা। বাঁ দিকে সারি সারি ঘর। বারান্দাটা এল প্যাটার্নে কোণ নিয়ে বেঁকেছে, সেদিকেও ঘর।
বারান্দায় পা দিয়েই বীরেন্দ্র হাঁক দিলেন, কিনু! কিনু!
একজন ভৃত্য ছুটে এসে জানাল, আজ্ঞে, মেমসাহেব তাঁর ঘরে আছেন।
বীরেন্দ্র এগিয়ে গেলেন বারান্দার শেষপ্রান্ত পর্যন্ত, বাঁক নিলেন, এবং তারপরে আবার ডাকলেন, কিনু, এই দেখো, একজনকে নিয়ে এসেছি ।
বলে পরদা সরাতেই ভিতরে দেখা গেল, চল্লিশ থেকে পঞ্চাশের মধ্যেই, একজন মহিলা। দেখেই বোঝা যায়, মহিলা সুন্দরী, একদা বেশ রূপসীই ছিলেন। যদিও গতায়ুযৌবনা, তবু সব মিলিয়ে প্রৌঢ় বয়সের একটি স্নিগ্ধ সৌন্দর্য ও কমনীয়তা রয়েছে। তিনি বিব্রত ও বিস্মিত হয়ে তাকালেন।
বীরেন্দ্র সুজিতকে ডাকলেন, এসো।
আবার কিনু অর্থাৎ কিরণের দিকে ফিরে বললেন, তোমার দাদা প্রতাপ
সেই মুহূর্তে কিরণের চোখ পড়ে সুজিতের ওপর। তিনি প্রায় অস্ফুটে আর্তনাদই করে ওঠেন, আমার দাদা?
বীরেন্দ্র বলে ওঠেন, ওঃ ইমপসিবল! আরে, এ তোমার দাদা হবে কেন? এর নাম সুরজিৎ।
সুজিত তাড়াতাড়ি বলে ওঠে, আজ্ঞে না, আমার নাম সুজিত, সুজিত।
বীরেন্দ্র বললেন, ওই হল, সুজিত, দ্যাটস অলরাইট।
স্ত্রীর দিকে ফিরে বললেন, তোমার দাদা, প্রতাপ সিংহের সেই পার্টনার, কী নামটা যেন! বলো না হে তোমার বাবার নামটা–?
–স্বর্গীয়—
স্বর্গীয় দরকার নেই, নামটা বলো না কেন।
প্রায় ধমকে ওঠেন বীরেন্দ্র। সুজিত ধমক খাওয়া বিষমের মধ্যেই যেন বলে ওঠে, ও হ্যাঁ, মানে মৃত ব্যক্তিদের আবার স্বর্গীয় বলার–
–ইমপসিবল! প্রায় চাপা গলায় গর্জে ওঠেন বীরেন্দ্র।
সুজিত তাড়াতাড়ি উচ্চারণ করল, অতীন্দ্রনাথ মিত্র।
বীরেন্দ্র বলে উঠলেন, হ্যাঁ হ্যাঁ, অতীন মিত্তির, এ সেই অতীন মিত্তিরের ছেলে।
ঘরের অন্যদিকের বারান্দা, যে দিকটায় নিবিড় গাছপালা দেখা যাচ্ছিল, সেইদিকের দরজায় একটি মেয়ের আবির্ভাব হয়েছে। তাকে কেউ লক্ষ করেনি। বয়স সম্ভবত উনিশ-কুড়ি। দীর্ঘাঙ্গী, স্বাস্থ্যবতী। চোখ-নাক আলাদা করে দেখলে কিছুটা কিরণময়ীরই ছাপ রয়েছে যেন। খোলা চুল পিঠে ছড়ানো। কপালের কাছে অবিন্যস্ত হয়ে ভুরুর ওপরে এসে পড়েছে চুলের গোছা। হঠাৎ কথা বলে উঠবে, যেন সেই ভয়েই রক্তিম ঠোঁট টিপে রয়েছে। কিন্তু ওর এক চোখে যেমন বিস্ময়, আর এক চোখে যেন একটি রুদ্ধ হাসি থমকে রয়েছে। মেয়েটি সুজিতের দিকেই তাকিয়ে রয়েছে।
কিরণ ভ্রু কুঁচকে, স্মৃতি মন্থিত করে উচ্চারণ করলেন, অতীন্দ্র মিত্র।
বীরেন্দ্র বললেন, হ্যাঁ হ্যাঁ, সেই অতীন মিত্তিরের ছেলে, যাকে তোমার দাদাই এ যাবৎ মানুষ করছিলেন। এখন এ আসছে পাগলাগারদ থেকে।
কিরণময়ী প্রায় আঁতকে উঠে বললেন, পাগলাগারদ?
বলে সুজিতের দিকে তাকালেন।
সুজিত অসহায় বিব্রতভাবে ঘাড় নেড়ে, তাড়াতাড়ি বলতে চাইল, সে পাগল নয়। তার আগেই বীরেন্দ্র বলে উঠলেন, আহা কিনু, তুমি যা ভাবছ তা নয়, হি ইজ নট ম্যাড।
বীরেন্দ্র না থামতেই সুজিত বলে উঠল, হ্যাঁ, পাগল নই, আমি, মানে, ডক্টর ঘোষ বলতেন, অপরিণত মস্তিষ্ক, অর্থাৎ ভারসাম্যহীন..কী যে ঠিক মানে—
সুজিতও যেন কথার খেই হারিয়ে ফেলল। বীরেন্দ্র বলে উঠলেন, মানে বোকা, বুদ্ধিশুদ্ধিহীন একটি বোকা ছিলে তুমি।
সুজিত যে কত সুন্দর, সেটা হাসলে বোঝা যায়। এই পঁচিশ-ছাব্বিশ বছর বয়সেও ওকে যেন কোমল শিশুর মতো দেখায়। বীরেন্দ্রর কথায় পরম স্বস্তিতে হেসে ও বলল, হ্যাঁ, বোকা!
কিরণময়ীর চোখ দুটি বিস্ময়ে বড় বড় হয়ে উঠেছিল। হাসবেন না কাঁদবেন ঠিক বুঝে উঠতে পারছিলেন না।
ঠিক সেই মুহূর্তেই একটি মিষ্টি মেয়ে-গলায় উদগত হাসির ঝংকারে সবাই ফিরে তাকালেন পিছনের দরজার দিকে। সেখানে এলায়িতকেশিনী, আয়তচোখ মেয়েটি মুখে আঁচল চেপেহেসে উঠেছে। কিরণময়ী সেই হাসি দেখে, ছোঁয়াচে ব্যাধির মতো আক্রান্ত হয়ে, হঠাৎ আঁচল মুখে দিয়ে হাসতে লাগলেন। কিংকর্তব্যবিমূঢ় বীরেন্দ্রনারায়ণ এদের হাসি দেখে জাকুটি-সপ্রশ্ন চোখে সুজিতের দিকে তাকালেন। বলতে চাইছিলেন, এদের এ রকম হাসির মানে কী? কিন্তু বারুদ্ধ বিস্ময়ে দেখলেন, সুজিতও হেঁ হেঁ করে হাসতে আরম্ভ করেছে।
বীরেন্দ্রর হাতে সেই পোর্ট্রেট। তিনি প্রায় অসহায় হয়ে তিনজনের হাসি দেখতে লাগলেন। কয়েক মুহূর্ত পরে প্রায় চিৎকার করেই উঠলেন, এর মানে কী? এই হাসির মানে কী?
হাসি স্তব্ধ হল। যদিও হাসির রুদ্ধ বেগের রক্তিমা মুখে মুখে ছড়ানো। কিরণময়ী বললেন, মানে আবার কী থাকবে, তোমার যেমন বলার ছিরি। তুমি হঠাৎ একেবারে নিয়ে এলে, তরতর করে বলতে আরম্ভ করলে, তাতে কিছু বোঝা যায় নাকি? এখন বুঝতে পারছি, দাদা যার কথা প্রায়ই বলতেন, যাকে প্রতিষ্ঠা না করে গেলে ওর মরেও শান্তি নেই, এ সে-ই! অর্থাৎ অতীনদার ছেলে।
বীরেন্দ্র বলে উঠলেন, একজ্যাক্টলি!
তার চেয়েও বেশি, এ আমাদের হিমানীর ছেলে।
বীরেন্দ্র আবার ধাক্কা খেলেন। বললেন, আমাদের হিমানী? কে হিমানী?
কিরণময়ীর বিস্ময়-অনুসন্ধিৎসু চোখ তখন সুজিতের ওপর। সুজিতও গভীর অভিনিবেশে তার বড় বড় দুটি চোখ মেলে কিরণময়ীর কথা শুনছিল। কিরণময়ীর অনুসন্ধিৎসু চোখ দুটিতে ক্রমেই একটি করুণ ছায়া নেমে আসছিল। বললেন, তুমি নাম শুনেছ, ভুলে গেছ, অতীনদার স্ত্রীর নাম ছিল হিমানী, আমাদের থেকে দু-এক বছরের বড় ছিলেন। অতীনদা আর হিমানী দুজনেই আবার আমার দাদার অত্যন্ত ঘনিষ্ঠ বন্ধু ছিল। সে বন্ধুত্ব….
কিরণময়ী যেন মুহূর্তের জন্য অন্যমনস্ক হয়ে গেলেন। তাঁর গলার স্বর এক অতীতের বিস্মৃতির অন্ধকারে হারিয়ে গেল। সকলেই কিরণময়ীর দিকে তাকিয়ে রইল।
পরমুহূর্তেই কিরণ যেন সংবিৎ ফিরে পেলেন। সুজিতের দিকে তাকিয়ে বললেন, তোমাকেও আমি দেখেছি ছেলেবেলায়, তোমার পাঁচ-ছ বছর বয়সে, বর্ধমানে আমার বাপের বাড়ির গ্রামে। এসো এসো, বসো।
সুজিত বসতে ভুলে গেল। কিরণময়ীকে সে দেখতে লাগল, যেন অতীত জন্মের এক ইতিবৃত্তের লিখন পাঠ করছে মুগ্ধ বিস্ময়ে। বলল, আপনি আমাকে ছেলেবেলায় দেখেছেন? আমার মাকে আপনি চিনতেন?
কিরণময়ী বললেন, চিনতাম বইকী! আমি, তোমার মা, বাবা, আমার দাদা, আমরা যে সব এক গ্রামেরই ছেলেমেয়ে। প্রায় একসঙ্গেই সবাই বড় হয়েছি। তোমার বাবা, আমার দাদা হরিহরাত্মা ছিলেন। দুজনে একসঙ্গে বিরাট ব্যবসা ফেঁদেছিলেন। তোমার বাবা হিমানীকে বিয়ে করলেন, আমার দাদা বললেন, এক বউ থাকলেই হবে, দুই বউ হলেই বিবাদ বিসংবাদ, সংসারের শান্তি নষ্ট। এই আমাদের সুখী পরিবার। দাদার সঙ্গেও তো হিমানীর ছেলেবেলা থেকেই বন্ধুত্ব ছিল, যেমন অতীনদার সঙ্গে ছিল। কিন্তু কোথায় গেল সেই সুখী পরিবার।…
সহসা বুকের গভীর থেকে একটি দীর্ঘশ্বাস উঠে কিরণময়ীর গলার স্বর ডুবিয়ে দিল। তিনি যেন দূর শূন্যের এক অস্পষ্ট ছবির দিকে তাকিয়ে রয়েছেন।
সুজিতের মুখে একটি বিস্ময়-স্বপ্নের ঘোর। তার চোখের দৃষ্টিও যেন দুর্নিরীক্ষ ছবিটি দেখবার জন্যে ব্যাকুল হয়ে উঠল। বহু দূর থেকে যেন সে প্রায় চুপি চুপি স্বরে জিজ্ঞেস করল, কী হল সেই সংসারের?
কিরণময়ীর চোখ দুটি ভিজে উঠেছে প্রায়। বললেন, ভেঙে গেছে বাবা!
-কেন?
সুজিতের ব্যাকুল জিজ্ঞাসার মুখে কিরণময়ী আবার সচকিত হয়ে উঠলেন, বললেন, সে অনেক কথা। তুমি বসো।
সুজিতের দুই চোখে করুণ অনুসন্ধিৎসা। সে বলল, শুধু ছবিই দেখেছি, বাবা-মাকে কখনও চোখে দেখেছি বলে মনে পড়ে না।
সমস্ত আবহাওয়াটাই বিষণ্ণ আর করুণ হয়ে উঠল।
সুজিত আবার বলল, প্রতাপবাবুকেও না। তিনি যে আমার কে ছিলেন, তাও আজই ঠিক জানলাম। শুধু জানতাম, আমার খরচ উনিই চালান।
কিরণময়ী বললেন, বাবা-মাকে কী করে দেখবে? তোমার জন্মের কয়েক বছরের মধ্যেই। দুজনেই মারা গিয়েছিলেন। তারপরে গ্রামে আত্মীয়-স্বজনের কাছে অত্যন্ত অবহেলায় তুমি মানুষ হয়েছ যে কারণে
–আমার মাথাটাই খারাপ হয়ে গেছল। ডক্টর ঘোষ বলতেন, আমার বুদ্ধিশুদ্ধি সব লোপ পেয়ে গেছল।
–হ্যাঁ, বারো-তেরো বছর বয়সে দাদাই তোমাকে নিয়ে বাইরে চলে গেছলেন।
কী আশ্চর্য! মানুষের জীবনটা অদ্ভুত, না?
সে এমনভাবে হেসে বলল, বিষণ্ণতার মধ্যেও কিরণময়ীর মুখে হাসি দেখা দিল। আর দরজায় দাঁড়ানো সেই মেয়েটির আয়ত নিবিড় চোখেও আবার রুদ্ধ হাসি ফুটে উঠল। সুজিতের সরল নিষ্পাপ চেহারা। কপালে পড়া চুল, বিচিত্র বেশভূষা, কথা বলার বিচিত্র বোকাটে ভঙ্গিই ওই দুটি চোখের রুদ্ধ হাসির কারণ।
হঠাৎ সুজিত কিরণময়ীর দিকে দুপা এগিয়ে গেল। কিরণময়ী বিস্মিত হবার অবকাশ পেলেন না। সুজিত বলে উঠল, আমি আপনাকে একটা প্রণাম করি, অ্যাঁ?
বলে নিচু হয়ে প্রণাম করল। এমন অনুমতি চেয়ে যে কেউ প্রণাম করে, আর এমন অদ্ভুত ভঙ্গিতে, এটা কারুর জানা ছিল না। তাই আবার একটা হাসির তরঙ্গ ঢেউ দিয়ে উঠল, যদিও সরবে ফেটে আছড়ে পড়ল না। তবু দরজার কাছ থেকে একটু অস্পষ্ট ঝংকার ভেসে এল।
এইবার সুজিতের চোখ পড়ল দরজায়। আর হাসির দ্যুতি ছড়ানো সেই চোখে চোখ পড়তেই সুজিত যেন অসহায় লজ্জিত হয়ে পড়ল, এবং সেইভাবেই হাসল।
কিরণময়ী বলে উঠলেন, এ আমার মেয়ে, দোলা। তুমি বসো।
দোলা হাত তুলে নমস্কার করল। সেই নমস্কার দেখে যেন সুজিতের নমস্কারের কথা মনে পড়ল। তাড়াতাড়ি দোলার মতো করেই হাত তুলে নমস্কার করে বলল, ও, আচ্ছা!
দুবার তার চোখের পাতা পড়ল, এবং ঢোঁক গিলতে গিয়ে শার্টের কলার কেঁপে গেল। দোলার আবার হাসি সামলানো দায় হল।
বীরেন্দ্রনারায়ণ প্রায় হুংকার দিলেন, হুম! এখন কথা হচ্ছে প্রতাপের ফটোর পেছনে আমার ঠিকানা দেখে এ এখানে চলে এসেছে। একে নিয়ে কী করা যায় বুঝতে পারছিলাম না, বুঝলে কিনু। যাকে বলে কপর্দকহীন।
সুজিত তাড়াতাড়ি বলল, না, সাত-আট টাকা আছে বললাম যে?
বীরেন্দ্র ধমকে উঠলেন, তুমি থামো তো হে!
সুজিত–ও, আচ্ছা!
বীরেন্দ্র আবার বললেন, খোঁজ নিয়ে দেখেছি লেখাপড়াও কিছুই শেখেনি।
সুজিত ঘাড় নেড়ে অসহায় হেসে সম্মতি জানাল। যদিও তার সম্মতি কেউ জানতে চায়নি।
বীরেন্দ্র প্রায় উত্তেজিত সুরে বলে উঠলেন, বাট হি ইজ এ গুড আর্টিস্ট, জান কিনু? এই দেখো পনেরো মিনিটের মধ্যে আমার পোর্ট্রেট করে দিয়েছে।
কিরণময়ী স্কেচটা হাতে নিয়ে মুগ্ধস্বরে উচ্চারণ করলেন, বাঃ!
দোলাও কাছে এসে উঁকি দিয়ে দেখল এবং বিস্মিত প্রশংসায় সুজিতের দিকে তাকাল। বীরেন্দ্র বললেন, এখন কথা হচ্ছে, আমাদের পাবলিসিটি বিভাগে একে আমি আর্টিস্ট হিসেবে নিয়োগ করা ঠিক করেছি।
–আর স্কেচটার জন্যে উনি আমাকে একশোটা টাকাও দিয়েছেন।
সুজিত বলে উঠল। বীরেন্দ্র বিরক্ত হয়ে তাকিয়ে বললেন, ইমপসিবিল।
সেটা এখন না বললেও চলবে।
সুজিত ভেবেছিল, বীরেন্দ্র হয়তো সেটা বলতে ভুলে যাচ্ছেন। দোলার হাসির নিক্কণ আবার বেজে উঠল। দোলার দিকে তাকিয়ে একটু অসহায় হয়ে পড়ল সুজিত।
বীরেন্দ্র বললেন, আর এ ঠিক হোটেলে থাকবার যোগ্য নয়, তাই শিবেনদের বাড়িতেই এর থাকার ব্যবস্থা করেছি।
কিরণময়ী বললেন, ভালই তো।
বীরেন্দ্র যেন হঠাৎ কথার খেই হারিয়ে ফেললেন, আঙুল আর ঠোঁট নেড়ে বললেন, আরআর কী যেন?
সুজিত একটু লজ্জিত হেসে বলল, আর, মানে, আর আমার খিদে পেয়েছে। সেই কাল বিকেল থেকে খাইনি, তাই আপনি বলেছিলেন যে–
বীরেন্দ্রও লজ্জিত হয়েই যেন চিৎকার করে উঠলেন, ইমপসিবল। আরে সেটা মনে করাবে তো!
কিরণময়ী প্রায় তড়িতাহতের মতো চোখ বড় বড় করে উঠে দাঁড়ালেন, বললেন, ও মা!
কিন্তু দোলা ততক্ষণে হাসিতে প্রায় কুঁজো হয়ে পড়েছে। ও তাড়াতাড়ি কোনওরকমে বলল, তুমি কথা বলো মা, আমি দেখছি।
বলে এতক্ষণের সমস্ত রুদ্ধ হাসিকে ফেনিলোচ্ছাসের ঝরনায় মুক্তি দিয়ে সে ছুটে বেরিয়ে গেল। কিরণময়ীর অবস্থা ততোধিক না হলেও, হাসিতে তিনিও আরক্ত। যদিও একটি করুণ ছায়াও নিবিড় হয়ে আছে তাতে।
সুজিত দোলার চলে যাওয়া পথের দিকে তাকিয়ে দূরে চলে যাওয়া হাসির ঝংকার শুনল অবাক হয়ে। তারপরে ফিরে তাকাল প্রায় অপরাধীর মতো। বীরেন্দ্রনারায়ণও এবার তাঁর নাকের ডগাটা ঘষে কোনওরকমে গাম্ভীর্য রক্ষা করলেন।
কিরণময়ী আবার বললেন, বসো।
সুজিত করুণ হাসিমাখা মুখ নিয়ে ধীরে ধীরে বসল।
বীরেন্দ্র বলে উঠলেন, নাউ ইট ইজ হাই টাইম টু গো আউট। কিনু, আমি চললাম। পার তো এ বেলাটা একে এখানেই খাইয়ে দিয়ো। অফিসের লাঞ্চ পিরিয়ডে শিবেন এসে একে নিয়ে যাবে।
কিরণময়ী বললেন, একে আমি খাইয়ে দেব, সে জন্যে তুমি ভেবো না। বলতে বলতে কিরণময়ী স্বামীর কাছে এগিয়ে এলেন তাঁকে বিদায় দেবার জন্যে।
কিন্তু বীরেন্দ্রনারায়ণ ব্যস্ত উৎসুক চোখে এদিক ওদিক তাকাচ্ছেন দেখে, জিজ্ঞেস করলেন, আবার কী হল?
বীরেন্দ্রনারায়ণ বলে উঠলেন, পোর্ট্রেট, দ্যাট পোর্ট্রেট, সেটা কোথায় গেল?
কিরণ নিজের হাতেই সেটা রেখেছিলেন। বললেন, এই তো আমার হাতে।
বীরেন্দ্রনারায়ণ সেটা নিজের হাতে নিয়ে বললেন, এটা আমি অফিসে নিয়ে যাচ্ছি কিনু, আমার বন্ধুদের এটা আমি দেখাতে চাই। আমাদের পাবলিসিটির চিফ আর্টিস্টকেও দেখাব। দিজ ইজ হিজ ট্রায়াল, বুঝলে না? ওর কাজ দেখিয়েই ওর জন্যে আমি ওকালতি করব।
বলতে বলতে উনি বারান্দায় এসে পড়েছিলেন। কিরণও কাছে কাছে হাঁটছিলেন। হঠাৎ বীরেন্দ্রনারায়ণ দাঁড়িয়ে, পিছন ফিরে সন্দেহজনক চোখে এক বার তাকালেন। গলার স্বর নামিয়ে বললেন, তোমার কী মনে হয় কিনু, ছেলেটা বদ্ধ পাগল-টাগল নয় তো? তোমাদের ভয়-টয় করছে না তো?
কিরণ বললেন, না না, কী যে বলো! কী রকম দুঃখী আর শান্ত মুখখানি ওর, দেখলে না?
বীরেন্দ্রনারায়ণ সঙ্গে সঙ্গে বলে উঠলেন, দেখিনি আবার। দেখলাম বলেই তো তোমার কাছে নিয়ে এলাম। দ্যাটস অল রাইট, আমি চলি।
দুপাশের দেওয়ালে ঠক ঠক শব্দ তুলে তিনি বেরিয়ে গেলেন। কিরণ হাসি মুখে স্বামীর চলার পথের দিকে কয়েক মুহূর্ত তাকিয়ে রইলেন। যেন তিনি একটি প্রাণখোলা চঞ্চল ছেলেমানুষকে দেখছেন, এমন একটি নিবিড় স্নেহ ও প্রেমের ছায়া নেমে এল তাঁর চোখে। অথচ বাইরে থেকে বীরেন্দ্রনারায়ণের রাশভারী গম্ভীর চেহারা দেখে সকলেই তাঁকে ভয়ের চোখে দ্যাখে। মুখের সামনে কথা বলতেই অনেকে ভরসা পায় না। কিরণ ভাবেন, বাইরের লোকে ওকে কতটুকুই বা জানে, কতটুকু বা বোঝে। বাইরে একটা ভঙ্গির মুখোশ নিয়ে ওঁকে চলতে হয় বটে, কিন্তু যে মানুষ নিজের পায়ে দাঁড়িয়েছে, অতি দুর্দশা থেকে যিনি সম্মানে বিত্তে বৈভবে অনেক উঁচুতে উঠেছেন, তাঁর অনেক শত্রু থাকে বটে, কিন্তু তিনি নিজেকে কখনও ভোলেন না। অনেকে ভোলেও বটে, তাদের দেখলেই চেনা যায়, কিন্তু কিরণ বিশ্বাস করেন, তাঁর স্বামীর মধ্যে সেই সৎ কাজপাগলা পরোপকারী মানুষটি সম্পূর্ণ বর্তমান।
তিনি তাড়াতাড়ি আবার ঘরের দিকে ফিরে গেলেন।

কয়েকটা মুহূর্ত সুজিত একলা বসে ছিল। সে যেন অনেকটা চকিত ঘুমভাঙা বিস্ময়ে নিজের জীবনের কথা ভাবছিল। তার সেই ঘুমন্ত জীবনের অস্পষ্টতা সে দেখতে চেষ্টা করছিল, ভবিষ্যৎ তাকে কোথায় নিয়ে যেতে চায়, তা জানবার জন্যেও একটা দুর্নিরীক্ষ কৌতূহল তার চোখে। একরাশ প্রশ্ন তার মনের চারপাশে পাক খাচ্ছিল, এবং সমগ্র জীবনটা যেন তার কাছে, পরের হাতের পুতুলের মতো, অনির্দিষ্ট, অনিশ্চিত এক কৌতুককর অস্পষ্ট রহস্যে জড়ানো মনে হচ্ছিল।
এখন তার জানতে ইচ্ছে করছে মা-বাবার কথা, ছেলেবেলার কথা। বিশ্ব-সংসারের কোটি কোটি মানুষের মধ্যে, তার জীবনের অতীতেও বাবা-মা, স্নেহ-ভালবাসা, সবকিছুতেই পরিপূর্ণ ছিল। অথচ আজ সে অপরিণত প্রায়-বিকারগ্রস্ত মস্তিষ্কের চিকিৎসালয় থেকে, রিক্তসর্বস্ব একজন একলা মানুষ সংসারে বিচরণ করতে আসছে। সমস্ত অতীতটাই তাই আজ ভীষণ জানতে ইচ্ছে করছে। এই জানার মধ্যে কেমন একটা কান্না-মাখানো সুখ ও শান্তি যেন রয়েছে।
কিরণময়ী ঘরে আসা মাত্র সুজিত বলে উঠল, আচ্ছা বলতে পারেন, আমার মায়ের কী হয়েছিল? কেন মারা গেছলেন?
কিরণময়ী করুণ বিস্ময়ে একটু হাসলেন। বললেন, এ সব ভেবে আর তোমার কী হবে? চোখে তো দেখিনি, শুনেছি, অসুস্থ অবস্থায় একটা ভুল ওষুধ খেয়ে মারা গেছলেন।
কিরণময়ী মুখ ফিরিয়ে অন্য দিকে তাকালেন। উনি কি কিছু গোপন করছেন? সুজিতের মনে মুহূর্তের জন্যে এক বার সন্দেহের ঝিলিক হেনে গেল। বলল, সত্যি ভুল ওষুধ খেয়ে?
মিথ্যে বলব কেন বাবা? সেটাই তো সব থেকে দুঃখের। যে-হিমানীদির সুখের অবধি ছিল না, ভুল ওষুধ খেয়ে সে মারা গেল।
–আর বাবা?
বলা যায়, তোমার মায়ের শোকেই। তোমার বাবার কেমন যেন ধারণা ছিল, তোমার মাকে কেউ বিষ দিয়ে মেরে ফেলেছে। আবার এমনও ভাবতেন, হিমানীদি আত্মহত্যা করেছেন।
সুজিতের মনের মধ্যে নতুন প্রশ্ন জেগে উঠল। বলল, বাবা কাকে সন্দেহ করতেন যে, বিষ দিয়ে মেরে ফেলেছে?
কিরণময়ী একটু চুপ করে রইলেন। তারপরে নিশ্বাস ফেলে বললেন, তাঁর সবথেকে অন্তরঙ্গ বন্ধু, আমার দাদা প্রতাপকে। যিনি তোমাকে এত কাল ধরে পালন করে এসেছেন।
–কেন, তাঁকে বাবা কেন সন্দেহ করতেন? কী বলে সন্দেহ করতেন?
কিরণময়ী ঠোঁটে ঠোঁট টিপে তাকালেন সুজিতের দিকে। কিন্তু সুজিতের চোখে-মুখে, সর্বত্রই এমন একটি শিশুর সারল্য ও কৌতূহল ছিল, তিনি মন্দ কিছু ভেবে চুপ করে থাকতে পারলেন না। বললেন, কী হবে তোমার এ সব জেনে?
সুজিত করুণ-ব্যাকুলতায় বলল, বলুন না, বড় জানতে ইচ্ছে করছে।
–কিন্তু অতীনদার সন্দেহের মধ্যে কোনও সত্যই ছিল না। পোস্টমর্টেমে খুব ভালভাবেই পরীক্ষা হয়েছিল।
সুজিত বলল, তবু বলুন, আমি যাতে তাঁদের সবাইকে বুঝতে পারি। বাবাকে, মাকে, প্রতাপকাকাকে, সবাইকে যেন বুঝতে পারি। জানেন আমি বোকা হলেওআমি অনেক জিনিস বুঝতে পারি।
অনেক ব্যথার মধ্যেও কিরণময়ীর হাসি পেয়ে গেল। বললেন, তুমি বোকা হবে কেন? আমি তো দেখছি তুমি বেশ সরল সহজ।
–আপনার মনে হচ্ছে? সত্যি?
অপলক অবাক চোখে সে কিরণময়ীর দিকে তাকিয়ে রইল। এমন কথা সে কোনওদিন শোনেনি। বলল, কিন্তু কেউ তো তা বলে না।
এ কথার কোনও জবাব খুঁজে পেলেন না কিরণ। একটু হাসলেন। সুজিত বলল, হ্যাঁ, সেই কথা বলুন না।
কিরণ বললেন, তোমার মাকে আমার দাদাও খুব ভালবাসতেন, এমনকী বিয়ে করবারও ইচ্ছে ছিল। তোমার বাবাও সে কথা জানতেন। ঠিকমতো বলতে গেলে এইভাবে বলতে হয়, তোমার মাকে ওঁরা দুই বন্ধুই ভালবেসেছিলেন। দুই বন্ধুই তোমার মামার বাড়িতে একসঙ্গে যাতায়াত করতেন। তারপর যেন দুজনের ইচ্ছানুসারেই, অতীনদার সঙ্গে হিমানীদির বিয়ে হয়েছিল। আমার দাদা আর বিয়ে করেননি, কিন্তু ওঁরা বাইরের জীবনে একই ব্যবসায়ে পার্টনার এবং একই সংসারের মধ্যে আশ্রয় নিয়েছিলেন। তোমার বাবা বেঁচে থাকলে ভবিষ্যতে কী হত তা জানিনে, কিন্তু আমরা ওঁদের খুবই সুখী দেখেছি।
কিরণময়ী হাসলেন। কিন্তু সুজিত যেন গভীর চিন্তায় ডুবে গেল। সে ভাবছিল, বাবা নিশ্চয়ই ভুল ভেবেছিলেন। যাকে ভালবাসা যায়, তাকে কি কেউ বিষ মুখে তুলে দিতে পারে? মা কি আত্মহত্যা করেছিলেন? হয়তো আমার বাবার কাছে আত্মসমর্পণ করার পর, প্রতাপকাকার জন্যে তাঁর মন ব্যথায় ভেঙে পড়েছিল। এই মানসিক যাতনার অবসানের জন্যেই হয়তো, তাঁর প্রিয় বন্ধুদের মাঝখান থেকে নিঃশব্দে পালিয়ে গিয়েছিলেন।
নিজের ওই ধরনের চিন্তায় নিজেই অবাক হল সুজিত। ভাবল, এমন কথা আমার মনে হচ্ছে। কেন? মানুষের যে সমাজ ও সংসারকে আমি সুস্থ স্থিরমস্তিষ্কে কখনও ভাল করে প্রত্যক্ষ করিনি, তাদেরই বিষয়ে এমন অদ্ভুত চিন্তা আমার মাথায় আসে কেন?
নিঃশব্দ চিন্তার ভিতর থেকেই সে হঠাৎ একটু বিষণ্ণ হেসে বলে উঠল, মানুষের জীবনটা খুব আশ্চর্য, না?
বলে সে মুখ তুলতেই দেখল, কিরণময়ীর জায়গায় দোলা দাঁড়িয়ে রয়েছে। সেই কপালে, গালের পাশে নেমে আসা চুল, আয়ত চোখে রুদ্ধ হাসির ছটা চিকচিক করছে। সুজিত বিব্রত বিস্ময়ে ঘরের চারপাশে এক বার দেখে, তাড়াতাড়ি উঠে দাঁড়াল। বার দুয়েক ঢোঁক গিলে বলল, মানে–উনি, মানে আপনার
দোলা হাসি চেপে বলল, মা খাবার টেবিলে, আপনার জন্যে খাবার নিয়ে বসে আছেন।
–ও!
তবু বিস্ময় ঘুচতে চায় না সুজিতের। বলে, আচ্ছা, আমি তা হলে এতক্ষণ কার সঙ্গে কথা বলছিলাম?
দোলা তাড়াতাড়ি ওর চুলের গুচ্ছই ঠোঁটের ওপর টেনে নিয়ে এল। বলল, মা-র সঙ্গে।
–ও!
এর পরেও কয়েক মুহূর্ত অসহায় বিস্ময়ে চুপ থেকে, সহসা তার সারা মুখ হাসিতে ভরে উঠল। বলল, উনি কখন এক সময় উঠে চলে গেছেন, না?
হাসিতে দোলার গলার স্বর প্রায় চাপা পড়ে আসছে। কোনও রকমে বলল, আপনি কী যেন ভাবছিলেন, তাই মা খাবার ব্যবস্থা করতে চলে গেছেন।
–ও!
–আর আমাকে ডাকতে পাঠিয়েছেন, আপনাকে খেতে দেওয়া হয়েছে।
ও তাই নাকি? আর আমি ভাবছি, একজনের জায়গায় আর একজনকে কেন দেখছি।
বলে সে একটু হাসতে গেল। তার আগেই দোলার অবরুদ্ধ হাসি, চাপবার শত চেষ্টা সত্ত্বেও, খিলখিল শব্দে ঝংকৃত হয়ে উঠল। সুজিতের আর হাসা হল না, হাসির আভাসটুকুই রইল। বিব্রত হয়ে চোখ পিটপিট করে, অসহায়ের মতো ঢোঁক গিলতে লাগল।
দোলা কোনও রকমে নিশ্বাস বন্ধ করে, প্রায় দাঁতে দাঁত চেপে হাসি রোধ করল এক মুহূর্ত। সুজিতের দিকে তাকালে হাসির তরঙ্গে ভিজে-ওঠা চোখে। কিছু বলার উদ্যোগ করল তাড়াতাড়ি।
সুজিত যেন একটু স্বস্তি পেয়েই এবার নিজেই একটু হাসল, হেঁ হেঁ হেঁ, আপনার
সুজিতের সরল মুখ দেখে ও সেই হাসি শুনে, এবার দোলা প্রায় একটা আর্তনাদ করেই, হাসিতে চৌচির হয়ে পড়ল। কিন্তু সুজিত এবার থামল না। সে বলল, আপনার হাসিটা খুব সুন্দর।
দোলা তা শুনতে পেল না। সে তাড়াতাড়ি হাত তুলে সুজিতকে ডাকল।
সুজিত বলল, আমাকে ডাকছেন?
দোলা ঘাড় নেড়ে সম্মতি জানাল।
সুজিত বলল, আমি যাব আপনার সঙ্গে?
দোলা হাসতে হাসতেই, ঘাড় নেড়ে, দ্রুত পিছন ফিরল। দোলার হাসি-তরঙ্গে-উপচানো উচ্ছিত শরীরের দিকে তাকিয়ে আর এক বার অসহায় বিস্ময়ে নিজের দিকে দেখল সুজিত। তারপর তাকে অনুসরণ করল।

সুজিতকে ডাইনিং রুমে পৌঁছে দিয়েই দোলা পালাল। তার হাসির রেশ তখনও বাজছিল। কিরণ বসে ছিলেন একটা চেয়ারে, সুজিতকে বললেন, বসো।
সুজিত তখন বিরাট ডাইনিংরুম দেখছিল। মস্ত লম্বা টেবিল, সাদা ধবধবে কাপড় পাতা রয়েছে তাতে। মাঝখানে পিতলের মোরাদাবাদি ফুলদানিতে রং-বেরং-এর ফুল। পাত্রে ফুল সাজানো। যদিও গুটি চারেক মাত্র চেয়ার টেবিলের এক অংশে রয়েছে। ঘরের একপাশে বৃহদাকারের রেফ্রিজারেটার। দেওয়ালে নানান রকমের ছবি। সবই বিদেশি শিল্পীদের পেন্টিংয়ের প্রিন্ট।
সুজিত মুগ্ধস্বরে বলল, এটা আপনাদের খাবার ঘর বুঝি?
কিরণ বললেন, হ্যাঁ।
–বাঃ, সুন্দর। কিন্তু আমি যে শুনলাম, আপনারা মাত্র তিন জন লোক এ বাড়িতে থাকেন।
–হ্যাঁ, তাতে কী?
–এত বড় ঘরে খেতে ফাঁকা লাগে না?
কিরণ হেসে ফেললেন। বললেন, ও, এই কথা। লোকজন অতিথিরা এলে তখন সবই ভরে যায়।
–তা বটে।
সে আবার ঘর দেখতে লাগল। কিরণ বললেন, বসো, তোমার তো খুব খিদে পেয়েছে বলছিলে।
হঠাৎ যেন মনে পড়ে গিয়েছে এমনিভাবে সুজিত বলল, হ্যাঁ হ্যাঁ, খুব খিদে পেয়েছে। সে তাড়াতাড়ি এসে বলল। আর নানারকমের খাবার হাঁ করে দেখল। গন্ধে তার নাসারন্ধ্র স্ফীত হল। আঙুল দিয়ে একটা প্লেটের খাবার দেখিয়ে বলল, এটা কী, এগুলো?
কিরণ হেসে বললেন, এগুলো চিকেন স্যান্ডউইচ। তুমি মুরগি খাও তো? সুজিত ঘাড় কাত করে বলল, হ্যাঁ খাই। এতগুলো স্যান্ডউইচ, আবার এ সবও দিয়েছেন? এই বাঁধাকপি সেদ্ধ, ডিম, এতগুলো ফল!
-তোমার যা ইচ্ছে করে খাও।
–আচ্ছা। বলে একটু সলজ্জ হেসে আবার বলল, একেবারে দুপুরের খাবার দিয়ে দিয়েছেন, না?
কিরণ তাড়াতাড়ি বললেন, না, না, দুপুরে তুমি আবার খাবে। কাল বিকেল থেকে কিছুই খাওনি বলছিলে, এ সব তাই তাড়াতাড়ি করে–
–ও!
সুজিত ততক্ষণে খেতে শুরু করেছে। তার খাবার ভঙ্গির মধ্যে কোনও তাড়াহুড়ো ছিল না। কিন্তু তার সারা মুখে ক্ষুধার তৃপ্তি ফুটে উঠেছে। খেতে খেতেই, মাঝে মাঝে মুখ তুলে, কিরণময়ীর দিকে তাকিয়ে হাসতে লাগল। হয়তো কিছু বলতে চাইছে, মুখভরতি খাবারের জন্য পারছে না। কিরণময়ীও যেন এই খাওয়ার দৃশ্যটা উপভোগ করছিলেন। একটি করুণা মেশানো স্নেহ তাঁর চোখে। তিনি মাঝে মাঝে বলে উঠলেন, খাও, খেয়ে নাও, তারপরে কথা বলো।
সুজিত তার জবাবে এক বার বলে উঠল, হ্যাঁ, তা নইলে অসুবিধে হয়।
কিরণময়ী ঘাড় নাড়লেন। দোলা সামনে এল আবার। তার মুখ আরক্ত। বলল, আপনি চা খাবেন, না কফি?
সুজিতের খাবার চিবোনো বন্ধ হয়ে গিয়েছিল। সে এক বার কিরণময়ীর দিকে তাকাল। আবার দোলার দিকে তাকিয়ে বলল, আমাকে বলছেন?
হ্যাঁ।
কোনও রকমে ঢোঁক গিলে খাবার গলাধঃকরণ করে বলল, চা।
মা ও কন্যার মধ্যে এক বার চোখাচোখি হল। দুজনের মুখেই হাসির ছটা। দোলা চলে গেল তাড়াতাড়ি, জালের দরজার পাল্লা ঠেলে। সুজিতের খাওয়াও ইতিমধ্যে শেষ হয়ে এল। দোলা নিজের হাতে চায়ের ট্রে নিয়ে ঢুকল। সুজিতের কাছেই একটা চেয়ারে বসে চা তৈরি করতে লাগল।
সুজিত দুজনকেই দেখল, এবং আস্তে আস্তে তার মুখে একটি হাসি ফুটে উঠল। সে কিরণের দিকে ফিরে হঠাৎ বলল, আচ্ছা, আপনাকে আমি কী বলে ডাকব? মিসেস রায়চৌধুরী বলে ডাকতে আমার লজ্জা করছে।
কিরণ বললেন, যা তোমার ইচ্ছা। হিমানীদি আমাদেরও দিদির মতোই ছিলেন, সে হিসেবে তুমি আমাকে মাসিমা বলতে পার। অতীনদার বোন হিসেবে পিসিমাও বলতে পার।
সুজিত বার কয়েক উচ্চারণ করল, মাসিমা পিসিমা–মাসিমা পিসিনা, থাক, মাসিমাই বলব, অ্যাঁ?
দোলার আর চায়ের কাপ এগিয়ে দেওয়া সম্ভব হল না। তার আগেই হেসে উঠে পালিয়ে গেল সে।
কিরণ বললেন, বেশ তো।
ঠিক সেই মূহুর্তেই একজন চাকরের আবির্ভাব হল। কিরণময়ীকে জানাল, আপনার টেলিফোন এসেছে, মিসেস গুহঠাকুরতা ডাকছেন।
–ও, আচ্ছা যাচ্ছি। তুমি দিদিমণিকে এখানে ডেকে দাও।
চাকর চলে গেল। কিরণও উঠলেন। বললেন, তুমি চা খাও, আমি ফোনটা ধরে আসছি।
কিরণ চলে গেলেন। সুজিত সেই যাওয়ার পথের দিকে কয়েক মুহূর্ত তাকিয়ে রইল। মনে মনে বলল, উনি কি হাসছিলেন? অসম্ভব নয়, আমাকে দেখে তো মানুষের হাসিই পায়। কিন্তু এঁকে দেখে আমার মনটা কেমন যেন টনটনিয়ে উঠছে। সত্যি, কী আশ্চর্য, এমন একজন মহিলা আমারও মা ছিলেন! মা তো নিশ্চয় ছিলেন, নইলে মানুষ এই পৃথিবীতে জন্মগ্রহণ করে কেমন করে!
অবশ্য এ কথা ঠিক, কয়েক বছর আগেও মানুষের জন্ম-রহস্য সুজিতের অজানা ছিল। মানসিক হাসপাতালের ডক্টর ঘোষ তার সামনে জীবনের অনেক রহস্য আস্তে আস্তে উন্মোচিত করেছেন। অনেক বই পড়িয়েছেন, বাংলা বই, ইংরেজি বই পড়ে তর্জমা করে শুনিয়েছেন। বই ছাড়াও অনেক সময় অনেক কথা আপন মনে বলে গিয়েছেন, সুজিত শুনেছে। তার মানসিক গঠনের অনেকখানিই সে জন্যে ডক্টর ঘোষের প্রভাবে প্রভাবান্বিত। বিশ্বসংসার যে নিষ্করুণ, জটিল, অসহায়, এইসব ধারণাও তাঁর কাছ থেকেই এসেছে। এবং ডক্টর ঘোষ বলতেন, মানুষ যে প্রতিমুহূর্তে কষ্ট পায়, তার কারণ, ভালবাসা এবং ঈশ্বর, এই দুই বিষয়েই মানুষ অনবহিত। এই দুই বিষয়েই বিচিত্র সব ধারণা পোষণ করে মানুষ, যা মিথ্যা, আর তাই, তাদের অবিশ্বাসটাই মূলে থেকে যায়।
এমনি অনেক কথা বলতেন তিনি, যদিও সব কথাই সুজিত বুঝত না। অথচ মনে হত, তার অনুভবের মধ্যে সব কথাই এক অস্পষ্ট অর্থময়তায় ভরে উঠছে।
অনেক ঘটনার ভিতর দিয়ে জীবনকে সে নানানভাবে দেখেছে। হাসপাতাল থেকে যখন সে বাইরে বেরুবার অনুমতি পেয়েছিল, তখন দূরের জঙ্গলের ধার থেকে একটি অসহায় বৃদ্ধাকে কাঁধে করে গ্রামে পৌঁছে দিয়েছিল। কিন্তু বৃদ্ধা যখন জানতে পেরেছিল, সে মানসিক হাসপাতালের লোক, তখন সে সুজিতের কাঁধ থেকে লাফিয়ে পড়ে ঢিল ছুঁড়ে মেরেছিল। কিন্তু বুড়িটার অসহায় ভয় দেখে তার রাগ হয়নি। কারণ বুড়িটা ভেবেছিল সে পাগল।
আগে জানলে সে যে মানসিক হাসপাতালের লোক, এ কথাটা বলত না। ওখানকার স্থানীয় লোকদের ধারণা, হাসপাতালের সবাই পাগল, ওটা একটা পাগলাগারদ। আর পাগলকে মানুষ মাত্রেই ভয় পায়। সুজিত যে পাগল নয়, এ কথাটা তাদের কিছুতেই বোঝানো যায় না।
ফিরে গিয়ে সমস্ত কথা সে ডক্টর ঘোষকে বলেছিল। শুনে ডক্টর ঘোষ তাকে গায়ে মাথায় হাত দিয়ে খুব স্নেহ করেছিলেন। বলেছিলেন, তুমি তোমার কর্তব্য করেছ, তুমি ঠিকই করেছ। কিন্তু মানুষেরা ওই রকমই। তাদের বিচার-শক্তি নেই। তারা সত্যি মিথ্যে বুঝতে পারে না।
এ সব কথা তার মনে হচ্ছিল, তার কারণ, জীবনের সর্বত্রই সে এত দুঃখ দেখেছে ও পেয়েছে, এখানে এসে যেন সে সব কোথায় হারিয়ে যাচ্ছে। এখানে যেন সবাই সুখী, গভীর শান্তি এখানে যেন বিরাজ করছে।
এমন সময় জালের দরজা ফাঁক হল, দোলার মুখ দেখা গেল। সুজিত বুঝতে পারছে, দোলা তার মুখের দিকে তাকাতে পারছে না, পাছে হেসে ফেলতে হয় বলে। দোলার মুখ রক্তাভ, কিন্তু গম্ভীর। চায়ের কাপের দিকে তাকিয়ে বলল, এ কী, চা খাচ্ছেন না? ঠাণ্ডা হয়ে যাচ্ছে যে!
–এই যে খাই।
সুজিত তাড়াতাড়ি চায়ের কাপে চুমুক দিল। একেবারে ঠাণ্ডা হয়ে এসেছিল, তাই এক চুমুকেই কাপ শেষ করে দিল। দোলা দেখবে না দেখবে না করেও আড়চোখে দেখল। ঠোঁটে ঠোঁট টিপে এক মুহূর্ত নিশ্চুপ থেকে বলল, আর একটু চা ঢেলে দেব?
সুজিত বলল, দেবেন? দিন।
কিন্তু সে সন্দিগ্ধ চোখেই দোলার দিকে তাকিয়ে রইল। তার মনে হচ্ছে, দোলা জোর করে ঠোঁট টিপে রয়েছে। দোলা হাত দিয়ে এক বার টি-পটের উষ্ণতা যাচাই করল। তারপর চা ঢালতে ঢালতে বলল, চা ঠাণ্ডা হয়ে গেল কেন আপনার, কী করছিলেন?
এক বার ঢোঁক গিলল সুজিত। বলল, একটা কথা ভাবছিলাম।
দোলার হাতটা কেঁপে গেল, শরীরটাও দুলে উঠল এক বার। কিন্তু ঠোঁট খুলল না সহসা। একটু পরে বলল, ভাবতে ভাবতে চা ঠাণ্ডা হয়ে গেল?
সুজিত বিব্রত হয়ে বলল, হ্যাঁ। একটু থেমে আবার সুজিত বলল, আপনার হাসি পাচ্ছে না?
দোলা চকিতে এক বার তাকাল সুজিতের দিকে। মুখ আরও আরক্ত হয়ে উঠল। বলল, কই, না
টেবিলের দিকে আরও নেমে গেল দোলার মুখ। চা তৈরি করে কাপ এগিয়ে দিয়ে সুজিতের দিকে না তাকিয়েই বলল, হাসি পাবে কেন মিছিমিছি?
সুজিত বলল, আমাকে দেখে অনেকে হেসে ফেলে কিনা।
-কেন?
আমি জানি না।
বলে সে হেসে তাকাল দোলার দিকে। আবার বলল, কিন্তু আপনাকে হাসলে খুব সুন্দর দেখায়।
দোলা এবার প্রায় চমকে উঠে বলল, আমাকে?
সুজিত অসংকোচে বলল, হ্যাঁ। আপনি তো এমনিতেই খুব সুন্দর, হাসলে আরও সুন্দর লাগে। মনে হয়, আপনি-আপনি
—-আমি?
দোলা প্রায় শ্বাসরুদ্ধ হয়ে উঠল। সুজিত বলল, আপনি খুব সুখী। আমি আপনার মতো এমনি সুখী হাসিমুখ আরও দেখেছি কি না, মনে করতে পারি না।
দোলার বিস্ময়ের মধ্যে ভ্রূ কোঁচকাল। বলল, আমার মতো?
-হ্যাঁ, আপনার মতো। আমি যেখানে ছিলাম, সেখানে। অবিশ্যি তারা আপনাদের মতো এরকম শহরের বড়লোক নয়, লেখাপড়া জানে না। তারা কেউ রাখাল মেয়ে, গোরু-মোষ চরায়, মাঠে ধান কাটে। আমি খুব অবাক হচ্ছিলাম, আপনাকে ঠিক যেন সেরকম লাগছিল। আসলে মানুষ পবিত্র হলে বোধ হয় এরকমই দেখায়, তাই না?
দোলা যে কী বলবে ভেবে পেল না। সে শুধু উচ্চারণ করল, পবিত্র!
সুজিত বলে উঠল, না না, পবিত্রতা খালি হাসি নয়, গম্ভীরও হয়, আমি দেখেছি। ডক্টর ঘোষ একজন পবিত্র মানুষ ছিলেন কিন্তু তিনি গম্ভীর ছিলেন। আচ্ছা, আপনি দেখেছেন, এক-একটা গম্ভীর মানুষকে কী রকম ভয় লাগে? যেমন আপনার বাবা।
বাবা!
–হ্যাঁ, আপনার বাবা তো গম্ভীর মানুষ, কিন্তু তাঁকে দেখেই আমার বুকটা ছ্যাঁৎ করে উঠেছিল অথচ ডক্টর ঘোষকে আপনার ভয় করবে না।
দোলা হঠাৎ ঘাড় কাত করে বলল, তার মানে আপনি বলছেন আমার বাবা অপবিত্র লোক?
না না, মানে
কথার খেই হারিয়ে বিব্রত অস্বস্তিতে কী করবে সুজিত ভেবে পেল না। হাত নেড়ে বারে বারে বলল, আপনার বাবা, মানে উনি খুব ভাল মানুষ, উনি খুব চমৎকার লোক, উনি
কথাটা শেষ করবার আগেই, হাত নাড়তে গিয়ে চায়ের কাপে ধাক্কা লেগে গেল। চা চলকে পড়ল। কাপটা পড়বার আগে দোলা হাত বাড়িয়ে ধরে ফেলল। সাদা ধবধবে টেবিল কলঙ্কিত হয়ে উঠল। সুজিত তাড়াতাড়ি উঠে দাঁড়িয়ে লজ্জায় ও সংকোচে প্রায় আর্তনাদ করে উঠল, ইস! কী হবে এখন?
দোলা যেন মূঢ় বিস্ময়েই তাকিয়েছিল, হঠাৎ তার সমস্ত মুখে হাসি ছড়িয়ে পড়ল, এবং হাসির খিলখিল শব্দ উচ্ছ্বসিত হয়ে উঠল। বলল, কী আবার হবে আপনি উঠলেন কেন, বসুন না।
সুজিত যেন স্বস্তি পেল দোলার হাসিতে। বলল, আমার হাতটা ঠিক
দোলা বলে উঠল, কোনদিকে যাচ্ছে, লক্ষ করেননি।
–ঠিক তাই। আপনি আমার ওপর রাগ করছেন ভেবে এত ভয় পেয়েছিলাম…মানে, আমি ঠিক বোঝাতে পারব না আপনাকে।
দোলা বলে উঠল, আপনাকে আর বোঝাতে হবে না, বসুন দেখি। আমি রাগ করলে আপনার কী হবে?
–কেউ রাগ করলে আমার যেন কী রকম লাগে।
দোলা ওর কালো আয়ত চোখ দুটি তুলে কয়েক মুহূর্ত যেন গভীর অভিনিবেশ সহকারে সুজিতের মুখের দিকে দেখল। এবং সহসা যেন লজ্জা করে উঠল ওর। বলল, আবার একটু চা ঢেলে দিই?
সুজিত দুহাত নেড়ে বলতে গেল, না না।
তার আগেই দোলা বলে উঠল, থাক থাক, এবার টি-পট পড়ে যাবে।
সুজিত যে ভাবে হাত নাড়ছিল, ঠিক সেভাবেই চকিতে প্রস্তরীভূত হয়ে গেল। স্বভাবতই, দুহাত তার দুদিকে বিস্তৃত। প্রায় সন্ত্রস্ত চোখে আস্তে আস্তে টেবিলের দিকে ঘাড় ফিরিয়ে তাকিয়ে দেখল, টি-পট পড়েনি। শিশুর মতো হেসে বলল, পড়েনি দেখেছেন?
–দেখেছি। আচ্ছা, একটা কথা জিজ্ঞেস করছি, আপনাকে শিকল দিয়ে বেঁধে রাখত সেখানে?
–কোথায়?
–যেখানে আপনি ছিলেন?
–বেঁধে রাখবে কেন?
দোলা থতিয়ে গেল, এবার ওরই বিব্রত হওয়ার পালা। বলল, না মানে—
সুজিত বলল, বুঝেছি, আপনি বলছেন, পাগলদের যে রকম দুপায়ে শেকল দিয়ে বেঁধে রাখে। না, আমাকে সে রকম বেঁধে রাখবার দরকার হয়নি।
-খুব মারধোর করত?
দোলার চোখে উদ্বেগ ও উত্তেজনা। সুজিত হেসে বলল, না, আপনি যাদের কথা ভাবছেন, আমি সেরকম নই। আমি পাগল ছিলাম না আসলে, আমি ছিলাম, ওই যে আপনার বাবা তখন বললেন। আমার আসলে বুদ্ধিশুদ্ধি কিছু ছিল না।
–কিন্তু আমার তো তা মনে হচ্ছে না।
–আমি যে এখন ভাল হয়ে গেছি।
দোলা তবু তাকিয়ে রইল সুজিতের দিকে। ঠিক যেন বুঝতে পারছে না সব। এক মুহূর্ত চুপ করে থেকে আবার হঠাৎ বলল, আচ্ছা, আপনার সব কথা মনে আছে? ভাল হবার আগের কথা?
সুজিত বলল, আছে বইকী, কিছু কিছু মনে আছে, অবিশ্যি আমার স্মৃতিশক্তি খুব খারাপ ছিল, কিছুই প্রায় মনে থাকত না। যেমন ধরুন, বর্ধমানের গ্রামের কথা অস্পষ্ট মনে আছে। বাড়ির কাছে একটা বাঁশঝাড়, তার কাছেই ধান মরাইয়ের জায়গা। পুকুর, মন্দির, ঘর, বাড়ি সবই বহু দিনের দেখা ছবির মতো মনে পড়ে, কিন্তু কোনগুলো ঠিক কোথায় কোথায়, আমার মনে নেই। একটা পুকুরের কথা মনে আছে, ভীষণ ময়লা জল, তার মধ্যে একদিন কতগুলো ছেলে আমাকে ফেলে দিয়েছিল, দিয়ে ঢিল মেরেছিল–
-কেন?
–আমি যে পড়া করতে পারতাম না, খালি চুপচাপ বসে থাকতাম, খিদে পেলে খেতে চাইতাম আর কাঁদতাম।
-কেন?
দোলার উৎকণ্ঠিত কৌতূহলিত প্রশ্ন শেষ হতে চায় না। সুজিত বলল, কী জানি, ওইরকম ছিলাম, আর সবাইকেই খুব ভয় পেতাম, দেখতাম, আমাকে সবাই আলাদা করে রাখে। আমি যে মার খেতাম, এটা আমার মনে আছে। আমাকে কেউ না মেরে কথা বলত না। আমার মনে আছে, একজনকে আমি কাকিমা বলতাম, তিনি আমাকে সবসময় মারতেন, বলতেন, তুই কবে মরবি, এ সংসারের হাড় জুড়িয়ে তুই কবে মরবি বলতে পারিস? আমি বলতাম, না। অমনি উনি আমাকে আরও মারতেন। আর খুব খারাপ খারাপ গালাগাল দিতেন, আমার মায়ের নামে, বাবার নামে, যা-তা সব কথা বলতেন, আমার মনে আছে। কিন্তু তখন আমি জানতাম না, আমার মা কে, আমার বাবা কে, তাঁরা কেমন।…আমাকে অনেক কাজ করতে হত, পুকুরে কাপড় কাঁচা, গোরুকে জাব দেওয়া, কিন্তু কাজে ভুল হলে আমার বয়সি ছেলেরাও আমাকে এসে শাসন করত।
দোলা উত্তেজিত স্বরে বলে উঠল, কেন কেন? তখন আমার মামা প্রতাপবাবু কোথায় ছিলেন, তিনি তখনই আপনাকে নিয়ে যাননি কেন?
সুজিত বলল, এখন জানতে পেরেছি, উনি ও সব কিছুই জানতেন না। উনি আমার জন্যে টাকা পাঠাতেন সেই আত্মীয়দের বাড়িতে, আমার জন্যে নাকি কিছু জমিজমাও ছিল। তবু যে আত্মীয়রা কেন আমাকে ও-রকম করতেন, যেন আমি একটা বোঝা, আমি জানি না। একজন মাস্টার আসত পড়াতে, তার মুখটা আমার এখনও মনে আছে, মনে পড়লে এখনও ভয় হয়, এই বুঝি আমার চুলের মুঠি ধরবে এসে। সে আমার মুখের মধ্যে অনেকদিন গোবর পুরে দিয়েছে। তাই দেখে বাড়ির ছেলেরাও আমাকে গোবর ছুঁড়ে মারত। এমনি সব অস্পষ্ট ছবি, অস্পষ্ট মুখ আমার মনে আছে, যেমন ধরুন পচা ভেজা ভাতের গন্ধ–আমার খিদে পেলে এখনও ওই গন্ধটাই আগে মনে পড়ে। এ অবস্থায় আমি আস্তে আস্তে যেন কেমন হয়ে যাচ্ছিলাম। অনেক সময় কে কী বলছে, তাও বুঝতে পারতাম না, একেবারে জবুথবু, বোবা আর কালাদের মতো হয়ে গেছলাম। একটা ভীরু জানোয়ারের মতো…। সুজিত থামল। দোলা বলল, তারপর?
তারপর তো প্রতাপকাকা গিয়ে নিয়ে এসেছিলেন। কিন্তু সে সব আমার আর ভাল মনে নেই। তখন আমার মস্তিষ্ক বলতে কিছুই ছিল না। প্রতাপকাকা আমাকে নিয়ে কোথায় ঘুরেছেন, সে সবও স্মরণ করতে পারি না। তারপর যখন ডক্টর ঘোষের কাছে গেলাম, আস্তে আস্তে ভাল হয়ে উঠলাম।
দোলা বলে উঠল, কী করে? অনেক ওষুধ খেতেন বুঝি?
-না, শুধু ওষুধ নয়। ওষুধ তো খেতামই, আর ডক্টর ঘোষ আমাকে ব্যায়াম করাতেন, বেড়াতে নিয়ে যেতেন, আদর করতেন, অনেক কথা বলতেন, বলতেন, সব সময়ে বিশ্বাস করবে, তোমাকে সবাই চায়, কারণ সেটাই সত্যি। মানুষ সবাই ভাল, কিন্তু তারা অবস্থার গতিকে সকলেই অসহায়। কেউ কেউ ভয় পেয়ে বেয়াদব হয়ে ওঠে, যা উচিত নয় তাই করে। যখন বুঝতে পারে, তখন দুঃখ পায়। তোমাকে যারা কষ্ট দিয়েছে, একদিন তারাও সে-কথা ভেবে দুঃখ পাবে।…কিন্তু আমি বোধ হয় যা-তা বলছি। আমি কথা বলতে আরম্ভ করলে খালি কথাই বলে যাই।
দোলার কৌতূহল মেটে না। বলে, ডক্টর ঘোষ যা বলেন, আপনি সব বিশ্বাস করেন?
সুজিত ঘাড় কাত করে বলল, হ্যাঁ করি, উনি তো কখনও মিথ্যা কথা বলেন না। যা সত্যি, ঠিক তাই বলেন। বলেন, মানুষ দুঃখী আর অসহায়, মনুষ্যত্বকে এ সবই আচ্ছন্ন করে রেখেছে নানানভাবে। মানুষ যদি ঈশ্বরকে ঠিক বুঝতে পারে আর ভালবাসতে পারে, তবে সেটাই হল তার সবথেকে বড় বিদ্রোহ।
–বিদ্রোহ?
–হ্যাঁ, বিদ্রোহ।
–আপনার ডক্টর ঘোষ বুঝি খুব পুজো-আহ্নিক করতেন?
কখনও না, এমনকী কোনও ঠাকুর-দেবতাকে কখনও হাত তুলে নমস্কার করতেও দেখিনি। ওঁর ঘরে কোনও ঠাকুর-দেবতার ছবিও দেখিনি।
তবে ওঁর ঈশ্বর কেমন?
ভালবাসা। উনি বলেন, ভালবাসা আর ঈশ্বর, একটা টাকার এপিঠ আর ওপিঠের মতন, কাজ তার একই।
–আপনি তা বুঝতে পারেন?
–ওঁর মতো করে পারি না। কিন্তু একদিন যখন ওঁকে আমি বললাম, স্যার, মানুষ হাসলেও অনেক সময় আমি তার চোখের মধ্যে দুঃখের আর কষ্টের ছায়া দেখতে পাই, মনে হয় হাসিটা সত্যি নয়, এরকম কেন হয়?
উনি তৎক্ষণাৎ আমার হাত ধরে বলে উঠতেন, সেই তো ঈশ্বরানুভূতি সুজিত! মানুষকে ঘৃণা করলে এ জিনিস দেখা যায় না। এটা প্রত্যক্ষ ভালবাসার কথা নয়, নির্বিকারভাবে যে সব কিছুকেই দেখতে চায়, সেই দেখতে চাওয়াটাই হল প্রেমিকের চরিত্র। আমি জানি না, উনি কী বলেন, সবসময়ে বুঝি না ঠিক, কিন্তু একটা কিছু অনুভব করি। আচ্ছা, আপনি কি কিছু বুঝতে পারছেন?
দোলা চোখ বড় বড় করে বলল, আমি? কিছুই না, একটা বর্ণও বুঝলাম না। আমার তো মনে হল, বই খুলে কেউ কতগুলো দুর্বোধ্য কথা আমাকে শোনাল।
সুজিত সরলভাবে একগাল হেসে বলল, তাই নাকি?
দোলা ঘাড় দুলিয়ে বলল, হু। আচ্ছা, আপনি তা হলে সবাইকে ভালবাসেন?
সুজিত বলল, তা কী করে জানব, আমি তো বুঝতে পারি না।
–আপনি তা হলে কী বোঝেন?
দোলার ঘাড় ঈষৎ বেঁকে গেল, কালো চোখের দৃষ্টিও বঙ্কিম হল। রক্তাভ ঠোঁটের কোণ দুটি উঠল কুঁকড়ে। সুজিত হঠাৎ অসহায় হয়ে পড়ল। বলল, আমি? আমি যে কী বুঝি, তা আমি বুঝতে পারি না।
দোলা রুদ্ধ হাসির বেগে আবার আরক্ত হয়ে উঠল। সুজিত তাড়াতাড়ি বলে উঠল, দেখুন মিস রায়–
দোলা বাধা দিয়ে বলে উঠল, আমার নাম দোলা, আপনি শোনেননি?
–হ্যাঁ, দেখুন দোলা, আপনার
আবার বাধা দিয়ে বলে উঠল দোলা, শুধু নাম বললে আবার আপনি বলে নাকি কেউ?
–তবে কি তুমি বলব নাকি!
দোলা ভ্রূকুটি করে বলল, তা আমি কী জানি।
সুজিত আবার অসহায় হয়ে পড়ল। সে এক বার চারদিকে দেখল, চোখ ফিরিয়ে আবার দোলার দিকে ফিরল। দোলার দিকে কয়েক মুহূর্ত তাকিয়ে রইল। কিন্তু দোলা তাকিয়ে থাকতে পারল না। জিজ্ঞেস করল, কী দেখছেন?
সুজিত বলল, দেখছি, মানে, দেখুন পরিবেশ মানুষকে বদলে দেয়। আপনাকে যদি আমি গুঁড়িয়াঁটাঁড়ের মাঠে গোরু চরাতে দেখতাম, তা হলে ঠিক তুমি বলতাম, আপনিও তুমি বলতেন। কিন্তু এখানে, এ বাড়িতে, এ বাড়ির মেয়েকে তুমি বলতে যেন মুখ সরে না।
ইতিমধ্যে কখন কিরণময়ী পিছন দিক দিয়ে এসেছেন, সুজিত দেখতে পায়নি। দোলা দেখতে পেয়েছিল, এবং মায়ের দিকে তাকিয়ে তার চোখ নিঃশব্দ প্রগম্ভ হাসিতে ঝলকে উঠেছিল। সে বলল, আপনার মুখ না সরলে আমি কী করব বলুন?
সুজিতের মুখে বিব্রত হাসি। জিজ্ঞেস করল, আপনাকে তুমি বললে, আপনি–আপনি রাগ করবেন না?
দোলা বলল, না শুনলে কেমন করে বলব?
বলতে বলতেই দোলার দুই চোখ চিকচিকিয়ে উঠল, হাসির তরঙ্গ উপচে পড়ল বলে।
কিরণ আর চুপ করে থাকতে পারলে না। বললেন, কেন ওকে অমন করছিস দোলা? তুমি ওকে তুমি করেই বলো, আমি বলছি।
সুজিত তাড়াতাড়ি পিছন ফিরে কিরণকে দেখে যেন স্বস্তি পেল। বলল, আপনি? জানেন মাসিমা, (এ সময়ে চকিতে এক বার দোলাকে দেখে নিল সে) আমার কিন্তু মনে হচ্ছিল, দোলাকে তুমি বললে ও রাগ করবে না।
কিরণ হেসে উঠলেন। দোলা ভ্রুকুটি করতে যাচ্ছিল। কিরণ বললেন, রাগ করবে কেন, তুমি তো ওর থেকে বড়। তুমি তো এখন চান করবে?
-হ্যাঁ।
দোলা তাড়াতাড়ি বলে উঠল, কিন্তু কী বলতে যাচ্ছিলেন আমাকে, সেটাই তো বলা হল না।
সুজিত ফিরে বলল, ও হ্যাঁ, বলছিলাম, তোমার মুখের ছাঁদটা সত্যি আশ্চর্য। আর তোমার চোখ। আমি তোমার একটা পোর্ট্রেট আঁকব।
দোলা ঈষৎ লজ্জিত হল, খুশিতে চলকে উঠল। বলল, সত্যি! আমি আপনাকে বলব ভাবছিলাম। আচ্ছা, এ কথা তো বললেন না, আপনি আঁকতে শিখলেন কোথায়, কার কাছে?
সুজিত বলল, কোথাও নয় তো! কারুর কাছেও নয়। আপনি আপনিই শিখেছি। আঁকতে আমার খুব ভাল লাগে।
তারপরে সহসা যেন মনে পড়ে গিয়েছে, এমনিভাবে চকিত হয়ে বলল, ও হ্যাঁ, আর একটা কথা তোমাকে বলব ভাবলাম, ভুলেই গেছি। জান, কাল রাতে ট্রেনে আমি একটি মেয়েকে দেখেছি, তোমার থেকে কিছু বড় হবে সে। সঙ্গে একজন ভদ্রলোকও ছিলেন। মেয়েটি খুবই সুন্দর, যাকে বলে সত্যিকারের রূপসী। বোধ হয়, বড়লোকও বটে। আর তার জামাকাপড়, পোশাক-আশাক, প্রসাধন-সাজগোজ, যাকে বলে, সাংঘাতিক। কথায়-বার্তায় চাল-চলনে মনে হয়, খুব সাহসী আর অহংকারী। দেখলেই মনে হবে, মেয়েটির রূপেরও খুব অহংকার। সঙ্গী ভদ্রলোকের সঙ্গে কথা বলছিল যখন, তখন রাগে হাসিতে ওকে খুবই গর্বিত মনে হচ্ছিল। চোখ দুটো কী শাণিত আর ঝকঝকে। কিন্তু জান, আমি যেন দেখলাম, ভিতরে ভিতরে সে বড় দুঃখী মেয়ে, বড় অসহায়। একটা হরিণকে বাঘেরা ঘিরে ধরলে যেমন হয়, সে যেন তেমনি। আর হরিণটা যখন দ্যাখে, সে মরবেই, তখন সে যেমন ফোঁস ফোঁস করে, লাফায় দাপায়, ওকে আমার সেইরকম মনে হচ্ছিল। ওকে দেখে আমার কষ্ট হচ্ছিল। তারপরে ওদের কথাবার্তা থেকেই বুঝলাম, মেয়েটির বাবা-মা কেউ নেই, অপরের কাছে থাকে, আর সেটা বোধ হয় খুব সম্মানজনকও নয়।
তার কথা শুনতে শুনতে, মা আর মেয়ে অবাক হয়ে চোখাচোখি করছিল।
দোলা বলে উঠল, কিন্তু আপনার ওরকম মনে হল কেন?
সুজিতের চোখের সামনে তখন সুনীতার মুখখানিই ভাসছে। সে যেন দূর থেকে বলল, তা জানি না। কিন্তু দুঃখকে আমি যেন দেখতে পাই, কষ্টকে চিনতে আমার ভুল হয় না। তা সে যতই হাসি দিয়ে খুশি দিয়ে ঢেকে রাখুক না। জানেন মাসিমা, আমার মনে হল, আহা, একে যদি কেউ একটু স্নেহ করার থাকত, একটু ভরসা দেবার থাকত। কিন্তু আমি দেখলাম, ওর চোখে যেন দুঃখ আর ভয়ের অসহায় ছায়া। আর তাই ভীষণ উগ্র, সবকিছুকেই যেন ঘৃণা করছে। আজ পর্যন্ত ও যেন ভাল কিছুই দেখতে পায়নি। হাওড়ায় নামবার সময় আমি ওকে সে কথা বলে ফেললাম।
দোলা বিস্ময়ে চমকে প্রায় আর্তনাদ করে উঠল, মেয়েটিকে? কী বললেন? আপনার সঙ্গে আলাপ ছিল নাকি?
না, আলাপ থাকবে কেন? এমনি জিনিসপত্র সরানো নিয়ে দু-একটা কথা হয়ে থাকবে। আমি বললাম, আপনাকে যেন দুঃখী আর অসহায় বলে মনে হল আমার।
দোলা উৎকণ্ঠিত স্বরে বলে উঠল, কী সর্বনাশ। তারপর, রেগে গেল তো মেয়েটি?
না, চমকে উঠল। আমাকে তাড়াতাড়ি জিজ্ঞেস করল, আমি কলকাতায় কোথায় যাব? আমি বললাম, জানি না। তারপরে আর কোনও কথা হয়নি। কুলিদের ধাক্কায় আমি বাইরে ছিটকে পড়েছিলাম।
দোলা হেসে ফেলল। বলল, কুলির ধাক্কায় বাইরে ছিটকে পড়লেন?
হ্যাঁ।
–কিন্তু আপনি যাই বুঝুন, মেয়েটিকে বলতে গেলেন কী বলে?
সুজিত অসহায় ভঙ্গিতে বলল, না বলে পারলাম না যে?
দোলা মুখ গম্ভীর করে বলল, তা তো বটেই, আপনি যে আবার প্রেমিক।
সুজিত সরলভাবে হাসল। দোলা ঘাড় বাঁকিয়ে চেয়ে আবার বলল, মানে মেয়েটিকে ভালবেসে ফেলেছেন বলেই না বলে পারেননি।
সুজিত সহজ সরল ভঙ্গিতে ঘাড় নেড়ে হেসে বলল, হ্যাঁ হ্যাঁ।
কিন্তু ততক্ষণে মায়ের দিকে তাকিয়ে দোলা খিলখিল করে হেসে উঠেছে।
সুজিত চমকে উঠে বলল, অ্যা, কী বললেন?
কিরণময়ী দোলাকে বলে উঠলেন, কেন ওকে ওরকম করছিস দোলু?
সুজিতকে বললেন, কিছু বলেনি, তুমি এবার চান করবে চলো শিবেন আবার তোমাকে নিতে আসবে।
সুজিত আবার সহজ হয়ে বলল, হ্যাঁ, তাই যাই। কোনদিকে যাব?
কিরণময়ী বললেন, আমার সঙ্গে এসো। দোলন, তুমি বাগানের দিকে ছোট ঘরটা একটু দেখে রাখতে বলল কাউকে। সুজিত স্নান করে সেখানেই একটু বিশ্রাম করবে।
সুজিত কিরণময়ীকে অনুসরণ করতে গিয়েও থমকে দাঁড়াল এক বার। তারপর খুব আস্তে আস্তে উচ্চারণ করল, সেই অসহায় চোখ দুটি এখনও আমার চোখে ভাসছে! কেন, আমি কিছুতেই বুঝতে পারছি না।
দোলা বা কিরণময়ী কেউ তার কথা শুনতে পেলেন না। দোলা বলল, কী বলছেন?
সুজিত যেন চমকে উঠল। বলল, অ্যাঁ? না, কিছু না।
পরমুহূর্তেই তার মনে হল, সে মিথ্যে কথা বলছে। সঙ্গে সঙ্গে আবার বলল, সেই মেয়েটির কথাই ভাবছিলাম।
কিরণময়ী হেসে বললেন, পাগল।
স্নানের পর সুজিত বাগানের দিকে ছোট ঘরে একলা বসে ছিল। ঘরটি দোলার পড়বার ঘর। টেবিলের ওপর মাথাটা এলিয়ে দিয়ে চোখ বুজেছিল সে। ঘরে একটি খাট এবং বিছানা ছিল। দোলা বলেছিল, ইচ্ছে হলে সুজিত সেখানে একটু গড়িয়েও নিতে পারে। সারারাত্রি সে গাড়িতে এসেছে। রান্না হয়ে গেলেই খাবার জন্য তাকে ডাকা হবে।
কিন্তু খাওয়ার কথা সুজিত আর চিন্তা করতে পারছিল না। ক্ষুধার নিবৃত্তি হয়ে গিয়েছিল। ঘুমও তার চোখে ছিল না। চোখ বুজে সে টেবিলে মাথা পেতে বসে ছিল বটে, কিন্তু তার মনের মধ্যে কোথায় যেন একটা অচেনা অস্বস্তি আবর্তিত হচ্ছিল। কিংবা সেটা অস্বস্তি নয়, আর কিছু। ঠিক কী হচ্ছে, বুঝতে পারছে না বলেই অস্বস্তি মনে করছে। তাও একরকমের অস্বস্তি। ভিতরে ভিতরে কী একটা খোঁচা যেন বিধে আছে। একটু পরেই, সহসা যেন চমকে সে মাথা তুলল এবং দেয়ালের দিকে তাকিয়ে তার দুই চোখ বিস্ময়ে ভরে উঠল। সে ফিসফিস করে উচ্চারণ করল, আশ্চর্য!
তারপর ব্যস্ত অনুসন্ধিৎসু চোখে টেবিলের দিকে তাকাল। বলে উঠল, এই যে, পেয়েছি।
হাত বাড়িয়ে সে রঙিন পেনসিলের বাক্সটা তুলে নিল। টেবিলের একপাশে ড্রইং পেপারের বড় একটা খাতা পড়েছিল। অসংকোচে তার থেকে একটা পাতা ছিঁড়ে নিল। পেনসিলের বাক্সটা খুলে, প্রত্যেকটা পেনসিলে আঙুল বুলিয়ে দেখতে লাগল। দেখতে দেখতে একটা পেনসিল টেনে তুলে নিয়ে আপন মনেই আবার বলল, এই গাঢ় ধূসর রংটাই ঠিক হবে।
বলে আবার কয়েক মুহূর্ত শূন্য দেয়ালের দিকে তাকিয়ে কাগজের ওপর দাগ দিতে আরম্ভ করল। প্রত্যেকটি দাগের ভিতর দিয়ে একটি মুখ ফুটে উঠতে লাগল। মিনিট দশেকের মধ্যেই মুখটি একটি চেনা মুখের মতো দেখতে লাগল, এবং দেখতে দেখতে সেটি সুনীতার মুখ হয়ে উঠল। চোখ নাক ভুরু ঠোঁট, একেবারে নিখুঁত সুনীতা। গাড়িতে উঠেই প্রথমে সুনীতা যে ক্লান্ত ভাব নিয়ে বসে পড়েছিল, ঠিক সেই মুখ। ঠিক তেমনি করেই চুলের একটি গুচ্ছ কপালের পাশ দিয়ে গালের ওপর এসে পড়েছে। কেবল, অমিল দেখা গেল চোখের তারায়। দূরগামী চোখের তারায় একটু বেশি বিষাদ যেন ফুটে উঠল।
স্কেচটা শেষ হবার মুহূর্তেই দরজাটা খুলে গেল। দোলা বলে উঠল, এ কী, বসে আছেন? শোননি? তা হলে আসুন, খাবেন।
সুজিত যেন এক ভিন্ন জগৎ থেকে ফিরে তাকাল। বলল, অ্যাাঁ, যাব?
ততক্ষণে দোলার চোখে কৌতূহল নেমে এসেছে। বলল, কী করছেন আপনি? বলে দ্রুতপায়ে টেবিলের কাছে এসেই, প্রায় অস্ফুট আর্তনাদ করে উঠল, এ কী, এ কার ছবি আঁকছেন আপনি? এ কার ছবি? এ যে সুনীতা, সুনীতা নাগ।
সুজিত অবাক হয়ে বলল, হ্যাঁ হ্যাঁ, ঠিক বলেছ। কিন্তু তুমি ওরকম করে বলছ কেন?
দোলা সে কথার কোনও জবাব দিল না। তেমনি সুরেই বলল, একে আপনি আঁকলেন কেমন করে? কী দেখে আঁকলেন?
বলে সে যেন একটা অলৌকিক ভয়ে ঘরের চারদিকে তাকাল।
সুজিত বলে উঠল, না না, এখানে সে নেই, আমি মন থেকে এঁকেছি, মানে আমার স্মৃতি থেকে।
–স্মৃতি থেকে? স্মৃতিতে একে আপনি পেলেন কোথায়? দোলার গলায় তখনও উৎকণ্ঠিত উত্তেজনা। এই সময়ে কিরণময়ীও বলতে বলতে এলেন, খাবার যে দিয়ে দিয়েছে দোলা, তোরা দেরি করছিস কেন?
দোলা মায়ের দিকে ফিরে, ছবিটার দিকে এমনভাবে আঙুল দিয়ে দেখাল, যেন হঠাৎ সাপ দেখে ডেকে দেখাচ্ছে। বলল, মা, দেখো দেখো, এ কাকে এঁকেছে দেখো। কী ভীষণ চমকে গেছি আমি মুখটা দেখে।
কিরণময়ী কাছে এসে উঁকি দিতেই তাঁর মুখেও বিস্ময় এবং একটি যেন ঘৃণামিশ্রিত উৎকণ্ঠা ফুটে উঠল। তিনিও বলে উঠলেন, একী, এ মুখ তুমি পেলে কোথায়, আঁকলে কী করে?
সুজিত অসহায় বিস্ময়ে হতবাক। ও যেন কোনও অপরাধ করে ফেলেছে, এমন একটা অবস্থার সৃষ্টি হল। অথচ অপরাধ কী করেছে, কিছুই বুঝতে পারছে না। ছবিটা তো সত্যি সাপের ছবি নয়। তবে দুজনেরই এমন ভাবান্তর হল কেন?
দোলা ইতিমধ্যে কিরণময়ীর কথার জবাব দিল, সুজিতবাবু বলছেন, এটা নাকি উনি ওঁর স্মৃতি থেকে এঁকেছেন।
কিরণময়ী ভ্রূকুটি করে বললেন, স্মৃতি থেকে?
সুজিত বলল, হ্যাঁ, স্মৃতি থেকে। আমি যে মেয়েটির কথা বলছিলাম, এই তো সেই। কাল রাত্রে ট্রেনে এই মেয়েটিকেই আমি দেখেছিলাম।
মা ও মেয়ের গলায় একসঙ্গেই উচ্চারিত হল, এই মেয়েটিই।
–হ্যাঁ।
কয়েক মুহূর্তের স্তব্ধতাকে সহসা চৌচির করে দিয়ে দোলা খিলখিল হাসিতে ফেটে পড়ল। হাসির ঝংকারের মধ্যেই বলে উঠল, এই নাকি সেই মেয়ে, সেই মুখ, সেই চোখ, যার মধ্যে আপনি দুঃখী আর অসহায়কে আবিষ্কার করেছেন?
কথার চেয়ে দোলা হাসল বেশি, এবং কথার শেষে আরও হেসে উঠল। সুজিত অবাক হয়ে দোলার ওপর থেকে কিরণময়ীর প্রতি চোখ ফেরাল। দেখল, হাসিটা অস্পষ্টভাবে তাঁর মুখেও ছড়িয়ে পড়েছে। তবু এখনও পুরোপুরি সংশয় দূর করতে পারেননি বলে জিজ্ঞেস করলেন, কাল রাত্রে ট্রেনেই একে প্রথম দেখেছ, না কি আগের থেকে চিনতে?
সুজিত বলল, না না, তার আগে তো আমি গুঁড়িয়াঁটাঁড় থেকে বহু বছর কোথাও যাইনি। একে আমি আর কখনওই দেখিনি।
–এর সঙ্গে ভাল করে পরিচয় হয়েছিল গাড়িতে?
–না। ঠিক পরিচয়ই হয়নি। গাড়ির গায়ে নাম লেখা ছিল, সে সুনীতা নাগ, তাইতে নামটা জানতে পেরেছি।
–কোথায় থাকে, কী করে, সে সব কিছু জান?
–কিছুই না। কেবল ওঁর সঙ্গে মিঃ পি. দাশ বলে এক ভদ্রলোক ছিলেন—
কিরণময়ী দোলার দিকে তাকিয়ে বলে উঠলেন, আমাদের প্রিয়নাথ দাশ।
দোলা বলল, ওরা ট্রেনে করে কোথা থেকে আসছিল?
কিরণময়ী বললেন, কী জানি। তোমার বাবা তো সব কথা বলতে চান না। তবে মিসেস লাহিড়ীর কাছে শুনছিলাম, সুনীতা নাকি কুবের সিংহের সঙ্গে কোথায় না বলে বেড়াতে চলে গেছিল। প্রিয়নাথ পেছন পেছন গেছে তাকে ধরে আনতে।
দোলা চোখ কপালে তুলে বলল, কুবের সিংহের সঙ্গে না বলে, সুনীতা নাগের এত সাহস?
কিরণময়ী গম্ভীর হয়ে বললেন, ওর আবার সাহস। যাও দোলা, তুমি এ সব কথার মধ্যে থেকো না। সুনীতা বলে গেছল ও নাকি একলাই যাচ্ছে। কিন্তু মিসেস লাহিড়ীরা জানতে পেরেছে, আসলে নাকি কুবের সিংহের সঙ্গে গেছল। এখন এর কথা শোনা যাক।
তিনি আবার সুজিতের দিকে ফিরলেন। বললেন, ওদের মধ্যে কী কী কথাবার্তা হয়েছিল, তুমি শুনেছিলে?
সুজিত অপ্রতিভ বিস্ময়ে বলল, হ্যাঁ, কিছু কিছু শুনেছি। মাঝরাত্রে আমি ঘুমিয়ে পড়েছিলাম, ওদের দুজনের মধ্যে কথা কাটাকাটিতে আমার ঘুম ভেঙে গেছল।
-কী বলেছিল ওরা?
সুজিত ওর স্মৃতি থেকে যতটা পারল, রাত্রের ঘটনার পুনরুক্তি করল। সুজিতের কথা শেষ হতেই দোলা বলে উঠল, তবু আপনার মনে হল, সুনীতা নাগ দুঃখী আর অসহায়! আরও যেন কী বলছিলেন, বাঘেরা যেমন হরিণকে ঘিরে ধরে, তেমনি
কথা শেষ করতে পারল না দোলা, খিলখিল করে হেসে উঠল। কিরণময়ী গম্ভীর গলায় বলে উঠলেন, ওই মেয়ে বাঘে-ঘিরে-ধরা হরিণ? তা হলে আর বাঘিনী কে?
সুজিত এতক্ষণে চোপসানো গলায় বলল, কেন, এ কী করেছে?
দোলা বলে উঠল, দুদিন কলকাতায় থাকুন, তা হলেই সব শুনতে পাবেন। স্ক্যান্ডাল শুনলে কানে আঙুল দিয়ে পালাবেন।
-ও!
–হ্যাঁ, আর তার মধ্যেই আপনি দেখলেন দুঃখী, অসহায়, কত কী! আপনি সত্যি বোকা।
সুজিত যেন চমকে উঠে শব্দ করল, অ্যা?
কিরণ বললেন, আহা, ওকে অমন করে বলছ কেন দোলু? সুনীতার ও কী দেখেছে, কতটুকু চেনে? মানুষকে ও কতটুকু দেখেছে?
সুজিত মনে মনে বলে উঠল, মানুষকে আমি অনেক দেখেছি। কিন্তু সে মুখে উচ্চারণ করতে পারল না। সে অনুমান করছে, সুনীতা নাগ এদের কাছে ভয়ংকর কলঙ্কজনক। দোলার চোখমুখের ভাব দেখেই সে বুঝতে পেরেছে। সেই ভাবের মধ্যে দোলার কোনও ছল-চাতুরি বা ঈর্ষা ছিল না।
সুনীতাকে সে যেভাবে জানে, সে ভাবেই বলেছে। কিন্তু সুজিত কি সত্যি ভুল দেখেছিল? জীবনে দুঃখ এবং অসহায়তার গভীর জট তার রক্তের মধ্যে জমাট বেঁধে আছে। যা আছে তার জন্মকালের সময় থেকে। এ দেখাটা তার প্রাণের মূল থেকে দেখা। এ দেখা, অনেকটা তার নিজেকেই আর এক রূপে দেখার মতো। কোনও সুখী মানুষকে চিনতে তার ভুল হতে পারে। এ ক্ষেত্রে কি এতটা ভুল দেখেছে সে?
তার চোখের সামনে সুনীতার সেই মুখ আবার ভেসে উঠল। সেই চোখ। যে চোখের ভিতরে সে দেখেছিল, একটা অসহায় ব্যথা আর কান্না যেন থমকে আছে। ঠিক প্রদীপের নীচেই অন্ধকারের মতো।
কিরণময়ী বললেন, হয়তো তুমিও আস্তে আস্তে শুনবে সুনীতার কথা। ও এক ভয়ংকর মেয়ে। শুধু খারাপ বললে তার তুলনা দেওয়া চলে না। জঘন্য চরিত্রের মেয়ে। ওকে কোনও ভদ্র বাড়িতে সহ্য করা যায় না। যে সমস্ত ছেলেরা ওর চারপাশে ঘোরে, মেয়েটার লজ্জা বলতেও কিছু নেই। তাই বা শুধু বলি কেন, হাই সোসাইটির অনেক নামকরা লোকেরাও ওর পিছনে ধাওয়া করে।
কিরণময়ীর মুখে বিক্ষোভের ছায়া ফুটে উঠল। এই সময় দরজার কাছে চাকর এসে জানাল, খাবার ঠাণ্ডা হয়ে যাচ্ছে। কিরণ ব্যস্ত হয়ে উঠে বললেন, ও হো, তাই তো, তোমরা চলো চলো, খেয়ে নেবে চলো।
দোলা তখন সুনীতার ছবিটা হাতে ধরে গভীর অভিনিবেশ সহকারে দেখছিল। বলল, কিন্তু যা-ই বলো মা, মুখখানি সত্যি সুন্দর। কী বড় বড় চোখ, টিকোলো নাক, টানা ভুরু। একে চোখে দু-এক বার দেখেছি, গায়ের রংও টকটকে।
কিরণ বললেন, কিন্তু রূপ থাকলেই সব হয় না দোলন।
দোলা ছবির দিকে চোখ রেখেই বলল, তা জানি। কিন্তু এই ছবিটা দেখে সত্যি কোথাও খারাপ বলে মনে হয় না। এমন সুন্দর মুখ, তবু খারাপ কেন হয়। পরমুহূর্তেই সে সুজিতের দিকে চোখ তুলে বলল, কিন্তু আপনার এতখানি মনে ছিল মুখটা? আশ্চর্য তো!
কিরণ বললেন, আঁকাটাও চমৎকার হয়েছে। কিন্তু আর দেরি নয়, তাড়াতাড়ি খেতে এসো।
দোলা ছবিটা রেখে দিয়ে সুজিতকে বলল, আসুন।
সুজিতের আচ্ছন্নতা যেন কাটছিল না। বলল, অ্যাঁ? হ্যাঁ। কিন্তু আমার এখনও একদম খিদে পায়নি যে!
কিরণ বললেন, কেন, এমন তো কিছু খাওনি। বেলাও অনেক হয়েছে। তোমাকে তো শিবেন আবার নিতে আসবে এখুনি, যা ইচ্ছে হয়, তাই একটু মুখে দিও, এসো।
সুজিত ঘাড় নেড়ে বলল, ও, আচ্ছা। আমাকে তো আবার যেতে হবে।
খাওয়ার সময়েই সংবাদ এল, শিবেন উপস্থিত, সুজিতের জন্যে অপেক্ষা করছে। যাবার সময় দোলা তাড়াতাড়ি সুনীতার স্কেচটা এনে দিল সুজিতকে। বলল, এটা নিয়ে যান, আমরা কী করব।
ইতিমধ্যে সুজিতের আচ্ছন্ন ভাবটা কেটে গিয়েছিল। বলল, নিয়ে যাব? আচ্ছা নিয়ে যাই। কিন্তু জান দোলা, যে এত খারাপ তার মধ্যে আমি কেন যে অমন দুঃখকে দেখতে পেলাম জানি না।
ছেলেমানুষের মুখে গাম্ভীর্য দেখা দিলে যেমন হয়, সুজিতকে সেইরকম দেখল দোলা। হেসে বলল, আপনি যে প্রেমিক!
সুজিত বলল, ও!
দোলা হেসে ফেলল। কিরণময়ীর কাছ থেকে বিদায় নিল সুজিত। দোলা বলল, সময় পেলে আবার আসবেন।
–তোমার বাবা রাগ করবেন না?
–রাগ করবেন কেন?
–আমি তো এখন ওঁর কর্মচারী, বাড়িতে এলে উনি যদি রাগ করেন?
দোলা ওর বিস্মিত দৃষ্টি মায়ের সঙ্গে বিনিময় করল! কিরণ বললেন, আমি বলছি তোমাকে, মাঝে মধ্যে আমাদের সঙ্গে দেখা করে যেয়ো।
সুজিত সিঁড়ির দিকে এগিয়ে যেতে গিয়ে দাঁড়িয়ে পড়ল। কিরণময়ী পিছনেই ছিলেন। সুজিত বলল, মাসিমা, আপনাকে খুব ভাল লাগল। আপনি যেমন করে আমার মায়ের কথা বললেন, এরকম করে আর কখনও শুনিনি, তাই মনে হচ্ছে আপনি যেন আমার অনেক দিনের আপন।
কিরণময়ী জবাবে বললেন, সেইটি মনে করে তুমি আমার কাছে এসো।
নীচে যাবার সিঁড়ির কাছে দাঁড়িয়ে সুজিত বলল, আসব, এখানে আমার সবসময়ে আসতে ইচ্ছে করবে।
সে সিঁড়ি দিয়ে নামতে আরম্ভ করল। দোলাও নামতে লাগল। সুজিত বলল, তুমি যাচ্ছ?
দোলা বলল, চলুন আপনাকে আরও এগিয়ে দিয়ে আসি। আমাকে যে আপনার ভাল লাগেনি সে তো বুঝতেই পারছি।
সিঁড়ির শেষ ধাপে থমকে দাঁড়িয়ে পড়ল সুজিত। দোলার দিকে তাকিয়ে বলল, সে কী, তোমাকে যে ভীষণ ভাল লেগেছে। ইচ্ছে হয়, তোমার মতো সুখী সুন্দর পবিত্র মেয়ের কাছে সবসময়ে থাকি।
দোলা যেন কেমন থতিয়ে গিয়ে, বিস্মিত অনুসন্ধিৎসায় সুজিতের চোখের দিকে তাকাল। পরমুহূর্তেই তার কালো আয়ত চোখ দুটি হাসিতে চিকচিক করে উঠল। বলল, কী করে সেটা বুঝব?
কী করে বোঝানো যায়, সেটা ব্যাখ্যা করার জন্যে ব্যস্ত বিব্রত হয়ে উঠল সুজিত। দোলা বলে উঠল, আচ্ছা থাক, আপনাকে আর বোঝাতে হবে না।
নীচের হলঘরের বাইরের দরজার কাছে শিবেনকে দেখা গেল। সে ডাক দিল সুজিতকে, আসুন।
সুজিত বীরেন্দ্রনারায়ণের বসবার ঘরের দিকে এগিয়ে গেল। দোলা বলল, ওখানে কী করবেন?
–ওখানে আমার জিনিসপত্র রয়েছে।
–ও, দাঁড়ান তা হলে বেয়ারাকে ডাকি, গাড়িতে তুলে দেবে।
সুজিত বাধা দিয়ে বলল, না না, সেরকম কিছু নয়, একটা সামান্য বান্ডিল। বগলে করেই নিয়ে এসেছি, তাই নিয়ে যাব। তোমার বাবা ওটা একটা ড্রয়ারের মধ্যে রেখে দিয়েছেন।
দোলা অবাক হয়ে বলল, সেই বান্ডিলেই আপনার সব মালপত্র?
সুজিত হেসে বলল, মালপত্র মানে দু-একটা জামাকাপড়, কিছু কাগজপত্র।
বীরেন্দ্রনারায়ণের ঘরে ঢোকবার আগে শিবেনের দিকে এক বার চোখ পড়ল সুজিতের। দেখল, শিবেন দোলার দিকে অনেকটা তীর্থের কাকের মতো তাকিয়ে আছে। যদি দোলা একটু চোখ তোলে, কথা বলে। কিন্তু সুজিত দোলার দিকে তাকিয়ে দেখল, দোলা গম্ভীর, মুখ অন্যদিকে ফেরানো। কেন? এদের কোনও ঝগড়া-বিবাদ আছে নাকি?
ঘরের মধ্যে ঢুকে সে তার প্যাকেটটা ড্রয়ার থেকে বের করে নিল। শিবেন গাড়ি নিয়ে এসেছিল। সেটা বীরেন্দ্রনারায়ণের নির্দেশ। সুজিত সোজা এগিয়ে গেল বাইরের দরজার দিকে। খেয়াল করল না, দোলা পিছনে দাঁড়িয়ে পড়েছে। সে শিবেনকেই দেখছিল, যে শিবেন তাকে দেখছিল না, দোলার দিকেই ঈষৎ আড়ষ্ট হাসি নিয়ে তাকিয়ে ছিল। যেন কিছু বলতে চায়, কিন্তু বলতে পারছে না।
প্রায় বাইরের দরজার কাছে গিয়ে সুজিতের মনে হল, দোলা সঙ্গে সঙ্গে আসছে না। সে পিছন ফিরে দেখল, দোলা অনেক দুরে দাঁড়িয়ে তার দিকে তাকিয়ে রয়েছে। সুজিত তাড়াতাড়ি ফিরে গেল দোলার কাছে। বলল, আমার জ্ঞান হবার পর থেকে এরকম একটা বেলা কখনও কাটেনি দোলা।
দোলা বলল, তাই কিছু না বলে চলে যাচ্ছিলেন?
না, আমি ভেবেছিলাম, তুমি আমার সঙ্গেই আছ। রাগ করনি তো?
দোলা এক মুহূর্ত সুজিতের চোখের দিকে তাকিয়ে বলল, না। কিন্তু আপনি মানুষটা যেন কেমন।
সুজিত আবার অপ্রতিভ হল। বলল, খুব খারাপ লাগে আমাকে, না? কী করব, আমি এখন তবু তো একটু ভাল হয়েছি, আগে হলে
দোলা বাধা দিয়ে বলে উঠল, কী সব বকছেন। আপনি একটা
–চালচুলোহীন—
–তবু আপনাকে।
–বোকা মনে হয়?
দোলা হেসে ফেলে বলল, যাচ্ছেতাই। মোট কথা আবার আসবেন।
ইতিমধ্যে শিবেন আবার ডাকল। বগলে পুঁটলিটা নিয়ে সুজিত দৌড় দিল, এবং প্রায় চকচকে মেঝেতে পিছলে পড়তে পড়তে বেঁচে গেল।

গাড়িটা ছেড়ে দিতেই সুজিত হঠাৎ বলে উঠল, ও হো, একটা কথা দোলাকে জিজ্ঞেস করতে ভুলে গেলাম।
এখনকার শিবেন সেই বীরেন্দ্রনারায়ণের সামনের শিবেন না। সেই বিনীত শান্তভাবের মধ্যে তার নিজস্বতা ফুটে বেরিয়েছে। সে এখন গম্ভীর, এবং আত্মসচেতন। গাড়ি ঘোরাতে বলব? জরুরি কথা নাকি!
সুজিত তাড়াতাড়ি বলল, না না, তেমন কিছু নয়। আপনাকেও বলতে পারি। মানে কথাটা হল, মিঃ রায়চৌধুরী তো আপনার কাকা হন, না?
সুজিতকে নিয়ে শিবেন পিছনের সিটে বসেছিল। সকালবেলার পোশাক এখন তার গায়ে নেই। পায়ের থেকে মাথা পর্যন্ত সে এখন পুরোপুরি সাহেব। সে সিগারেট ধরাতে গিয়ে থেমে বলল, কাকা হবেন কেন?
–আপনি যে কাকাবাবু বলে ডাকছিলেন তখন?
শিবেন বাইরের দিকে তাকিয়ে একটু চুপ করে রইল। তারপরে বলল, আমার ছেলেবেলায় মিঃ রায়চৌধুরী আমার বাবার বন্ধু ছিলেন, অর্থাৎ প্রায় বন্ধুর মতোই। আমাদের বাড়িতেও যাতায়াত ছিল। এখন উনি আমার বস, আমি ওঁর সেক্রেটারি। তবে বাড়িতে উনি আমাকে কাকাবাবু ডাকবারই পারমিশন দিয়েছেন। ছেলেবেলায় ডাকতাম তো।
সুজিত ঘাড় নেড়ে বলল, ও। তাই আমি ভাবছিলাম, খুড়তুতো বোনের দিকে আপনি ওভাবে তাকাচ্ছিলেন কেন, আর কথাই বা বলতে পারছিলেন না কেন।
–তার মানে? কী বলতে চান আপনি?
শিবেনের চোখে জাকুটি-বিস্ময় ফুটে উঠল। সুজিত হেসে বলল, আপনি কেমন করে যেন তাকাচ্ছিলেন, না? যেন…যেন…ওকে আপনার ভাল লাগছে, কথা বলতে চান, অথচ…মানে
সুজিত তার সহজ সরল হাসি-মাখানো চোখ দুটি শিবেনের দিকে তুলে ধরল। শিবেন তীক্ষ্ণ চোখে তার দিকে তাকিয়ে ছিল। তাকিয়ে থাকতে থাকতে আস্তে আস্তে কুঞ্চিত জ সরল হয়ে এল তার, মুখে সহজভাব নেমে এল। বলল, হুম! আফটার অল সি ইজ ডটার অফ মাই বস। আই রিগার্ড হার।
সুজিত বলে উঠল, ডটার মানে তো কন্যা, না?
শিবেনের চোখ আবার সন্দিগ্ধ তীক্ষ্ণ হয়ে উঠল। সুজিত বলল, আমি কয়েকটা ইংরেজি কথা শিখেছিলুম ওয়ার্ডবুক পড়ে।…এটা তো ট্রাম, না? হাওড়া থেকে আসবার সময় রিকশাওয়ালা আমাকে বলেছিল, এগুলো ট্রাম। দোতলা বাসগুলো কী ভীষণ দেখতে।
সুজিত অবাক হয়ে কলকাতাকে দেখতে লাগল। শিবেনের মুখে আস্তে আস্তে হাসি ফুটে উঠল। জিজ্ঞেস করল, কত দিন সেখানে ছিলেন?
–কোথায়?
–ওই উন্মাদ-আশ্রমে?
অনেক দিন, আট-ন বছর হবে বোধ হয়। তবে আমি উন্মাদ ছিলাম না।
শিবেন সরস সুরে বলল, কী ছিলেন?
সুজিত যেন বাইরের থেকে তার বিস্ময়-চকিত, কৌতূহলিত চোখ ফেরাতে পারছিল না। সেইদিকে চোখ রেখেই বলল, ডক্টর ঘোষ বলতেন, আমার অপরিণত মস্তিষ্ক ছিল। তারপর মুখ ফিরিয়ে হেসে বলল, এখন ভাল হয়ে গেছি।
শিবেন ঘাড় নেড়ে হেসে বলল, ও? তা, মিঃ রায়চৌধুরীর বাড়িতে কেমন লাগল আপনার?
-খুব ভাল। মাসিমা খুব ভাল।
–মাসিমা?
–হ্যাঁ, মানে মিসেস রায়চৌধুরী, ওঁকে আমি মাসিমা বলে ডেকেছি। দোলাও খুব ভাল, সুন্দর। মুখখানি কী সুন্দর, আর হাসিটা। ও খুব সুখী আর পবিত্র মেয়ে। দুঃখ কী, কিছুই জানে না, তাই না?
শিবেনের সারা মুখ বিস্ময়ে পরিপূর্ণ। বলল, আপনি কি দোলাকে নাম ধরে ডেকেছেন নাকি?
সুজিত বলল, হ্যাঁ, মাসিমা যে বললেন, ও আমার থেকে ছোট। ওকে তুমিই বলেছি।
–আপনি কী করে বুঝলেন, ও সুখী আর পবিত্র কি না?
–মুখ দেখে। আমি মুখ দেখলেই বলতে পারি।
শিবেন আবার হাসতে লাগল। বলল, ও!
সুজিত আবার দু চোখ ভরে কলকাতাকে দেখতে লাগল আর আপন মনেই বিড়বিড় করতে লাগল। যত বিস্ময়, তত যেন তার অস্বস্তি। যেন ঠিক খুশি হতে পারছে না। সবই বড় দ্রুত, ব্যস্ত, চলন্ত। মনেই হচ্ছে না সময়টা ভর-দুপুর। এই রকম দুপুরে সবই তো একটু নিশ্ৰুপ নিঝুম থাকে। এখানে হয় ঘরের নিরালা, নয় দরজা খুললেই হাট। কোথাও একটু শব্দহীন, নিরালার নিবিড়তা নেই। কষ্ট হয় না মানুষের? কী এটা? ভিক্টোরিয়া মেমোরিয়াল হল? ওটা মনুমেন্ট? খেলার ময়দান, চৌরঙ্গি, ওই দূরে গভর্নরের প্রাসাদ? কিন্তু কোথায় যাচ্ছে সুজিতরা। ইটালি! ও! এন্টালি, একটা রাস্তার নাম? সেখানে বুঝি শিবেনবাবুদের বাড়ি? কে কে আছেন? অসুস্থ মা, আর বুড়ো বাবা, এবং একটি ছোট ভাই?
সুরেন ব্যানার্জি রোড দিয়ে গাড়িটা চলেছে। সুজিত হঠাৎ জিজ্ঞেস করল, আচ্ছা, আপনি কত টাকা মাইনে পান?
এই আদবহীন প্রশ্নে শিবেন একটু দ্বিধান্বিত হল। তারপরে বলল, আটশো টাকা।
–আট-শো? এত টাকা কী করেন?
শিবেন হা-হা করে হেসে উঠল। বলল, আটশো টাকায় কী হয়? মাসের পনেরো দিন চলতে চায় না।
তাই নাকি? বলেন কী!
সন্দিগ্ধ চোখে সুজিত তাকাল শিবেনের দিকে। ঠাট্টা করছে কি না বুঝতে পারছে না। বলল, পনেরো দিন চলতে চায় না?
শিবেন বলল, তাই তো। আমিই তো একমাত্র আর্নিং মেম্বার।
–এই গাড়িটা তবে কার?
–কোম্পানির। মানে মিঃ রায়চৌধুরীরই বলতে পারেন।
-আপনার বাবা কী করেন?
–কিছুই না। এক সময়ে খুব বড়লোক ছিলেন। বড় ব্যবসা ছিল।
–ও! তারপরে আবার গরিব হলেন কী করে?
–যেভাবে সবাই হয়, বুদ্ধির দোষে। পার্টনাররা প্রচুর চুরি করেছিল, নিজেও বেহিসেবি ছিলেন আমার বাবা। মিঃ রায়চৌধুরীও বাবার বিজনেসের পার্টনার ছিলেন।
সুজিত চোখ বড় করে বলল, তার মানে উনিও চুরি করেছিলেন?
শিবেন বলল, সেটা আমরা জানি না। কে যে চুরি করেছিল আর করেনি, এটা তো হাতেনাতে ধরা যায়নি, ঋণের দায়ে যখন ব্যবসা লাটে উঠে গেল, তখন জানা গেল, পুকুরচুরি হয়ে গেছে। কিন্তু দেখবেন, এ সব কথা আবার মিঃ রায়চৌধুরীকে বলতে যাবেন না যেন।
বলব না? আচ্ছা। কিন্তু আমার খুব খারাপ লাগছে।
শিবেন বলল, বাবার সব পার্টনাররাই এখন বেশ বড়লোক, বড় ব্যবসা করে।…হ্যাঁ, আপনাকে একটা কথা বলে রাখি, আমার বাবার একটু ইয়ে আছে, মানে মাথায় একটু গোলমাল আছে। একটু আবোল-তাবোল বকেন। খুব একটা বিপজ্জনক নন, তবে, ওই আর কী, একটু দেখে-শুনে চলবেন।
সুজিত বলল, ও, তাই নাকি। বোধ হয় শোকে-দুঃখেই ওরকম হয়ে গেছেন।
শিবেন গম্ভীর ও নির্বিকার মুখে বলল, বোধ হয়। আপনি আমাদের বাড়িতে থাকবেন বলেই কথাটা বলতে হল।
বলাটা যে মনঃপূত নয়, সুজিত তা অনুমান করল শিবেনের মুখের দিকে তাকিয়ে। বলল, সেজন্যে আপনি ভাববেন না। ওরকম লোকদের আমি অনেক দেখেছি আশ্রমে।
শিবেন বিরক্ত চোখে তাকাল সুজিতের দিকে। সুজিত হাসল। শিবেনদের বাড়িটা বেশ বড় আর দোতলা, কিন্তু পুরনো এবং সেকেলে ধরনের। সামনে খানিকটা জমি আছে, তাতে বাগান বলে কিছু নেই। দেখেই বোঝা যায়, বাড়িটায় অনেক কাল চুনকাম বা রং করা হয়নি। গোটা বাড়িটা তাই শ্যাওলার রং ধরেছে। ওপরে নীচে অধিকাংশ দরজা-জানালাই বন্ধ। মনে হতে পারে, বাড়িটায় লোক নেই। কিন্তু ড্রাইভারকে তিনটের সময় আসতে বলে, শিবেন দরজার চৌকাঠে কলিং বেলের বোতাম টিপল। একটু পরেই একজন এসে দরজা খুলে দিল। দেখেই বোঝা যায়, সে বাড়ির ভৃত্য।
শিবেন জিজ্ঞেস করল, কোনও চিঠিপত্র এসেছে?
চাকর জবাব দিল, না।
চাকরটি সুজিতকেই দেখছিল। দরজা দিয়ে ঢুকে, বাঁ দিকে সিঁড়ি উঠে গিয়েছে। সামনাসামনি যে দরজাটা আছে, সেটা বন্ধ। শিবেন সুজিতকে ডেকে সিঁড়ি দিয়ে উঠতে লাগল। জিজ্ঞেস করল, দীপেন কোথায়?
চাকর জবাব দিল, ইস্কুলে।
বাবা?
বসবার ঘরে।
সিঁড়ি দিয়ে উঠতে উঠতেই টেলিফোনের ক্রিং ক্রিং শোনা যাচ্ছিল ওপরে। তারপরেই সেটা থেমে গিয়ে মোটা শ্লেষা-জড়ানো গলায় শোনা গেল, হ্যালো, ইয়েস! আপনি কে? ও ও ও, মহাশয়া শিবেন রায় মহাশয়কে চান? জাস্ট এ মিনিট প্লিজ, একটা কলিং বেলের শব্দ পাওয়া গেছে, হয়তো
ঠিক সেই সময়েই শিবেনের সঙ্গে সুজিত ওপরের বসবার ঘরের দরজায় দাঁড়াল। সুজিত দেখল, ঘরের একপাশে হাফ-হাতা পাঞ্জাবি গায়ে ময়লা কাপড় কিন্তু কোঁচা লুটানো এক ভদ্রলোক টেলিফোনের রিসিভার নিয়ে কথা বলছেন। বয়স ষাট নিশ্চয়ই। বেশিও হতে পারে। বেশ কয়েক দিনের না কামানো গোঁফ-দাড়ি। চুল উশকোখুশকো। চোখ দুটি বড় বড়, কিন্তু রক্তিম এবং গর্তে ঢোকানো। শিবেনকে দেখেই, –টেনে চোখ বড় বড় করে বলে উঠলেন, এই যে মিঃ শিবেন রায়।…হ্যালো, আপনি যাকে চাইছেন, তিনি এসেছেন।
বলে রিসিভার মুখের কাছ থেকে সরিয়ে খানিকটা যেন ঠাট্টা ও বিদ্রুপের ভঙ্গিতে বললেন, এই যে আসুন বড় রায়মহাশয়, আপনার ফোন, মনে হচ্ছে কোনও যুবতী আপনাকে ডাকছেন।
বৃদ্ধের কথা শেষ হবার আগেই শিবেন দ্রুত এগিয়ে, রিসিভারটা প্রায় কেড়ে নিল। বলল, তা অত গাঁক গাঁক করে চেঁচাবার কী আছে? যান, ওদিকে গিয়ে বসুন।
বৃদ্ধ ঘাড় নেড়ে বললেন, বসবই তো, বসবই তো, বহু দিনই তো বসে আছি। ৪৮৮
বলতে বলতে তিনি সরে এলেন। ইতিমধ্যে শিবেনের গম্ভীর স্বরে আবেগ ঝংকৃত হয়ে উঠল, ও, তুমি!–হ্যাঁ, হ্যাঁ, হ্যাঁ, না আমাকে আবার মিঃ রায়চৌধুরী নিজে একজন গেস্ট দিয়েছেন, আমাদের বাড়িতে থাকবার জন্যে, তাকে নিয়ে এইমাত্র…হ্যাঁ, না, কই আমি তো সে বিষয়ে কিছু বলিনি।…তা শুনেছি বটে, এবং ইন দি মিনটাইম কুবের কলকাতাতে ছিলও না, সেই জন্যেই বোধ হয়…না, রঞ্জনের কথা আমি কিছুই জানি না, আর আমি বিশ্বাসও করতে পারি না যে তুমি রঞ্জনের সঙ্গে বাইরে বেড়াতে যাবে। অ্যাঁ? হ্যাঁ, তা জানি বইকী, বারো হাজার টাকার নেকলেস তোমাকে রঞ্জন দিয়েছে, অ্যাঁ? না, এ বিষয়ে কোনও মন্তব্য করতে চাই না। তা হলে কলকাতার অনেক গুণ্ডা বদমায়েশ সম্পর্কেই…ও! তা বেশ…। হ্যাঁ, আজ সকালেই তো বললাম তোমাকে…।
সুজিত অবাক হয়ে টেলিফোনের কথা শুনছিল। অদ্ভুত লাগছিল তার। এবং তার স্মৃতিশক্তি দুর্বল হলেও মনে হল কুবের নামটা একাধিকবার শুনেছে সে। এক বার রাত্রে ট্রেনে, আর এক বার কিরণময়ীর মুখে। রঞ্জন নামটা নতুন শুনতে পেল সে।
অবাক হয়েই শুনছিল সে। ইতিমধ্যে বৃদ্ধ সুজিতের দিকে এগিয়ে, হাত প্রসারিত করে বললেন, আপনি নিশ্চয় বড় রায়ের সঙ্গে এসেছেন? আসুন, আসুন, আসতে আজ্ঞা হোক।
সুজিত হেসে আপ্যায়িত হয়ে ভিতরে এল। বৃদ্ধের ভাবভঙ্গির মধ্যে ঈষৎ বিদ্রুপের বক্রতা থাকলেও, গলাটা বেশ দরাজ, কিন্তু বাজখাঁই নয়। মুখে গাম্ভীর্য আছে, কিন্তু রাশভারী গোছের নন। মনে মনে ভাবল, ইনি কি শিবেনের বাবা?
বৃদ্ধ সুজিতের দিকে তাকিয়ে বললেন, লুকিং ভেরি ফ্রেশ, অ্যাঁ? চোখ দুটি তো এখনও দেখছি নির্দোষ নিষ্পাপ ভাবের, মুখখানিও ছেলেমানুষের মতন। যেন ভাজা মাছটিও উলটে খেতে জানা নেই।
সুজিত অবাক হয়ে বলল, ভাজা মাছ?
ভাজা মাছ বইকী! আর ভাজা মাছ বললে, বেশ বড় সাইজের কালবোস মাছই বলতে হবে মিষ্টি আর নরম, স্পেশাল ফর ফ্রাই। তা বলে ওই এঁদো গলির রেস্টুরেন্টের বোয়াল মাছের বারো আনা দামের ফিস ফ্রাই নয়, সত্যিকারের বাঙালির মাছভাজা যাকে বলে।…আমি অবিশ্যি আপনার পরিচয় জানি না।
সুজিত তাড়াতাড়ি উচ্চারণ করল, শ্রীসুজিতনাথ মিত্র আমার নাম।
বৃদ্ধ বললেন, হতে পারে আপনার নাম সুজিতনাথ মিত্র, আমার নাম ভুজঙ্গভূষণ রায়, এখন অনেকে অনেক কিছু নাম বলে, এক সময়ে শুধু বি-বি বললেই আমাকে চেনা যেত। কিন্তু সুজিতনাথবাবু, আপনাকে একটু গোবেচারার মতো দেখতে বলেই, ভাজা মাছের কথা বলছি আমি, অনেক সময় বেড়ালকেও তপস্বীর মতো দেখায় কিনা।
সুজিত অবাক স্বরে বলল, বেড়ালকে?
ভুজঙ্গভূষণ বললেন, হ্যাঁ, বেড়াল, মার্জার যাকে বলে। কিন্তু মাছভাজার কথাই যখন উঠল, তখন বলে পারছি না, কিন্তু তার আগে বলুন, আপনার জন্ম কত সালে?
সুজিত ঠিক খেই ধরতে পারছে না, তাই আরও অবাক হয়ে বলল, আমার জন্ম? তা এই চব্বিশ-পঁচিশ বছর বয়স হয়েছে।
ভুজঙ্গ বললেন, ও, সে আপনার জন্মেরও আগের কথা তা হলে। তখন যিনি ছোটলাট ছিলেন, আমি আবার সাহেবদের নাম মনে রাখতে পারি না, যাই হোক ছোটলাট, কয়েক জন পশ্চিম দেশীয় রাজা, আর বিলাতি কোম্পানির কয়েক জন কর্তাকে আমি একটা পার্টি দিয়েছিলাম।
সুজিত মুগ্ধ বিস্ময়ে উচ্চারণ করল, ও!
-হ্যাঁ, আমার অনেকগুলো পুকুর ছিল। অর্ডার দিয়ে সেখান থেকে কালবোস মাছ ধরিয়েছিলাম, আধমন-তিরিশ সের ওজনের কালবোস এক-একটা। কালচে নীল রং তাদের।
কালচে নীল?
-হ্যাঁ, কালচে নীল, আর পেটের দিকটা লাল। গোয়ানিজ সূপকারকে দিয়ে সে মাছের ফ্রাই বানিয়ে যখন পরিবেশন করানো হল, সবাই হাত গুটিয়ে নিল। কেউ মাছভাজা খাবেন না, গলায় নাকি কাঁটা ফুটবে, নেটিভদের মতো তাঁরা কাঁটা বাছতে পারেন না। মানে ভাজা মাছ উলটে খেতে জানেন না। আমি লাটবাহাদুরকে কোনওরকমে বুঝিয়ে-সুঝিয়ে মুখে ভোলালাম। মুখে দিয়েই লাটবাহাদুরের মুখ রসে ভরপুর।
সুজিত দেখল, ভুজঙ্গবাবুরই মুখ দিয়ে লালা গড়িয়ে পড়ার অবস্থা। উনি ঝোল টেনে বললেন, ব্যস, আর যায় কোথায়। দেখলাম, খালি হুইস্কি আর কালবোস ফ্রাই খেল সবাই, বাকি খাবার সব পড়ে রইল। কিছু ছুঁলেই না। অতএব, বুঝতেই পারছেন, ভাজা মাছ উলটে খেতে সবাই জানে। আপনি কি জানেন না?
ভুজঙ্গভূষণ তাঁর কাঁচাপাকা লোমশ জ্বর তলা থেকে তীক্ষ্ণ দৃষ্টিতে তাকালেন সুজিতের দিকে। সুজিত বিব্রত বিস্ময়ে বলল, মানে, ভাজা মাছ?
–হ্যাঁ, উলটে খেতে।
সুজিত ঘাড় কাত করে হেসে বলল, আজ্ঞে হ্যাঁ, জানি তো।
ভুজঙ্গভূষণ হা হা করে হেসে উঠলেন। মনে হল, দেওয়ালগুলি সব কেঁপে উঠল সেই হাসির শব্দে। বললেন, জানি, জানি, মুখ দেখতে যেমনই হোক–
সহসা তীব্র উচ্চ গলায় ধমকে উঠল শিবেন, আস্তে আস্তে।
সুজিত দেখল, শিবেন রিসিভারের স্পিকারের মুখে হাত চেপে ক্রুদ্ধ চোখে এদিকে তাকিয়ে রয়েছে। কিন্তু ভুজঙ্গভূষণ তা ফিরে তাকিয়ে দেখলেন না। গলার স্বর একেবারে নামিয়ে ফিসফিস করে বলেই চললেন, অর্থাৎ বেড়ালের মুখ, তা সে দেখতে যেমনই হোক, সাদা কালো হলদে, সাদা চোখো, হলদে চোখখা, ভাজা মাছ উলটে খেতে সবাই জানে।
উনি থামতেই, আবার শিবেনের গলা সে শুনতে পেল, ফোনে সে তখনও বলে চলেছে, কিন্তু তুমি জান যৌতুকের কথা আমি কিছুই চিন্তা করিনি। অ্যাঁ? না..মানে…শুনেছি বটে, উনি তোমাকে…আশ্চর্য! এতে এত হাসবার কী আছে?
ভুজঙ্গভূষণ হঠাৎ সুজিতের কানের কাছে ঝুঁকে পড়ে চুপিচুপি স্বরে বললেন, বিশ্ব সংসারের সবটাই যখন হাসির, তখন উনি বললেন কিনা, হাসির কী আছে, বুঝুন এক বার ব্যাপারটা।
পরমুহূর্তেই জিজ্ঞেস করলেন, কিছু অনুমান করতে পারছেন ব্যাপারটা?
সুজিত হেসে ঘাড় নাড়ল, সে বুঝতে পারছে না। ভুজঙ্গও ঘাড় নেড়ে বললেন, আমিও কিছুই পারছি না। তবে একটা বেকায়দার ব্যাপার কিছু হয়েছে নির্ঘাত, নইলে অতক্ষণ ধরে ফোনে বকরবকর…তা সে যাকগে, বুঝতে পারছি, এ ব্যাপারে আপনার সঙ্গে বড় রায়ের যোগাযোগ নেই, অ্যাঁ?
সুজিত বলল, আজ্ঞে না।
কিন্তু আপনি দাঁড়িয়ে কেন, বসুন না। বসুন বসুন।
ঘরের মধ্যে সোফা এবং চেয়ার ছিল। কিন্তু সবই প্রায় পুরনো জীর্ণ হয়ে এসেছে। বোঝা যাচ্ছে এর ওপর যথেষ্ট ঝাড়ামোছা করে মোটামুটি একটু শ্ৰী বজায় রাখার চেষ্টা করা হয়েছে। টেবিলের ওপরে ফুলদানিও আছে, এবং ফুলদানিগুলি যে মাজলেও পরিষ্কার হয় না, তাও অনুমান করা যায়। ফুলগুলি প্ল্যাস্টিকের। প্রত্যহ নতুন নতুন টাটকা ফুল কিনে সাজানো নিশ্চয় সম্ভব হয় না। ঘরটা যেন কেমন অন্ধকার মতো। অধিকাংশ জানালা-দরজা বন্ধ বলেই বোধ হয়। দেয়ালে কিছু ছবি টাঙানো আছে, অধিকাংশই পুরনো।
ভুজঙ্গ প্রায় এক কোণে সুজিতকে টেনে নিয়ে গেলেন, সোফা দেখিয়ে বললেন, এখানে বসুন। না, না আপনি যা ভাবছেন তা মোটেও নয়, ওতে ধুলো নেই, সোফার কাপড়টার রংই ওরকম। অবিশ্যি পুরনো হয়েছে, কিন্তু পরিষ্কার।
–আজ্ঞে না না, আমি তা ভাবছি না।
সুজিত লজ্জিত হয়ে উঠল। তাড়াতাড়ি বসে পড়ল ধপাস করে। বড় সোফা, পাশাপাশি ভুজঙ্গ বসলেন। এক বার তাকালেন শিবেনের দিকে। সে তখন এদিকে পিছন ফিরে ফোনে কথা বলেই চলেছে, যদিও গলার স্বর আগের থেকে অনেক নিচু।
ভুজঙ্গ শুরু করলেন, কী যেন নাম বলছিলেন আপনার। সুজিত, সুজিতনাথ মিত্র! বেশ নাম। যদি কিছু মনে না করেন, ওর সঙ্গে, মানে বড় রায়, যিনি ফোনে কথা বলছেন, ওর সঙ্গে আপনি কোথা থেকে আসছেন? কী দরকার?
বলেই তাড়াতাড়ি শিবেনের দিকে এক বার দেখে নিয়ে বললেন, অবিশ্যি, এমনি জিজ্ঞেস করছি, মানে এ সময়ে তো কাউকে আসতে দেখি নে। আর আপনার মতো একজন, যদি কিছু মনে না করেন নিতান্তই চালচুলোহীন ছোকরা, বগলে কাগজের বান্ডিল..অবিশ্যি এ কথা ঠিক আপনার মুখখানি সত্যি সুন্দর, চোখ দুটিও, খুবই নিরীহ আর ভালমানুষ বলেই মনে হচ্ছে, কিন্তু কী মনে করে এসেছেন, সেটা আমি জানতে ইচ্ছুক।
ভুজঙ্গ থামলেন। ইতিমধ্যে কয়েকবারই ভুজঙ্গভূষণের জবাব দেবার চেষ্টা করেছে সুজিত, কিন্তু ওঁর প্রশ্নের স্রোতে ভেসে গিয়েছে। উনি থামতে সে বলল, আমি আসছি এখন বীরেন্দ্রনারায়ণ রায়চৌধুরীর বাড়ি থেকে।
–আচ্ছা? আপনি বীরেনের বাড়িতে থাকেন?
না না, আজই এসেছি ওখানে।
–কোথা থেকে?
–গুড়িয়াঁটাঁড়, মানে বিহার থেকে।
–ও, সেখানে কি আপনি বীরেনদের কোম্পানির?
–আজ্ঞে না, আমি আসছি উন্মাদ-আশ্রম ও মানসিক চিকিৎসালয় থেকে। আমি ওখানকার রুগি ছিলাম, এখন ভাল আছি, আর ইতিমধ্যেই
–দাঁড়ান দাঁড়ান।
হাত তুলে সুজিতকে থামিয়ে ভুজঙ্গ জ্ব তুলে বললেন, আপনি ছিলেন?
সুজিত হেসে ঘাড় নেড়ে বলল, আজ্ঞে না, আমার মাথাটা…মানে, বুদ্ধিশুদ্ধি ছিল না আর কী। এখন ঠিক আছে। আমাকে বীরেন্দ্রনারায়ণবাবু একটা চাকরিও দেবেন বলেছেন, তবে আমার তো কোথাও থাকবার জায়গা নেই, এ বাড়িতে শুনলাম দোতলায় কোথায় একটা ঘর আছে, সেখানেই আমি থাকব পেয়িংগেস্ট হিসেবে…।
–সে তো খুবই ভাল কথা। সে কথা আমাকে বলুন, আমিই তো এ বাড়ির কর্তা। আপনি যার সঙ্গে এসেছেন, আমি সেই শিবেন রায়েরই বাবা।
ভুজঙ্গভূষণ যেন খুবই সুখী হলেন। বললেন, অবিশ্যি এসেছেন ভালই করেছেন, এ বাড়িতে পেয়িংগেস্ট একদা চিন্তা করাই যেত না। ভদ্রলোকের ছেলে মুখ ফুটে বললেই যথেষ্ট যে, আমি থাকব এবং খাব। কিন্তু এখন! এই বাড়িটার চেহারা কী ছিল আপনি ভাবতেই পারেন না।
সুজিত ফাঁক পেয়েই বলল, আমি অবিশ্যি অনুমান করেছিলাম, আপনিই শিবেনবাবুর বাবা।
–হ্যাঁ, সেটা মানতেই হবে।
আপনাদের অবস্থা এককালে যথেষ্ট ভাল ছিল, সে কথাও শুনেছি।
ভুজঙ্গ হঠাৎ একটি দীর্ঘশ্বাস ফেলে গম্ভীর ও ধীর স্বরে বললেন, সে কথা অনেকেই শুনেছে, আর এখনও অনেকে দেখছে আমাদের। আমার এখনও মনে আছে, যে বার লেডি লকফিল্ড এলেন এবাড়িতে…।
হঠাৎ থেমে গিয়ে তিনি শিবেনের দিকে তাকালেন। ওঁর ভ্র জোড়া কয়েকবার কেঁপে উঠল। উনি যেন কান পেতে শুনলেন, শিবেন তখন বলছে, হ্যাঁ, এখন তো অফিসেই বেরিয়ে যাব, এখন ছেড়ে দিচ্ছি..। অ্যাঁ? কী বললে?
হঠাৎ ভুজঙ্গভূষণ সুজিতের দিকে ফিরে বললেন, আচ্ছা, আমি একটু উঠব। আপনার কাছে কি কিছু টাকা আছে সুজিতনাথবাবু?
সুজিত অবাক হয়ে তাকিয়ে বলল, টাকা?
–হ্যাঁ হ্যাঁ, গোটা-চারেক টাকার একটু দরকার ছিল। সুজিত হেসে তাড়াতাড়ি পকেটে হাত দিয়ে বলল, আজ্ঞে হ্যাঁ, আছে। আপনার কত চাই বলুন? ভুজঙ্গ চকিতে এক বার শিবেনের দিকে তাকিয়ে নিয়ে বললেন, এই গোটা দশ-পনেরো? সুজিত তাড়াতাড়ি বীরেন্দ্রনারায়ণের দেওয়া একশো টাকার নোটটা বের করে বলল, দশ-পনেরো টাকা তো ভাঙানো নেই, তা হলে এটার থেকে…।
–হ্যাঁ হ্যাঁ, আমি ভাঙিয়ে নিয়ে আসছি, আপনি বসুন।
একশো টাকার নোটটা প্রায় ছোঁ মেরে নিয়ে যখন বেরিয়ে গেলেন, শিবেন রিসিভার রেখে ফিরে দাঁড়াল। ফিরে দাঁড়িয়েই বাবার পথের দিকে তাকিয়ে সুজিতকে জিজ্ঞেস করল, কী হল, উনি কোথায় গেলেন?
সুজিত তার সেই স্বভাবসিদ্ধ হাসি হেসে বলল, টাকা ভাঙাতে গেলেন?
–টাকা?
–হ্যাঁ, আমার কাছে দশ-পনেরো টাকা আছে কি না জিজ্ঞেস করলেন, তা আমি বীরেনবাবুর দেওয়া সেই একশো টাকার নোটটা
শিবেন বিকৃত মুখে প্রায় চিৎকার করে উঠল, একশো টাকার নোট! উনি চাইলেন, আর আপনি অমনি দিয়ে দিলেন?
কথা শেষ হবার আগেই শিবেন ছুটে গেল। ছুটতে ছুটতে এক বার চিৎকার করে ডাক দিল, বিশু।
ডেকেও সে দাঁড়াল না। বাইরে বেরিয়ে সিঁড়ি দিয়ে নীচে নেমে চলে গেল। পরমুহূর্তেই সেই চাকরটিকে দেখা গেল। ঘরের মধ্যে উঁকি দিয়েই সে-ও সিঁড়ির দিকে শিবেনকে অনুসরণ করল। সুজিত কয়েক মুহূর্ত হাঁ করে দাঁড়িয়ে রইল। পূর্বাপর ব্যাপারটা সে কিছুই বুঝতে পারল না। তাকে শিবেন ওরকম ধমকাল কেন, বা ওর বাবার পিছনে ওরকম ছুটেই বা গেল কেন? হঠাৎ তার মনে পড়ল, শিবেন বলেছিল বটে, ওর বাবার মাথাটা একটু গোলমাল আছে, আবোল-তাবোল বকে। কিন্তু সুজিতের তো সেরকম বিশেষ কিছু মনে হয়নি। একটু বেশি কথা বলছেন, এই যা। তা ছাড়া তো টাকা চেয়েছেন, নিশ্চয়ই কোনও দরকার পড়েছে। উনি চাইলেন আর সুজিত কি না বলবে? তাই কি কখনও সম্ভব? তা হলে তো মিথ্যে কথা বলা হয়। এরকম মিথ্যে কথা আবার বলে নাকি কেউ!
কিন্তু ব্যাপারটা কী? সে আস্তে আস্তে দরজার কাছে গেল। কাউকে দেখতে না পেয়ে, চারিদিকে এক বার তাকিয়ে, বারান্দায় এগিয়ে গেল। সিঁড়ির দিকে উঁকি দিল। দেখল শিবেন বিশুকে নিয়ে ওপরে উঠছে। শিবেনের মুখ লাল হয়ে উঠেছে। সে ক্রুদ্ধ এবং উত্তেজিত। বলছিল, দেখতে পেলি তো ডাকলি না?
বিশু বলল, হ্যাঁ ডেকেছিলাম, উনি লাফ দিয়ে একটা ট্যাক্সিতে উঠে পড়লেন, আমার কথাই শুনলেন না।
সুজিত মুখ বাড়িয়ে জিজ্ঞেস করল, কী হয়েছে বলুন তো? আপনারা ওরকম ছুটোছুটি করছেন কেন?
শিবেন তাকাল, কিন্তু কোনও জবাব দিল না। বিশু তার মুখের দিকে অবাক হয়ে তাকাল। শিবেন সুজিতের পাশ ঘেঁষেই ঘরের দিকে যেতে যেতে বলল, ঘরে আসুন।
সুজিত ঘরে ঢুকল শিবেনের পিছু পিছু। শিবেন বিশুকে বলল, তুই ভেতরে যা, আমি যাচ্ছি।
বিশু ভিতরে চলে গেল। সুজিতের দিকে ফিরে বলল, আপনাকে বলেছিলাম না, বাবার মাথার একটু গোলমাল আছে?
সুজিত বলল, হ্যাঁ, কিন্তু আমি দেখলাম একটু বেশি কথা বলেন।
যাই হোক, আপনি টাকা দিতে গেলেন কেন?
উনি যে চাইলেন।
–চাইলেই দিতে হবে? আপনার কাছে টাকা আছে সে কথা বললেন কেন?
সুজিত অবাক হয়ে বলল, একী বলছেন? আমার কাছে আছে, আমি না বলব?
শিবেন উত্তেজিত স্বরে, প্রায় ভেংচে উঠল, হ্যাঁ তাই বলবেন।
–কেন?
বিস্মিত রাগে শিবেন নির্বাক হয়ে গেল কয়েক মুহূর্ত। সুজিত আবার বলল, তার মানে, মিথ্যে কথা বলতে বলছেন?
শিবেন বলে উঠল, আপনি…আপনি একটা কী? আপনার মাথায় কী আছে বলতে পারেন?
সুজিত আবার বলল, কেন?
-কেন? আপনার কাছে যা থাকবে, সবই বলে দেবেন?
–তাতে কী হয়েছে?
শিবেন অসহায় রাগে প্রায় চেঁচিয়েই উঠল, আপনি…আপনি একটা উজবুক!
–ও!
–হ্যাঁ, আপনি আবার চিকিৎসা করাতে যান।
সুজিত অবাক হয়ে বলল, কীসের চিকিৎসা?
শিবেন সামনেই একটা চেয়ারে বসে পড়ল। চেয়ারের হাতলটা ভাঙবার জন্যেই যেন কয়েকবার মোচড়াল। তারপরে বলল, আপনি শুনে রাখুন, আপনার টাকা আপনি আর ফেরত পাবেন না।
সুজিত ঘাড় নেড়ে বলল, ও!
–হ্যাঁ, ওর একটি পয়সাও আর ফেরত পাবার আশা নেই।
সুজিত বলল, ও! সব টাকাটাই কি আপনার বাবার দরকারে লাগবে? কী করবেন উনি অত টাকা দিয়ে?
শিবেন বলল, মদ খাবেন।
সুজিত চোখ বড় বড় করে বলল, অত টাকার মদ খাবেন। একশো টাকার মদ কতখানি হবে?
শিবেন তীক্ষ্ণ দৃষ্টিতে তাকাল সুজিতের দিকে। তার চোখে আবার সন্দেহ দেখা দিয়েছে। কিন্তু সুজিত তারপরেও জিজ্ঞেস করল, বেশি মদ খেলে তো শুনেছি লোকে মাতাল হয়ে যায়।
শিবেন বলল, শুনেছেন, দেখেননি?
সুজিত কয়েক মুহূর্ত ভেবে বলল, হ্যাঁ, গুঁড়িয়াঁটাঁড়ের রাস্তাঘাটে দেখেছি, হাটের দিনে মেয়ে-পুরুষ সবাই হাঁড়িয়া খেয়ে মাতলামি করত। কিন্তু ওরা মাঝে মাঝে বিচ্ছিরি মারামারি করত। এক বার নাকি একজনকে মেরেই ফেলেছিল। তা বলে ভুজঙ্গবাবুও কি সেরকম করবেন?
শিবেনের সন্দিগ্ধ চোখ আবার সহজ হয়ে এল। বলল, তা করতে পারেন। উনিও মাতাল। মাতালদের কোনও কিছুরই ঠিক নেই। কিন্তু আপনার টাকাটার কী হবে?
কী আবার হবে? উনি তো সব টাকার মদই খেয়ে ফেলবেন। আর আমি তো চাকরিতেই লেগে যাচ্ছি, আমার অসুবিধে কী? আমি যখন মাইনে পাব, তখন আপনাদের বাড়ির টাকাটা দেব, মানে আমার থাকার আর খাওয়ার খরচ। তাতে অসুবিধে হবে না তো?
শিবেন হঠাৎ আবার একটু গম্ভীর হয়ে উঠল। বলল, সেজন্য আপনাকে ভাবতে হবে না। এখন চলুন আপনার ঘরটা দেখিয়ে দিই।
শিবেনের সঙ্গে দোতলার বারান্দা দিয়ে, পুব দিকে গিয়ে, একটা কোণের ঘরে পৌঁছল সুজিত। মাঝারি ঘর। পুরনো কটা সিঙ্গল খাটে শুধু তোশক পাতা ছিল। পুব দক্ষিণ দুই-ই ভোলা। উত্তর দিকের একটা জানালা খুলে দিল শিবেন। সুজিত সেদিকে উঁকি দিয়ে প্রথমেই দেখল, একতলা ভাঙা পুরনো বাড়ি একটা। একটা বড় উঠোন, উঠোনের একপাশে কলের মুখ থেকে জল পড়ছে। সেখানে মেয়ে-পুরুষেরা একসঙ্গে এলোমেলো চান করছে। মোটামুটি খারাপ লাগল না। শিবেন জানাল, বিশু এসে এখুনি ঘরটা ঝাঁট দিয়ে, তোশকের ওপর চাদর পেতে দিয়ে যাবে। বাথরুম এবং আর সবই দেখিয়ে দেবে। এ ঘর থেকে সুজিত যখন খুশি বাইরে চলে যেতে পারবে। আবার আসতেও পারবে। শিবেনের কাছ থেকে আরও জানল সে, নীচে ভাড়াটেরা থাকে।

সুজিতের ঘুমন্তই মনে হল, কীসের একটা শব্দ তার কানে আসছে। গুঁড়িয়াটাঁড়ের আশ্রমের ঘরে সে ছোলা ছড়িয়ে দিলে যেমন ময়ুরটা এসে ঠুক ঠুক করে খেত, সেইরকম শব্দ। ভুজঙ্গভূষণের কথা ভাবতে ভাবতেই সে ঘুমিয়ে পড়েছিল। সে জানে, এই বিশ্ব-সংসারের সামনে দাঁড়িয়ে অনেক সত্যি কথা বলা যায় না। বললেও, তাদের বিশ্বাস করানো যায় না। যেমন সুনীতার কথা। ভুজঙ্গভূষণের কথাও সে যতই ভাবছিল, ততই তার মনটা যেন এক ব্যথিত অন্যমনস্কতায় ভরে উঠছিল। যত বারই সেই বড় বড় চোখ লোমশ –মুখখানি তার মনে পড়ছিল, তত বারই তার ভিতরে একটা হাসি উথলে উঠছিল। সে হাসিতে কোনও বিদ্রূপ বা ব্যঙ্গের ছাপ ছিল না। বরং একটা কষ্টের ছায়া পড়ছিল। তার মনে হচ্ছিল ভুজঙ্গভূষণ যেন একটা দুষ্টু দুর্ভাগা ছেলে। যার মা নেই, বাবা নেই, মাথার ওপরে কেউ নেই, যে একটু ভালবাসবে, স্নেহ করবে। চারদিক থেকে সবাই তাড়া দিয়ে আসে কেবল শাসন করতে। অথচ সেই দুষ্টুটা অনেক সাধ অনেক বাসনা পূরণ করবার জন্যে মাঝে মাঝে দুর্বিনীত হয়ে ওঠে। অথচ উনি এক সময়ে কত টাকা ঘেঁটেছেন। বন্ধুদের ষড়যন্ত্রে সর্বস্বান্ত হয়েছেন। কিন্তু এখনও একটু ভাল পানে ভোজনে বসনে থাকতে ভালবাসেন। তার উপায় নেই। তাই খানিকটা উঞ্ছবৃত্তিও অবলম্বন করেছেন হয়তো। কারণ, সারা জীবনের সবকিছু দেখে, এখন যেন সমূহ নিয়ম-কানুন, কথায় কথায় মানুষেরা যে সব সতোর কথা বলে, সে সবের ওপর ওঁর বিশ্বাস সম্ভবত একেবারে নষ্ট হয়ে গিয়েছে। জীবনে যিনি ঠকেছেন, তাঁর বিশ্বাস হারানোটা বিচিত্র নয়। কিন্তু জীবনে যারা কিছুই হারায়নি, তারা অধিকাংশ যে আবার কোনও কিছুতেই বিশ্বাস করে না। যেমন শিবেন! ওর সঙ্গে কথা বলে, ও যে ঠিক কীসে বিশ্বাসী, তা বোঝাই যায় না। কেবল এইটুকু মনে হয়, ও টাকাকে বিশ্বাস করে, টাকাকে খুব ভালবাসে। সেটা আবার কেমন বিশ্বাস বা ভালবাসা, সুজিত বুঝতে পারে না অথচ ও কী হারিয়েছে, কে জানে! বাবার প্রতি ওর কী ভীষণ রাগ! খেতে বসে, সুজিতকে এমনভাবে কথা বলছিল যেন, ও নিজে একটা ভয়ংকর পাজি নচ্ছার আর হৃদয়হীন শয়তান ছেলের বাপ। সুজিতের সন্দেহ এবং ভয় হচ্ছিল, ভুজঙ্গভূষণকে ধরে শিবেন মারধোর করে কি না।…টাকা নিয়েছেন তো কী হয়েছে। সুজিতের যদি থাকত, তবে ভুজঙ্গভূষণকে সে অনেক টাকা দিত। তা হলে উনি মুক্তিতে আনন্দবোধ করতেন, আর মুক্তি পেলেই তো মানুষ সহজ হয়ে ওঠে। যার পাবার আশা আছে, সে কখনও চুরি করে না। শিবেন তাকে নিজের মুখেই বলেছে, ভুজঙ্গভূষণের এখনও সামান্য কিছু ব্যাঙ্ক অ্যাকাউন্ট আছে। কিন্তু, একলা চেক সই করে উনি যাতে টাকা না পান, শিবেনেরও যাতে সই থাকে, সে ব্যবস্থা করে নেওয়া হয়েছে। এবং শিবেন কিছুতেই চেক সই করে না। এমনকী পাঁচটা টাকা চাইলেও না। সারাদিনে চারটি চুরুট আর খাওয়া, এই ওঁর বরাদ্দ। এই বাড়ি উনি নিজে করিয়েছিলেন। কিন্তু ইতিমধ্যেই এ বাড়ি শিবেন তার নিজের নামে লিখিয়ে নিয়েছে। শিবেন ভাবে, এ সবই জোর করে করানো হয়েছে। মাতাল এবং দুষ্ট চরিত্রের বৃদ্ধকে জব্দ করা হয়েছে। কিন্তু এ কথা এক বারও ভাবল না, হয়তো ছেলেকে ভালবেসেই তা দিয়েছেন। বুঝেছেন হয়তো, ওঁর কাছে থাকলে কোনওদিন ঝোঁকের মাথায় বিক্রি করে দেবেন। নিজের জন্যে তো উনি কিছুই রাখেননি।
শিবেনের কথাও ভাববার আছে। এই সংসারের মধ্যে কোথাও তার শান্তি নেই। চিররুগ্না মা, তাঁকে সুজিত এখনও দেখেনি। ছোট ভাইটি স্কুলে পড়ে। বাবাকে তার একদম পছন্দ নয়। ভাইটির প্রতিও তার তেমন মনোযোগ নেই, বোঝা গিয়েছে। শিবেনের কথা নাকি বিশেষ শোনে না। কেন শোনে না, কে জানে। এর থেকে বোঝা যায়, এরকম কোনও সংসারে একটা লোক নিজেকে সুখী ভাবতে পারে না। কিন্তু সুজিতের মনে হয়, শিবেন কি এখানে একটা সুখী আবহাওয়া তৈরি করতে পারে না! এটা তো পরিষ্কার, এ বাড়িতে শিবেনকে সবাই ভয় পায়। সেই ভয়কে কি ভালবাসায় পরিণত করা যায় না?
যাই হোক, ভুজঙ্গভূষণকে সুজিতের খুবই ভাল লেগেছে। টাকাটার জন্যে তার একটুও কষ্ট হয়নি। একশো টাকার নোট সে কখনও হাতে করেনি, নিজের হাতে জীবনে সে কখনও টাকা খরচ করেছে কি না স্মরণ করতে পারে না। তবে একশোটা টাকা যে অনেকগুলি টাকা, এটা সে জানে। এবং একটা স্কেচ এঁকে দিলে যে কেউ একশো টাকা দিতে পারে, তাও তার কাছে অকল্পিত ছিল। হয়তো টাকা সম্পর্কে তার কোনও কৌতূহল আবেগ বা উত্তেজনা নেই বলেই ব্যাপারটা মোটেই দুঃখিত করেনি তাকে। শিবেন অবিশ্যি বলেছে, টাকার মূল্য আপনি বোঝেন না, কারণ টাকা আপনাকে আয় করতে হয় না, জীবনধারণের কোনও ধারণা আপনার আজও গড়ে ওঠেনি। হয়তো তাই। কিন্তু জীবনধারণের কোনও ধারণাই কি সুজিতের নেই? ছেলেবেলা থেকে কি সে হিংসা ও নিষ্ঠুরতা বর্জিত একটি নিবিড় শান্তিপূর্ণ জীবনের স্বপ্ন দেখে আসেনি? যদিও এ সব কথা আর শিবেনের সঙ্গে সে আলোচনা করেনি। তার সত্যি ঘুম পাচ্ছিল। শিবেন চলে যাবার পর শুয়ে শুয়ে সে অনেক কথা ভেবেছিল। এবং যত বারই ভুজঙ্গভূষণের, টাকাটা নেবার আগে সেই ভয়চকিত চোখে বারে বারে শিবেনের দিকে তাকানো মুখখানি মনে পড়ছিল, তত বারই তার হাসি পাচ্ছিল। অথচ সেই হাসির মধ্যে একটি ব্যথার রেশ ঝংকৃত হয়ে উঠছিল।
শিবেন আরও বলেছিল, বাংলার লাটবাহাদুর, রাজা মহারাজা, মাছের ফ্রাই, সে সব নাকি সবই ভুজঙ্গভূষণের বানানো গল্প। শুনে সুজিতের হাসিটা আরও উচ্ছ্বসিত ও ব্যথাটা আরও তীব্র অনুভূত হয়েছে। কেন, তা সে ব্যাখ্যা করতে পারে না।
ইতিমধ্যে কখন সে ঘুমিয়ে পড়েছিল, এবং আশ্চর্য, একটু আগেই সে সুনীতাকে স্বপ্নে দেখতে পাচ্ছিল। দেখছিল, হাওড়া স্টেশনের অনেক জনারণ্যের ভিড়ে সে নিজে চুপ করে দাঁড়িয়ে রয়েছে। আর সুনীতা উদ্বেগ-ব্যাকুল চোখে তাকে খুঁজছে। তাকে ডাকছে, শুনুন, কোথায় গেলেন, শুনুন। আপনি কোথায় গেলেন? শুনুন! অথচ সুজিত নড়তে পারছে না, তার কণ্ঠে স্বর নেই। সে যেন একটা পাথরের মূর্তি। নিজেকে সে নড়াবার চেষ্টা করছে, চিৎকার করে সাড়া দিতে চাইছে, কিন্তু কিছুতেই পারছে না। এত কাছাকাছি, অথচ এই পারার দুঃসহ কষ্টে তার চোখে প্রায় জল এসে পড়ার উপক্রম করছে। এবং এই কষ্টের মধ্যেই তার ঘুম ক্রমে পাতলা হয়ে আসছিল। তার মধ্যেই সে শুনতে পেল, আশ্রমের ঘরে ছোলা ছিটিয়ে দিলে ময়ুরটা এসে যেমন খুট খুট করে খেত, সেইরকম শব্দ হচ্ছে।
আস্তে আস্তে সে চোখ মেলে চাইল। ঘরটা যেন ঈষৎ অন্ধকার মনে হল তার। সেই ঈষৎ অন্ধকারের মধ্যেই একটি মুখ সে পরিষ্কার দেখতে পেল। একটি ছেলের মুখ। পনেরো-ষোলো বয়সের একটি ছেলের মুখ। রুক্ষু চুলের একটি গোছা তার কপালে পড়েছে যেন কালো একটি ছুরির ফলার মতো। প্রায় ভুরুর ওপরে এসে পড়েছে। কালো দুটি চঞ্চল চোখের তারায় সুজিতকে দেখছে। কৌতূহলিত হয়ে। অথচ যেন মোটেই কৌতূহল নেই, মুখে এমনি একটি নির্বিকার ভাবও বজায় রাখার চেষ্টা আছে। সুজিতকে দেখছে, আর আপন মনে পকেট থেকে চিনেবাদাম বের করছে, ছুঁড়ে ছুঁড়ে মুখে ফেলছে এবং চিবোচ্ছে।
সুজিত তাড়াতাড়ি উঠে বসল। যতটা অন্ধকার সে মনে করেছিল, ঘরের মধ্যে ঠিক ততটা অন্ধকার নয়। তবে বাইরে সন্ধ্যা ঘনায়মান। উত্তরের বারোয়ারি উঠোনটা থেকে মেয়ে-পুরুষ এবং শিশুদের গলার স্বর ভেসে আসছে।
সুজিত ছেলেটিকে কী বলবে, ঠিক ভেবে পেল না। ছেলেটির আঁট প্যান্ট, পায়ের ওপর পা দিয়ে, টেবিলে হেলান দিয়ে দাঁড়ানো, বুকখোলা জামা, এবং সুজিতের দিকে নিষ্পলক চোখে তাকিয়ে থাকা, সমস্ত ভঙ্গির মধ্যেই যেন একটি উদ্ধত অবিনীত ভাব ফুটে উঠেছে। সুনীতা স্বপ্ন, আর এটা আশ্রম নয়, এটা সে নিশ্চিন্ত হয়েছে ইতিমধ্যেই। এটা শিবেনদের বাড়ির সেই দোতলা ঘর। এবং ছেলেটি কি শিবেনের সেই ছোট ভাই? যদিও ওর ভঙ্গিতে একটা ঔদ্ধত্বের ভাব আছে, কালো চোখ দুটি সত্যি মিষ্টি, চঞ্চল, দুষ্টুমিতে পরিপূর্ণ মনে হচ্ছে। কেবল যেন একটু ছায়া-পড়া পুকুরের জলের মতো দেখাচ্ছে এখন। হাওয়া লাগলেই চলকে উঠবে।
হঠাৎ প্রায় একটি যুবতীর মতো গলার স্বরে, খানিকটা কৌতূহলমিশ্রিত স্বরে ছেলেটি জিজ্ঞেস করল, আপনি সুজিতবাবু?
বলেই খুট খুট করে আবার বাদাম চিবোতে লাগল। সুজিত ঘাড় নেড়ে বলল, হ্যাঁ।
বাদাম চিবোতে চিবোতেই পরবর্তী জিজ্ঞাসা, আপনি এখন এখানে থাকবেন? সুজিত ঘাড় নেড়ে সম্মতি জানাল। এক মুহূর্ত বাদাম চিবোনো বন্ধ। আবার চিবোতে চিবোতে তার পরবর্তী জিজ্ঞাসা, আপনি পাগলা গারদ থেকে এসেছেন?
সুজিত বলল, মানসিক হাসপাতাল থেকে।
এক মুহূর্ত স্তব্ধ। হঠাৎ ঠোঁটের কোণ একটু কুঁচকে উঠল ছেলেটির। বলল, বাবা আপনাকে আজ খুব ভোগা দিয়েছে, না?
সুজিত উচ্চারণ করল, ভোগা?
–হ্যাঁ। ভোগা জানেন না? গ্যাঁড়া যাকে বলে, গ্যাঁড়া মারা?
সুজিত চোখ বড় বড় করে উচ্চারণ করল, গ্যাঁড়া মারা?
ছেলেটি পর পর কয়েকটি বাদাম চিবিয়ে বলল, হাপিস মশাই, হাপিস বোঝেন তো?
সুজিত বড় বড় চোখে ঘাড় নেড়ে জানাল, সে জানে না।
ছেলেটি বলে উঠল, যা বাব্বা! এ যে কিছুই জানে না দেখছি।
বলে সে কয়েকবার প্যান্টের দুই পকেটে হাত দিয়ে ঘাঁটল, এবং দুটি পকেটই বাইরে টেনে বের করে, ঝেড়ে ঝেড়ে আপন মনেই বলল, সব খতম, আর নেই। তারপর মাথাটা ঝেকে, চুলগুলি কপাল থেকে সরাবার চেষ্টা করে বলল, বাবা আজ আপনার কাছ থেকে একশো টাকার নোট নিয়ে কেটে পড়েছে তো?
সুজিত অনুমান ঠিকই করেছিল, এ শিবেনের ভাই। সে বলল, কেটে পড়েছে মানে, টাকাটা চেয়ে নিয়ে গেছেন, ওঁর দরকার বলে।
দরকার? ছেলেটি ঠোঁট উলটে হেসে সুজিতের দিকে যেন অবাক হয়ে তাকাল। কয়েক মুহূর্ত তাকিয়ে থেকে বলল, এতক্ষণে সব দরকার মিটে গেছে। কোথায় গিয়ে পড়ে আছে কে জানে। আমাকেই খুঁজতে যেতে হবে।
সুজিত জিজ্ঞেস করল, তোমার নামই বুঝি দীপেন?
–হ্যাঁ, দীপেন রায়।
একটু যেন গাম্ভীর্য আনার চেষ্টা করল সে। যেন পনেরো-ষোলো বছরটাকে সে পঁচিশ-ছাব্বিশে টেনে তুলতে চাইল।
সুজিত বলল, তা দাঁড়িয়ে কেন? এসো, এখানে বসো।
খাটের পাশেই জায়গা নির্দেশ করে সুজিত তাকে ডাকল। দীপেন সুজিতের দিকে চোখ তুলে তাকাল। যেন খানিকটা অবাক হল, এবং বসবে না বলে ঘাড় ফেরাতে গিয়েও হঠাৎ সুজিতের পাশে গিয়ে বসল। বসে পা দোলাতে দোলাতে সুজিতের দিকে তাকিয়ে বলল, বাবা অনেকগুলো টাকা নিয়ে গেছে আজ, কোথায় যে পড়ে থাকবে কে জানে।
সুজিত বলল, তোমার বুঝি বাবার জন্যে খুব ভয় করছে?
–ভয়?…দীপেন এক বার ঠোঁট ওলটাল। তারপরে হঠাৎ একটু অন্যমনস্ক হয়ে পড়ল। বলল, মদ বেশি খেলে তো বাবার খুব কষ্ট হয়, চলতে পারে না, রাস্তায় পড়ে যায়। আমিই তো বাবাকে খুঁজে খুঁজে নিয়ে আসি কিনা।
সুজিত বলল, কেন, শিবেনবাবু যেতে পারেন না?
দীপেন চোখ বড় করে বলল, দাদা? আমি বাবাকে খুঁজতে গেলে আমার ওপরেই রাগ করে, ও আবার নিজে খুঁজতে যাবে? শালুক চিনেছে গোপাল ঠাকুর।
সুজিত অবাক হয়ে বলল, মানে?
কীসের মানে?
–ওই যে শালুক চিনেছে গোপাল ঠাকুর?
দীপেন অবাক হল। বলল, ওর আবার মানে কী? দাদা যাবে না, তাই বলছি। তারপর সুজিতের দিকে তাকিয়ে হঠাৎ বলল, আপনি সব কথা এখনও বুঝতে পারেন না, না?
–পারি তো! কোনও কোনও কথা অবিশ্যি বুঝতে পারি না।…তুমি বুঝি বাবাকে খুব ভালবাস দীপেন?
দীপেন গম্ভীর হয়ে বলল, ভালবাসলেই বা কী। বাবা ও সব কিছু বোঝে না।
সুজিত বলল, তাই কি কখনও হয়! ভালবাসা সবাই বোঝে।
দীপেন তাকাল এক বার সুজিতের দিকে। তারপর ঘন ঘন পা দোলাতে লাগল। সুজিত জিজ্ঞেস করল, তুমি কোন ক্লাসে পড়?
–টেন।
-ও! বেশ ভালই তো। আমি একটা কথা বলছি তোমাকে আমার তো কোনও কাজ নেই। তোমার বাবাকে যখন খুঁজতে যাবে, আমাকে বোলো, আমিও যাব, কেমন?
দীপেন অবাক হয়ে বলল, আপনি যাবেন?
–হ্যাঁ, যাব। ওঁকে আমার খুব ভাল লেগেছে। আমার মনে হয়, তোমার মতো আমিও ওঁকে ভালবাসি।
দীপেন কয়েক মুহূর্ত সুজিতের দিকে তাকিয়ে রইল। বলল, কিন্তু বাবাকে কেউ ভালবাসে না।
–তুমি বাস তা আমি জানি।
দীপেন আবার তাকাল সুজিতের দিকে। তারপর বাইরের দিকে তাকিয়ে বলল, বাবাকে এ বাড়িতে কেউ বোঝে না। বাবা খুব দুঃখী।
সুজিত দীপেনের কাঁধে হাত রেখে বলল, আমি তা জানি দীপেন।
দীপেন যেন গভীর বিস্ময়ে সুজিতের চোখ থেকে চোখ সরাতে পারল না। সুজিত হাসল দীপেনের দিকে তাকিয়ে। দীপেনের মুখেও আস্তে আস্তে হাসি ফুটে উঠল। চোখে তার ঈষৎ লজ্জা নেমে এল, কিন্তু একটি খুশি ও কৌতুকচ্ছটা দেখা দিল। বলল, আপনি ভারী আশ্চর্য!
সুজিত বলল, দীপেন, আমার চায়ের তেষ্টা পাচ্ছে। বিশুকে বললে দেবে?
দীপেন লাফ দিয়ে উঠে বলল, দেবে বইকী। আমি বলে আসছি।
সে ছুটে যেতে গিয়ে, দরজার কাছে থমকে দাঁড়িয়ে বলল, আপনি আমাকে দীপু বলে ডাকবেন, ওইটা আমার ডাকনাম।
বলে সে আবার ছুটে চলে গেল। সুজিত খুশি হয়ে হেসে উঠল। দীপেন ফিরে এল একটু পরেই। বলল, চা নিয়ে আসছে, কিন্তু আপনি যদি আমার সঙ্গে বাবাকে খুঁজতে যান, দাদা তা হলে রাগ করবে না?
সুজিত বলল, দাদা রাগ করবে কেন? আমি তো আমার ইচ্ছেয় যাচ্ছি। না হয় বলেই যাব। তোমার দাদার তো অফিস থেকে আসার সময় হল।
দীপেন চোখ বড় করে বলল, দাদা কি এখন বাড়ি আসে নাকি! ও তো আসে রাত্রে।
-কেন?
–ছুটির পরে তো মিঃ রায়চৌধুরীদের বাড়ি যায়, তাঁর সঙ্গেই। সেখানেই চা খায়, কাজকর্ম থাকলে মেটায়। তারপরে নির্ঘাত আজ সুনীতাদির ওখানে যাবে।
–সুনীতাদি? সুজিত অনুসন্ধিৎসু জিজ্ঞাসায় তাকাল দীপেনের দিকে।
দীপেন বলল, হ্যাঁ, সুনীতাদি। দাদা তো এখন সুনীতাদিকে বিয়ে করার জন্যে খুব খেপেছে।
তাই নাকি? কে সুনীতাদি?
দীপেন বলল, সে আপনি চেনেন না। সুনীতা নাগ। খুব সুন্দর দেখতে।
সুজিত বলল, আমি বোধ হয় চিনি।
–চেনেন? কোথায় থাকে বলুন তো?
–তা জানি না।
দীপেন হেসে ফেলল। আপনার কথার কোনও মাথামুণ্ডু বুঝি না। আপনি সুনীতাদিকে চিনবেন কী করে?
সুজিত হঠাৎ উঠে দাঁড়াল। ওর গলাবন্ধ কোটের পকেট থেকে সুনীতার স্কেচটা বের করে দেখাল। বলল, দেখো তো, এই কি তোমার সুনীতাদি?
স্কেচটা হাতে নিয়ে দীপেন প্রায় চেঁচিয়ে উঠল, হ্যাঁ, এই তো সুনীতাদির ছবি। কোথায় পেলেন?
সুজিত বলল, আমি এঁকেছি।
–আপনি এঁকেছেন? কোথায় দেখলেন আপনি ওকে?
সুজিত জানাল যে, সে গতকাল রাত্রে ট্রেনে ওকে দেখেছে এবং আজ স্মৃতি থেকে দোলাদের বাড়িতে বসে এঁকেছে।
কয়েক মুহূর্ত বিস্ময়ে ও অবিশ্বাসে কথাই বেরুল না দীপেনের মুখ থেকে। তারপরে বলল, আপনি এটা মন থেকে এঁকেছেন? মানে, আপনি তা হলে আঁকতে পারেন?
–পারি।
–কিন্তু…! ঠিক কী যে বলবে যেন স্থির করে উঠতে পারছে না দীপেন। কয়েক মুহূর্ত সুজিতের মুখের দিকে সে হাঁ করে তাকিয়ে রইল। তারপরে আবার বলল, আপনার এতটা মনে ছিল সুনীতাদির মুখ যে, শুধু মনে করে করেই এঁকে ফেললেন?
সুজিত বলল, হ্যাঁ, তাই তো। কেন?
–আমার মুখটাও পরে মনে করে আঁকতে পারবেন?
সুজিত একটু থমকাল। বলল, তা ঠিক বলতে পারি না। এক-একটা মুখ আমার এত মনে থাকে যে, আমি যখন খুশি আঁকতে পারি।
দীপেন তেমনি হাঁ করে তাকিয়ে রইল। সুজিত বলল, কিন্তু তুমি যা বলছিলে তা তো বলা হল না। তোমার দাদা সুনীতাকে বিয়ে করতে চান বলছিলে না?
দীপেনের ঠোঁট বেঁকে উঠল। মাথা ঝাঁকিয়ে চুল সরাবার চেষ্টা করল। বলল, বিয়ে করতে চাইলেই তো আর সুনীতাদিকে বিয়ে করতে পারবে না। অনেক ব্যাপার আছে। বলে দীপেন খুব গম্ভীর হয়ে উঠল।
সুজিত বলল, তাই নাকি?
দীপেন বলল, তাই বইকী। সুনীতাদি তো আমাকে নিজের মুখেই বলছিল এদের কাউকে আমার বিয়ে করতে ইচ্ছে করে না।
সুজিত অবাক হয়ে বলল, এদের মানে? আরও কেউ আছেন নাকি?
–নেই? দীপেন একেবারে চোখ কপালে তুলল। সুজিতের চোখের দিকে তাকিয়ে হঠাৎ একটু হেসে উঠল। বলল, ও, আপনি তো সব কথা জানেন না। সুনীতাদিকে বিয়ে করার জন্যে অনেকে রেষারেষি করছে। কুবের সিং, অরূপ দত্ত, রঞ্জন মল্লিক, এরা সবাই। সেই জন্যেই তো সুনীতাদিকে আমার খারাপ লাগে।
-কেন?
–এই যে সকলের সঙ্গেই সুনীতাদির ভাব, সকলের সঙ্গেই মিশবে, কথা বলবে, গাড়িতে করে বেড়াতে যাবে, পাটিতে ড্যান্সে ডিনারে ছুটবে। এ সব আমি দুচোখে দেখতে পারি না।
সুজিত বলল, ও, তোমার সঙ্গে বুঝি সুনীতাদির ভাব আছে?
দীপেনের মুখ গম্ভীর হয়ে উঠেছিল কথাগুলি বলতে বলতে। তার অন্তরের গভীরে যে একটা তীব্র ক্ষোভ আছে, তা চোখে-মুখে ফুটে উঠল। বলল, ভাব থাকলে কী হবে। আমার কথা তো শোনে না সুনীতাদি। কলকাতায় কি আর লোক নেই ওরা ছাড়া? ওদের সঙ্গে যে সুনীতাদি কেন মেশে!
সুজিত বলে উঠল, ও, তুমি চাও, খালি শিবেনবাবুর সঙ্গে যেন মেশে, না?
–দাদার সঙ্গে? দীপেনের ঠোঁট আবার বেঁকে উঠল। ঠোঁট তার এমনিতেও যেন প্রায় সবসময় বেঁকেই থাকে। যেন এই বিশ্ব সংসারের প্রতি তার নিয়ত বিদ্রূপ এবং বিতৃষ্ণা ঝরে পড়ছে। বলল, দাদা কি ওই অরূপ দত্ত, কুবের সিং, রঞ্জনদের চেয়ে ভাল নাকি? আপনি জানেন না, দাদা তো আগে ভেবেছিল, বীরেন রায়চৌধুরীর মেয়ে দোলাকে বিয়ে করবে। সেখান থেকে ধাক্কা খেয়ে আরও অনেক জায়গায় চেষ্টা করেছে। সুবিধে করতে পারেনি।
মুহূর্তে সুজিতের চোখের সামনে দোলা আর শিবেনের ব্যবহারটা মনে পড়ে গেল। আর সমস্ত কুয়াশা কেটে গিয়ে বিষয়টা পরিষ্কার হয়ে গেল।
দীপেন আবার বলল, আসলে দাদা কী চায় জানেন তো? টাকা। যেখানে বিয়ে করলে অনেক টাকা পাওয়া যাবে, সেখানেই দাদা বিয়ে করবে।
দীপেনের মুখ থেকে এবংবিধ কথা শুনতে সংকোচ ও লজ্জা হচ্ছিল সুজিতের। কিন্তু সে জানে, দীপেন একটা পরিবেশের মধ্যে থেকে এ সব জেনেছে, শিখেছে এবং বলতেও অভ্যস্ত হয়েছে। সহসা তাকে পরিবর্তন করা যায় না। সে বলল, কিন্তু সুনীতাদির কি মেলাই টাকা আছে?
দীপেন বলল, আগে ছিল না। কিন্তু এখন তো সুনীতাদি অনেক টাকা পাবে। ওই যে প্রিয়নাথ দাশ বলে লোকটা আছে, যার কাছে সুনীতাদি ছিল, সে অনেক টাকা দেবে সুনীতাদিকে। প্রায় এক লাখ টাকার মতো।
-কেন?
দীপেন যেন একটু থতিয়ে গেল। হঠাৎ কোনও জবাব দিতে পারল না। মুখখানি তার শুকিয়ে কালো হয়ে উঠল। ভ্রূ কুঁচকে, ঠোঁট বেঁকিয়ে, হাত নেড়ে বলল, কী জানি, কেন টাকা দেবে তা জানি না। তবে দেবে শুনেছি। অথচ সুনীতাদি লোকটাকে এত ঘেন্না করে, বলবার নয়।
কাকে?
–ওই প্রিয়নাথ দাশটাকে। সুনীতাদির বাবা যে কেন মরবার সময় ওই লোকটার হাতে সুনীতাদিকে দিয়ে গেছল বুঝতে পারি না।
একটু থেমে দীপেন যেন খানিকটা আত্মগতভাবেই ফুঁসে উঠল, একটা শয়তান। ওর জন্যেই সুনীতাদির এত দুর্নাম। আর এখন সুনীতাদিকে ভাগিয়ে, তাড়াতাড়ি বিয়ে করবে বলে, টাকাটা দিতে চাইছে।
গত রাত্রের ট্রেনের কথাগুলি সুজিতের মনে পড়ে গেল। জিজ্ঞেস করল, তোমার সুনীতাদি প্রিয়নাথ দাশকে বিয়ে করবে ভেবেছিল বুঝি?
স্ফুরিত ঘৃণায় অদ্ভুত দেখাল দীপেনের মুখ। তীব্র ক্ষোভে উচ্চারণ করল, ওই লোকটাকে? ওই লোকটাকে সুনীতাদি গাড়ল বলে।
সুজিত কয়েক মুহূর্ত দীপেনের ঘৃণা-প্রজ্বলিত মুখের দিকে তাকিয়ে রইল। এই সময়ে বিশু চা দিয়ে গেল। সুজিত চা খেতে খেতে আবার কথা না বলে পারল না। দীপেনের মুখের দিকে তাকিয়ে বলল, কেন টাকা দেবে, তুমি তো জান, তবে বলতে চাইছিলে না কেন দীপু?
দীপেন খানিকক্ষণ চুপ করে রইল। তারপরে নিচু স্বরে বললে, সুনীতাদির বিষয়ে কোনও খারাপ কথা বলতে আমার লজ্জা করে।
-তাই নাকি?
–হ্যাঁ, কষ্ট হয়।
সুজিত কাপে মুখ নামাতে গিয়ে থমকে গেল। দেখল, দীপেনের গম্ভীর কিশোর-মুখের সমস্ত রুক্ষতা ছাপিয়ে একটি ব্যথা ফুটে উঠেছে। আর সেই ব্যথাটা সুজিতের বুকেও যেন বিদ্ধ হল। সে বলল, আচ্ছা দীপু, তোমার সুনীতাদি যখন প্রিয়নাথ দাশকে বিয়ে করতেই চায় না, গাড়ল না কী সব বলে বলছিলে, অথচ এই লোকটার জন্যেই যখন ওঁর দুর্নাম, তখন লোকটার কাছ থেকে টাকা নিতে তুমি বারণ করছ না কেন?
দীপেন যেন আবার একটু উৎসাহিত হল। বলল, বারণ তো করেছি, সুনীতাদি যে শোনে না। বলে, তুই জানিস না দীপু, এই লোকগুলোকে সাজা দিতে হলে ওদের টাকার ওপরে ঘা দিতে হয়। ওরা মনে করে, মানুষ কিছু নয়, যা করে টাকাই সব করে, টাকার শোকই ওদের বেশি। ওদের সুনামে দুর্নামে কোনও ভয় নেই, টাকাকেই ভয়। সুনীতাদির কথা আমি কিছু বুঝতে পারি না।
সুজিত অবাক হয়ে কথাগুলি শুনল। সুনীতার সেই তীব্র বিদ্রুপে জ্বলন্ত, শ্লেষের ছুরি-বিদ্ধ মুখখানি চোখের ওপর ভাসতে লাগল। এ কেমন প্রতিশোধ, সে ঠিক বোঝে না। কিন্তু একটা অন্ধ অসহায় আক্রোশে যে সুনীতা জ্বলছে, তা সে বুঝতে পারে। সে আবার বলল, দীপু, যে লোকগুলোর কথা তুমি বলছিলে, যারা খারাপ, তাদের সঙ্গে তোমার সুনীতাদিকে মিশতে বারণ কর না কেন?
দীপেন বলল, অনেক বার বারণ করেছি, সুনীতাদি শোনে না!
বলে মুখ নামাতে গিয়ে, আবার বলল, কেন যে শোনে না, তা আমি জানি।
-কেন?
–ওই যে প্রিয়নাথ দাশ, ওর কাছ থেকে সুনীতাদির এত দুর্নাম হয়েছে যে, সমাজের কেউ। সুনীতাদির সঙ্গে আর মেশে না। সবাই ওকে–ওকে–
দীপেনের বলতে দ্বিধা হল। কিন্তু সুজিতের মনে পড়ে গেল গত রাত্রে ট্রেনে সুনীতার তীব্র উত্তেজিত কথাগুলি। সে বলল, বুঝেছি দীপু।
দীপেন ঘাড় কাত করে সুজিতের দিকে চেয়ে বলল, বুঝেছেন তো? আর সমাজের অনেক বড় বড় লোকেরাই তো সুনীতাদির সঙ্গে আড়ালে আড়ালে ভাব জমাতে চায়। ওই যে কুবের সিং, অরূপ দত্ত, ওরা তো সব সমাজের খুব উঁচু লোক, যাকে বলে কোটিপতি। সুনীতাদির নামে ওরাই দুর্নাম রটায়, আবার ওরাই সুনীতাদির সঙ্গে ভাব করার জন্য নিজেদের মধ্যে রেষারেষি করে। সুনীতাদিকে অনেক জিনিস প্রেজেন্ট করে। আর সুনীতাদি আমাকে যখন এ সব বলে, তখন ঘরের মধ্যে হাততালি দিয়ে হাসে। হাসতে হাসতে গড়িয়ে পড়ে। বলে, দীপু, এই জন্তুগুলোর খেলা আমার বেশ লাগে!
সুজিত অবাক হয়ে বলে, তোমাকে বলে?
দীপেন সরলভাবেই বলল, তবে আর কাকে বলবে? কিন্তু জানেন, সুনীতাদি যখন হেসে ওরকম বলে, তখন আমার কী রকম একটা ভয় ভয় করে। মনে হয়, সুনীতাদি পাগল হয়ে যাবে।
সুজিতের বুকের মধ্যে ধক করে উঠল। ঠিক এই কথাটা তারও এই মুহূর্তেই মনে হচ্ছিল। সুনীতার সমস্ত অসহায় রূপটা যেন তার কাছে আরও স্পষ্ট ও নিষ্ঠুর হয়ে ফুটে উঠল। সুনীতা সকলের মুখের ওপর তীব্র হেসে যতই বিদ্রূপ করুক, সুজিত দেখতে পাচ্ছে, সুনীতার সর্বাঙ্গে শিকলের বেষ্টনী। তার কড়া ধরে সবাই টানাটানি করছে। এক দুঃসহ শ্বাসরুদ্ধ অন্ধকারে টেনে নিয়ে যেতে চাইছে। স্টেশনে বিদায় মুহূর্তের সেই বিস্ময়-চকিত ব্যাকুল চোখ দুটি আবার দেখতে পেল সুজিত। শুনতে পেল, শুনুন।…যেন ডাক শুনেই সুজিত যেন হঠাৎ বাইরের দিকে ফিরে তাকাল।
বাইরে তখন অন্ধকার নেমে এসেছে। ঘরের অন্ধকার আরও ভারী। দীপেন তাড়াতাড়ি দেওয়ালের দিকে সরে গিয়ে আলোর সুইচটা টিপে দিল। ঘর আলোকিত হয়ে উঠল। সুজিত ফিরে তাকাল দীপেনের দিকে। দীপেনও তাকিয়ে ছিল তার দিকে। জিজ্ঞেস করল, কী ভাবছেন আপনি?
সুজিত বলল, তোমার সুনীতাদি বড় দুঃখী দীপু।
দীপেন অবাক হয়ে বলল, আপনি বুঝতে পারেন।
–পারি।
দীপেন হঠাৎ উত্তেজিত অথচ করুণ সুরে বলে উঠল, উঃ, একদিন সুনীতাদি এত কেঁদেছিল আমার সামনে! আমার ভয় হয়েছিল সেই কান্না দেখে। কেন যে কেঁদেছিল, কিছুই জানি না। খালি বার বার বলেছিল, কেন যে জন্মেছিলাম এ সংসারে। কেন যে জন্মেছিলাম।…
বলতে বলতে, দীপেনের চোখ দুটিই আরক্ত হয়ে উঠল। গলার স্বর নিচু হয়ে গেল। অনেকক্ষণ কোনও কথা বলল না কেউ। টেবিলের ওপরে রাখা সুনীতার স্কেচটার দিকে সুজিত অপলক চোখে তাকিয়ে রইল।
দীপেন সহসা দরজার দিকে যেতে যেতে বলল, আমি মাকে একটিবার দেখে আসি, আপনি বসুন।
সুজিত আস্তে আস্তে সুনীতার ছবিটার সামনে এসে দাঁড়াল। মনে মনে বলল, আশ্চর্য, এর সঙ্গে আমার জীবনের কোথাও কোনও যোগাযোগ নেই। তবু এর কথা আমি ভুলতে পারছি না।
আবার দীপেন এল। বলল, জানেন, আজ আমার পড়তে বসতে একদম ইচ্ছে করছে না। মনে হচ্ছে, খালি আপনার সঙ্গে কথা বলি।
সুজিত বলল, তোমার ক্ষতি হবে না তো?
–এক দিন না পড়লে আর কী ক্ষতি হবে।
–তা হলে, বেশ তো, এসো গল্প করি। কিন্তু বাবাকে খুঁজতে যাবে না?
দীপেন বলল, দাঁড়ান, এখুনি গেলে হবে না। আর একটু রাত হোক, তখন বাবাকে ঠিক ধরে নিয়ে আসা যাবে। এখন গেলে বকবে, ধমকাবে, হাত-পা ছুড়বে। বাবার যখন আর গায়ে একদম শক্তি থাকবে না, তখন ধরে নিয়ে আসব। তার আগে, সব হোটেলগুলোতে ফোন করে জেনে নেব, বাবা ঠিক কোথায় আছে। সবাই তো চেনে বাবাকে।
–তাই বুঝি।
দীপেন গিয়ে খাটে বসে পা দোলাতে লাগল। তারপরে হঠাৎ বলল, ও, রঞ্জনের কথাই তো বলিনি।
–কে রঞ্জন?
রঞ্জন মল্লিক। দাদার সঙ্গে এক সময় বন্ধুত্ব ছিল। সেও তো সুনীতাদির জন্যে পাগল। রঞ্জন কিন্তু খুব সাংঘাতিক ছেলে, জানেন?
-তাই নাকি? সে কে?
–খুব বড়লোকের ছেলে, কিন্তু সাংঘাতিক গুণ্ডা। ছেলেবেলা থেকে বখাটে হয়ে গেছল কিনা। ও যা সব গাড়িতে চেপে বেড়ায় না! দারুণ বড় বড় গাড়ি। সবাই বলে, ও নাকি খুনও করতে পারে। ওকে ভয় পায় না, এমন লোক কলকাতায় নেই।
বলো কী?
হ্যাঁ, ও পুলিশ-টুলিশ কাউকে কেয়ার করে না, একেবারে শাহেনশা যাকে বলে। চেহারাটাও দারুণ।
–গুণ্ডার মতো?
না, দেখতে বেশ ভালই। কিন্তু চোখগুলো এমন যে, তাকানো যায় না। ওর সঙ্গে নাকি সবসময় রিভলবার থাকে। এই তো কমাস আগে সুনীতাদিকে বারো হাজার টাকার একটা নেকলেস প্রেজেন্টেশন দিয়েছে।
–তোমার সুনীতাদি নিলেন?
নেয়ানেয়ির কী আছে। রঞ্জন এল, ঘরে ঢুকে নেকলেসটা রেখে বলল, উপহার দিয়ে গেলাম।
ব্যস?
–হ্যাঁ, বেশি কথা বলে না। আর রঞ্জন থাকতে সুনীতাদিকে বোধ হয় কেউ কোনওদিন বিয়ে করতে পারবে না।
কৌতূহলের পর কৌতূহল বেড়েই চলল সুজিতের। বলল, সে কী, বিয়েই করতে পারবে না কেউ?
দীপেন দৃঢ়ভাবে মাথা নেড়ে বলল, না। ও যে বলেছে, আমি বেঁচে থাকতে সুনীতাকে কেউ বিয়ে করতে পারবে না।
যদি তোমার সুনীতাদি না করেন?
–সেখানেই তো ও জব্দ। ও বোধ হয় পৃথিবীতে একমাত্র সুনীতাদিকেই কেয়ার করে। ও বলে, সুনীতা নাগ যদি ওর বাড়িতে আমাকে কুকুরের মতো রাখে, আমি তাও থাকব। সারা জীবন আমি তার চাকরের মতো থাকব, আমাকে যা হুকুম করবে, তাই মানব।
সুজিত সহসা কোনও কথা বলতে পারল না। রঞ্জনের কথাগুলি তাকে চমকে দিল, স্তব্ধ করে দিল। এতক্ষণ ধরে যতগুলি লোকের কথা সে শুনেছে, কারুর কথাই এমন বিস্ময়কর, চমকপ্রদ মনে হয়নি। কারুর কথার মধ্যেই যেন ঠিক এই সুরটা বাজেনি। সে জিজ্ঞেস করল, রঞ্জনের এ সব কথা তুমি কেমন করে জানলে দীপু?
দীপেন বলল, সবাই তো জানে এ সব কথা। আর সত্যি কথা বলতে কী, এই রঞ্জনের ভয়েই অনেকে সুনীতাদির কাছে ঘেঁষে না। ওর সব মারাত্মক দলবল আছে। কিন্তু সুনীতাদি তো ওকে একদম ভয় পায় না। ও-ই বরং সুনীতাদিকে ভয় পায়।
ভয় পায়? সে আবার কী রকম?
দীপেন ঠোঁট উলটে বলল, কী রকম তা জানি না। রঞ্জনকে যখন বাইরে দেখি তখন এক রকম, আর সুনীতাদির সামনে যখন দেখি তখন আর এক রকম। অনেকটা ভাল মানুষের মতো।
সুজিত আপন মনেই উচ্চারণ করে, ভাল মানুষের মতো। তারপর হঠাৎ বলল, তোমাদের এই রঞ্জনকে আমার দেখতে ইচ্ছে করছে।
দীপেন বলল, একদিন না একদিন দেখতে পাবেনই, কলকাতায় যখন আছেন। তবে ও এখন খালি ছায়ার মতো সুনীতাদির পেছন পেছন ঘোরে। হয়তো সুনীতাদিও জানতে পারে না, ও কখন পেছনে পেছনে রয়েছে।
সুজিত জিজ্ঞেস করল, রঞ্জনকে তোমার সুনীতাদি ভালবাসেন, না?
দীপেন অভিমত দিল, ওকে আবার কেউ ভালবাসতে পারে নাকি?
এই পর্যন্ত বলেই দীপেন হঠাৎ উঠে দাঁড়াল। সুজিতের দিকে তাকিয়ে বলল, আচ্ছা, আপনাকে আমি সুজিতদা বলব।
–নিশ্চয়ই।
দীপেন টেবিলের ওপর থেকে সুনীতার স্কেচটা তুলে নিয়ে বলল, আমাকে এই ছবিটা দেবেন সুজিতদা?
সুজিত এক মুহূর্ত ভেবে ছবিটার দিকে তাকিয়েই জবাব দিল, হ্যাঁ, তুমি যখন সুনীতাদিকে ভালবাস, তখন ওটা তোমারই হওয়া উচিত!
দীপেনের মুখ হাসিতে উজ্জ্বল হয়ে উঠল। বলল, সুনীতাদিকে এটা আমি দেখিয়ে আপনার কথা বলব তো?
–আমার কথা?–সুজিত একটু ভেবে হেসে বলল, বলো, কিন্তু দীপু–কথাটা শেষ হল না। কলিং বেলের শব্দ শোনা গেল। দীপেনের প্রথমে ভ্রূ কুঁচকে উঠল। বলল, দাদা এসে পড়ল নাকি এর মধ্যে?
পরমুহূর্তেই শঙ্কা ফুটে উঠল তার মুখে। বলল, বাবার কোনও অ্যাকসিডেন্টের খবর-টবর আসেনি তো?
বলেই সে ছুট দিল। তার পিছনে পিছনে সুজিতও এগিয়ে গেল। বারন্দা দিয়ে এগিয়ে, উত্তর দিকে বাঁক নিয়ে সে দেখল, দীপেন সিঁড়ির ওপরেই দাঁড়িয়ে আছে। দৃষ্টি তার নীচের দিকে। সুজিত সিঁড়ির কাছে এগিয়ে যাবার আগেই শুনতে পেল, ভুজঙ্গভূষণের গলা। উনি সিঁড়ি দিয়ে উঠতে উঠতে বলছিলেন, বড় রায় নেই? খুব ভাল কথা। এখন সে আমার সামনে থাকলে অনেক সত্যি কথা তাকে শুনতে হত। কারণ এখন আমি আর তাকে ভয় পাই না।…আর দীপু রায় কোথায়, আমার চোদ্দোপুরুষের শাসক মহাশয়, ভুজঙ্গভূষণের বাপ।
বলতে বলতে সিঁড়ির উচ্চতম ধাপে উঠেই, প্রায় দীপেনের মুখোমুখি দাঁড়িয়ে পড়লেন। পিছনে চাকর বিশু।
ভুজঙ্গ বললেন, কে? অ, দীপু। অমন চোখখাবলার মতন তাকিয়ে আছিস কেন? তোকে খুঁজতে যেতে হয়নি, আজ তো আমি অনেক তাড়াতাড়ি ফিরেছি বাপু।
দীপেন এক পাও সরল না। পাথরের মূর্তির মতো দাঁড়িয়ে রইল। ভুজঙ্গভূষণ টলছিলেন। চোখ তাঁর আধবোজা। তিনি দীপেনের বুকের ওপর একটা হাত রেখে বললেন, সর, আমাকে যেতে দে।
দীপেন তৎক্ষণাৎ বুকের ওপর থেকে বাবার হাতটা ঝটকা দিয়ে সরিয়ে দিল। দিয়ে সরে দাঁড়াল।
ভুজঙ্গভূষণের মাথাটা ঝুলে পড়ল। বললেন, রাগ করেছিস। ওই যে সেই ছেলেটার টাকা নিয়ে গেছি বলে, না? কিন্তু আমি সব টাকা খরচ করিনি, সত্যি বলছি। এমনকী অনেক খেয়ে রাস্তায় পড়েও থাকিনি, দ্যাখ, কেমন তাড়াতাড়ি ফিরে এসেছি।
দীপেনের কিশোর মুখটি রাগে দপ দপ করছিল। ফুঁসে উঠে বলল, কেন আপনি পরের টাকা নিয়েছিলেন?
ভুজঙ্গভূষণ আবার দীপেনের কাঁধে হাত দিলেন, বললেন, আমার আর আপন পরের কী আছে রে? আমি বেঁচে আছি না মরে আছি, তাই বুঝতে পারি না। এখন কথা হচ্ছে, সেই ছেলেটি মানে যার টাকা নিয়েছিলাম, সে কি রাগ করে চলে গেছে না আছে?
দীপেন বলল, তার খোঁজে আর আপনার এখন কী হবে?
ভুজঙ্গভূষণ গলার স্বর নামিয়ে বললেন, না, ওর খোঁজটা চাই। ছেলেটা এত বোকা যে, ওর সব টাকাগুলো খরচ করে ফেলতে আমার মায়া হল। ও আমার থেকেও বেচারি।
দীপেন সুজিতের দিকে তাকাল। সুজিতও তাকাল ওর দিকে আর ঠিক সেই সময়েই ভুজঙ্গভূষণ দীপেনের মুখের দিকে তাকালেন, এবং তার দৃষ্টি অনুসরণ করে, মুখ ফিরিয়ে বারান্দার একপাশে সুজিতকে দেখতে পেলেন। সঙ্গে সঙ্গে পকেটে হাত ঢুকিয়ে, খুবই গম্ভীর মুখে বলে উঠলেন, এই যে সুজিতনাথবাবু, আমি খুবই লজ্জিত যে আপনার টাকাটা ফেরত দিতে দেরি হল।
কাছে এগিয়ে এসে পকেট থেকে হাত বের করে কতকগুলো নোট বাড়িয়ে ধরে বললেন, নিন, আপনার টাকাটা দয়া করে নিন। অবিশ্যি আপনাকে আমি বলেছিলাম দশ-পনেরো টাকার দরকার, কিন্তু প্রায় পঞ্চাশ টাকা খরচ করে ফেলেছি। আপনি কিছু মনে করছেন না তো?
সুজিত হেসে বলল, মনে করব কেন? আপনার দরকার হয়েছে, তাই খরচা করছেন। দরকার হলে ওটাও আপনি খরচ করতে পারেন।
–পারি? যেন বিস্ময়েই কয়েকটা হেঁচকি তুলে, টাকাটা পকেটে ঢোকাবার উদ্যোগ করে ভুজঙ্গ বললেন, আপনার হৃদয়টি, সত্যি বলতে কী–
কথা শেষ করবার আগেই তীক্ষ্ণ গলায় ডাক শোনা গেল, বাবা!
ভুজঙ্গ চমকে উঠে বললেন, কে?বলেই পকেটে টাকাটা না ঢুকিয়ে হাতেই রাখলেন, অ্যা, কী বলছ?
কিন্তু ফিরে তাকালেন না। যেন ইতিমধ্যে কিছুই ঘটেনি, এমনভাবে জড়িয়ে জড়িয়ে বলে চললেন, এই টাকাটা আপনি রাখুন সুজিতনাথ, এটা আমার আর এখন খরচা করবার দরকার নেই। পরে দরকার। হলে, ভেবে দেখা যাবে। কিন্তু কথা হচ্ছিল আপনার হৃদয় নিয়ে! আপনার হৃদয়টি, সত্যি বলতে কী অনেক নির্বোধের মতো সুন্দর এবং উদার। আজকাল সব এত চালাক হয়ে গেছে, অনেকটা ছুঁচোর মতো, বুঝলেন না, তাদেরকে আমি দুচক্ষে দেখতে পারি না। কিন্তু আপনি… ।
কথা অতিরিক্ত জড়িয়ে যেতে লাগল ভুজঙ্গভূষণের, মাঝে মাঝে টলে উঠলেন। তবু থামলেন না। বলেই চললেন, আপনি দানবীর। এই প্রসঙ্গেই আমার মনে পড়ছে, আমার এক জমিদার বন্ধু
দীপেন বাধা দিয়ে বলে উঠল, আবার আপনি এ সব গালগল্প আরম্ভ করছেন? বলে সে ভুজঙ্গভূষণের হাত থেকে টাকাগুলি নিয়ে বলল, আপনি এক বার মায়ের কাছে যান না। এ বেলা তো এক বারও যাননি।
হঠাৎ যেন সংবিৎ ফিরে পেয়ে বললেন, ও হ্যাঁ, হ্যাঁ, ঠিক বলেছিস, সুনয়নীকে এক বারও এবেলা দেখিনি। এক বার দেখে আসি। কিন্তু তুই যে ভাবছিস দীপু আমি মিছে গালগপ্পো বলি, তা মোটেই নয়।
বলে তিনি বাড়ির ভেতর দিকে যেতে গিয়ে, ফিরে আবার বললেন, সুজিতনাথবাবু আপনিও আসতে পারেন আমার সঙ্গে, গৃহকত্রীকে এক বার দেখে যেতে পারেন। তিনি আপনার সঙ্গে আলাপ করতে পারবেন না, কারণ তিনি অসুস্থ, পক্ষাঘাতগ্রস্ত পঙ্গু যাকে বলে। এই দীপুর জন্মের পর থেকেই, আর আমার অবস্থার অবনতির সময় থেকে, তিনি একেবারেই যাকে বলে, জীবন্তে মৃত। আপনাকে দেখলে, আমার স্ত্রী সুখীই হবেন।
সুজিত দীপেনের দিকে তাকাল জিজ্ঞাসু চোখে। দীপেন বলল, যান, মাকে দেখে আসুন। বলে সুজিতের হাতে টাকাগুলি গুঁজে দিল। সুজিত আর এক বার দীপেনের গম্ভীর কিশোর মুখের দিকে তাকিয়ে ভুজঙ্গভূষণকে অনুসরণ করল। পর পর দুটি ঘর পার হয়ে একটি স্বল্পালোকিত ঘরের দরজায় ভুজঙ্গভূষণ দাঁড়ালেন! সুজিত পাশ দিয়ে দেখতে পেল, পুরনো আমলের একটি উঁচু খাটের ওপর একজন মহিলা শুয়ে আছেন। তাঁর মুখ দরজার দিকে ঈষৎ ফেরানো। মাথার চুল তাঁর বিন্যস্ত আঁচড়ানো, সিঁথিতে সিঁদুর, চোখ সম্পূর্ণ খোলা। অনেকটা দীপেনেরই মুখের ছায়া যেন, অর্থাৎ এই মুখেরই ছাপ রয়েছে দীপেনের মুখে।
ভুজঙ্গভূষণ দরজার চৌকাঠ ধরে ডাকলেন, নয়ন।
সুনয়নীর মুখ ফিরল না, চোখের তারা চকিত হল, ভুজঙ্গের প্রতি দৃষ্টি নিবদ্ধ হল। ভুজঙ্গ এগিয়ে গেলেন। পাছে টলে পড়েন, সেই ভয়ে সাধ্যমতো শক্ত থাকার চেষ্টা করেন। আস্তে আস্তে গিয়ে, সুনয়নীর সামনে হাঁটু গেড়ে বসে মুখোমুখি হলেন। বললেন, কেমন আছ নয়ন?
সেই মুহূর্তেই সুজিতের প্রতি চোখ পড়ল সুনয়নীর। তাঁর মুখ ফেরানো সম্ভব হল না, কিন্তু চোখের তারার আন্দোলনে বিস্ময় ও জিজ্ঞাসা ফুটে উঠল। ভুজঙ্গ তা লক্ষ করে বলে উঠলেন, ওঁর নাম সুজিতনাথ, ওঁকে নিয়ে এসেছে শিবেন, বুঝলে? খুব ভাল ছেলে, চমৎকার, একটু বোকাসোকা ধরনের, তা সে ভালই বলতে হবে। এখন থেকে উনি আমাদের বাড়িতেই থাকবেন খাবেন, পেয়িং গেস্ট যাকে বলে।
সুজিতের মনে হল, ভুজঙ্গভূষণ এখন যেন বেশ সহজভাবে কথা বলছেন। কিন্তু সুনয়নীর চোখের তারা সহসা স্থির হয়ে গেল, দৃষ্টি অন্যদিকে নিবদ্ধ হল, নাসারন্ধ্র স্ফীত ও কুঞ্চিত হল, যদিও মুখের চামড়া একটুও কাঁপল না। ভুজঙ্গও সহসা অসহায়ভাবে বলে উঠলেন, হ্যাঁ নয়ন, আজ আমি মদ খেয়েছি, রাগ করো না। বুঝতে পেরেছি, তুমি সব কথাই শুনেছ, কিন্তু তুমি এঁকে জিজ্ঞেস কর, ইনি রাগ করেননি, ইনি অত্যন্ত উদার প্রাণ। নয়ন, নয়ন! লক্ষ্মীটি, আমার দিকে ফিরে তাকাও। নয়ন, আমার যে ইচ্ছে হয়, আমি সব সময় অচৈতন্য অজ্ঞান হয়ে পড়ে থাকি, আমাকে যেন আর কিছুই চোখ চেয়ে, মন দিয়ে দেখতে না হয়। কিন্তু অনেক মদ খেয়েও তা পারি না। নয়ন!
ভুজঙ্গ তাঁর কম্পিত একটি হাত সুনয়নীর কপালে রাখলেন। সুনয়নীর চোখ ছাপিয়ে সহসা জল এসে পড়ল। তিনি চোখ বুজলেন। সুজিতের মনে হল, ওর চোখ ফেটেও জল এসে পড়বে।
ভুজঙ্গ বালিশের পাশ থেকে তোয়ালে নিয়ে সুনয়নীর চোখের জল মুছিয়ে দিলেন। খানিকক্ষণ পরে সুনয়নী আস্তে আস্তে চোখ খুললেন, তাঁর দৃষ্টি নিবদ্ধ হল সুজিতের প্রতি। কয়েকবার চোখের পাতা কেঁপে উঠল তাঁর। ভুজঙ্গ তাড়াতাড়ি সুজিতের দিকে ফিরে বললেন, কাছে আসুন সুজিতনাথবাবু, নয়ন আপনাকে ডাকছে।
সুজিত তাড়াতাড়ি কাছে এল। ভাবলেশহীন মুখের সেই নিষ্পলক চোখের দিকে তাকাতে এক মুহূর্ত যেন কেমন অস্বস্তি হল, পরমুহূর্তেই সে-ও হাঁটু পেতে বসল। ভুজঙ্গ বলে উঠলেন, আ-হা-হা, আপনি কেন ওরকম করে বসছেন, আপনি
সুজিত বলল, তাতে কী হয়েছে। আমার যে বসতে ইচ্ছে করছে ওঁর কাছে।
সুনয়নীর চোখের তারা কেঁপে উঠল। ভুজঙ্গ বললেন, ও, আচ্ছা আচ্ছা, আপনি বসুন, নয়ন তাই বলছে। নয়ন, ছেলেটি ভালই, কী বলে?
সুনয়নীর চোখ দুটি যেন একটু উজ্জ্বল দেখাল, চোখের তারা কাঁপল। সুজিতের প্রতি তাঁর দৃষ্টি নিবদ্ধ হল। সুজিত দেখল, সেই চোখের মধ্যে গভীর স্নেহ যেন উথলে উঠছে। সে যেন দেখতে পেল, সুনয়নী হাসছেন, বলছেন, এসো বাবা, বস, বড় ভাল লাগছে তোমাকে দেখে। আর সে ভাবছে, এ কী মানুষের অসহায় রূপ। ভিতরে যাঁর সকল ভাবের খেলা নানান তরঙ্গে বইছে, বাইরে তিনি প্রস্তরীভূত। যেন শাপগ্ৰস্তা অহল্যা।
সুজিত বলল, আমি এখানে থাকব, সময় পেলেই আপনার কাছে আসব।
সুনয়নীর চোখের তারা নড়ে উঠল। চোখ উজ্জ্বল, আরক্ত হল, এবং আবার জল এল। এবার সুজিতই তোয়ালেটা দিয়ে চোখের জল মুছিয়ে দিল।
ভুজঙ্গ বলে উঠলেন, অথচ এ সবের জন্যে আমি প্রস্তুত ছিলাম না সুজিতনাথবাবু, জীবনটাকে আমি ভালভাবেই আরম্ভ করেছিলাম। লোকে বলে পাপ করলে সাজা পায়। আমি কী পাপ করেছি, তা জানি না।
সুনয়নীর চোখের তারা ভুজঙ্গের প্রতি নিবদ্ধ হল, এবং নড়াচড়া করল। ভুজঙ্গ বললেন, তা বেশ, কিছুই বলব না। কিন্তু ভাগ্যের একী খেলা।
সুজিত মনে মনে বলল, ভাগ্য এমনি। তার রথের দুই চাকা দুপাশে। একটা সৌভাগ্য, আর একটা দুর্ভাগ্য। এবং ভাগ্য অন্ধ। কোনদিকে তার সৌভাগ্যের চাকাটা পড়ছে, আর কোনদিকে দুর্ভাগ্যের, তা সে নিজেও বোধ হয় জানে না। সুজিত কিছু বলল না। তার শুধু একটি নিশ্বাস পড়ল, এবং সে অসংকোচে সুনয়নীর কপালে একটি হাত রাখল। সুনয়নী এক বার তাকালেন সুজিতের দিকে, তারপর চোখ বুজলেন।
সুজিত বলল, আপনি আমাকে নাম ধরেই ডাকুন।
ভুজঙ্গ বললেন, সেটা আমার মনে হচ্ছে বটে, তোমাকে আপনি করে বলার কোনও মানেই হয় না। যাই হোক, যা বলছিলাম, আমি দেখলাম, নয়ন তোমাকে খুবই ভালভাবে নিয়েছে, মানে কী বলব, ওর ছেলের মতোই। তোমার মতো একটা হাবাগোবা লোকের মধ্যে আমি দেখছি একটা বেশ প্রাণের ব্যাপার আছে। আমি খুবই খুশি হয়েছি তোমার ব্যবহারে—
সুজিত বলে উঠল, আমি বলছিলাম কী, এ টাকাগুলো আপনি রাখুন। তবে বেশি মদ খাবেন না।
ভুজঙ্গ যেন চমকে উঠে বললেন, মানে? তুমি কি বলতে চাও, তোমার টাকার জন্যেই আমি–
-না না, আপনার দরকার, তাই আমি বলছিলাম।
ভুজঙ্গ হঠাৎ ফিসফিস করে বললেন, দীপুকে বলবে না তো।
সুজিত বলল, ও জিজ্ঞেস করলে আমি বলব অবিশ্যি।
ভুজঙ্গ দু-হাত পিছনে সরে গিয়ে, ভ্র জোড়া কুঁচকে বললেন, তার মানে?
তার মানে, আমি আবার মিছে কথা বলতে পারি না কিনা।
–মিছে কথা বলতে পার না!
আজ্ঞে না, মিছে কথা বলতে গেলেই আমার বুক ধড়ফড় করে, মনে হয় অজ্ঞান হয়ে যাব।
ভুজঙ্গ নির্বাক বিস্ময়ে এক মুহূর্ত তাকিয়ে থেকে হা হা করে হেসে উঠলেন। বললেন, তার মানে তুমি একটা ব্রিলিয়ান্ট কাওয়ার্ড, ভীরু! মিছে কথা বলতে গেলে বুক ধড়ফড়িয়ে অজ্ঞান হয়ে যাবে!
আজ্ঞে হ্যাঁ, আমার সেই রকমই মনে হয়। ছেলেবেলায় দু-একবার চেষ্টা করেছি কিনা, তাইতেই বুঝতে পেরেছি। তার ওপরে আমার নার্ভ খুব খারাপ। মিছে কথা বলবার আগের থেকেই আমার ঘাম হতে থাকে।…তবে আমি দীপুকে বললেও, তাকে ভাল করে বুঝিয়ে বলব, যাতে সে আপনার ওপর রাগ না করে।
ভুজঙ্গ এক বার দরজা দিয়ে বাইরের দিকে তাকালেন। তারপর সুজিতের হাত থেকে টাকাগুলো টেনে নিয়েই, কোমরের কষিতে গুঁজে, বলতে আরম্ভ করলেন, হ্যাঁ, তোমাকে যা বলছিলাম
এমন সময় আবার কলিং বেল বেজে উঠল। ভুজঙ্গ থমকে বলে উঠলেন, বড় রায়, এ আর দেখতে হবে না। আমি গিয়ে শুয়ে পড়ছি, তুমি বাইরের ঘরে চলে যাও। খবরদার, টাকার কথা যেন বোলো না।
বলেই তাড়াতাড়ি বেরিয়ে গেলেন। সুজিত হেসে বাইরের ঘরের দিকে গেল।

দুদিন পরেই, রবিবারের সকালবেলা সুজিত দেখল, শিবেন নিজে দাঁড়িয়ে বাইরের ঘর পরিষ্কার করাচ্ছে। সে শুনেছে, আজ বীরেন্দ্রনারায়ণ রায়চৌধুরী আর প্রিয়নাথ দাশ এখানে আসছেন। হয়তো এমন কিছু নয় ব্যাপারটা, তবু সুজিতের কেমন যেন অস্বস্তি হচ্ছে। শিবেন নিজেই তাকে বলেছে, সুনীতার সঙ্গে যাতে তার বিয়ে হয়, সেটাই প্রিয়নাথের এবং বীরেন্দ্রনারায়ণের ইচ্ছা। কিন্তু সুনীতা নাকি এখনও কোনও মতামত দেয়নি। এটা প্রধান বাধা। তা ছাড়া রঞ্জন যে একটা সমস্যা, এ কথাও সে স্বীকার করেছে। রঞ্জন যে কত দূর কী করতে পারে না পারে, তা নিশ্চিত করে কেউ বলতে পারে না। শিবেনের ভাষায়, রঞ্জন হচ্ছে একটা নোংরা লোফার, যার কোনও আত্মসম্মানবোধ নেই। যাদের আত্মসম্মানবোধ নেই, তারা কিনা করতে পারে। তবে সুনীতাই হচ্ছে সুনীতার মালিক। সে যা বলবে, সে যা চাইবে, তাই হবে!
গতকাল রাত্রেই এ সব কথা হচ্ছিল। স্বভাবতই, সুজিত তার স্বাভাবিক কৌতূহলবশতই হঠাৎ জিজ্ঞেস করেছিল শিবেনকে, আপনি বুঝি সুনীতাকে খুব ভালবাসেন?
শিবেন থমকে গিয়েছিল। ভ্রূ কুঁচকে, ঠোঁট টিপে খানিকক্ষণ নির্বাক থেকে বলেছিল, ভালবাসার আমি কিছু বুঝি না, জানিও না। বিয়ে একটা সামাজিক রীতি, মানুষ করেও থাকে, তাই করা।
সুজিত গোল গোল চোখে তাকিয়ে বলেছিল, ও! তবে সুনীতাকে বিয়ে করবার চেষ্টা করছেন কেন? যে কোনও মেয়েকে করলেই তো হত।
শিবেন হঠাৎ রেগে উঠে বলেছিল, সে কৈফিয়ত আপনাকে দিতে চাই না।
সুজিত তাড়াতাড়ি বিব্রত হয়ে বলেছিল, না না, তা দেবেন কেন। বিশেষ কাউকে বিয়ে করতে চাইলে মনে হয়, নিশ্চয়ই খুব ভাল লেগেছে, মানে তাকে পাবার জন্যে মনটা কী বলে, আমার আবার সবসময় সব কথা ঠিক মুখে জোগায় না!
শিবেন সন্দিগ্ধ তীক্ষ্ণ চোখে তাকিয়েছিল। বলেছিল, মুখে জোগায় না?
সরলভাবে হেসে বলেছিল সুজিত, না। মানে আমি কী বলছি, তাকে পাবার জন্যে–পাবার জন্যে-মনটা যাকে বলে, ভীষণ ব্যাকুল হয়ে থাকে, সমস্ত মন জুড়ে সে থাকে, সব সময়ে তাকে পেতে
শিবেন প্রায় ধমকে উঠেছিল, থাক, আপনার ও সব বইয়ের বুলি কপচানো আমি ঢের জানি।
–ও!
–হ্যাঁ, ও সব ভালবাসার ন্যাকামি আমি কিছুই জানি না। এ যুগে আমার কাছে স্ট্যাটাসটাই বড় কথা। স্ট্যাটাস, স্ট্যাটাস, তার মানে বোঝেন?
সুজিত অসহায় ভাবে ঘাড় নেড়ে জানিয়েছিল, না।
–তা হলে আপনাকে আমার কিছু বোঝাবার নেই। খালি এটুকু জেনে রাখুন, সুনীতাকে বিয়ে করলে এই সমাজে দুর্নামে কান পাতা দায় হবে, তবু আমি বিয়ে করতে চাই।
কারণ সুনীতা অনেক টাকা পাবে প্রিয়নাথ দাশের কাছ থেকে, বাধা দিয়ে বলে উঠেছিল সুজিত।
শিবেন বিরক্ত বিস্ময়ে বলেছিল, জানেন দেখছি। কার কাছে শুনেছেন?
সুজিত হেসে বলেছিল, তার নাম বলতে বারণ আছে।
শিবেন ভ্রু কুঁচকে বলেছিল, দোলার কাছে শুনেছেন?
বললাম যে আপনাকে, নাম বলতে বারণ আছে, আমি কথা দিয়েছি কিনা। তা ছাড়া, আপনি তো দোলাকেও বিয়ে করার প্রস্তাব দিয়েছিলেন। কিন্তু
তীব্র উত্তেজনায় শিবেন প্রায় গোঙানো স্বরে বলে উঠেছিল, এ সব নিশ্চয় দোলা বলেছে, দোলা। বলুন সত্যি করে!
সুজিত করুণ স্বরে বলেছিল, নাম বলতে যে বারণ আছে।
শিবেন যেন ক্রুদ্ধ আক্রোশে খানিকক্ষণ তাকিয়ে থেকে আস্তে আস্তে বলেছিল, আপনি–আপনি একটা মূর্খ না শয়তান, বুঝতে পারছি না।
সুজিত তার বড় বড় চোখ দুটি মেলে শিবেনের দিকে তাকিয়ে বলেছিল, আমি?
শিবেন হঠাৎ উঠে সরে গিয়েছিল। সামনে থাকলে সে হয়তো সুজিতকে মেরেই বসত। কয়েকবার পায়চারি করে আবার সামনে যখন এল তখন তার মুখ অনেকখানি শান্তভাব ধারণ করেছিল। ঠোঁটের কোণে অদ্ভুত হেসে বলেছিল, আমি মেনে নিচ্ছি, আপনাকে দোলাই এ সব কথা বলেছে। অতএব আপনি তো সবই জানেন, তাই বলতে বাধা নেই, টাকা আমার প্রয়োজন। স্ট্যাটাস মেন্টেন করতে পারলে, এ সমাজ রক্ষিতাকেও স্ত্রীর সম্মান দিতে বাধ্য হয়, বুঝেছেন?
সুজিতের মুখখানি কাগজের মতো সাদা হয়ে গিয়েছিল। সুনীতাকে শিবেন যে কী চোখে দেখে, এটা সে বুঝতে পেরেছিল। বলেছিল, না না, একী বলছেন আপনি। নিজের স্ত্রীর সম্পর্কে মানুষের সম্মানবোধ থাকবে না?
শিবেন হঠাৎ একটু থমকে গিয়েছিল। বিব্রতভাবে হেসে বলেছিল, সম্মানবোধ থাকবে বইকী! ওটা আমি আপনাকে একটা তুলনা দিলাম মাত্র। কিন্তু টাকা চাই, টাকা! টাকাই এ সমাজের প্রাণ। টাকাই সম্মান ভালবাসা পবিত্রতা, ওই যা সব আপনি বলছেন।
কিন্তু সুজিত আর কথা বলতে পারেনি। তার বুকের মধ্যে কী রকম করছিল। তার নিশ্বাস বন্ধ হয়ে আসছিল।
শিবেন হেসে বলেছিল, কী হল সুজিতবাবু?
সুজিত হাসবার চেষ্টা করে বলেছিল, এ সব আমি বুঝি না। আমার কী রকম ভয় করে।
শিবেন হা হা করে হেসেছিল।
.
আজ শিবেন তাই নিজেই বাইরের ঘরটা বিশুকে দিয়ে পরিষ্কার করাচ্ছে। দীপুকে বলে রেখেছে, ভুজঙ্গভূষণকে যেন সবসময় প্রহরায় রাখা হয়। হঠাৎ যেন বাইরের ঘরে না এসে পড়তে পারেন। যে দুজন আজ আসছেন, সেটা যে শিবেনের পরম ভাগ্য, সেটা নানাভাবে সে ব্যক্ত করেছে। কলকাতার নামকরা দুই ধনী ব্যক্তি আজ আসছেন।
ঘর সাজানো শেষ হতে না হতেই কলিং বেল বেজে উঠল। বিশু বাড়ির ভিতরে চলে গেল। সুজিত তার ঘরে চলে গেল। আসলে তার যেতে ইচ্ছে করছিল সুনয়নীর ঘরে। সেখানেই তার সময়টা ভাল কাটত। খানিকক্ষণ চুপচাপ বসে, তাই যাবে কি না সে ভাবছিল। এমন সময়ে শিবেন এসে বলল, আপনাকে মিঃ রায়চৌধুরী দেখতে চাইছেন। জামাটা গায় দিয়ে আসুন।
জামা বলতে আপাতত শিবেনেরই একটা ধোয়া জামা পরতে হচ্ছে সুজিতকে, কারণ তার দুটো জামাই ধুতে গিয়েছে। শিবেনের এই জামাটা তার গায়ে, লম্বায় এবং প্রস্থে, উভয়েই বড়। স্বভাবতই হাস্যোদ্রেক করে। কিন্তু উপায় ছিল না।
সুজিত গিয়ে বাইরের ঘরে দাঁড়াতেই, বীরেন্দ্র ডাক দিলেন, এই যে, এদিকে এসো হে সুরজিত।
সুজিত হেসে বলল, সুরজিত নয়, সুজিত।
বীরেন্দ্র বললেন, আচ্ছা আচ্ছা, দ্যাট উইল ডু, দ্যাট উইল ডু! দেখ তো, এ ভদ্রলোককে তুমি চেন কি না?
সুজিত তাকিয়ে দেখল, ট্রেনের সেই মিঃ পি. দাশ। এবং এখন জানে, উনিই প্রিয়নাথ দাশ। সে ঘাড় কাত করে বলল, হ্যাঁ, চিনি–মানে দেখেছি, সেই ট্রেনে।
প্রিয়নাথ নিজেই বলে উঠলেন, রাইট, রাইট। হি ইজ দি ম্যান, আই মিন, দ্যাট ম্যাড ম্যান।
সুজিত তাড়াতাড়ি হেসে বলল, আজ্ঞে না, ম্যাড নই, আপনাকে আমি তো সেদিনই
বীরেন্দ্র বাধা দিলেন, আচ্ছা হয়েছে হয়েছে, এখন বসে দিকিনি এখানে। কেমন লাগছে এ বাড়িতে?
সুজিত বলল, খুব ভাল।
–কিন্তু তুমি এটা কার জামা গায়ে দিয়েছ?
–শিবেনবাবুর! আমারগুলো ধুতে গেছে।
দু-একটা জামা করিয়ে নাও না, অসুবিধে তো নেই।
–হ্যাঁ, করিয়ে নেব।
বীরেন্দ্র প্রিয়নাথের দিকে তাকিয়ে হাসলেন। ইংরেজিতে বললেন, একেবারেই বোকা নয়, কিছুটা ইন্টেলিজেন্সি আছে, কী বলেন? আমার স্ত্রীর মতে, অতি সরল ভালমানুষ। দোলাও দেখলাম খুব ইমপ্রেসড। অর্থাৎ ছেলেমানুষি আর কী। আপনি তো বলছিলেন ওকেও খুব ইমপ্রেস করেছিল।
প্রিয়নাথ বললেন, হ্যাঁ, সুনীতাকে অদ্ভুত ইমপ্রেস করেছে ছোকরা। হাওড়া স্টেশন থেকে অনবরত একই কথা বলেছে, কোথায় গেল সেই লোকটি? কোথায় গেল। প্রত্যেকটি লোকের মুখের দিকে তাকিয়ে তাকিয়ে দেখেছে।
বীরেন্দ্র হঠাৎ চেঁচিয়ে উঠলেন, বাই দি ওয়ে, তুমি নাকি সুনীতার একটা স্কেচ করেছ? সেই ট্রেনে দেখেছিলে, তারপরে মন থেকে নাকি এঁকেছ?
শিবেন এমনিতেই অবাক হচ্ছিল। প্রিয়নাথও থ। সুজিত বলল, আজ্ঞে হ্যাঁ।
–সেটা কোথায়, আমি দেখতে চাই।
ওটা যে দীপুকে দিয়ে দিয়েছি।
বীরেন্দ্র চেঁচিয়েই বললেন, দীপু? হু ইজ হি?
শিবেন বলে উঠল, আমার ভাই। আমি ওকে এখুনি ডেকে নিয়ে আসছি।
বলেই সে বাড়ির ভিতর ছুটে গেল। প্রিয়নাথ অবাক হয়ে বললেন, মন থেকে সুনীতার স্কেচ?
বীরেন্দ্র বললেন, হ্যাঁ, আমাকে মিসেস রায়চৌধুরী এবং দোলা, দুজনেই রিপোর্ট করলে। সে কথা তো বলতেই ভুলে গেছি আপনাকে।
প্রিয়নাথ তীক্ষ্ণ অনুসন্ধিৎসু চোখে তাকালেন সুজিতের দিকে। সুজিত কিছুটা সলজ্জ বিব্রতভাবে হাসছিল। এ সময়ে দীপেনকে নিয়ে ঢুকল শিবেন। বীরেন্দ্র বলে উঠলেন, ও, এই বুঝি। ওহে, সুনীতার সেই ছবিটা একবার নিয়ে এসো তো, আমরা দেখব।
দীপেন গম্ভীর মুখে বলল, ওটা সুনীতাদিকে দিয়ে দিয়েছি।
শিবেন বিস্মিত চোখে একবার সুজিত আর একবার দীপেনের দিকে তাকাতে লাগল। এ সব খবর তার কিছুই জানা ছিল না।
দীপেনের জবাব শুনে সুজিতও অবাক হল। স্কেচটা দিয়ে দেবার খবর তাকেও বলেনি দীপেন।
বীরেন্দ্র বললেন, তা হলে আর কী হবে। শিবেন বুঝি জান না ব্যাপারটা?
শিবেন বলল, না কাকাবাবু, স্কেচ-এর কথা আমি কিছুই জানি না।
সুজিত বলল, আপনাকে বলিনি বুঝি! আমার মনেই ছিল না।
বলা বাহুল্য, শিবেন তাকে বিশ্বাস করল না। সে দীপেনকে জিজ্ঞেস করল, কই, তুই তো আমাকে কিছু বলিসনি।
দীপেন এমনভাবে ঠোঁট টিপে গম্ভীর মুখে দাঁড়িয়ে ছিল, যেন সে কথাই বলবে না। তবু বলল, তোমাকে তো সুনীতাদি-ই বলবে। আমি এবার যেতে পারি?
বীরেন্দ্র বললেন, হ্যাঁ হ্যাঁ, তুমি যাও।
দীপেন চলে গেল। বীরেন্দ্র আবার বললেন, এনি হাউ, সুরজিত সুজিত আই মিন, একটা স্কেচ এঁকেছে, এবং সেটা নাকি আশ্চর্য সুন্দর হয়েছে, সো ফার আই অ্যাম রিপোর্টেড। অসম্ভব নয়, কারণ হি ইজ এ ব্রিলিয়ান্ট আর্টিস্ট। আপনারা সবাই ওকে দিয়ে একটা করে স্কেচ করিয়ে নিতে পারেন। এখন কথা হচ্ছে, আমাদের বক্তব্য আমরা আলোচনা করি। আরে, তুমি বসো শিবেন। সুজিতও থাকতে পারে এখানে, ওর তো এ সবে কোনও কনসার্ন নেই, আর তা ছাড়া ওর মাথায় ও সব ঢুকবে না।
সুজিত বলে উঠল, কী কথা বলুন তো?
বীরেন্দ্র বললেন, কিছু নয়, তুমি বসো।
প্রিয়নাথ হাসতে যাচ্ছিলেন। সুজিত আবার বলল, কিন্তু আমার মাথায় যদি ঢোকে?
–আঃ, বলছি চুপ করে বসে। বীরেন্দ্র ধমকে উঠলেন।
প্রিয়নাথ হেসে উঠে বললেন, রিয়ালি হি ইজ অ্যান এনজয়েবল বয়।
শিবেনও হেসে বসল। বীরেন্দ্র শুরু করলেন, দেখুন মিঃ দাশ, সুনীতাকে আপনার টাকা দেবার কথাটা প্রথমে আমার ভাল লাগেনি। পরে ভেবে দেখেছি, এটা আপনার বদান্যতা, তাতে মেয়েটার অবিশ্যি দুর্নাম বাঁচে না।
অবিশ্যি, আমি জানি না, আপনার সঙ্গে ওর সম্পর্কে লোকে যা বলে
প্রিয়নাথ বলে উঠলেন, টোটালি ফলস স্যার, সর্বৈব মিথ্যা। কিন্তু সেটা কোনও কথা নয়, এখন এটা আমার ডিউটি, আমি ওকে লাখ খানেক টাকা দিয়ে দেব, যাতে ও কাউকে বিয়ে করে সুখী হতে পারে। আমি যখন ওর দায়িত্ব নিয়েছিলাম, তখন এটা আমি করব। কারণ, আমি নিজেও যখন বিয়ে করে সেটল হতে যাচ্ছি, ওরও একটা গতি হওয়া দরকার।
বীরেন্দ্র বললেন, বেশ। আর সেটা যাতে শিবেনের সঙ্গেই হয়, এটাই আমরা চাই। আপনিও তাই চান?
চাই বইকী! একজন দায়িত্বশীল ভদ্রলোকের ছেলে ওকে বিয়ে করুক তাই তো আমি চাইব ন্যাচারালি।
এবং শিবেনও তাই, দায়িত্বশীল ভদ্রলোকের ছেলে।
বীরেন্দ্র বললেন, এখন সমস্যা হচ্ছে, সুনীতা কোনও কথাই দিচ্ছে না। হ্যাঁ-ও বলছে না, না-ও বলছে না। আর ওই দ্যাট বাগার রঞ্জন মল্লিক, ডেভিল, সেটাও তো দেখছি গোলমাল করবার তাল করছে।
প্রিয়নাথ বললেন, কিন্তু সবটা সুনীতার ওপরেই নির্ভর করছে। আর সুনীতা বলছে, আটাশে মার্চ ও যা বলবার তা বলবে। অর্থাৎ, যা হোক কথা দেবে।
শিবেন বলল, আমাকেও তাই বলেছে। কেন যে সেই দিনটাই বেছে নিল, আমি বুঝতে পারছি না।
বীরেন্দ্র বললেন, আমিও তো তাই শুনেছি। ওই দিনটা কী ব্যাপার, আপনি জানেন মিঃ দাশ?
না। আমার মনে হয়, ওটা সুনীতার একটা খামখেয়ালিপনা ছাড়া আর কিছুই নয়।
সুজিত বলে উঠল, কিছু একটা হয়তো আছে।
সবাই তার দিকে এক বার ফিরে তাকাল, এবং নিজেদের মধ্যে চোখাচোখি করল। কিন্তু কেউ তার কথার জবাব দিল না।
বীরেন্দ্র বললেন, যাই হোক, শিবেনের যখন আপত্তি নেই সুনীতাকে বিয়ে করতে, তখন তোক। সত্যি বলতে কী, আমি চাই, এতগুলো টাকা যেন জলে না যায়, অন্তত আমাদেরই কারুর ভোগে লাগে। মিঃ দাশের অবিশ্যি টাকার অভাব নেই, কিন্তু শিবেনের পক্ষে
এমন সময়ে কলিং বেল বেজে উঠল। সকলেই বাইরের ঘরের দিকে ফিরে তাকালেন। শিবেন বলল, ও কেউ হবে, বাড়ির কেউ খুলে দেবে এখন।
কিন্তু আবার অনেকক্ষণ ধরে, অধের্য তীব্র সুরে কলিং বেল বেজে উঠল। শিবেন উঠতে যাচ্ছিল। সুজিত বলে উঠল, আমি যাব দেখতে?
বীরেন্দ্র বললেন, হ্যাঁ, হ্যাঁ, তুমিই যাও, আমরা কথা বলি।
সুজিত তাড়াতাড়ি নীচে নেমে, দরজা খুলে দিল। দরজা খুলেই সে যাকে দেখল, আগে কখনও তাকে দেখেনি। ফরসা স্বাস্থ্যবান, শিবেনেরই বয়সি একজন যুবক। দামি আঁট প্যান্ট এবং বুকখোলা শার্ট তার গায়ে। জামার হাতা গুটানো, বাঁ হাতের কবজির অনেক ওপরে সোনার ব্যান্ড দিয়ে ঘড়ি বাঁধা। মাথার চুল ছোট করে ছাঁটা, ঠিক আঁচড়ানো নেই, বা আঁচড়াবার দরকারই হয় না। চোখ দুটি আয়ত, কিন্তু ঈষৎ আরক্ত, এবং দৃষ্টির মধ্যে যেন একটা অদ্ভুত তীক্ষ্ণতা, তীব্রতা। সুজিতের মনে হয়, আসলে ঝড়ের সংগ্রামে রত একটা বিধ্বস্তপ্রায় ঈগল। ডানায় যার অসীম শক্তি, কিন্তু জয়-পরাজয়ে যে। অনিশ্চিত। সংগ্রামে জর্জরিত একটা দুর্ভাগ্যের ছায়া, এমনকী একটা শঙ্কার চমক তার চোখে। কিন্তু মুখের ভাব এমন কঠোর যে, হঠাৎ যেন লোকটিকে বোঝা যায় না। সুজিতের মন বলে উঠল, এ রঞ্জন! আর কেউ নয়।
সুজিত জিজ্ঞেস করল, কাকে চান?
গম্ভীর মোটা গলায় প্রশ্ন এল, শিবেন আছে?
–আছেন। আপনি বুঝি রঞ্জনবাবু?
যুবকটির ভ্রূ ও কপাল কুঞ্চিত হল, ঠোঁট দুটি শক্ত হল। চোখে বিস্ময় ফুটে উঠল। সুজিতকে আপাদমস্তক দেখে, গম্ভীর স্বরেই বলল, আপনাকে আমি চিনি না।
সুজিত হেসে বলল, আমার নাম সুজিতনাথ মিত্র। কয়েক দিন হল কলকাতায় এসেছি, এখন এ বাড়িতেই থাকি। আপনার কথা শুনেছি কিনা দীপুর মুখে, তাই।
–দীপু কে?
–শিবেনবাবুর ছোট ভাই।
–ও, সেই ছেলেটি।
রঞ্জন আবার সুজিতের আপাদমস্তক দেখল। সুজিত হেসে বলল, আমার সব ধুতে গেছে কিনা, তাই শিবেনবাবুর জামাই গায়ে দিয়েছি। একটু বড় হয়েছে। কিন্তু আপনাকে বোধ হয় আমি ঠিকই চিনতে পেরেছি, না?
রঞ্জন অপরিবর্তিত স্বরে ও ভঙ্গিতে বলল, তাই তো মনে হচ্ছে। কিন্তু আমি এখন শিবেনের সঙ্গে দেখা করতে চাই।
সুজিত বলল, তবে কি আমি খবর দেব শিবেনবাবুকে? ওঁর ঘরে আরও দুজন ভদ্রলোক রয়েছেন।
রঞ্জন জিজ্ঞেস করল, আপনি চেনেন তাঁদের।
–হ্যাঁ। বীরেন্দ্রনারায়ণ রায়চৌধুরী আর প্রিয়নাথ দাশ।
রঞ্জনের চোয়াল দুটি শক্ত হয়ে উঠল। সে দরজার কাছ থেকে ওপরের দিকে এক বার ফিরে তাকাল। এ সময়ে গেটের বাইরে নতুন মডেলের যে মস্ত বড় গাড়িটা দাঁড়িয়ে ছিল, তার ভিতর থেকে একজন নেমে এল। আরও দুটি গাড়ি ছিল গেটের ভিতরেই। বীরেন্দ্রনারায়ণের ও প্রিয়নাথের নিশ্চয়ই। যে লোকটা নেমে এল, সে যেন ঈষৎ টলায়মান। চোখ দুটি লাল। রঞ্জনকে বলল, কী হল, গেলি না?
রঞ্জন কোনও জবাব দিল না। লোকটি সুজিতের দিকে তাকিয়ে, চোখ গোল করে বলল, এই শেমিজ-পরা ব্যাটাছেলেটি আবার কে বাবা?
সুজিত হেসে বলল, আমার কথা বলছেন? আমার নাম সুজিত।
–অ? সুজিতকুমারী-টুমারী নয়তো আবার? যা দিনকাল পড়েছে, শালা কখন যে কাকে কী অবস্থায় দেখব!
লোকটির কথা ঈষৎ জড়ানো। ডাকল, এই রঞ্জন।
রঞ্জন হঠাৎ ঘাড় ফিরিয়ে তীব্র গলায় বলল, গাড়িতে গিয়ে বোস।
-অ! আচ্ছা, দরকার হলে ডাকিস কিন্তু।
একটু টলতে টলতেই ফিরে যেতে গিয়ে, আবার দাঁড়াল। বলল, আমাকে আবার বাড়ির জন্যে বাজার করতে হবে মাইরি। তিন দিন তো বাড়ি ঢুকিনি, বউটা–
রঞ্জন ধমকে উঠল, গাড়িতে গিয়ে বসতে বলছি না।
লোকটা যেন ভয় পেয়ে, তাড়াতাড়ি গেটের বাইরে গাড়িতে উঠে বসল। লোকটার অবস্থা খুব করুণ মনে হল সুজিতের। কিন্তু ভাবটা পুরোপুরি যেন ডাকাতের মতো। রঞ্জন কোনও কথা না বলে, হঠাৎ সিঁড়িতে পা দিল। সুজিতও তার সঙ্গে সঙ্গে এগিয়ে গেল। বলল, আমি কি কোনও খবর দেব?
রঞ্জন বলল, না, আমি নিজেই যাব। আপনি বাধা দেবেন?
সুজিত হেসে বলল, আমি কাউকে বাধা-টাধা দিতে পারি না। আপনার ইচ্ছে হলে যান, বললে, আমিও খবর দিতে পারি। তবে আমার মনে হয়, আপনি যে জন্যে এসেছেন, ওঁরা সে সব কথাই আলোচনা করছেন।
রঞ্জন সিঁড়ির মাঝপথে থমকে দাঁড়াল। বলল, আমি কী জন্যে এসেছি?
সুজিত বলল, সুনীতার ব্যাপার তো? মানে, আপনিও তো সুনীতাকে বিয়ে করতে চান, তাই না?
রঞ্জনের প্রস্তর কঠিন মুখে এবার বিস্ময়ের ঢেউ খেলে গেল। বলল, সে কথাও জানা আছে নাকি?
সুজিত বলল, হ্যাঁ, কিছু কিছু শুনেছি, মানে ওই দীপুর মুখেই।
রঞ্জন যেন বিস্মিত ও আত্মগত ভাবে উচ্চারণ করল, ও। ওই ছেলেটিকে সুনীতা যে কেন এত ভালবাসে! আচ্ছা ওই দীপু কি আপনাকে বলেছে, সুনীতা কাকে বিয়ে করতে চায়?
সুজিত দেখল, রঞ্জনের মুখটা সহসা রুদ্ধশ্বাস আরক্ত ও গভীর সংশয়ে থমথম করছে। সুজিত বলল, না তো। সে কথা দীপু কিছু জানে না।
রঞ্জন যেন ঝিমিয়ে পড়ল। সুজিত প্রশ্ন করল, আপনি বুঝি সুনীতাকে খুব ভালবাসেন?
রঞ্জন চমকে উঠল। প্রায় ফিসফিস করে উচ্চারণ করল, ভালবাসা! ভালবাসা! আমি জানি না, জানি না।
সুজিত বলল, জানেন না!
রঞ্জনের মুখটা সহসা স্ফীত এবং আরও রক্তাভ হয়ে উঠল। বলল, না, জানি না। শুধু জানি, ওকে আমার চাই, ওকে না পেলে আমার চলবে না। বলেই এক হাত দিয়ে সহসা সে সুজিতকে সরিয়ে দিয়ে, দ্রুত সিঁড়ি দিয়ে উঠতে লাগল। উঠতে উঠতেই জিজ্ঞেস করল, কোন ঘরে আছে শিবেন? শিবেনের দেখা চাই আমি।
সুজিত নিজেও উঠতে উঠতে বলল, সামনের ঘরেই আছে। দাঁড়ান, আমি খুলে দিই।
রঞ্জন তার জন্যে অপেক্ষা করল না। হ্যাঁন্ডেল ধরে, একটানে দরজাটা খুলে ফেলল। ঘরের সবাই তার দিকে তাকিয়ে একেবারে স্তব্ধ হয়ে গেলেন। বিনা মেঘে বজ্রপাত যেন সত্যিই প্রত্যক্ষ করছেন তাঁরা, এমন পাথরের মতো শক্ত হয়ে গেলেন সবাই। কেউ উঠতে পারলেন না, কথাও বলতে পারছেন না। রঞ্জনের পেছনে তখন সুজিতও এসে দাঁড়িয়েছে। রঞ্জনের চোখ চকিতে এক বার সবাইকে দেখে, শিবেনের প্রতি নিবিষ্ট হল। তার মোটা গম্ভীর গলা থেকে একটা ভয়ংকর ধার যেন কেটে বসল, আসতে পারি?
সহসা কেউ কোনও জবাব দিতে পারল না। তিনটি মানুষকেই প্রায় মৃত মনে হল। যদিও ইতিমধ্যেই সকলের মুখের পরিবর্তন ঘটতে শুরু করেছে। বীরেন্দ্র রীতিমতো ক্ষুব্ধ, উত্তেজিত, কিন্তু অসহায় হয়ে পড়েছেন। প্রিয়নাথ অনেকটা ভীত ও কিংকর্তব্যবিমূঢ়। শিবেন অবাক এবং একটা অসহায় ক্রোধের ছায়া পড়েছে তার মুখে।
রঞ্জন অনুমতির জন্যে অপেক্ষা করল না। সে আস্তে আস্তে গিয়ে ঘরের মাঝখানে দাঁড়াল। দুই হাত তার কোমরে। দুই চোখ তার শিবেনের প্রতি। কয়েক মুহূর্ত একভাবে থেকে, অনড় চোয়ালে রঞ্জন উচ্চারণ করল, শিবেন, সুনীতাকে আমি বিয়ে করতে চাই। এ বিষয়ে আমি কোনও বাধা সহ্য করব না।
কিন্তু কেউ কোনও কথা বলল না। শিবেন এক বার বীরেন্দ্র ও প্রিয়নাথের দিকে তাকাল। তাঁরাও শিবেনের দিকে তাকালেন। এবং আবার সকলেই রঞ্জনের দিকে তাকালেন। রঞ্জন তিন জনের দিকেই তাকিয়ে, পিছন ফিরে দরজার দিকে এগিয়ে গেল। সুজিতের সঙ্গে তার চোখাচোখি হল। সুজিত তখন ঘরের মধ্যে এসে দাঁড়িয়েছিল।
হঠাৎ শিবেন লাফ দিয়ে উঠে দাঁড়িয়ে বলল, কিন্তু রঞ্জন, তোমার জানা উচিত, এটা ভদ্রলোকের বাড়ি।
রঞ্জন ঘাড় ফিরিয়ে তাকিয়ে বলল, সেটা আমার অজানা ছিল না। বন্ধুর বাড়িতে আসা অন্যায় নয় নিশ্চয়ই?
শিবেন ফুঁসে উঠল, কে তোমার বন্ধু? আমি? আমি ঘৃণা বোধ করি তোমার বন্ধুত্বে। যে এভাবে এসে বাড়িতে ঢুকে কথা বলে যায়, তাকে আমার পরিচিত বলতেও লজ্জা হয়।
রঞ্জন বলল, তা ঠিক। কিন্তু এ ছাড়া আর উপায় ছিল না। চললাম।
সে চলে যাবার উদ্যোগ করতেই প্রিয়নাথ বলে উঠল, কিন্তু অরূপ দত্ত বা কুবের সিংহকে আপনি কী বলবেন? তারাও সুনীতার পাণিপ্রার্থী।
রঞ্জন ফিরে দাঁড়িয়ে বলল, তাদের আমি চিনি, তারা সুনীতাকে বিয়ে করবার পাত্র নয়, কারণ তারা সতীত্বে বিশ্বাস করে, বড়লোক বলে মেয়েমানুষ নিয়ে বাজি খেলে। তাদের কী বলতে হবে আমি জানি।
রঞ্জন আবার ফিরে প্রায় দরজার কাছে চলে গেল। বীরেন্দ্রনারায়ণ হঠাৎ বলে উঠলেন, কিন্তু রঞ্জন, আই মিন, তোমার বাবা হারু মল্লিক এক সময়ে আমার বন্ধু ছিলেন, সেই জন্যেই নাম ধরে ডাকছি। তুমি আমার কথার একটা জবাব দিয়ে যাবে?
রঞ্জন ফিরল। বলল, বলুন?
–তোমাকে কি সুনীতা কোনও কথা দিয়েছে?
না।
–তবে তুমি এদের শাসিয়ে বেড়াচ্ছ কেন? সুনীতার নিজের যা ইচ্ছে, সে তাই করবে, তার ওপরে কারুর হাত নেই।
রঞ্জন সহসা কোনও জবাব দিতে পারল না কথার। সে থমকে গেল। বীরেন্দ্র শিবেন আর প্রিয়নাথের দিকে তাকালেন, যেন একটা খ্যাপা হাতিকে বশ করবার গর্ব তাঁর চোখে। রঞ্জনের মুখে কোনও কথা নেই।
প্রিয়নাথ হঠাৎ হেসে উঠলেন। বললেন, সবথেকে সহজ কথা।
রঞ্জন তখনও কোনও জবাব দিতে পারল না। কিন্তু তার সমস্ত মুখ আরক্ত কঠিন হয়ে উঠল। শিবেনও হেসে উঠল, এবং বীরেন্দ্রও নিঃশব্দে হাসতে লাগলেন। সুজিতের হঠাৎ সমস্ত ব্যাপারটা অত্যন্ত নিষ্ঠুর মনে হতে লাগল। তার মনে হল যেন একটা হিংস্র বাঘকে খাঁচায় আটকে দেওয়া হয়েছে। এ কথা ঠিক, রঞ্জনকে তার ক্ষুধার্ত বাঘের মতোই হিংস্র মনে হচ্ছে। কিন্তু বাকি লোকগুলিকেও তার নিষ্ঠুর মনে হচ্ছে।
রঞ্জন হঠাৎ দরজার ওধারে থেকে সকলের দিকে ফিরে দাঁড়াল। তীক্ষ্ণধার গম্ভীর গলায় সে বলল, সুনীতার ইচ্ছেকে যাতে ঘোরানো যায়, আমি সে-রকম ব্যবস্থাই করব।
বলে সে পিছন ফিরে সশব্দে দরজাটা বন্ধ করে দিল। ইতিমধ্যে ভুজঙ্গভূষণ কখন বেরিয়ে এসেছিলেন, সুজিত তাঁকে ভিতরে নিয়ে যাবার চেষ্টা করছিল। কিন্তু উনি বাইরের ঘরের দিকেই আসতে চাইছিলেন। কোনওরকমে বুঝিয়ে সুজিত ওঁকে ভিতরে ঠেলে দিয়ে পিছন ফিরতেই দেখল, রঞ্জন সিঁড়ি দিয়ে নামছে। সুজিত এগিয়ে এসে বলল, চললেন? চলুন, দরজাটা বন্ধ করে দিয়ে আসি।
সে সিঁড়ি দিয়ে নেমে এল। নীচের দরজার কাছে থমকে দাঁড়াল রঞ্জন। সুজিতকে বলল, আপনাকে ঠিক বুঝতে পারলাম না। আপনার কথার জবাব আমার দিতে ইচ্ছে করছে, সময় আছে হাতে? আসবেন আমার সঙ্গে?
–কোথায়?
–এই গাড়িতেই, কিংবা কাছেই কোনও হোটেল-রেস্তোরাঁয়?
সুজিত হেসে বলল, কিন্তু আমি যে কলকাতার রাস্তাঘাট চিনি না, ফিরে আসব কেমন করে? রঞ্জন বলল, আমিই পৌঁছে দিয়ে যাব।
সুজিত বলল, আপনার সঙ্গে আমার খুব মিশতে ইচ্ছে করছে। আপনি খুব রাগি অবিশ্যি, কিন্তু গুণ্ডা বলে তো একদম মনে হচ্ছে না আমার?
মনে হচ্ছে না? রঞ্জন হো হো করে হেসে উঠল। বলল, কিন্তু আমাকে তো সবাই গুণ্ডাই বলে শুনেছি, ঠিকই শুনেছেন আপনি। তা হলে আসবেন না?
–হ্যাঁ আসব, আপনাকে আমার বেশ ভাল লাগছে।
বটে! রঞ্জনের আবার হাসি পেল। খানিকটা আপন মনেই বলল, মজার লোক দেখছি! তা হলে আসুন।
গাড়ির ভিতর থেকে সেই লোকটি মুখ বাড়িয়ে বলে উঠল, এই মরেছে, এ মালকে আবার টানাটানি করছিস কেন রঞ্জন?
রঞ্জন সে কথার কোনও জবাব দিল না। সুজিত একবার ওপরের দিকে তাকাল। বলল, ওদের জানিয়ে আসতে গেলে আমাকে বোধ হয় আর আসতে দেবে না। চলুন, চলে যাই।
দরজাটা টেনে দিয়ে, রঞ্জনের পিছনে পিছনে গিয়ে গাড়িতে উঠল সে। রঞ্জন নিজেই ড্রাইভ করতে বসল এবং এমনভাবে গাড়ি ব্যাক করল, বাঁকিয়ে গলি থেকে বের করে নিয়ে গেল গাড়ি। সুজিত দুবার সিটের ওপর মুখ থুবড়ে পড়ল। রঞ্জনের সঙ্গীটি বলে উঠল, কী মশাই, মাল খেয়েছেন নাকি?
সুজিত অবাক হয়ে তাকিয়ে বলল, মানে মদ?
লোকটি চোখ ঢুলু ঢুলু করে বলল, জানেন তো দাদা ষোলো আনাই দেখছি। আজ্ঞে হ্যাঁ, মদ।
সুজিত হেসে বলল, মানে মদকে যে মাল বলে, সেটা নতুন শিখেছি কিনা।
রঞ্জন অবাক হয়ে তাকিয়ে বলল, নতুন?
সুজিত বলল, হ্যাঁ, এই কয়েক দিন আগে। শিবেনবাবুর বাবা তো মদ খান, ওখানেই জানলাম। তবে আমি মদ খাই না।
রঞ্জন জিজ্ঞেস করল, কলকাতায় আসার আগে কোথায় ছিলেন?
–গুড়িয়াঁটাঁড়।
রঞ্জনের সঙ্গীটি হ্যাঁ হ্যাঁ করে হেসে বলে উঠল, মরেছে! আমার তো মুখেই ফুটবে না।
রঞ্জন জিজ্ঞেস করল, সেখানে কী করতেন?
সুজিত জানাল তার অপরিণত মস্তিষ্ক ও চিকিৎসার কথা। যথাপূর্বং আরোগ্যের কথা বলতে ভুলল না। রঞ্জন ও তার সঙ্গী অবাক হয়ে চোখাচোখি করল। এই সময়ে গাড়ি নিউমার্কেটের কাছ দিয়ে যাচ্ছিল। লোকটি চিৎকার করে বলল, রঞ্জন, মাইরি গাড়িটা দাঁড় করা, কয়েকটা টাকা দে, একটু বাজার করে নিয়ে আসি, নইলে বাড়ি ঢুকতে পাব না।
কিন্তু গাড়ি যথাপূর্বং এগিয়ে গেল। রঞ্জন বলল, হবে এখন।
লোকটি করুণ মুখে পিছন ফিরে তাকিয়ে রইল। গাড়ি একটা জায়গায় দাঁড়াল। সুজিতকে নিয়ে রঞ্জন একটা হাল-ফ্যাশনের রেস্তোরাঁয় ঢুকল। টেবিলের সামনে বসে বলল, চা না কফি?
চা।
তিন জনের মতো চায়ের অর্ডার হল। তারপর দুজনেই মুখোমুখি বসল। সুজিত দেখল, রঞ্জন তার দিকে তাকিয়ে নেই, অন্যদিকে স্থির অপলক শূন্য চোখে তাকিয়ে আছে। সুজিত বলল, আমি আসতে চেয়ে আপনাকে অসুবিধেয় ফেলিনি তো?
রঞ্জন চমকে উঠল, বলল, উম! না, তা নয়, আসলে ভেবে দেখলাম, আপনাকে আমার নতুন করে কিছুই বলার নেই। আপনাকে ডেকে নিয়ে এসেছি, তার কারণ আপনাকে হঠাৎ কেমন যেন একটু অন্যরকম লাগল, একটু ভাল লাগল।…আর সুনীতাকে আমি ভালবাসি কি না জিজ্ঞেস করছিলেন, তার জবাব আমি সত্যি কিছু জানি না। আমি খারাপ এ কথা সবাই জানে, মেয়েদের সঙ্গে নষ্টামো করে বেড়ালে আমাদের বাড়ির লোকেরা কেউ কিছু মনে করে না, কিন্তু যেই বিয়ের কথা শোনে, তখনই ভয় পায়, খেপে যায়। আর আমি সুনীতাকে বিয়ে করতে চাই, এ কথা শোনার পর থেকেই আমার বাবা অসুস্থ হয়ে পড়েছেন, হয়তো আর বাঁচবেনই না। আর যে দিন থেকে সুনীতা আমার মাথায় ঢুকেছে, সে দিন থেকে নষ্টামো করার দিকেও মনোযোগ দিতে পারছি না। এতে আমার বন্ধুরাও অবাক হয়েছে! একেই ভালবাসা বলে কি না আমি জানি না। মোট কথা, এখন আমি আমার সবকিছুই বাজি ধরে বসে আছি।
সুজিত অবাক হয়ে বলল, বাজি?
–হ্যাঁ, বাজি। সুনীতা এখন
কথা শেষ হল না, বেয়ারা চা নিয়ে এল। এই সময়ে রঞ্জনের সঙ্গীটিও গাড়ি বন্ধ করে, চাবিটা ঘোরাতে ঘোরাতে এসে কাছে বসল। এবং চা তৈরি করতে আরম্ভ করল। সুজিত আর রঞ্জন, দুজনের দিকেই তাকিয়ে দেখতে লাগল। ঠোঁট দুটি কুঁচকে, কয়েকবার চোখ পিটপিট করল। আবার চা তৈরি করতে করতে গুন গুন করে গান গেয়ে উঠল, আগে জানতেম যদি, প্রেমের এতই জ্বালা গো, কেন প্রাণ সঁপিলাম তারে।
সুজিত তার দিকে তাকাল। লোকটি বলল, আমার নাম কালাচাঁদ। মশায়ের নামটা কিন্তু আমার জানা হয়নি এখনও।
সুজিত বলল, আমাকে বলছেন? তখন বললাম যে সুজিতনাথ মিত্র।
বলেছিলেন, নাথ মিত্রটা বলেননি। অলরাইট স্যার, এই নিন চা।
বলে সে সুজিতকে চা দিয়ে পরে রঞ্জনকে দিল। রঞ্জন হঠাৎ জিজ্ঞেস করল, সুজিতবাবু, আপনি কি শুধু সকলের মুখে এ সব শুনছেন বলেই জানতে চাইলেন?
সুজিত বলল, না না, আমি যে সুনীতাকে চিনি।
–চেনেন?
কালাচাঁদ বলে উঠল, ও বাবা, এ যে বন থেকে বেরুলো টিয়ে, লাল
–চুপ! রঞ্জন ধমক দিল।
সুজিত বলল, হ্যাঁ, কয়েক দিন আগে সুনীতা যখন প্রিয়নাথ দাশের সঙ্গে ট্রেনে আসছিলেন, তখন আমিও সেই কামরাতেই ছিলাম।
রঞ্জন তার দিকে কয়েক মুহূর্ত অবাক হয়ে তাকিয়ে থেকে বলে উঠল, আপনি–আপনি সেই লোক?
–কোন লোক?
রঞ্জন বলল, কোন লোক, তা ঠিক জানি না। তবে এখন মনে হচ্ছে আপনিই সেই লোক, যাকে ট্রেনে দেখে সুনীতার মনে হয়েছিল, জীবনে সেই প্রথম সে সৎ সুন্দর আর সত্যিকারের একজন মানুষ দেখেছিল। যে তাকে ঠিক বুঝতে পেরেছিল, চিনতে পেরেছিল। যাকে দেখে তার মনে হয়েছিল, এমনি একটি মানুষকে সে সারা জীবন ধরে খুঁজছে।
সুজিতের মনে হল, রঞ্জনের কথা শুনে তার বুকের ভিতরটা কাঁপছে, থরথর করছে। সে হেসে উঠতে চাইল, কিন্তু তার ঠোঁট দুটিও যেন কেঁপে গেল। সহসা সেই দুঃখী দুর্ভাগা মেয়েটির মুখ তার মনে পড়ে গেল, তার ব্যাকুল চোখের দৃষ্টি সে দেখতে পেল, ডাক শুনতে পেল, শুনুন, শুনুন।
রঞ্জন তখনও বলে চলেছিল, তা হলে আপনাকেই সে ট্রেন থেকে নেমে চারদিকে আঁতিপাতি করে খুঁজেছিল। আপনি! আপনিই সেই লোক, যে মানসিক হাসপাতাল থেকে ফিরছিল, যাকে দেখে তার মনে হয়েছিল, সংসারের সহজ আর সরলতম মানুষ।
সুজিত বলল, কবে বলেছে সে আপনাকে এ সব কথা?
–এর মধ্যেই কবে যেন একদিন আমাকে বলছিল। আমাকে ধিক্কার দিতে গিয়ে, আমাকে অপমান করতে গিয়ে। কিন্তু কিন্তু
রঞ্জনের ভ্রূ কুঁচকে উঠল। সে তীক্ষ্ণ চোখে তাকাল সুজিতের দিকে। প্রায় ফিসফিস শব্দে বলল, আপনার মধ্যে সে এ সব দেখেছে!
রঞ্জন যেন চোখ ফেরাতে পারল না সুজিতের ওপর থেকে। সেই কুটি-তীক্ষ্ণ চোখের দিকে তাকিয়ে সুজিতের মনটা যেন সহসা একটা শীতল সর্প-দেহের স্পর্শে, ভিতরে ভিতরে শিউরে উঠল। তার শিরদাঁড়ায় একটা কাঁপন অনুভূত হল। সেই ছেলেবেলায়, বর্ধমানের গ্রামে, সে যখন ভয়ার্ত পশুর মতো জীবনযাপন করত, তখন তার এ রকম মনে হত প্রায়ই। বহু দিন বাদে, তার সেই অনুভূতি যেন জেগে উঠতে চাইছে। এই অনুভূতি যত বেড়ে ওঠে, ততই তার মস্তিষ্কটা দুর্বোধ চিন্তায় ও বাষ্পে ভরে ওঠে, যখন সে আর কিছুই মনে রাখতে পারে না। বিস্মৃতির অতলে ডুবে যেতে থাকে। যে ব্যাধি তার জীবনটাকে প্রায় শেষ করে এনেছে।
পরমুহূর্তেই সুজিত সোজা হয়ে বসল। রঞ্জনের চোখের দিকে সোজা তাকিয়ে হেসে বলল, আমারই অবাক লাগছে আপনার কথা শুনে। অবিশ্যি এ কথা আমাকে প্রিয়নাথ দাশও বলেছিলেন।
রঞ্জন তখনও যেন পরম বিস্ময়ে সুজিতকেই দেখছিল। জিজ্ঞেস করল, কী বলছিল?
–প্রায় এরকম কথাই, সুনীতা বোধ হয় ওঁকেও বলেছে। কিন্তু রঞ্জনবাবু, তাতে কি আপনি দুঃখিত হচ্ছেন?
দুঃখিত? কী জানি, বুঝতে পারছি না, আপনাকেই শুধু দেখছি।
সুজিত হাসল। কালাচাঁদ এতক্ষণে বলে উঠল, সুনীতার বাপু মাথায় তা হলে গোলমালই আছে। একে দেখে যদি এরকম মনে হয়, তা হলে কালাচাঁদই বা কী দোষ করেছে? একটা রাস্তার পাগলও
চকিতে রঞ্জনের বাঁ হাতটা উঠল এবং প্রায় ছুরিকাঘাতের মতো কালাচাঁদের গালে সজোরে আঘাত করল। সে চিবিয়ে চিবিয়ে বলল, অনেকক্ষণ চুপ করতে বলেছি।
কালাচাঁদ গালে হাত দিল, এবং ঠোঁটের কষ ফেটে চুঁইয়ে আসা রক্ত হাতের চেটোয় মুছে নিয়ে বলল, বলেছিলি, না? আমার মাইরি মনে থাকে না। তা বলে এরকম মারবি? তুই বড্ড রাগি রঞ্জন।
কথাগুলি প্রায় স্বাভাবিক ভাবেই বলল কালাচাঁদ, কিন্তু তার চোখ দুটি ছলছলিয়ে উঠল। তার মুখটি দেখে, সুজিতের বুকটা চকিতে ব্যথায় ও যন্ত্রণায় টনটনিয়ে উঠল। সে তাড়াতাড়ি কালাচাঁদের পিঠে একটি হাত রেখে ডেকে উঠল, রঞ্জন!
রঞ্জন তখন মাথা নিচু করে ছিল। কালাচাঁদ সহসা তার পিঠের ওপর রাখা সুজিতের হাতটা ছুঁড়ে ফেলে দিল। ক্রুদ্ধ বিরক্ত চোখে তাকিয়ে, একটু নড়েচড়ে বসল। সুজিত বিব্রত বিস্ময়ে হাত দুটি তার। নিজের কোলের ওপর ন্যস্ত করল।
রঞ্জন উঠে দাঁড়াল, গলা তুলে ডাকল, বেয়ারা!
বেয়ারা ছুটে এল। রঞ্জন টাকা দিল। বেয়ারা বিল নিয়ে আসারও সময় পেল না। রঞ্জন রেস্তোরাঁ থেকে বেরিয়ে গেল। কালাচাঁদও ছুটে চলে গেল। সুজিত যেন কিছুই স্থির করতে পারল না, সে কী করবে। কিন্তু দরজা আবার খুলে গেল, রঞ্জন মুখ বাড়িয়ে তাকে ডাকল, কই আসুন, আপনাকে পৌঁছে দিয়ে আসি।
সুজিত তাড়াতাড়ি বেরিয়ে এসে গাড়িতে উঠে বসল। গাড়ি চলতে আরম্ভ করল। রঞ্জনের দৃষ্টি বাইরে স্থিরনিবদ্ধ। কালাচাঁদের ঠোঁটের কোণে রক্তের ভেজা দাগটা শুকিয়ে উঠছিল। সে আর একবার বলল, বাজারটা পেরিয়ে গেল মাইরি।
শিবেনদের গেটের সামনে গাড়িটা শব্দ করে থমকে দাঁড়াল। যেন একটা অতিকায় জানোয়ার আহত হয়ে দাঁড়িয়ে পড়ল। রঞ্জন ফিরে তাকাল সুজিতের দিকে। হাত বাড়িয়ে সুজিতের একটি হাত ধরে বলল, আমাকে মাপ করে দিয়ে সুজিত।
সুজিত রঞ্জনের হাতটি ধরে, কয়েক মুহূর্ত চুপ করে বসে রইল। এবং হঠাৎ হেসে বলল, রঞ্জন, মানুষ শুধু ভালবাসতেই পারে, তার প্রত্যক্ষ ফলের কথা কেউ কি জানে?…সে কথা যাক, আজ তোমাকে আমি ভালবেসেছি। তারা দুজনেই দুজনের চোখের দিকে তাকিয়ে রইল কয়েক মুহূর্ত। সুজিত এক বার রঞ্জনের হাতে একটু চাপ দিল। তারপর নেমে গেল। বাইরের থেকে বলল, চলি কালাচাঁদবাবু।
কালাচাঁদ কঠিন মুখে একবার তাকাল, এবং সুজিতের মুখের দিকে তাকিয়ে হঠাৎ একটু হাসল, চোখ টিপল একটা, হাত তুলে নিঃশব্দে বিদায় জানাল। গাড়িটা বেরিয়ে গেল। সুজিত গেটের ভিতর ঢুকে দেখল, তখনও বীরেন্দ্রনারায়ণ ও প্রিয়নাথের গাড়ি দাঁড়িয়ে রয়েছে। এঁরা এখনও রয়েছেন ভেবে সে অবাক হল। এগিয়ে গিয়ে কলিং বেলের বোতাম টিপল সে। কয়েক সেকেন্ড পরেই দরজা খুলে গেল। স্বয়ং শিবেন এসেছে দরজা খুলতে। দরজা খুলেই সে জিজ্ঞেস করল, কোথায় গেছলেন আপনি?
সুজিত বলল, রঞ্জনের সঙ্গে।
রঞ্জনের সঙ্গে কোথায়?
–একটা রেস্তোরাঁয়?
এই সময়ে ওপর থেকে ডাক ভেসে এল, ওকে ওপরে নিয়ে এসো শিবেন, তাড়াতাড়ি নিয়ে এসো।
সুজিত একটু অবাক হলেও, সে ওপরে উঠল। শিবেন দরজা বন্ধ করে তার পিছনে পিছনে এল। ওপরের বারান্দাতেই বীরেন্দ্র ও প্রিয়নাথ দাঁড়িয়ে ছিলেন। সুজিতকে দেখেই বীরেন্দ্র বলে উঠলেন, এই যে তুমি এসেছ, এসো এসো, তোমার জন্যেই অপেক্ষা করছি আমরা।
সবাই ঘরে ঢুকতে ঢুকতে, শিবেন বলল, সুজিতবাবু রঞ্জনের সঙ্গে নাকি একটা রেস্তোরাঁয় গেছলেন।
বীরেন্দ্র সুজিতের দিকে ফিরে বললেন, রেস্তোরাঁয় না বার-এ। মদ খেতে নিয়ে গেছল?
সুজিত তাড়াতাড়ি বলল, আজ্ঞে না, চা খেতে।
–কেন কেন, সেটাই তো জিজ্ঞেস করছি, তোমাকেই হঠাৎ নিয়ে গেল কেন?
বীরেন্দ্রর পরেই প্রিয়নাথ জিজ্ঞেস করলেন, আপনার সঙ্গে কি ওর আগে আলাপ ছিল?
সুজিত বলল, না, আজই ওকে প্রথম দেখলাম। আজই আলাপ হল।
বীরেন্দ্র বললেন, আশ্চর্য ব্যাপার। তুমি জান, ও সাংঘাতিক গুণ্ডা?
–শুনেছি।
–তবু গেলে? তোমার সাহস হল?
–আমি ওকে একটা কথা জিজ্ঞেস করেছিলাম। ও তার জবাব দেবে বলে আমাকে নিয়ে গেছল।
কী কথা?
–ও সুনীতাকে ভালবাসে কি না।
তিন জনেই অবাক হয়ে মুখ-চাওয়াচাওয়ি করল, এবং তিন জনেই তাকে ঘিরে ধরল। সবাই প্রায় একসঙ্গেই জিজ্ঞেস করলে, কী বললে সে?
সুজিত বলল, রঞ্জন বললে, সে জানে না, সে সুনীতাকে ভালবাসে কি না।
তিন জনেই আবার পরস্পরের মুখের দিকে তাকালেন, এবং সহসা সবাই হাসতে আরম্ভ করলেন। বীরেন্দ্র বললেন, তুমি জিজ্ঞেস করলে, আর সে এই জবাব দিল?
আর একবার হাসি উচ্ছ্বসিত হয়ে উঠতে যাচ্ছিল। সুজিত বলল, হ্যাঁ। আর বললে, যে ভাবেই হোক, আমি সুনীতাকে পেতে চাই, মানে বিয়ে করতে চাই, আমি আমার জীবনের সবকিছুই বাজি ধরে বসে আছি।
বীরেন্দ্র বলে উঠলেন, তার মানে কী?
সুজিত বলল, তার মানে বোধ হয় এই যে ও যে সুনীতাকে বিয়ে করতে চাইছে, এ খবরে ওর বাবা নাকি অসুস্থ হয়ে পড়েছেন, হয়তো মারাই যাবেন। বাবা মারা যাক কিংবা ওকে জীবনে সবকিছুই ছেড়ে দিতে হোক, ও সুনীতাকে বিয়ে করবেই।
শিবেন সন্দিগ্ধ স্বরে বলে উঠল, এ সব কথা সে বলেছে?
সুজিত বলল, সত্যি। মিথ্যে কথা বললে আমার অসুখ করে।
সুজিতের কথায় সবাই তার মুখের দিকে খানিকক্ষণ অবাক হয়ে তাকিয়ে রইল। তারপরে বীরেন্দ্র বলে উঠলেন, একটা মাতাল বদমায়েশ, তার কথা নিয়ে এত চিন্তা করবার কিছু নেই। আটাশে মার্চ পর্যন্ত অপেক্ষা করা ছাড়া আর কিছু করবার নেই। এবার যাওয়া যাক। হ্যাঁ, যাবার আগে ওহে সুর–আঃ সুজিত, তোমাকে কিনু আর দোলা দু জনেই যেতে বলেছে, বুঝলে? আর হ্যাঁ, আর একটা কথা, ও হ্যাঁ, দোলা বলেছে, তোমাকে তার সঙ্গে ফোনে কথা বলতে। আর…আর শিবেন, তুমি আমার সঙ্গে চলো, অন্তত ঘণ্টাখানেক একটু অফিসিয়াল কাজ আছে।
শিবেন বলল, চলুন।
এই সময়েই ভুজঙ্গভূষণ দরজায় এসে বললেন, কী, সব চলে যাচ্ছেন নাকি? গরিবের বাড়িতে একটু চা পান-টান হলে হত না।
তাঁর পিছনে পিছনে বিশু ছুটে এসেছে। শিবেনের চোখে ক্রোধ ফুটে উঠল। বীরেন্দ্র বলে উঠলেন, আসুন আসুন মিঃ রায়। কেমন আছেন?
শিবেন তাড়াতাড়ি ওর বাবার দিকে এগিয়ে গেল। ভুজঙ্গ এগিয়ে এসে বললেন, বসুন বসুন, এর মধ্যেই কোথায় যাচ্ছেন? তা, মিঃ দাশের সেই সুনীতার কী গতি করলেন আপনারা? শেষপর্যন্ত ওকে ঘাড় থেকে ঝেড়ে ফেলার জন্যে, কী ব্যবস্থা
শিবেন তীব্রস্বরে ডেকে উঠল, বাবা!
বীরেন্দ্র বললেন, বোধ হয় সে আপনারই পুত্রবধূ হতে যাচ্ছে।
ভুজঙ্গ বললেন, বিলক্ষণ বিলক্ষণ। ও তো আপনাদেরই খায়-পরে। একবার ডিভাগড়ের রাজপরিবারে একটা অদ্ভুত ঘটনা ঘটেছিল। সেই কাহিনীটা তা হলে আপনাদের বলতে হল। আমি আবার সেই রাজার বিশেষ বন্ধু ছিলাম কিনা। রানির সঙ্গেও আমার….
শিবেন এসে বাবার হাত ধরল। বলল, চলুন, এখন ভেতরে চলুন, এঁদের আর দাঁড়াবার সময় নেই। চলুন, চলুন।
সে প্রায় জোর করেই ভুজঙ্গকে টেনে নিয়ে চলল। ভুজঙ্গ চলতে চলতেই বললেন, প্লিজ ডোন্ট মাইন্ড ইউ জেন্টলমেন, মাই সন ডাজ নট লাইক দ্যাট আই টক উইথ ইউ। গুডবাই!
একটু পরেই শিবেন ফিরে এল। তার মুখে রাগ ও বিরক্তি গোপন নেই। তারপর সকলেই বেরিয়ে গেলেন। যাবার আগে প্রিয়নাথ সুজিতের পিঠ চাপড়ে বিদায় নিলেন।

সুজিত একলা ঘরে অনেকক্ষণ চুপ করে দাঁড়িয়ে রইল। তখনও রঞ্জনের কথাগুলিই তার মাথার মধ্যে পাক খাচ্ছিল। এক সময়ে তার খেয়াল হল, সকাল থেকে এক বারও সুনয়নীকে দেখা হয়নি। সে বাড়ির ভিতরে গেল, আস্তে আস্তে সুনয়নীর ঘরের দরজায় গিয়ে, থমকে দাঁড়িয়ে পড়ল। দেখল, ভুজঙ্গভূষণ সুনয়নীর দুটি অসাড় হাত নিজের বুকের উপর তুলে নিয়ে, সুনয়নীর মুখের সামনে ঝুঁকে আছেন। বলছেন,নয়ন, আমার গল্পগুলো তা হলে তুমিই শুনো, কেমন? তুমি তো আমাকে বিশ্বাস কর, অ্যাঁ? চিরকালই করে এসেছ। ওরা বড় সত্যি-মিথ্যের যাচাই করে, কিন্তু আমরা তা করব না। আমরা ইচ্ছে করলে কোনও সময় রাজা-রানি হব, কোনও সময় খুঁটেকুড়ানির মেয়ে-জামাই হব, কী বলো?…বাঃ, লক্ষ্মী সোনা আমার!…ওকী ওকী, আবার রাগ কেন নয়ন? মদ খেতে যাব না? আচ্ছা যাব না। ঘরে নিয়ে এসে তোমার সামনে বসে খাব, কেমন? লক্ষ্মী-লক্ষী আমার! আবার চোখে জল কেন? আঃ, ছি নয়ন, অমন করে কাঁদিস না, দেখিস একদিন সব দুর্ভাগ্য কেটে যাবে।
সুজিত চুম্বনের শব্দ পেল। দরজার পাশ থেকে সে আস্তে আস্তে পা টিপে টিপে সরে এল। মুখে তার হাসি, কিন্তু চোখ দুটি কখন ভিজে উঠেছে, টের পায়নি। সে শুধু উচ্চারণ করল, ভালবাসা, ভালবাসা।…
সুজিত আবার বাইরের ঘরে এল, এক মুহূর্ত দাঁড়িয়ে বারান্দা দিয়ে ঘুরে নিজের ঘরে গিয়ে, বিছানায় এলিয়ে পড়ল। তার ক্লান্তি বোধ হচ্ছে।
একটু বোধ হয় তন্দ্রা মতোই এসে পড়েছিল। কলিং বেল বেজে ওঠার শব্দ সে পেয়েছিল। মনে মনে ভেবেছে, এর মধ্যেই আবার শিবেন বোধ হয় ফিরে এল। কিন্তু সে মুখ তোলেনি, চোখ খোলেনি, একভাবেই পড়েছিল। একটু পরেই তার ঘরের দরজার সামনে পায়ের শব্দ পেয়ে, মুখ ফিরিয়ে তাকাল, এবং তাকিয়েই তার হৃদস্পন্দন যেন সহসা স্তব্ধ হয়ে গেল। শরীর নিশ্চল মৃতবৎ মনে হল। প্রথমে মনে হল, সে স্বপ্ন দেখছে, এখনও সে নিদ্রিত। নইলে, তার সামনেই সুনীতাকে সে দেখছে কেমন করে? সুনীতার চোখের সঙ্গে তার চোখের দৃষ্টি এমন স্থির অপলক ভাবে মিলছে কেমন করে? দরজার সামনে যেন এক অবিশ্বাস্য স্বপ্নেরই দ্যুতি, যৌবনের এক দুঃসহ বিজলি ঝলক স্থির নিশ্চল। রক্তাম্বরী, বিম্বেষ্ঠা, বক্ষে ও সর্বাঙ্গে নিটুট স্বাস্থ্য এক নিপুণ শিল্প হয়ে উঠেছে। যে শিল্পের মধ্যে একটা ঔদ্ধত্য, বক্ষের জীবনকলি দিয়ে বিশ্বসংসারকে বিদ্ধ যাতনায় চকিত করছে। কিন্তু চোখ, সেই চোখ, যার মধ্যে অসহায় বিভ্রান্তি মাথা কুটছে।
সুজিত আস্তে আস্তে উঠে বসল। বসতেই, বারান্দার জানালা দিয়ে তার লক্ষ পড়ল, দীপু দাঁড়িয়ে রয়েছে। আবার সে সুনীতার দিকে ফিরে তাকাল। এবার চোখে পড়ল সুনীতার হাতে সুনীতারই মুখের সেই স্কেচ। সুনীতাও এক বার স্কেচটা দেখল, আবার চোখ তুলে তাকাল এবং সহসা তার দুই চোখ ঈষৎ ছোট হয়ে এল, নাসারন্ধ্র কিঞ্চিৎ স্ফীত হল, এবং একটি বিচিত্র আলো যেন বিচ্ছুরিত হল চোখ থেকে। সুজিত উঠে দাঁড়াল। সুনীতা ঘরের মধ্যে দু পা এগিয়ে এল। বলল, চিনতে অসুবিধে হচ্ছে না তো?
সুজিত প্রায় অস্ফুটে উচ্চারণ করল, সুনীতা!
সুনীতা ঈষৎ ঘাড় বাঁকাল। বলল, মনে আছে দেখছি।
সুজিত সঙ্গে সঙ্গেই বলল, ভুলে যাব মনে করেছিলেন?
সুনীতা বলল, অসম্ভব কী! আমিই বরং আপনাকে একেবারে ভুলতে পারছিলাম না। আমি তারই জবাব নিতে এসেছি আজ।
সুজিত বলল, কীসের জবাব?
–সে দিন যা বলেছিলেন, যে কথা আমাকে আর কেউ কখনও বলেনি।
সুজিত যেন হঠাৎ সংবিৎ ফিরে পেল। বলল, বসুন আপনি। মানে… কোথায় যে বসতে দিই, এ ঘরে আবার চেয়ার-টেয়ার সে রকম কিছু
সুনীতা খাটের ওপর বসে পড়ল। বলল, দেখলেন, কোথায় বসা যায়।
সুজিত হাসল। বলল, ওতে বসতে আপনার অসুবিধে হবে না?
সুনীতা খাটের ধারে রেলিং-এ হেলান দিয়ে ভাল করে বসে বলল, তবে সুবিধে করেই বসলাম। বলে হেসে উঠল। আবার বলল, কিন্তু অমন করে অত কী দেখছেন বলুন তো?
সুজিত বলল, দেখছি, মনে হচ্ছে, যেন আপনাকে অনেক দিন থেকে চিনি।
সুনীতা কয়েক মুহূর্ত সুজিতের দিকে তাকিয়ে, হঠাৎ গম্ভীর হয়ে উঠল। চোখের পাতা নামাল, বলল, সত্যি?
সুজিত বলল, সত্যি। কিন্তু আপনি যেন তাতে কিছু মনে করবেন না। আমার এরকম হঠাৎ হঠাৎ এক-এক জনকে দেখলে মনে হয়।
সুনীতা জিজ্ঞেস করল, কেন মনে হয়?
–আমি তা বুঝতে পারি না।
দুজনেই দুজনের দিকে তাকিয়ে ছিল ওরা। এবং সহসা যেন কেউ-ই কারুর ওপর থেকে চোখ সরাতে পারল না। সুনীতা সহসা যেন একটু আরক্ত হল। ওর চোখের পাতা নত হল। বলল, আমি আপনাকে অনেক খুঁজেছিলাম সেদিন।
–শুনেছি।
সুনীতা অবাক হয়ে জিজ্ঞেস করল, কার কাছে?
–প্রিয়নাথ দাশ আর
প্রিয়নাথ দাশ? ও আজ সকালে যখন এসেছিল?
–হ্যাঁ। কার কাছে শুনলেন?
–কেন, দীপুর মুখে। দীপু যে আজ সকালেই আমার কাছে ছুটে গেল এই পোর্ট্রেট নিয়ে।
সুনীতা হাতে তুলে স্কেচটা দেখাল। আবার ওরা কয়েক মুহূর্ত পরস্পরের দিকে তাকিয়ে রইল। সুনীতার চোখে যেন চকিত আলোর বহু বিচিত্রের লীলা চলেছে, অথচ স্থির। সুজিতের চোখ স্নিগ্ধ উজ্জ্বল, যেন এক গভীর বিস্ময়ে, সুদুরে নিবদ্ধ এবং প্রশান্ত। সুজিত বলল, দীপু আজ সকালে ওটা আপনার কাছে নিয়ে গেছল?
জবাব এল দরজার বাইরে থেকে, হ্যাঁ।
সুজিত ফিরে তাকিয়ে দেখল, দীপু দরজার বাইরে দাঁড়িয়ে, চৌকাঠ খুঁটছে। বলল, আপনি তো আবার মিছে কথা বলতে পারেন না, ভাবছেন দীপুটা মিথ্যেবাদী। কিন্তু আমি যদি তখন বলতাম, ওটা আমার কাছে রয়েছে, তা হলে ওরা ঠিক নিয়ে নিত।
সুনীতা বলে উঠল, তুই ঠিক করেছিস দীপু।
সুজিত দীপুর দিক থেকে সুনীতার প্রতি ফিরল। দীপু বলল, আপনারা কথা বলুন সুনীতাদি, আমি একবার মাকে দেখে আসছি।
দীপু চলে গেল। সুনীতা জিজ্ঞেস করল, আপনি বুঝি মিথ্যে কথা বলতে পারেন না?
সুজিত ঘাড় নেড়ে বলল, না, আমার বুক ধড়ফড় করে।
সুনীতা খিলখিল করে হেসে উঠল। তারপরে হঠাৎ থেমে বলল, সত্যি?
সুজিত বলল, সত্যি না বললে যে আবার সেই মিথ্যেই বলা হবে।
সুনীতা আবার হেসে উঠল। হাসি থামলে সুজিতের দিকে চোখ তুলে জিজ্ঞেস করল, হ্যাঁ, তখন প্রিয়নাথ দাশ আর কার কথা যেন বলতে যাচ্ছিলেন?
রঞ্জন।
রঞ্জন? রঞ্জনও এসেছিল আজ?
সুনীতার চোখে-মুখে উত্তেজনার রক্তাভা লাগল। সুজিত বলল, হ্যাঁ, রঞ্জন এসেছিল।
-কী বলল?
–শিবেনকে বলতে এসেছিল, সে যেন আপনাকে বিয়ে করার চেষ্টা না করে। মুহূর্তেই সুনীতার চেহারা যেন সম্পূর্ণ বদলে গেল। ট্রেনে দেখা সেই তীব্র উত্তেজনা, তীক্ষ্ণ বিদ্রুপে, দুঃসহ ঘৃণায় যেন দপদপিয়ে উঠল। এবং পরমুহূর্তেই হাসিতে ফেটে পড়ল। সে হাসি অনেকক্ষণ ধরে বাজতে লাগল। সুজিতের মনে হল, এ হাসি স্বাভাবিক নয়, যেন হিস্টিরিয়ার অভিব্যক্তি। তার ইচ্ছা হল সুনীতাকে জোর করে ধরে ঝাঁকানি দিয়ে থামিয়ে দেয়। শান্ত হতে বলে। সে যেন স্পষ্টই দেখতে পাচ্ছে, এ হাসির মধ্যে কোথাও এক বিন্দু সুখ নেই, আনন্দ নেই, একটা দুঃসহ ঘৃণা ও ব্যথা ঝরে পড়ছে। এ হাসি হাসতে সুনীতার কষ্ট হচ্ছে, অথচ এ হাসি আপনা থেকেই ওর ভিতর থেকে বিষের মতো উপচে পড়ছে। কিন্তু কিছু বলতে পারছে না সুজিত। একটি মেয়ের প্রাণান্তকর কষ্ট যেন তাকে অসহায় হয়ে দেখতে হচ্ছে।
আস্তে আস্তে হাসির বেগ কিঞ্চিৎ প্রশমিত হলে, সুনীতা বলল, আপনি তো তা হলে আমার বিষয় সবই শুনেছেন।
সুজিত বলল, তা কিছু কিছু শুনেছি
জবাব শুনে সুনীতা আবার শার্সিভাঙা ঝনঝন শব্দে হেসে উঠল। তারপরে হঠাৎ থামল, যেন কেউ ওর গলা টিপে হাসি থামিয়ে দিল। বলল, কিছু কিছু মানে কী! আমার কী পরিচয়, আমাকে লোকে কী চোখে দ্যাখে, আমি কী চরিত্রের মেয়ে, সবই শুনেছেন আশা করি।
সুজিত বলল, মোটামুটি।
সুনীতা এক মুহূর্ত তাকিয়ে, সহসা ঈষৎ চোখ কোঁচকাল, ঠোঁটের কোণে বক্রতা দেখা দিল। বলল, মোটামুটি মানে, এই ধরুন আমি এক জন মস্ত বড়লোকের
সুজিত তাড়াতাড়ি বলে উঠল, আপনি প্রিয়নাথ দাশের আশ্রিতা।
–আশ্রিতা? ঠোঁট বেঁকিয়ে বলেই, সুনীতা আবার হেসে উঠল। বলল, খারাপ কথাকেও ভদ্র ভাষায় আপনি বলতে পারেন দেখছি।
সুজিত বলল, আমি যা সত্যি বলে জানি, তাই বললাম।
সুনীতা উচ্চারণ করল, যা সত্যি বলে জানেনা…সুজিতের দিকে এক মুহূর্ত তাকিয়ে আবার বলল, আর আমি যে নষ্ট ভ্রষ্ট পুরুষদের সঙ্গে হোটেলে ক্যাবারেয় ঘুরে বেড়াই, সে খবর জানেন না?
সুজিত বলল, শুনেছি, আপনি যা যা বললেন, সবই শুনেছি। কিছু কিছু কথা তো সেদিন আমি ট্রেনেই শুনেছিলাম, কিন্তু, তার মধ্যে আপনাকে চিনতে আমি ভুল করিনি।
সুনীতা আত্মগতভাবে নিচু স্বরে উচ্চারণ করল, আমাকে চিনতে।…
সহসা যেন সুনীতা চমকে উঠে বলল, হ্যাঁ, আপনি কেন আমাকে সেদিন ও কথা বলেছিলেন? আমার মধ্যে আপনি কোথায় খুঁজে পেলেন একজন অসহায় আর দুঃখীকে, আমাকে বলুন।
সুজিত বলল, আমি তা ব্যাখ্যা করতে পারি না, কিন্তু আমি যেন তাই দেখেছিলাম, এবং এখনও তাই দেখছি।
সুজিতের দিকে তাকিয়ে থাকতে থাকতে হঠাৎ মুখ ফিরিয়ে নিল সুনীতা। সুজিত আবার বলল, সত্যি বলতে কী জানেন, এ যেন অনেকটা নিজেকেই দেখার মতো।
সুনীতা মুখ ফিরিয়ে তাকাল। বলল, নিজেকে দেখার মতো?
সুজিত অনেকটা অবুঝ শিশুর মতো ঘাড় নাড়ল। এবং দুজনেই পরস্পরের দিকে কয়েক মুহূর্ত তাকিয়ে রইল।
সুনীতা বিস্ময়-বিমূঢ় নিচু স্বরে বলল, আমি আপনার কথা যেন ঠিক বুঝতে পারছি না। বোঝবার মনটা যেন আমার ক্ষয়ে গেছে মনে হয়।…
তারপর গলার স্বর একটু তুলে বলল, সেদিন ট্রেন থেকে নেমে তারপর আপনাকে অনেক খুঁজেছি, আমি যেন কেমন হয়ে গেছলাম আপনার কথা শুনে। কারণ আমি নিজেও জানি না। আমি অসহায় দুঃখী, আপনার কথা শোনার পর থেকেই ভয়ংকর অস্বস্তি হচ্ছিল, আর বারেবারেই মনে হতে লাগল, লোকটা কে? কে, কে? এমনকী, এ কথাও মনে হয়েছিল, সারাটা রাত্রিই গাড়িতে ভুল দেখেছি, আসলে আমি আর প্রিয়নাথ দাশ ছাড়া কোনও লোক ছিল না। মনে হয়েছিল, সমস্তটাই একটা ভৌতিক ব্যাপার। আমার কাছে যারাই এর মধ্যে এসেছে, তাদেরই বলেছি, সেই লোকটিকে আমার ভীষণ দেখতে ইচ্ছে করছে, ভীষণ। কিন্তু সে লোকটা বোধ হয় আসলে লোক নয়, একটা বাতাসের বুকে ছায়া।…তারপরে আজ যখন দীপু এই স্কেচটা নিয়ে গেল আমার কাছে, বুকটা ধক করে উঠল। ও বলল, সুজিতদা এঁকেছে, মন থেকে। কে সুজিতদা? হঠাৎ যেন মনটা বলল, সে-ই কি? সেই লোক, যাকে আমি শেষ মুহূর্তে আয়নায় দেখেছিলাম? তৎক্ষণাৎ ওর সঙ্গে ছুটে চলে এসেছি।
সুজিতের মুখে ওর সরল হাসিটি শিশুর মতো ফুটে উঠল। বলল, হ্যাঁ, আমি সে-ই!
সুনীতা স্কেচ-এর দিকে একবার দেখে বলল, কিন্তু একি সত্যি মন থেকেই আঁকা? শুধু স্মৃতি থেকে?
সুজিত বলল, তা ছাড়া আর তো কোনও উপায় ছিল না।
–কিন্তু কী করে সম্ভব? কী করে, আমার জানতে ইচ্ছে করছে।
সুজিত এক মুহূর্ত অন্যমনস্ক হল। তারপরে হেসে বলল, আপনি যেমন আমাকে খুঁজছিলেন, বোধ হয় আমিও তেমনি মনে মনে আপনাকে খুঁজছিলাম।
খুঁজছিলেন?
–হ্যাঁ, আর খুঁজে পেয়েছিলাম, কাগজের ওপরেই তা দেখতে পাচ্ছেন।
সুজিত যেন খুশিতে হেসে উঠল। সুনীতা জিজ্ঞেস করল, কেন খুঁজছিলেন?
সুজিত বলল, বুঝতে পারছিলাম না। মনটা কী রকম হচ্ছিল। আমি অনেক কিছুই বুঝতে পারি না, জানেন।
–কেন?
সুজিত তার অপরিণত মস্তিষ্ক, চিকিৎসা, বর্তমান অবস্থা, এবং অতীতের দুই-একটি কথা, সংক্ষিপ্তে সবই বলল।
সুনীতা যেন গভীর অভিনিবেশে সমস্ত কথা শুনল। তারপরে বলল, ও, আপনি পিতৃমাতৃহীন?
সুজিত বলল, হ্যাঁ, কিন্তু পরম ভাগ্য, আমি ভাল লোকের আশ্রয় একটা পেয়েছিলাম।
এমন সময়ে কলিং বেল-এর শব্দ পাওয়া গেল। সুজিত বলে উঠল, শিবেনবাবু এলেন বোধ হয়।
সঙ্গে সঙ্গে সুনীতারও যেন সহসা পরিবর্তন হল। বলল, হ্যাঁ। শিবেনকে আপনার কেমন মনে হয়?
সুজিত বলল, এত চট করে কি বলা যায়।
–ওরা আজ কী বলাবলি করছিল?
–আপনার বিয়ের কথা। প্রিয়নাথবাবু আর বীরেন্দ্রবাবুর বোধ হয় ইচ্ছা, শিবেনের সঙ্গেই আপনার বিয়ে হয়।
সুনীতার ঠোঁট বেঁকে উঠল। জিজ্ঞেস করল, কিন্তু রঞ্জনের সঙ্গে আপনার আলাপ হল কেমন করে?
দরজা খুলতে গিয়েই ওকে আমি চিনতে পারলাম, তাই ওকে জিজ্ঞেস করেছিলাম, ও আপনাকে ভালবাসে নাকি?
সুনীতা নির্বাক বিস্ময়ে তাকিয়ে রইল সুজিতের দিকে। সুজিত আবার বলল, রঞ্জন বলল, সে তা জানে না, মোটের ওপর আপনাকে ওর চাই।
সুনীতা খিলখিল করে হেসে উঠল। সেই অস্বাভাবিক, বিদ্রূপ আর ঘৃণা-মিশ্রিত তীব্র তীক্ষ্ণ হাসি।
সুজিত বলে উঠল, কিন্তু আপনি বুঝি আটাশে মার্চ আপনার কথা দেবেন বলে জানিয়েছেন?
সুনীতা উচ্ছ্বসিত হাসির মধ্যেই বলল, সে কথাও জানেন? সেদিন আপনিও আসবেন, আপনাকে আমি নিমন্ত্রণ করছি।
–কিন্তু আটাশে মার্চেই কেন?
বাঃ, সেদিন যে একটা শুভদিন, হিন্দু মতে সেদিন যে পাকা দেখার দিন। পাঁজি দেখেন না?
বলতে বলতেই সুনীতা হাসির বেগে চৌচির হল এবং উঠে দাঁড়াল। বলল, হতে পারি খারাপ মেয়ে, ওরা আমাকে ছাড়বে না যখন, একটা দিন-ক্ষণ তো দেখতেই হবে।
সুজিত বলল, খারাপ আপনাকে কে বলেছে?
সুনীতার হাসি থামল। বলল, সবাই। যারা আমাকে চায়, তারা খারাপ জেনেই তো আমার চারপাশে ভিড় করেছে। একমাত্র তো আপনাকেই দেখলাম, যে আমাকে, আমাকে অন্যরকম দেখেছে।
বলে আবার একটু হাসল সুনীতা। এবং দুপা দরজার দিকে এগুতে গিয়ে সুজিতের সামনেই দাঁড়াল।
সুজিত বলল, একটা কথা বলব?
-বলুন।
–আপনার দরকার একটু শান্তি, একটু ভালবাসা।
–ভালবাসা?
সুনীতা পুনর্বার অজস্র হাসিতে ফেটে পড়ল, বলল, এই সমাজে, এই যুগে, আর আমার মতো একটা রূপসী আর বেওয়ারিশ মেয়ে, সমাজে যার দুর্নামে কান পাতা যায় না, তাকে আপনি শান্তি আর ভালবাসার কথা
সেই হিস্টিরিয়াব্যাধির মতোই হাসতে হাসতে প্রায় সুজিতের শরীরের কাছে এলিয়ে পড়ল সুনীতা। আবার বলল, এই সমাজে যে মেয়েদের ভাল আশ্রয় আছে, তাদেরই বা কজনের জীবনে ওই বস্তু দুটো আছে? আপনি এই যুগের কিছুই জানেন না, ছেলে হয়েও এ যুগের পুরুষদের আপনি মোটেই চেনেন না।
সুজিতের হাসির মধ্যে একটি করুণ ব্যথা ফুটে উঠল। বলল, তা হয়তো হবে। যুগের কথা আমি জানি না। আপনি আসার আগে, আমি এমন একটা আশ্চর্য অপরূপ দৃশ্য দেখেছি, মনে হল তার সঙ্গে যেন যুগের কোনও সম্পর্ক নেই, যেন সকল যুগের উর্ধ্বে। দেখে আমার মনটা কেমন করছিল, আনন্দে আরআর–ঠিক কী বলব, আমার যেন মনে হয় সত্যিকারের আনন্দের মধ্যে একটা ব্যথাও আছে, ব্যথার আনন্দ, সেইরকম, একটা সুখের ব্যথায়, আমি যেন কী রকম হয়ে গেছলাম, তাই অমনি করে বুক চেপে পড়ে ছিলাম।
সুনীতা জিজ্ঞেস করল, কী সেই দৃশ্য?
সুজিত বলল, আমি দেখলাম, যাঁদের বয়স হয়ে গেছে, যৌবন আর নেই, এরকম এক দম্পতিকে। স্বামী প্রায় বৃদ্ধ, স্ত্রীও তাই; তার ওপরে স্ত্রী সম্পূর্ণ রুগ্ন, পক্ষাঘাতগ্রস্ত, শুধু চোখের ভিতর দিয়েই কথা বলতে পারেন। আমি দেখলাম, সেই স্ত্রীকে বুকের কাছে ধরে স্বামীটি কী গভীর স্নেহে তাঁকে আদর করছেন, চোখের জল মুছিয়ে দিচ্ছেন, তুই বলে সম্বোধন করছেন, নিজের দুর্ব্যবহারের জন্যে ক্ষমা চাইছেন, আর স্ত্রীকে চুমো খাচ্ছে। আমি দেখলাম, স্বামীটির চোখে জল, স্ত্রীর চোখেও, কিন্তু গভীর বিশ্বাস ও শান্তিতে, দু জনের চোখেই আশ্চর্য মিষ্টি হাসি।
সুনীতা সহসা রুদ্ধ গলায় বলে উঠল, আমাকে গল্প বলছেন?
না, গল্প নয় সুনীতা, আমি দেখলাম, অসহ্য দুর্ভোগের মধ্যেও অবিশ্বাস্য সুন্দর ঘটনা।
সুনীতা চকিতে এক বার সুজিতের চোখের দিকে তাকাল, তারপর যেন রুদ্ধশ্বাস ব্যাকুলতায় ছটফট করে উঠল। ফিসফিস স্বরে উচ্চারণ করল, কিন্তু এ গল্প গল্পই শুধু। এ আমি শুনে কী করব, কী করব! সুজিত, এ সব নেই, এ সব নেই। তুমি ভয়ংকর সরল বলে এ সব বিশ্বাস করেছ। তুমি আলাদা মানুষ।
সুনীতা থামল, মুখ তুলল, ঘন সান্নিধ্যে ওরা পরস্পরের দিকে তাকিয়ে দেখল। পরমুহূর্তেই সুনীতা সহসা এগিয়ে দরজার বাইরে চলে গেল। থমকে দাঁড়াল এক বার। মুখ ফিরিয়ে তাকাল। স্কেচটা ওর হাতেই ছিল। নিচু স্বরেই বলল, সুজিত, তুমি কোথা থেকে এলে বুঝতে পারছি না। তুমি যা বলছ, সে সব বোঝবার মন বোধ হয় আমার নষ্ট হয়ে গেছে।
বলতে বলতেই একটি চকিত যন্ত্রণার ছায়া পড়ল ওর মুখে। বলল, আশা করি, আবার তোমাকে দেখতে পাব। যাচ্ছি।
বলে সুনীতা যেন ছুটে চলে গেল। সুজিত তাড়াতাড়ি ওকে অনুসরণ করল। কিন্তু সিঁড়ি দিয়ে নেমেও ওকে আর ধরতে পারল না। ও ততক্ষণে গিয়ে ওর গাড়িতে বসেছে। বসা মাত্রই ড্রাইভার গাড়িতে স্টার্ট দিয়ে দিল। সুজিত দরজায় দাঁড়িয়ে পড়ল। গাড়িটা বেঁকে বেরিয়ে যাবার মুহূর্তেই সুনীতার একটা হাত উঠল তারপর অদৃশ্য হয়ে গেল।
সুজিত কয়েক মুহূর্ত চুপচাপ দাঁড়িয়ে, বিষণ্ণভাবে হাসল। দরজা বন্ধ করে নত মস্তকে সিঁড়ি দিয়ে উঠতে লাগল। শেষ ধাপে উঠে চমকে তাকিয়ে দেখল, সামনেই দীপু দাঁড়িয়ে রয়েছে। তার দৃষ্টিতে বিরক্তি ও বিদ্রুপের আভাস। কোমরে হাত দিয়ে দাঁড়ানোর মধ্যেও একটা দুর্বিনীতের ভঙ্গি। কিন্তু সে হঠাৎ কোনও কথা বলল না।
সুজিত বলল, তোমার দাদা এসেছেন?
না। স্পষ্ট গম্ভীর জবাব দিল সে।
তবে কলিং বেল বাজাচ্ছিল কে?
একইভাবে জবাব দিল দীপু, পিয়ন এসেছিল।
–ও! কিন্তু তুমি আমার দিকে ওরকম করে দেখছ কেন? কী হয়েছে?
-কিছু না। বলেই কপালের চুল সরাবার জন্যে মাথাটা একবার ঝাঁকাল। সুজিত নিজের ঘরের দিকে পা বাড়াল। দীপু হঠাৎ বলে উঠল, আপনারও তা হলে সুনীতাদিকে ভাল লেগেছে?
সুজিত ফিরে বলল, মানে?
–মানে জানি না। বলে সে বাড়ির ভিতরে চলে গেল হনহন করে।
সুজিত এক মুহূর্ত দাঁড়িয়ে, হেসে উঠে বলল, পাগল।

