‘এত বিচ্ছিরি দিনে কোন্ শালার ইচ্ছে করে প্যাচপেচে কাদার ভেতরে যেতে?’ মাথা নেড়ে স্বগতোক্তি করল রবার্ট উইলসন। জঙ্গলের মাঝে এঁকেবেঁকে বহু দূরে গেছে সরু গ্রাম্যপথ। ডিসেম্বরের হাড়-কাঁপানো শীত, সেইসঙ্গে উইণ্ডশিল্ডের ওদিকে ঝুপঝুপ বৃষ্টি। যেন কোটি কোটি কল খুলে দিয়েছে ধূসর আকাশটা। বিরূপ পরিবেশে কাজে যেতে হচ্ছে বলে খিঁচড়ে আছে রবার্টের মন। ভাবছে, কপালটা মন্দ বলেই বেরোতে হয়েছে আজ বাড়ি ছেড়ে। গত বছর এই দিনেই ওকে তালাক দিয়ে ইনভার্নেস শহরের লম্পট ওই প্লাস্টিক সার্জনের হাত ধরে বাড়ি ছেড়ে চলে গিয়েছিল ওর স্ত্রী লোপা। আর তাই আজকের দিনটা ছুটি পেলে বাড়িতে আর্মচেয়ারে পিঠ ঠেকিয়ে বসে গলা পর্যন্ত নির্জলা স্কচ গিলত। তাতে হয়তো একটু কমত ওর মনের জ্বালা।
ভালবেসে স্ত্রীকে সব উজাড় করে দিয়েছিল রবার্ট। তবে তাতে কোনই লাভ হয়নি। লোভী মেয়েটার জীবনে সবচেয়ে প্রিয় ছিল টাকা-পয়সা। আর আজ ওই টাকার জন্যেই ডিসেম্বরের কনকনে শীতে শেষ দুপুরের বৃষ্টি মাথায় নিয়ে রবার্ট চলেছে সার্ভে-র কাজে। ছোটবেলার বন্ধু পিটার হ্যানন আর ওর গড়ে তোলা চার্টার্ড বিল্ডিং সার্ভেয়ার ফার্ম টিকিয়ে রাখতে হলে এ ছাড়া কোনও উপায়ও নেই। লক আরডাইকের তীরে পাইন জঙ্গলের পশ্চিম সীমানায় নির্মাণ-এলাকা জরিপ করতে হবে। ওটা ফোর্ট উইলিয়াম থেকে তিরিশ মাইল উত্তরে। আগেও কমপক্ষে দশবার জরিপ করা হলেও আবারও যেতে হচ্ছে রবার্টকে ওই এলাকায়।
সাইটের মাইলখানেকের মধ্যে পৌঁছুতেই আকাশ ভেঙে নামল মুষলধারে বৃষ্টি। জঙ্গলের মাঝে আরও সরু হলো আঁকাবাঁকা পথ। একটু দূরেই গভীর হ্রদ লক আরডাইক। ওটাকে ঘিরে আকাশে উঠেছে সবুজ গুল্মে ছাওয়া উঁচু পাহাড়। বরফ-ঢাকা কালো-বাদামি চূড়ার কাছে ভাসছে ঘন ধূসর কুয়াশা ও সফেদ মেঘের ভেলা। পথের ধারে এখানে- ওখানে একটা-দুটো ছাত ধসে যাওয়া শত শত বছরের পুরনো পাথরের তৈরি পরিত্যক্ত কুটির। মেঘমুক্ত দিনে মাছের আশায় লক আরডাইকের আকাশে চক্কর কাটে অসপ্রে ও ঈগল। কখনও কখনও চলন্ত গাড়ির নাকের ডগা দিয়ে পাশের জঙ্গলে ছিটকে ঢোকে লালচে হরিণ, ভীষণ চমকে দেয় অপ্রস্তুত ড্রাইভারকে। প্রাকৃতিক সৌন্দর্যে ভরপুর স্কটল্যাণ্ডের এই মায়াবী পশ্চিম এলাকা সত্যিই জগৎ- বিখ্যাত। চারপাশে বিচিত্র প্রাণীর সমাহার মুগ্ধ করার মত। সেই টানে প্রতিবছর আসে হাজার হাজার টুরিস্ট। তবে এই এলাকায় বড় হয়েছে বলে এসব চোখেই পড়ে না রবার্টের।
একটু পর দেখা গেল সাইট ঘিরে রাখা ওয়াএয়ার ফেন্স- এর বুকে মেইন গেট। আজ আবহাওয়া খারাপ। তাই বাড়ি ফিরে গেছে বেশিরভাগ বিক্ষোভকারী। তবে গায়ে রেইন কোট পরে গেটের কাছে রয়ে গেছে কমপক্ষে দশজন। নির্মাণকারী কোম্পানির কর্মচারীর গাড়ি এলে ভেজা ব্যানার তুলে প্রতিবাদ জানাবে তারা।
তাদের সঙ্গে আছে জিম অ্যাণ্ডারসন। সেই ইংল্যাণ্ড থেকে এসেছে ঘোঁট পাকাতে। বিক্ষোভকারীদের ভেতর সবচেয়ে জঙ্গি ধরনের মানুষ সে। অবশ্য এখন ওসব নিয়ে ভাবছে না রবার্ট। আগেই মেনে নিয়েছে, সত্যিই কঠিন যুক্তি আছে প্রতিবাদকারীদের পক্ষে। ওর বন্ধু পিটার হ্যাননের আগ্রহে ডেভেলাপারদের কাজটা হাতে নিয়েছে ওরা। আগে কখনও এতবড় প্রজেক্টের কাজ পায়নি ওদের ফার্ম। নির্মাণকারীরা গড়বে আঠারো গর্তের চ্যাম্পিয়নশিপ গল্ফ কোর্স। শুধু কি তাই? বড়লোকদের জন্যে তৈরি হবে মিলিয়ন পাউণ্ডের প্রকাণ্ড সব ডুপ্লেক্স বাড়ি। আর তাতেই খেপে গেছে স্থানীয় মানুষ। তাদের রেগে যাওয়ার বড় কারণ হচ্ছে, বাড়ি ও গল্ফ কোর্স তৈরি করতে গিয়ে কেটে সাফ করা হবে প্রাচীন পাইন গাছের দুশো একরের মাঝারি এক জঙ্গল। এই বিপর্যয় ঠেকাতে আদালতে মামলা ঠুকেছিল ইকোফ্রেন্ড্স নামের বড় এক পরিবেশবাদী সংগঠন। তবে মাস কয়েক আগে মামলায় হেরে গেছে তারা। এরপর থেকে নানা কায়দায় নির্মাণকারীদের বাধা দিচ্ছে কারা যেন। হরদম চুরি হচ্ছে রসদ ও মালপত্র। হ্রদের জলে পাওয়া যাচ্ছে হারিয়ে যাওয়া যন্ত্রপাতি।
প্রথম যে কোম্পানি কাজ নিয়েছিল, তাদেরকে ঠেকাতে নিজেদেরকে গাছের সঙ্গে শেকলে বেঁধে আলোড়ন তৈরি করে ইকোফ্রেণ্ডরা। বুলডোযার এনে একটা গাছও ফেলতে পারেনি নির্মাণকারী কোম্পানি। পরে বাধ্য হয়ে ওই এলাকা ওয়াএয়ার মেশ দিয়ে ঘিরল তারা। পাহারা দিত সিকিউরিটির লোক। বিক্ষোভকারীরা ঢুকতে পারত না ওখানে। কিন্তু তা মাত্র ক’দিনের জন্যে। এরপর আগুনে পুড়ে ছাই হলো কোম্পানির দামি সব মেশিনারি। বিপদ বুঝে রণে ভঙ্গ দিয়ে লেজ গুটিয়ে পালিয়ে গেল সেই কোম্পানি।
এরপর বাড়ি ও গল্ফ কোর্স নির্মাণে একের পর এক এল আরও চারটে কন্সট্রাকশন ফার্ম। গুজব আছে, সরকারি কর্মকর্তাদের পকেট ভারী করতে বহু টাকা খরচ করেছে তারা। স্থানীয় কর্তৃপক্ষকে লোভ দেখিয়েছে, গফ্ কোর্স ও বাড়ি তৈরি হলে মেলা টাকা দেয়া হবে তাদেরকে।
অবশ্য আগে তো শেষ করতে হবে কাজ!
আর তাতেই এসেছে রহস্যজনক জটিল সব বাধা- বিপত্তি।
শেষে মাঠে নামল আরেকটি কোম্পানি। তাদের হয়েই জরিপের কাজ করছে হ্যানন অ্যাণ্ড উইলসন চার্টার্ড বিল্ডিং সার্ভেয়ার ফার্ম। রবার্ট যে গাড়িটা চালাচ্ছে, এটা ডেভেলাপার কোম্পানির নয়, ওদের নিজেদের ছোট্ট ফার্মের। দু’পাশের দরজায় সোনালি লোগো। ওই ছবি ও লেখা দেখলেও ইঁট- পাটকেল ছুঁড়বে বিক্ষোভকারীরা। তাই বুদ্ধিমানের মত মেইন গেটে না থেমে পশ্চিমে চলল রবার্ট। ভাল করেই জানে, ওদিকে আছে ছোট আরেকটা গেট।
কিছুক্ষণ চলার পর অপেক্ষাকৃত ছোট গেটের কাছে গাড়ি রাখল রবার্ট। গাড়ির ছাতে তবলার বোল তুলছে বৃষ্টির ফোঁটা। এই মৌসুমে এত খারাপ হয় না স্কটল্যাণ্ডের পরিবেশ। তবে গত ক’দিনের বৃষ্টিতে ভিজে নরম হয়েছে তুষার ছাওয়া কাদাটে মাটি। উঁচু ওয়াএয়ার মেশ ফেন্স-এর ওদিকে থমথম করছে শত বছরের পুরনো, কালো পাইনের জঙ্গল। গ্রামে শ্রুতি আছে: ওখানে আছে হাজার বছর বয়সী ভয়ঙ্কর বদমেজাজি এক বুড়ি ডাইনী, অশুভ আত্মা ও কবন্ধ ভূত।
অবশ্য গাঁজাভরা এসব গল্প শুনতে বয়ে গেছে রবার্টের। যদিও মনে মনে স্বীকার করল, অন্ধকার জঙ্গলে ঢুকতে মোটেও ভাল লাগবে না ওর। গামবুট ও রেইন কোট পরে ভ্যান থেকে নেমে পড়ল রবার্ট। প্যাডলক খুলে ওয়াএয়ার মেশ ফেন্স-এর গেটের ওদিকে গিয়ে ভেতর থেকে তালা আটকে দিল। গ্রামের মানুষ হলেও জঙ্গলে অভ্যস্ত নয় সে। জিপিএস ন্যাভিগেশন ডিভাইস চালু করে কপালের ফুলে থাকা শিরার মত শেকড়ে হোঁচট খেতে খেতে পৌঁছে গেল সিকি মাইল দূরে। জঙ্গলের আরেকটু সামনে সাইটের পশ্চিম সীমানা। জিপিএস কাজ না করলে বহু আগেই পথ হারাত রবার্ট। তাতে হয়তো মারা পড়ত পানযোগ্য পানি, দরকারি খাবার ও নিরাপদ আশ্রয়ের অভাবে। মিলনের সময় এলে মাদী হরিণকে জয় করে নিতে শিঙে শিং বাধিয়ে খটা-খট শব্দে যে লড়াই করে প্রতিপক্ষ দুই পুরুষ হরিণ, এখন মাথার ওপর এলোমেলো হাওয়ায় পাইনের শাখা-প্রশাখা থেকে আসছে তেমনই আওয়াজ।
বিড়বিড় করে নিজের কপালকে দোষ দিল রবার্ট। একটু পর পর টপকে যেতে হচ্ছে শেওলাভরা উপড়ে যাওয়া পাইনের সবজেটে গুঁড়ি। চারপাশে ঘন ঝোপঝাড়। আরও কয়েক গজ যেতেই ঢালু হলো বৃষ্টিতে ভেজা পিছলা জমি। সামনে ভূমিধসের এলাকা। মাটিতে অসংখ্য মোটা ও চিকন শেকড়। পচা ঝোপঝাড় থেকে আসছে বাজে গন্ধ।
‘ধুশ্‌শালা!’ বিড়বিড় করল রবার্ট।
অবশ্য কপাল ভাল যে থেমে গেছে বৃষ্টি। মাথার উপর থেকে সরে যাচ্ছে মেঘ।
ধসের পিছলা জায়গাটায় সতর্কতার সঙ্গে নামতে লাগল রবার্ট। কিন্তু অর্ধেক নেমে যেতেই হড়কে গেল ওর দুই পা। ভারসাম্য হারিয়ে হুড়মুড় করে মাটিতে পড়ে সরসর করে নিচে চলল ও। পতন ঠেকাতে দু’হাতে খামচে ধরতে চাইছে শেকড় আর ঘাস। তবে তাতে কোনও লাভ হলো না। শরীরে কাদা মেখে গড়াতে গড়াতে গিয়ে পড়ল সমতল জমিতে। ওখানে কয়েক মুহূর্ত স্থির হয়ে থাকল রবার্ট। তারপর নিজেকে সামলে নিয়ে মনে মনে জঘন্য সব গালি দিতে দিতে উঠে বসল। নিজের দিকে চেয়ে আরও তিক্ত হলো ওর মন। কাদাভরা ভূত হয়ে গেছে!
‘শালার কপাল!’ আরও কিছু গালি মনে এলেও অদ্ভুত এক দৃশ্য দেখে হতবাক হয়ে গেছে রবার্ট।
একটু দূরের মাটিতে চকচক করছে সোনালি কী যেন!
চট করে চারপাশের জমিতে চোখ বোলাল রবার্ট। ওর খামচি খাওয়া ভেজা মাটি থেকে উঠে এসেছে বৃত্তাকার কিছু সোনালি মোহর! পাইনের ঘন পাতার ফাঁক দিয়ে নিচে এসে পড়েছে সূর্যের আলো। একটা কয়েন তুলে নিয়ে প্যান্টে কাদা মুছে নাকের কাছে ধরল রবার্ট।
রোদে ঝিকিয়ে উঠল জিনিসটা!
মুহূর্তে রবার্ট বুঝে গেল, ওটা কী দিয়ে তৈরি! কাঁচা সোনা!
কাদার ভেতর ছড়িয়ে আছে অনেকগুলো!
সাতটা… আটটা… এগারোটা…
অঝোর বৃষ্টির তোড়ে ধসে গেছে ওপরের মাটি। তাতেই বেরিয়ে এসেছে বেশ কিছু সোনার কয়েন। কে জানে, কত শত বছর ধরে জঙ্গলের মাটির নিচে লুকিয়ে আছে এই গুপ্তধন! কতগুলো… কে জানে!
আছাড় খেয়ে দারুণ কিছু ঘটেছে রবার্টের জীবনে। দেরি হলো না স্বর্ণের মোহরগুলো তুলে কোট-প্যান্টের পকেটে পুরতে। আরেকটু খুঁজতেই মিনিট তিনেকের ভেতর পেল আরও অন্তত ডযন দুয়েক কয়েন। নিজেও জানে না, কখন বাচ্চা ছেলের মত খিলখিল করে হাসতে শুরু করেছে ও। চারপাশের কয়েন পকেটে রেখে সাবধানে সিধে হয়ে দাঁড়াল রবার্ট। এক পা এক পা করে আবারও গিয়ে উঠল ওপরের জমিতে।
গুপ্তধন! সত্যিই গুপ্তধন পেয়েছে ও!
রবার্ট স্থির করল, আগামীকাল আবারও ফিরবে এখানে। তখন কোদাল চালিয়ে তুলে আনবে শত শত… কে জানে হয়তো হাজার হাজার কয়েন। এবার ভ্যানের কাছে ফিরতে অর্ধেক সময়ও লাগল না ওর। মনে থাকল না পথে উঁচু-নিচু, এবড়োখেবড়ো সব শেকড়, সামনে ঘন ঝোপঝাড়। কোট- প্যান্ট ভিজে গেছে বা কাদায় ভরে গেছে, তা-ও মনে নেই। ভ্যানের ড্রাইভিং সিটে বসে পকেট থেকে একটা কয়েন নিয়ে মনোযোগ দিয়ে দেখল রবার্ট।
কয়েনটা বহু পুরনো। এক্সপার্টদের মত এসব চেনার যোগ্যতা না থাকলেও সে বুঝে গেল, মাত্র একটা কয়েন থেকেই পাবে বস্তাকে বস্তা-পাউণ্ড। শত শত বছর ধরে জঙ্গলে আছে সাত রাজার ধন! অপেক্ষা করছিল শুধু ওর জন্যে!
সব কাজের কথা ভুলে গেল রবার্ট। স্থির করল, বাড়ি ফিরে বন্ধু পিটার হ্যাননকে ফোনে বলে দেবে, আজ আবহাওয়া খারাপ, তাই আগামীকাল শেষ করবে সার্ভের কাজ। গুপ্তধনের এলাকার সঠিক লোকেশন লিখে নিয়েছে জিপিএস ডিভাইসে। এবার বাড়ি ফিরে গরম পানি দিয়ে স্নান সেরে নেবে। তারপর গরম চা হাতে আর্মচেয়ারে বসে পার করবে মধুর বিকেলটা। ভাল করে দেখবে সোনার কয়েন। একেকটার দাম হবে বোধহয় হাজার হাজার পাউণ্ড!
কী পেয়েছে সেটা ভাবতে গিয়ে মাথা ঘুরছে রবার্টের। মনের ভেতর ডানা মেলছে রঙিন সব স্বপ্ন। এখন থেকে আর কোনও কাজ করবে না। গ্রাম ছেড়ে সোজা চলে যাবে ইতালিতে। পামগাছে ভরা উষ্ণ কোনও সৈকতের ধারে বাড়ি কিনবে। আর ফিরবে না পোড়া এই দেশে। সবসময় ওকে ঘিরে রাখবে বিকিনি পরা সুন্দরী মেয়েরা!
মরুক লোভী লোপা আর তার লম্পট প্রেমিক প্লাস্টিক সার্জন! রবার্টের সৌভাগ্য দেখে হিংসায় জ্বলে পুড়ে মরবে তারা! তবে আগে জানতে হবে একেকটা সোনার কয়েনের দাম কত করে। ইন্টারনেট ঘাঁটলে মোটামুটি আন্দাজ পাওয়া যাবে। এডিনবার্গ বা লণ্ডনে অ্যান্টিক বিশেষজ্ঞ আছে। তেমন কাউকে সাবধানে খুঁজে নেবে ও। তাকে বলবে না কোথায় পেয়েছে এসব কয়েন। গ্রামের কাউকে কিছুই জানাবে না। লক আরডাইক এলাকায় ডেভেলাপারদের কাজ আপাতত বন্ধ। তাই ওদিক থেকে কোনও বিপদ হবে না। সমস্ত গুপ্তধন উদ্ধার করে নেয়ার জন্যে অনেক সময় পাবে রবার্ট।
ভাবনাগুলো গুছিয়ে নেয়ার পর কাঁপা হাতে ভ্যানের ইঞ্জিন চালু করল ও। গাড়ি ঘুরিয়ে ঝড়ের বেগে ফিরে চলল বাড়ির দিকে। ভাবছে, আজকের দিনটা সত্যিই অদ্ভুত ভাল। মুহূর্তে বড়লোক হয়ে গেছে ও! একেবারে আচমকা!
রবার্ট অবশ্য জানে না, কিছুদিনের মধ্যেই মোহরগুলো হাতিয়ে নেয়ার জন্যে এই শান্ত গ্রামাঞ্চলে শুরু হতে চলেছে সর্বগ্রাসী লোভের প্রচণ্ড এক সাইক্লোন! ফুরিয়ে আসছে ওর সময়।
ওই গুপ্তধন কোনদিনই উদ্ধার করতে পারবে না ও।
রবার্ট এ-ও জানে না, ওর ওই আবিষ্কারের কারণে কী অকল্পনীয় সব ঘটনা ঘটতে চলেছে স্কটল্যাণ্ডের নিরিবিলি পাহাড়ঘেরা এই শান্ত এলাকায়। আর সেসবে জড়িয়ে গিয়ে এখানে এসে হাজির হবে বহু দূরের এক সুজলা, সুফলা, শস্য-শ্যামলা, মায়াবী, মিষ্টি দেশের অজানা, অচেনা, অকুতোভয় এক যুবক-মাসুদ রানা!এইমাত্র ছুটতে ছুটতে পুলিশ স্টেশনের রিসেপশন এরিয়ায় এসে বেন হ্যাননকে ধরতে পেরেছে জেসিকা থমসন। মেয়েটা পাশাপাশি হতেই থেমে দাঁড়িয়ে বেন বলল, ‘ভাল ব্যবহার করিনি বলে ছুটে এসেছ বকাঝকার জন্যে?’
জবাবে মাথা নাড়ল জেসিকা। চোখে কৌতূহল। নিচু গলায় বলল, ‘ভাবতেও পারিনি পুলিশের বড় অফিসারের সঙ্গে এই সুরে কেউ কথা বলবেন—মোটা পাছা আর শুঁটকি পাছা?’
‘শুনতে ওদের ভাল লাগেনি, তাই না?’
‘আপনার কথায় মনে হচ্ছিল নিজের চোখে তাঁদের লালচে… ইয়ে… দেখেছেন।’
‘লালচে পাছা না দেখে উপায়ই বা কী ছিল আমার?’
‘স্যামন মাছ পোচিঙের ব্যাপারটা বুঝতে পারিনি।’ বেশিরভাগ সময় মানুষকে বিশ্বাস করে না বেন হ্যানন। তবে জেসিকা থমসনকে কেন যেন ভাল লাগছে তার। তাই রবার্টের শেষকৃত্যের রাতে পিটারের কাছে কল করা সেই লোকের কথাগুলো সংক্ষেপে জানাল সে।
‘ওই লোক সত্যি কথা বলেছে বলে ভাবছেন?’ বলল জেসিকা।
‘পিটার কোনদিনই মিথ্যুক ছিল না।’
‘সত্যিই পোচিং করছিল? মিথ্যাও তো বলতে পারে। পারে না? হয়তো খুঁচিয়ে মজা পাওয়ার জন্যে এসব বলেছে?’
‘আমার তা মনে হয় না। পিটারের কাছে লোকটার গলা খুব চেনা চেনা লেগেছিল, মনে হয়েছিল লোকটাকে চেনে।’
বিস্ময় নিয়ে হ্যাননকে দেখল জেসিকা। ‘ওই লোককে চিনতে পেরেছে পিটার? কোথাকার লোক সে? নাম কী?’
‘নাম-পরিচয় মনে পড়েনি ওর,’ বলল হ্যানন। ‘আমরা শুধু এটুকু জানি, রবার্টের খুনের ব্যাপারে জরুরি তথ্য আছে তার কাছে। গোপন কিছু চলছে কিনলোকার্ড গ্রামে। সেজন্যেই পিটারকে বলেছিলাম সাবধানে থাকতে।’
আনমনে মাথা নাড়ল জেসিকা। ‘সব অদ্ভুত লাগছে। কিনলোকার্ড গ্রামে মানুষ খুন? আগে কখনও এমন কিছু ঘটতে শুনিনি।’.
‘তবে কেউ না কেউ খুন করেছে রবার্টকে,’ বলল হ্যানন। ‘সোনার কয়েনের ব্যাপারটা কী? ওটাও বুঝতে পারিনি।’
‘আমিও জানি না, ল্যাসি। ওই ব্যাপারে আমাকে কিছুই বলেনি পিটার।’
‘গোটা ব্যাপারটা আমার ভাল ঠেকছে না। তাই আপনাকে অনুরোধ করব: বাড়ি ফিরে বিশ্রাম নিন। দেখা যাক তদন্ত করে কী খুঁজে বের করে পুলিশ।’
গ্র্যানিটের মত কঠিন হলো বেন হ্যাননের মুখ। চাপা স্বরে . বলল, ‘এসেছি ভাতিজাকে সাহায্য করতে। পরে দেখলাম দেরি হয়ে গেছে। তবে পিটারকে যারা এভাবে মেরেছে, তাদেরকে খুঁজে না বের করে স্কটল্যাণ্ড ছেড়ে কোথাও যাব না এক পা-ও।’
প্রৌঢ় মানুষটার গম্ভীর চেহারা দেখে জেসিকা বুঝে গেল, মনোভাব বদলাবেন না তিনি। চট করে একবার কাঁধের ওপর দিয়ে পেছনের করিডোর দেখল জেসিকা। তারপর প্যান্টের পকেট থেকে ছোট্ট একটা কাগজ নিয়ে গুঁজে দিল বেন হ্যাননের হাতে। ওটা গ্রোসারি দোকানের রিসিট। কাগজের উল্টো পিঠে টেলিফোন নম্বর। ‘আমার ফোনের নম্বর, প্রয়োজনে কল দেবেন।’
‘তখন তুমি কী করবে?’ জানতে চাইল বেন হ্যানন।
কাঁধ ঝাঁকাল জেসিকা। ‘বন্ধুদের কাছে শুনেছি, আপনাকে বাবার মতই শ্রদ্ধা করত পিটার। তাই চাই না আপনার কোনও ক্ষতি হোক। আজ এখানে যা ঘটল, এরপর সতর্ক থাকবেন। যদি মনে করেন আমার কোনও সাহায্য লাগবে, দ্বিধা করবেন না ফোন দিতে।’
মৃদু মাথা দোলাল বেন। জেসিকার আন্তরিক কথাগুলো মন ছুঁয়ে গেছে তার। নিজের মেয়ে থাকলে সে বোধহয় এভাবেই ভাবত। জেসিকা জেনে গেছে, সঠিকভাবে ওই দুই কেস নিয়ে তদন্ত করছে না ঊর্ধ্বতন অফিসাররা। তবে অন্য প্রসঙ্গে গেল বেন, ‘তোমার মনটা খুব নরম, ল্যাসি। টেলিফোন নম্বর দিলে বলে অনেক ধন্যবাদ।’
‘এখানে-ওখানে খোঁজ নিতে গিয়ে দয়া করে বিপদে পড়বেন না।’
‘তুমি কি ভাবছ ওই দুই ক্লাউন আমার ক্ষতি করবে?’
‘না, তা ভাবছি না। তবে আপনাকে ভাল মানুষ বলে মনে হয়েছে, তাই সতর্ক করছি। খুব খারাপ একদল লোক বেআইনি কিছু করছে। তারা আপনারও ক্ষতি করতে পারে।’
হাসল বেন। ‘জীবনে খারাপ বেশকিছু মানুষকে দেখেছি। তবুও বেঁচে আছি। ওরা কিন্তু জগতে নেই। আমার জন্যে দুশ্চিন্তা কোরো না, ল্যাসি।’
খুলে গেল করিডোরের একটা দরজা। বের হলো ইউনিফর্ম পরা দু’জন অফিসার। কী নিয়ে যেন আলাপ করছে তারা। জেসিকার দিকে চেয়ে হাসল তাদের একজন। দ্বিতীয়জন সন্দেহ নিয়ে দেখছে বেন হ্যাননকে। নিচু গলায় বলল জেসিকা, ‘আমার শিফট শুরু হয়ে গেছে। আপনি এখন কোথায় যাবেন ভাবছেন, মিস্টার হ্যানন? ‘
‘ফিরব কিনলোকার্ড গ্রামে।’
ওদিকে তো প্রায় কোনও বাসই যায় না।’
‘আমার সমস্যা হবে না।’
‘সতর্ক থাকছেন তো?’
মাথা দোলাল বেন হ্যানন। বিদায় নিয়ে ডিউটিতে যোগ দিতে ফিরে চলল জেসিকা থমসন। কেউ তাকে পছন্দ করুক বা না করুক, সোজাসাপ্টা কথা বলা মানুষগুলোকে পছন্দ করে বেন। তাই বুঝে গেছে, ওই মেয়ে ভালদের একজন।
বাসের ব্যাপারে ঠিকই বলেছে জেসিকা। পুরো দু’ঘণ্টা পর শেষমেশ কিনলোকার্ড গ্রামে ফিরতে পারল বেন। শহর ছাড়ার আগে আরেক দফা গেছে হাসপাতালে। তখন রিসেপশন ডেস্ক থেকে নিকটাত্মীয় হিসেবে তাকে দেয়া হয়েছে পিটারের ব্যক্তিগত জিনিসপত্র। কোনটাই মূল্যবান কিছু নয়: ওয়ালেট, খুচরো কয়েন, চাবি এসব। মোবাইল ফোনটা নেই। গোয়েন্দারা বোধহয় ওটা নিয়ে গেছে তদন্তের জন্যে।
পিটারের বাড়ির দরজা খুলে বেনের মনে হলো, এখানে তার একা থাকার কথা নয়। তখনই ভাবল, ভাতিজার বাড়ি অগোছাল করবে না। যদি ক’দিন থেকেও যায়, বেডরুমের বদলে ব্যবহার করবে লিভিংরুমের সোফা। কিচেনও লাগবে না। আসলে এ বাড়িতে থাকতেই হবে এমনও নয়। প্রয়োজনে মাটিতে শুয়ে পার করে দেবে রাতের পর রাত। বছরের পর বছর লুকিয়ে থাকতে পারবে জঙ্গলে, পাহাড়ে বা মরুভূমিতে। কারও সাধ্য নেই খুঁজে বের করবে তাকে। কঠোর ট্রেইনিঙের গুণে বহু দেশের শত শত কমাণ্ডোকে প্রশিক্ষণ দিয়েছে পুরো ছাব্বিশ বছর ধরে। স্বয়ং মৃত্যু ছাড়া অন্য কিছু তাকে ভুলিয়ে দিতে পারবে না ওই ট্রেইনিং।
ঘরে ঢুকেই বেন বুঝল, বাড়িতে ঢুকেছিল অচেনা কেউ। তচনচ করেছে সামনের ঘরের আসবাবপত্র। আগেও লুঠতরাজ হতে দেখেছে বেন। অবশ্য লুঠপাট নয়, তন্নতন্ন করে কিছু খোঁজা হয়েছে এ বাড়িতে। বেশকিছু ড্রয়ার পড়ে আছে মেঝেতে। ছুরি দিয়ে চেরা হয়েছে সোফার কুশন। ফ্লোরবোর্ড দেখতে উল্টে ফেলেছে কার্পেট। এসব কীর্তি একাধিক লোকের—ঝড়ের বেগে বাড়ি সার্চ করে বিদায় নিয়েছে তারা।
একটু ঘুরতেই বেন বুঝল, গুদামের কাঁচের ভাঙা জানালা দিয়ে ভেতরে ঢুকেছে তারা। জানালার ওদিকে বাড়ির পেছন উঠান। সেখানে জন্মেছে আগাছা ও ঝোপঝাড়। এখানে ওখানে গার্বেজ বিন ও আবর্জনা। সারি সারি বাড়ির পেছনের গলি দিয়ে এনে উঠানে পিটার রেখেছে ওর ক্যাম্পার ভ্যান। ভাঙা জানালা বন্ধ করে লিভিংরুমে
করে লিভিংরুমে ফিরল বেন। অনুপ্রবেশকারীরা জরুরি কিছু খুঁজতে গিয়েই বেশি ক্ষতি করেছে এই ঘরের আসবাবপত্রের।
ডাইনিং এরিয়ার একটু দূরেই লিভিংরুম। ওটাকে হোম অফিস হিসেবে ব্যবহার করত পিটার। একদিকের দেয়াল- ঘেঁষা ডেস্কের ওপরে চারকোনা ফাঁকা জায়গার কিনারায় ধুলো। পড়ে আছে গোল পাকানো কিছু তার। বেন বুঝে গেল, চলে যাওয়ার সময় কমপিউটার, প্রিন্টার ও স্ক্যানার নিয়ে গেছে তস্কররা। আপাতত বোঝার উপায় নেই তারা কারা, বা কী খুঁজছিল।
পুলিশের সঙ্গে কথা বলবে কি না ভাবল বেন। তারপর সিদ্ধান্ত নিল, জানাবে না কিছুই। রবার্ট ও পিটারের দুই কেসের দায়িত্বে আছে নিরেট মগজের দুই গাধা। সুযোগ পেলে ওর প্রতিটা পদক্ষেপে বাধা দেবে তারা। কাজেই সেধে ঝামেলায় যাওয়ার দরকার নেই। তা ছাড়া, জানা হয়ে গেছে এরপর কী করতে হবে।
তিক্ত মনে ঘর গোছাবার কাজে নামল বেন। কিছুক্ষণ পর ঘরের কোণে ওয়েস্ট পেপার বাস্কেটের কাছে পেল মুচড়ে ফেলা একটা কাগজ। ওটা তুলে নিয়ে খুলে চোখ বোলাল সে। কাগজে রয়েছে পিটারের লেখা কিছু কথা।
ইতালিতে চশমা ফেলে এসেছে বেন। ভাস্তের হাতে লেখা ছোট অক্ষরগুলো পড়তে গিয়ে চোখ কুঁচকে গেল তার। কিছু নোট নিয়েছে পিটার। Louis d’or শব্দদুটো, কিছু ডেটা ও এদিকের আঠারো শতকের ইতিহাস থেকে কয়েকটা নাম উল্লেখ করেছে। তথ্যগুলো কেন টুকে নিল, বুঝতে পারল না বেন। কাগজে আছে আরডাইক লকে গোপনে স্যামন মাছ শিকারের ওপরে লেখা কয়েকটা বাক্য। নিচে আণ্ডার লাইন করেছে পিটার: কে এই স্যামন মাছ পোচার?
কাগজটা ভাঁজ করে প্যান্টের পকেটে রাখল বেন। ঘুরে দেখল বিধ্বস্ত ঘর। ফলে আবারও রেগে গেল। মনের চোখে দেখতে পেল ভাস্তের মার খাওয়া অচেতন মুখ। হয়তো আর কখনও জ্ঞান ফিরবে না ওর। বেনের বুকে টগবগ করে বলকে উঠল আগ্নেয়গিরির লাভার মত প্রচণ্ড রাগ। বিড়বিড় করে বলল, ‘দাঁড়া, শুয়োরের বাচ্চারা!’
রাগ আরও বেড়ে যাওয়ায় হঠাৎ শুরু হলো পাঁজরের ভেতর চিনচিনে ব্যথা ও বিশ্রী চাপ। বেনের মুখ চিরে বেরোল মৃদু গোঙানি। টলে গেল ঝড়ের কবলে পড়া গাছের মত। নিজেকে সামলে নিতে কাছের চেয়ারের পিঠে হাত রেখে অপেক্ষা করল ব্যথা চলে যাওয়ার জন্যে। কয়েক মিনিট পর ধীরে ধীরে কমল অস্বস্তি। কিচেনে গিয়ে গ্লাস নিয়ে জগ থেকে পানি ঢালল। পকেট থেকে নিল ওষুধের ছোট্ট বোতল। ওটায় আছে শেষদুটো ট্যাবলেট। ও-দুটো মুখে ফেলে ঢক-ঢক করে পানি দিয়ে গিলে নিল। ওয়েস্ট পেপার বাস্কেটে ফেলল খালি বোতল। প্যান্টের পকেটে রয়েছে আনকোরা আরেক ফাইল ওষুধ।
একটু পর লিভিংরুমে ফিরে ল্যাণ্ডফোনের রিসিভার তুলে স্ত্রী মিরাণ্ডাকে কল দিল। ওদিক থেকে হ্যালো শুনে বলল, ‘আমি পৌঁছে গেছি। তুমি ঠিক আছ তো?’
স্বামীর কণ্ঠস্বর শুনে স্বস্তির শ্বাস ফেলল মিরাণ্ডা। বিয়ের পর কখনও আলাদা থাকেনি তারা। সে কথাই বলল বেচারি : ‘তোমাকে খুব মিস করছি।’
‘খারাপ খবর আছে, মিরাণ্ডা,’ বলল বেন। ‘বাজেভাবে . আহত হয়েছে পিটার।’ সংক্ষেপে সব খুলে বলল সে। এ-ও জানাল, তার ধারণা রবার্টকে যারা খুন করেছে, তারাই মারাত্মক জখম করেছে পিটারকে। পুলিশ স্টেশনে কী ঘটেছে, তা-ও বাদ পড়ল না। শেষে বলল, ‘নিজেই এবার তদন্ত করব।’
এই কথায় দুশ্চিন্তা বাড়ল মিরাণ্ডার। ভাল করেই জানে, ভাস্তে পিটারকে কতটা ভালবাসে বেন। এখন কোনও কথায় বেনকে নিরস্ত করতে পারবে না সে। একটু চুপ করে থেকে দীর্ঘশ্বাস ফেলে বলল, ‘কথা দাও, খুব সাবধানে থাকবে।’
‘নিশ্চয়ই। তুমি তো জানো, কোনও ঝুঁকি নিই না।’
‘শরীর এখন কেমন? ঠিক সময়ে ওষুধ খাচ্ছ তো?’
‘আমি ঠিক আছি, ভেবো না,’ বলল বেন। ‘গুঁতো দিতে এলে ষাঁড়ের শিঙের বারোটা বাজিয়ে দেব।’
স্বামী অন্তর থেকে তাকে ভালবাসলেও ভীষণ একগুঁয়ে মানুষ, জানে মিরাণ্ডা। বিশেষ করে পিটার আর মাসুদ রানার ক্ষেত্রে বেন অন্ধ। ইতালিতে ফিরতে বললে যে শুনবে না, তা পরিষ্কার। তাই অন্য প্রসঙ্গে গেল মিরাণ্ডা, ‘গতরাতে ই-মেইল করেছিল পিটার। মেইল চেক করতে গিয়ে একটু আগে ওটা দেখেছি।’
‘পিটার? কী লিখেছে?’
‘একমিনিট, পড়ছি।’ কয়েক মুহূর্ত পর কমপিউটারের কাছে নেয়া হলো টেলিফোন। ‘ঠিক আছে। পিটার লিখেছে: ‘রবার্ট এটা পেয়েছিল। সব অদ্ভুত লাগছে। আশা করি দ্রুত চলে আসবে তুমি, চাচা।’
‘রবার্ট কী পেয়েছিল?’
‘ই-মেইলের সঙ্গে অ্যাটাচমেন্ট আছে। খুলে দেখেছি। পুরনো একটা কয়েনের ছবি। মনে হয় সোনার। তোমার কাছে এই ছবি পাঠিয়ে দিয়েছিল কেন পিটার? ওটার জন্যেই কি খুন হয়েছে রবার্ট? আর এরপর ডাকাতগুলো হামলা করেছে পিটারের ওপর?
স্ত্রীকে দুশ্চিন্তায় ফেলতে চাইল না বেন। নরম সুরে বলল, ‘দু’চার দিনের ভেতরে সবই বুঝতে পারব।’
‘তুমি পাশে নেই ভাবতে গিয়ে খুব খারাপ লাগছে,’ কান্না আড়াল করতে গিয়ে নাক টানন মিরাণ্ডা।
‘মাত্র কয়েকটা দিন, ডার্লিং, তারপর চলে আসব। একদম ভাববে না। আমি ভাল আছি। খুব সাবধানে আছি।’
‘কথা দাও প্রতিদিন ফোন দেবে? একা থাকলে ভয়ের সব চিন্তা এসে চেপে ধরছে আমাকে।’
‘প্রতিদিন দু’বার করে ফোন দেব, সোনা, কথা দিলাম।’
মিরাণ্ডাকে অন্তর থেকে ভালবাসে বেন। প্রথমদিন ওকে দেখেই মনে মনে আছাড় খেয়ে পড়েছিল মাটিতে। কখনও ভালবাসায় সামান্যতম কমতি হয়নি তার তরফ থেকে। আর সেটা বুঝে ফেলেছে বলেই কখন যেন নিজের চেয়ে বেশি ভালবেসে ফেলেছে মিরাণ্ডা রাগী, যোদ্ধা মানুষটাকে।
ফোন রেখে সোফায় বসে ভাবতে লাগল বেন। আকাশ ফুঁড়ে হাজির হয়নি সোনার মোহর। ওগুলোর জন্যেই পাকিয়ে উঠেছে এতবড় বিপদ। পিটারের নোট থেকে জানা গেছে, রবার্টের হত্যাকাণ্ড দেখেছিল এক স্যামন-পোচার। এখন তাকে খুঁজে পেলে জেনে নেয়া যাবে সবই। আপাতত এ বাড়িতে আবারও ফিরবে তস্কররা, সে সম্ভাবনা খুব ক্ষীণ। কাজেই এখানে ফাঁদ পেতে লাভ হবে না। আরও কিছুক্ষণ পর বেন মনস্থির করল, আপাতত বাড়ি ছেড়ে চলে যাবে। তবে সেক্ষেত্রে প্রথমেই চাই নির্ভর করা যায় এমন একটা গাড়ি।
গুদামঘরে গিয়ে ভাঙা জানালা দিয়ে ক্যাম্পার ভ্যানটা দেখল বেন। ওটা বহু পুরনো ও ধুলোভরা হলেও হয়তো কাজে লাগবে। একবার ক্যাম্পার ভ্যান চালু হলে পোচারের খোঁজে যে-কোনও জায়গায় যেতে পারবে সে।
আর্মির চাকরির সময়ে নানান প্রতিভার বিকাশ হয়েছে বেনের ভেতর। রেজিমেন্টের পুরনো গাড়ি নিজেই মেরামত করত। যুদ্ধের সময় ভিন দেশে ঢুকে দখল করে নিত শত্রু যানবাহন। হলওয়ের এক হুকে ক্যাম্পার ভ্যানের চাবি পেয়ে গাড়িটা পরীক্ষা করতে পেছনের উঠানে গেল বেন।
গাড়িটা বহু পুরনো হলেও যা ভেবেছে, তা-ই ঠিক। ক্যাম্পারের ভেতরে আছে দুটো বার্থ, স্লিপিং ব্যাগ, ব্ল্যাঙ্কেট, চুলা, হিটার আর ছোট কেমিকেল ক্যাসেট টয়লেট-কাম ওয়াশরুম। প্রচুর ধুলো থাকলেও গাড়িটাকে রীতিমত বিলাসবহুল বলেই মনে হলো বেনের। এর চেয়ে হাজার গুণ খারাপ জায়গায় থেকেছে। অবশ্য প্রথমে চালু হলো না ভ্যানের ইঞ্জিন। পরের বিশ মিনিটে ব্যাটারির করাগেটেড কানেকশন ঠিক করে, বাড়ি থেকে আনা পরিষ্কার, চকচকে প্লাগের গুণে, ইগনিশনে চাবির প্রথম মোচড়ে কাশতে কাশতে জেগে উঠল বুড়ি মহিলা। ব্যাটারি চার্জ করতে ইঞ্জিন চালু রাখল বেন। ফিরে গেল বাড়ির ভেতর।
মাঝদুপুরেই ফিকে হয়ে বিদায় নিচ্ছে হালকা রোদ। গত কয়েক বছর ইতালিতে ছিল বেন। তাই মনে ছিল না শীতে খুব চট্ করে সন্ধ্যা নামে উত্তর দিকের দেশে। লিভিংরুমে বসে একটা খসড়া পরিকল্পনা তৈরি করল সে। এতে সফল হতে হলে দরকার হবে কিছু জিনিসপত্র। ঘর সার্চ করতে গিয়ে পেল পুরনো এক ইয়েলো পেজ। ওটার পাতায় পাতায় আছে এদিকের মানুষের টেলিফোন নম্বর ও ঠিকানা। বইটা একটু ঘাঁটতেই বেন বুঝল, একঘণ্টা দূরের এক জায়গা হওয়া উচিত ওর প্রথম গন্তব্য। কোনও ঝামেলা না হলে সন্ধ্যার আগেই ওখানে পৌঁছে যাবে ও।
বাড়ির দরজা লক করে পেছন উঠানে এসে ক্যাম্পার ভ্যানের ড্রাইভিং সিটে উঠল বেন। তিন মিনিট পর গাড়ি নিয়ে পৌছে গেল গ্রাম্যপথে। ভাবছে, সময় লাগবে না দরকারি সব জিনিস জোগাড় করতে। আর এরপরই শুরু হবে ওর শিকারি জীবন।দরকারি জিনিস জোগাড়ে ব্যস্ত বেন হ্যানন, ওই একইসময়ে আবারও ফোনালাপ করল আগের সেই দুই লোক।
নতুন রিপোর্টে জানাল একজন, ‘আজকে জরুরি আরেকটা ঘটনা ঘটেছে, চিফ।’
তার কথায় বিরক্ত হলো দ্বিতীয়জন। ‘কথা না বাড়িয়ে সংক্ষেপে বলো।’
‘হঠাৎ হাজির হয়েছে বুড়ো এক লোক। সে নাকি আবার পিটার হ্যাননের চাচা। ‘
‘তুমি না বলেছিলে পিটারের কোনও নিকটাত্মীয় নেই?’
না, আছে। আসলেই চাচা হয় সে। নামের লেজে হ্যাননও আছে। থাকে ইতালিতে। আজ সকালে এসে হাজির হয়েছে হঠাৎ।’
দীর্ঘশ্বাস ফেলল দ্বিতীয় লোকটা। ‘ঠিক আছে। এবার বলো তার ব্যাপারে ফোন দিলে কেন। বুড়ো চাচা ইতালি থেকে এলে আমাদের কী?’
‘সাধারণ বুড়ো নয়। অর্ধেক বয়সের লোকও বোধহয় তার সঙ্গে মারপিটে পারবে না। দুই ইঞ্চি পেরেকের মতই শক্ত।’
‘তাতে আমাদের সমস্যা কী?’
‘চিফ, লকের পানিতে ডুবে রবার্টের মরে যাওয়ার গল্পটা একেবারেই বিশ্বাস করেনি সে। পিটার আর রবার্টের দুই কেস কোনভাবে জড়িত বলে ভাবছে।’
‘কী কারণে ভাবল? তার সঙ্গে কথা বলেছে ওই পোচার?’
‘না, তবে আহত হওয়ার আগে সবই ওকে বলেছে তার ভাতিজা।’
‘হতে পারে। সন্দেহ করেছিলাম। বলতে থাকো।’
‘মানুষের সঙ্গে ভাল ব্যবহার করতে শেখেনি শালার বুড়ো। ভাতিজা মার খেয়েছে বলে ভীষণ খেপে গেছে। ভাবছে, নিজেই তদন্ত করে দেখবে।’
‘বুঝতে পেরেছি। তবে তাতে আমাদের সমস্যা কী? ওই শালা তো একটা বুড়ো গাধা।’
‘না, চিফ, আগে সে ছিল মিলিটারিতে। এসএএস ফোর্সের নন-কমিশণ্ড অফিসার। তার ফাইল ঘাঁটতে গিয়ে দেয়ালে বাড়ি খেয়ে থেমে গেছি আমরা। প্রায় সবই ক্লাসিফায়েড। এর মানে বুঝতে পারছেন?’
‘কথা না পেঁচিয়ে যা বলার জলদি বলো।’
‘এর মানে, ওই লোক সত্যিকারের ঝামেলা,’ বলল ভাড়াটে লোকটা। ‘মিনিস্ট্রিতে আমার এক ভায়রা ভাই চাকরি করে। একবার তার বিরাট উপকার করেছিলাম। তাই যোগাযোগ করলাম তার সঙ্গে। সে বলল আমার হয়ে…
‘আমি ব্যস্ত। কথা সংক্ষেপ করো। আসলে কী জেনেছ ওই লোকের ব্যাপারে?’
‘বুড়োর বায়োগ্রাফি এখন আমার কাছে। সাধারণ সৈনিক ছিল না শালা। তাই মন দিয়ে শুনুন, চিফ।’
‘শুনছি।’
‘পঞ্চান্ন সালে গ্লাসগো শহরে জন্মেছে। এরপর সতেরো বছর বয়সে যোগ দিয়েছে এসএএস ফোর্সে। যুদ্ধ করেছে নানান দেশে গিয়ে। একবারও আহত হয়নি। তার হাতে মরেছে শত শত শত্রু। মাসুদ রানা নামের বাংলাদেশি এক লোকের সঙ্গে বসনিয়ায় ঢুকে বারোটা বাজিয়ে দিয়েছিল সার্ববাহিনীর।’
‘তার মানে, পিটার হ্যাননের চাচা ছিল এসএএস ফোর্সের দুর্ধর্ষ যোদ্ধা। এবার বুঝলাম।’
‘কয়েক বছর আগে অবসর নিয়েছে। আগে কাজ করেছে কাউন্টার-হাইজ্যাক অ্যাণ্ড কাউন্টার টেরোরিযম স্পেশালিস্ট হিসেবে। যেসব অপারেশনে গেছে, সেই তালিকা পড়লে নিজেই হাঁফিয়ে উঠবেন। আমি আর আপনাকে বিরক্ত করতে চাই না। তবে যা বুঝলাম, ওই লোক সত্যিকারের ইবলিশ। যদি একবার জেনে যায় যে আমরা এসবে জড়িত, এক এক করে আমাদেরকে খুঁজে বের করে শেষ করবে সে।’
‘বুঝতে পেরেছি।’
‘সব বুঝতে পারেননি, চিফ। একের পর এক অসংখ্য মিশনে বিজয়ী হয়ে ফিরে এসেছে লোকটা। এর কীর্তিকলাপ বেশির ভাগই টপ সিক্রেট। সিকিউরিটি ক্লিয়ারেন্স নেই বলে আমার ভায়রা ভাই সব ডেটা পায়নি। অবসরের পর ইতালিতে গেছিল এই শালা চাচ্চু। ওখানে এক ইতালিয়ান মহিলাকে বিয়ে করে খামার গড়েছে।’
‘বলতে চাইছ, এখন ফিরে এসেছে স্কটল্যাণ্ডে আমাদের সঙ্গে ঘেষ্টাতে? ব্যাপারটা খুবই দুঃখজনক।’
‘ওই লোক সত্যিই ভীষণ বিপজ্জনক, চিফ। শুঁকতে শুরু করে একবার গায়ের গন্ধ পেয়ে গেলে আমাদের কারও রক্ষা নেই।’
‘আগেই সাবধান করলে বলে ধন্যবাদ।’
‘চিফ, পিটার হ্যাননকে খুন করলেও হাজির হতো সে। তার ভাতিজাকে এখন খুন করলে বড় ধরনের বিপদে পড়ব আমরা।’
‘বুঝলাম। …তো এখন কোথায় আছে বুড়ো?
‘ভাতিজার বাড়িতে। তার পিছু নিয়েছে মিচ। চোখ রেখেছে ওই বাড়ির ওপর। ভেতরে আছে বুড়ো শালা। আমি জানতে চাইছি, এই অবস্থায় আমরা এখন কী করব। আমরা কি শেষ করে দেবে তাকে?’
‘যদি বলি: হ্যাঁ, মেরে ফেলো, তুমি ভাববে কাজটা করার যোগ্যতা আছে তোমার। তবে ভুলিনি যে গতবার পিটারের ঘটনায় আমাকে কীভাবে ডুবিয়ে দিয়েছ তুমি।
‘আর কখনও এমন হবে না, বলেছি তো। আমরা কি এখন খতম করে দেব বুড়ো শালাকে?’
‘একেবারে উধাও করতে হবে। যাতে লাশ পর্যন্ত খুঁজে না পায় কেউ। গ্রামের মানুষের সঙ্গে কথা বলার আগেই গুম করতে হবে লোকটাকে।’
‘কাজটা পারবে মিচ। ছোরা ব্যবহার করবে। কোনও সাক্ষী থাকবে না। বুড়ো এখনও ওই বাড়ির ভেতর। মরার আগে বুঝবেও না কীভাবে মরল।’
‘না। মিচ মাথা-নষ্ট একটা নোংরা শুয়োর। সব গুবলেট করবে। তোমার কাছ থেকে যা শুনলাম, মিচকে স্রেফ চিবিয়ে খেয়ে নেবে লোকটা; হাড্ডিগুলো শুধু থুঃ করে ফেলে দেবে মাটিতে। ওকে বলো বুড়োর ধারে-কাছেও যেন না যায়। এর জন্যে অন্য প্ল্যান করতে হবে।’
‘সেটা কী ধরনের হবে?’
‘দক্ষ লোক দিয়েই কাজ সারব। কোরিয়া থেকে ডেকে নেব বাক ওয়াকিকে।দু’দিন পর।
রানা এজেন্সি, লণ্ডনের পিকাডেলি।
ভোরে দোতলার ছোট্ট অ্যাপার্টমেন্টে ঘুম ভাঙতেই হাত- মুখ ধুয়ে তৈরি হয়ে গেল রানা। জগিং সুট পরে নিয়ে ঝাড়া দেড় শ বৈঠক ও দেড় শ’ বুকডন দিল, তারপর ফ্ল্যাটের দরজায় তালা মেরে নেমে এল নিচের রাস্তায়। ঢ্যাঙা ল্যাম্পপোস্টে উজ্জ্বল বাতি জ্বললেও ওটার চারপাশে বিরাজ করছে ধূসর কুয়াশার মেঘ। দৌড় শুরু করে পঁয়ত্রিশ মিনিটে সাত মাইল ছুটে আবারও রানা এজেন্সির সামনে ফিরে এল। ততক্ষণে ফর্সা হয়ে এসেছে আকাশ। স্নান সেরে নেয়ার সময় রানা টের পেল, খিদেয় জ্বলছে ওর পেটটা। আর সেজন্যেই মনে পড়ল যশোরের সেই স্নেহময়ী বৃদ্ধার কথা। ওর বুক চিরে বেরোল দীর্ঘশ্বাস। লণ্ডনে কোথায় পাবে রাঙার মা-র রেঁধে দেয়া রাজকীয় বাঙালি খাবার!
শাওয়ার সেরে ভদ্রস্থ হয়ে ডাইনিংরুমে ফ্রি থেকে ছয় স্লাইস পাউরুটি নিল রানা। ওকে বড়ভাইয়ের মত শ্রদ্ধা করে রানা এজেন্সির রিসেপশনিস্ট মিতু রায়। গতকাল অফিস ছুটি হওয়ার পর, প্রায় জোর করেই রেঁধে দিয়ে গেছে ছয়টা স্ক্র্যাম্বু এগ, রোস্টেড হাফ চিকেন, এক প্লেট বিফ চিলি ও শসা-টমেটো-লেটুস পাতা আর গাজরের সালাদ। ফ্রি থেকে রানা আরও বের করল আস্ত একটা কাগজি লেবু চিপে দেয়া এক গ্লাস নোনা শরবত। ওজন যেন না বাড়ে, তাই ক’দিন হলো বাদ দিয়েছে লোভনীয় ক্রাফ্ট্ পনির। টোস্টারে পাউরুটিগুলো মচমচে করে টোস্ট তৈরি করে তার ওপর পুরু করে মাখাল আন-সল্টেড লারপ্যাক বাটার।
আজ শনিবার। কোথাও যাওয়ার তাড়া নেই ওর।
চুপচাপ আজকের বরাদ্দ নাস্তা সেরে নিতে নিতে রানা ভাবল: বিসিআই হেডকোয়ার্টার বা রানা এজেন্সির অফিসে বসতে কখনোই ভাল লাগে না ওর। সবসময় মন চায় দারুণ কোনও অ্যাসাইনমেণ্টে জড়াতে। অথচ দু’সপ্তাহ হলো ফোন করেননি বিসিআই চিফ মেজর জেনারেল (অব.) রাহাত খান। আসলে দেয়ার মত কাজ নেই তাঁর হাতে। নইলে ডেকে নিতেন।
খাওয়ার পর বুদ্ধের ভঙ্গিতে কিছুক্ষণ থম মেরে বসে থাকল রানা বিছানার ওপর। তারপর নেমে পড়ল কিচেনের সিঙ্কে প্লেট ধুয়ে নেয়ার যুদ্ধে। কাজটা শেষ হলে বিরক্ত চেহারায় গিয়ে বসল ড্রয়িংরুমের সোফায়। সামনের দেয়ালে আটচল্লিশ ইঞ্চি টিভিটা চালু করল। স্ক্রিনে বিবিসি নিউয। লণ্ডনের তুষারে ছাওয়া হাইওয়েতে হাইস্পিডে ভয়ানক দুর্ঘটনায় বিধ্বস্ত হয়েছে ছয়টা গাড়ি। মোটমাট মৃত্যু ঘটেছে বারোজনের। আহত তিনজন এখন হাসপাতালে ভর্তি। রানার মনে পড়ল বাংলাদেশের কথা। সেখানে অস্বাভাবিক হিড়িক চলছে অদক্ষ ড্রাইভারদেরকে লাইসেন্স দেয়ার। ফলে যা ঘটার তাই ঘটছে: মারাত্মক সব দুর্ঘটনা। করুণ মৃত্যুর খবরে তিক্ত হয়ে ওঠে মন। অথচ, বিআরটিএ কর্তৃপক্ষ সতর্ক হলে কাঁচা ড্রাইভাররা যেমন লাইসেন্স পেত না, তেমনি কখনোই ঘটত না এসব বেশিরভাগ দুর্ঘটনা।
রিমোট কন্ট্রোল টিপে অন্য চ্যানেলে গেল রানা। ওর মেজাজ আরও খাট্টা হলো গণ্ডারের মত দুই কুস্তিগিরের নকল লড়াই দেখে।
পরের চ্যানেল কলকাতার। নাটকে রাজস্থানী মুটকি এক শাশুড়ি আর শুঁটকি এক বাঙালি বউমার ঘন প্যাচাল তিন মিনিট শুনে রানা মনস্থির করে ফেলল, এবার ঠিকই বিক্রি করে দেবে টিভিটা।
এবার কী করা যায় ভাবতে শুরু করেছে, এমনসময় হঠাৎ করেই পাশের সাইড টেবিলে ক্রিং-ক্রিং শব্দে বেজে উঠল ল্যাণ্ডফোন।
জুলজুল করে ওটার দিকে তাকাল রানা।
তবে কি শেষমেশ ডাক এল দেশ থেকে?
ফোন করেছেন ওর চিফ?
নিশ্চয়ই কোনও অ্যাসাইনমেন্ট?
বোধহয় তাই!
বকবক করা টিভি অফ করে হাত বাড়িয়ে রিসিভার তুলে কানে ঠেকাল রানা। ‘হ্যালো?’
‘সালাম কই!’ ওদিক থেকে এল বাজপড়া ধমক। ‘আগে বড় দুলাভাইকে সালাম দিতে হয়, বেয়াদব-বেল্লিক ছোকরা কোথাকার!’
প্রাণপ্রিয় বন্ধু সোহেল। চাপা শ্বাস ফেলল রানা। ‘চোপ! এবার এমন এক গিরিঙ্গি করে দেব, আগামীকালকেই বাড়ি থেকে নীলার সঙ্গে তোর বিয়ে দিয়ে দেবে!’
খুক্-খুক্ করে কাশল সোহেল। ‘তবে তোর বোনের কী হবে, বল, শালা?’
‘প্রাণে বাঁচতে চাইলে সরাসরি কাজের কথায় আয়, ভিলেনীয় কর্কশ হাসি হাসল রানা। ‘বুড়ো কি তবে আমাকে ডেকেছেন?’
‘আরে, নাহ্! পুরো দুনিয়াই তো করোনাভাইরাসের ডাণ্ডা খেয়ে ঠাণ্ডা মেরে গেছে। কোনও কাজ নেই অফিসে। প্রতিদিন আড্ডা দিচ্ছি সলীল, জাহেদ, সোহানা… সবাই মিলে।’
‘বুড়ো তা হলে অফিসে বসে মাছি মারছেন?’ কৌতূহলী হয়ে উঠল রানা।
‘তো আর কী, প্রতিদিন ফুঁকছেন বিশটা করে কিউবান চুরুট। উপচে পড়ছে অ্যাশট্রে। মাঝে মাঝেই পুরনো ফাইল আনিয়ে ডেকে নিচ্ছেন আমাকে। আর তারপরই শুরু হচ্ছে ধমক। আমরা কীসব মারাত্মক ভুল করে রেখেছি, তা চোখে আঙুল দিয়ে দেখিয়ে দিচ্ছেন।’
‘তুই নিজে সিগারেট ছেড়েছিস?’ জানতে চাইল রানা।
‘করোনার ভয়ে জানেপ্রাণে চেষ্টা করছি ছেড়ে দিতে! এবার দেখবি পেরে উঠেছি! শালার এক শলা বেনসনের দামের কথা ভাবলেই ভয়ে বুক শুকিয়ে যায়! ওরে, বাপরে!’
‘তো হঠাৎ যে তুই ফোন দিলি?’
‘যাহ্, শালা! বলতে গিয়ে ভুলেই গিয়েছি!’
‘কী ভুলেছিস?’
‘দেশে ফেরার সময় এক কার্টন বেনসন এনে দিলে বলতে পারি।’
‘শালা-ঘুষখোর!’
‘তোর বিশ্রী ধমক খেয়ে আবারও সব ভুলে গেলাম!’
‘বিড়িখোর! নিশ্চয়ই আমাকে ফিরতে বলেছেন বুড়ো?’
‘এক কার্টন বেনসন পেলে হয়তো সব মনে পড়বে!’
ষড়যন্ত্রের সুরে বলল রানা, ‘দ্যাখ, এখন বিরক্ত করবি না, সোহেল। আমি সোনালি চুলের অপরূপ সুন্দরী এক মেয়ের সঙ্গে খুব বেশি ব্যস্ত।’
‘তা তোর পাশে এখন কে রে?’
‘তোকে বলব কেন? তুই তো সব বলে দিবি তোর বোনকে। দেখ, সোহেল, কথা আরও বাড়ালে স্মার্টফোন দিয়ে’ তোর শুঁটকি পাছায় লাগিয়ে দেব ভার্চুয়াল এক লাথি! পরে দেশে ফিরলে পাবি আসলটা!’
‘তা-ও তো কিছু পাব,’ বিড়বিড় করল সোহেল। ‘বলবি না যখন, তো শোন: পাষণ্ড কোথাকার! বুড়ো বলেছে আপাতত দেশে আসার দরকার নেই। পরে যোগাযোগ করবেন। তোর ছুটি আরও বিশ দিন বাড়িয়ে দিয়েছেন।‘
তোর মুখে ফুল-চন্দন পড়ুক।’
‘মুখে তো ওসব পড়ে মরার পর খাটিয়ায় রেস্ট নেয়ার সময়। তা-ও নেতা-টেতা হলে। ঠিক আছে, চুপ করে বসে থাক্ লণ্ডনেই। তোর ডাক পড়লে তখন জানিয়ে দেব।’
খুট্ শব্দে কেটে গেল ফোনের লাইন। মাউথ পিসের দিকে তাকাল রানা। ও নিজে সিগারেট ছেড়ে দিয়েছে বলে দমে গেছে সোহেল, নইলে কাঁঠালের আঠার মত লেগে থাকত ব্যাটা।
এবার? –ভাবল রানা।
আবারও টিভির চ্যানেল?
নাহ্!
ক্রেডলে রিসিভার রেখে দিল রানা। আর তখনই টিট- টিট শব্দে বাজল ওর মোবাইল ফোনের রিং-টোন।
পকেট থেকে স্মার্টফোন নিয়ে কল রিসিভ করে কানে ঠেকাল রানা। ‘হ্যালো?’
‘আমি, মিরাণ্ডা, রানা,’ ওদিক থেকে এল ক্লান্ত স্বর।
‘হ্যাঁ, বলুন?’ সোজা হয়ে সোফায় বসল রানা। মন বলছে, কোনও দুঃসংবাদ আছে। নইলে নিজেই ফোন করত বেন হ্যানন। নিয়মিত যোগাযোগ আছে ওদের। দিন দশেক আগেও কথা হয়েছে তার সঙ্গে। কেন যেন ওদিক থেকে কিছুই বলছে না মিরাণ্ডা।
কয়েক মুহূর্ত পর বলল রানা, ‘কী হয়েছে, মিরাণ্ডা?’
‘বেন… ওর বোধহয় খারাপ কিছু হয়েছে,’ ফুঁপিয়ে উঠে কাঁদতে লাগল মহিলা।
রানার মনে পড়ল স্যাণ্ডহার্স্ট মিলিটারি অ্যাকাডেমির অতীত-স্মৃতি। ওখানেই প্রথমবার কমাণ্ডো ট্রেইনিং নিয়েছিল। ইন্সট্রাক্টর ছিল সার্জেন্ট বেন হ্যানন। কিছু দিনেই সে বুঝে গিয়েছিল, বাঙালি ছেলেটা অন্যরকম। নিজে থেকে সাহায্য করে অন্যদেরকে। খুব চৌকশ। অন্তরটা আবার সোনার মত খাঁটি। নিজের ছেলের মত রানাকে ভালবেসে ফেলেছিল বেন হ্যানন। ফলে সারাজীবনে সামরিক যত জ্ঞান অর্জন করেছে, উজাড় করে দিয়েছিল ওর জন্যে।
প্রশিক্ষণ শেষে যখন দুনিয়ার কয়েকটা দেশ থেকে আসা আড়াই শ’ ক্যাডেট ও এসএএস ফোর্সের ক্যাডেটদের মধ্যে প্রথম হলো রানা, সেই জমকালো পুরস্কার অনুষ্ঠানে খুশিতে কেঁদে ফেলেছিল মানুষটা। রানাকে বুকে জড়িয়ে ধরে বলেছিল, ‘তোমাকে দেয়ার মত আর কিছুই নেই আমার, রানা!’
কয়েক বছর পর মস্ত বিপদে পড়ল মানুষটা। চাকরি গেল অন্যায় অভিযোগে। তার দায়িত্বে থাকা মালখানা থেকে চুরি হয়েছে কয়েক শ’ আগ্নেয়াস্ত্র এবং গোলাবারুদ।
একেবারে ভেঙে গিয়েছিল তার মন।
বিচার শেষে জেল ছিল অবধারিত।
কিন্তু দু’সপ্তাহ পর ডাক পড়ল জেনারেলের অফিসে। জানানো হলো, ধরা পড়েছে আসল চোর। নামকরা এক লর্ডের ছেলে ক্যাপ্টেন জন বেরেসন চুরি করেছে সরকারি অস্ত্র ও গোলাবারুদ। প্যারিসে চোরাচালানী এক দলের কাছে অস্ত্র বিক্রির সময় তাকে হাতেনাতে ধরেছে স্যাণ্ডহার্স্ট মিলিটারি অ্যাকাডেমিরই প্রাক্তন বাঙালি ক্যাডেট মাসুদ রানা চৌধুরী।
হ্যানন সেদিন বুঝেছিল, বাঙালি ছেলেটা ওকে কোন্ চোখে দেখে। নইলে সাহায্য করত না আগ বাড়িয়ে।
ক’দিন পর চাকরিতে হ্যানন যোগ দেয়ায় ফোনে রানা বলেছিল, ‘খুব ভাল লাগছে সাচ্চা কারও সম্মানের ক্ষতি হয়নি বলে।
জীবনে দ্বিতীয়বার রানার জন্যে কেঁদে ফেলেছিল হ্যানন। বারকয়েক ফুঁপিয়ে উঠে বলেছিল, ‘রানা, তোমার যদি কোনও বিপদ হয়, আর আমি তা জানতে পারি, তোমার জন্যে মরতেও আপত্তি করব না!’
বাস্তবে ফিরল রানা। নরম সুরে জানতে চাইল, ‘আসলে কী হয়েছে, মিরাণ্ডা?’
‘হারিয়ে গেছে… ওকে আর খুঁজে পাচ্ছি না, রানা!
দীর্ঘশ্বাস ফেলল রানা। ‘একদম প্রথম থেকে সব খুলে বলুন, মিরাণ্ডা। কিছুই যেন বাদ না পড়ে।’
কাঁপা গলায় বলতে লাগল বেন হ্যাননের স্ত্রী।
ভাতিজা পিটার বিপদে আছে শুনে সাহায্য করতে স্কটল্যাণ্ডে গিয়েছিল বেন হ্যানন। আগের কথাও জানাল মিরাণ্ডা। কয়েক দিন আগে আরডাইক লকের পানিতে ডুবে মারা গেছে পিটারের বন্ধু এবং ব্যবসায়িক পার্টনার রবার্ট উইলসন। পিটারের ধারণা হয়েছিল, খুন হয়েছে বেচারা।
ঝড়ের বেগে ইতালিয়ান ভাষায় বলছে মিরাণ্ডা। তাকে বাধা দিল রানা। ‘পিটার কেন ধরে নিল যে খুন হয়েছে তার পার্টনার?’
‘কারণ ওকে ফোন করেছিল এক লোক। সে নাকি নিজের চোখে দেখেছে রবার্টকে খুন হতে।’ প্রায় ফিসফিস করে বলছে মিরাণ্ডা, ‘তাই পিটারকে সাহায্য করতে হাইল্যাণ্ডে গেল বেন। ভেবেছিল খুঁজে বের করবে স্যামন-পোচার লোকটাকে।’
‘যে-লোক ফোন করেছিল, সে স্যামন-পোচার?’
‘হ্যাঁ। কিন্তু ওখানে গিয়ে বেন জানল, গুরুতরভাবে আহত হয়ে হাসপাতালে মৃত্যুর সঙ্গে লড়ছে পিটার। রবার্টকে যারা খুন করেছে, তারাই খুব মেরেছে ওকে।’
‘স্থানীয় পুলিশ নিশ্চয়ই এসব জানে?’ জানতে চাইল রানা।
‘হ্যাঁ। তাদের সঙ্গে কথা বলেছে বেন। তবে ওর মনে হয়েছে, ওই দুই কেস নিয়ে কোনও রকম তদন্তই করছে না তারা। তখন বেন ভাবল, নিজেই তদন্ত করবে। তুমি তো জানো, কেমন একগুঁয়ে মানুষ ও। আমাকে বলেছিল, পুলিশকে একপয়সা দিয়েও বিশ্বাস করে না। কথা বলছিল পিটারের বাড়ি থেকে। তখন ওকে বললাম, পিটার ই-মেইল করেছিল ইতালিতে আমাদের খামারে। ওটাই আমার সঙ্গে বেনের শেষ কথা। তারপর থেকে আর ফোন করেনি। ও তো মোবাইল ফোন ব্যবহার করে না। জানি না এখন কোথায় কেমন আছে।’
‘তা হলে ই-মেইল করেছিল পিটার?’
‘হ্যাঁ।’ আরেকবার ফুঁপিয়ে উঠল মিরাণ্ডা। ‘চিঠির সঙ্গে ছবি পাঠিয়ে দিয়েছিল। ওই সোনার কয়েন নাকি পেয়েছিল রবার্ট। এর বেশি আর কিছুই জানতে পারিনি।’
সোনার কয়েনের কথায় ভুরু কুঁচকে গেল রানার। আগেও ওই জিনিসের জন্যে খুন হয়েছে বহু মানুষ। কয়েক মুহূর্ত পর বলল ও, ‘আপনি ছবিটা পাঠাতে পারবেন?’ নিজের ই-মেইল অ্যাড্রেস দিল রানা।
নতুন টেকনোলজির বিষয়ে বেন হ্যাননের চেয়ে অনেক আধুনিক তার স্ত্রী মিরাণ্ডা। ‘এখনই ছবিটা পাঠাচ্ছি।’
একটু পর টিং করে শব্দ পেল রানা। ইনবক্সে এসেছে ই- মেইল। স্মার্টফোনের স্পিকার অন করে ই-মেইল খুলে ছবিটা দেখল। কাছ থেকে তোলা ফোটো। ওই কয়েন যে সোনার, তাতে সন্দেহ নেই। গায়ে খোদাই করে লেখা: ১৭৪৬।
বোঝাই যাচ্ছে, জিনিসটা মূল্যবান, তবে দাম কত, জানা নেই রানার।
‘এটার সঙ্গে বেন, পিটার বা রবার্টের ঠিক কী সম্পর্ক, মিরাণ্ডা?’
‘জানি না তো,’ অসহায় সুরে বলল মহিলা। ‘বেন কিছুই বলেনি। আমার মনে হয়েছিল, ও জানত ওটার জন্যেই খুন হয়েছে রবার্ট। আর পরে মার খেয়েছে পিটার।’
‘বেন এরপর কী করবেন সেটা বলেছিলেন? বা পিটারের বাড়ি থেকে কোথায় যাবেন সেটা জানিয়েছিলেন?’
‘না। শুধু বলল বাড়ি ফিরবে কয়েক দিন পর। আমি যেন চিন্তা না করি। কিন্তু ভয়ে পাগল হয়ে যাচ্ছি, রানা। বেন বলেছিল, প্রতিদিন দু’বার করে ফোন দেবে। ভেবেছিলাম, তখন নিশ্চয়ই জানিয়ে দেবে কোথায় যাচ্ছে বা কী করছে। কিন্তু এরপর পেরিয়ে গেল পুরো দুটো দিন, যোগাযোগ করল না। আমি খুব ভয়ে আছি, রানা। মনে হচ্ছে চিন্তা করতে করতে মরেই যাব। আর কোনও উপায় না দেখে শেষে ফোন করেছি তোমাকে।’
রানা ভাল করেই জানে, দুনিয়ার সেরা কয়েকজন দুর্ধর্ষ যোদ্ধার ভেতর বেন হ্যানন একজন। বয়স হলেও প্রাচীন ওক কাঠের মতই শক্ত। যুদ্ধের সময় শত্রু হিসেবে নয়, নিজ দলে তাকে চাইবে ও। নিজের সম্পর্কে স্ত্রীকে কিছুই বলেনি বেন, নইলে এত ভাবত না বেচারি।
‘মিরাণ্ডা, মনে হয় কোনও বিপদ হয়নি ওঁর,’ বলল রানা, ‘নিশ্চয়ই এই মুহূর্তে জরুরি কোনও কাজে ব্যস্ত। সঠিক সময়ে ফোন দেবেন। অথবা, দু’এক দিনের ভেতরই ফিরবেন ইতালিতে। এত দুশ্চিন্তা না করাই বোধহয় ভাল।’
‘খুব ভয় লাগছে, রানা,’ বলল মিরাণ্ডা। ‘আমি ছাড়া আর কেউ এটা জানে না। আমাকে দিয়ে শপথ করিয়ে নিয়েছিল যেন কাউকে না বলি। ওর হার্টের কণ্ডিশন খুবই খারাপ।’
কথাটা শুনে চমকে গেল রানা। বলল, ‘বেন তো এ ব্যাপারে আমাকে কিছুই বলেননি!’
মিরাণ্ডা দুর্বল স্বরে বলল, ‘কাউকেই বলেনি। অনেক জোরাজুরি করে পেসমেকার লাগাতে রাজি করানো গেছিল।’ ফোঁপাতে লাগল মহিলা।
কী বলবে ভাবছে রানা, এমনসময় আবারও মুখ খুলল মিরাণ্ডা, ‘আমি বুঝতে পেরেছিলাম বড় কোনও রোগ হয়েছে ওর। মাঝে মাঝে ফ্যাকাসে হয়ে যেত মুখ। কাজ করতে করতে হঠাৎ করেই বসে পড়ত মাটিতে। জিজ্ঞেস করলে বলত, কিছুই হয়নি। তবে ছয়মাস আগে স্বীকার করল, খুব ব্যথা হচ্ছে ওর বুকে। তখন জোর করে ধরে নিয়ে গেলাম ডাক্তারের কাছে।’
‘বুঝতে পেরেছি,’ বলল রানা।
‘কিছু টেস্ট করার পর ডাক্তার জানাল, যে-কোনও সময়ে হার্ট অ্যাটাক হবে। অপারেশন খুব জরুরি। কিন্তু কোনও কথাই শুনল না বেন। খুব রেগে গিয়েছিলাম ওর ওপর। জেদ করেও লাভ হলো না। অপারেশন করাবে না। কিন্তু দু’মাস আগে রাজি হলো বুকে পেসমেকার বসাতে।’
এই খবরটা একেবারেই নতুন। ‘গত দু’মাসে অন্তত তিনবার কথা বলেছি,’ বলল রানা। ‘আমার মনে হয়েছিল বেন একটু বেশি ক্লান্ত। তবে একবারও বলেননি অপারেশন করে পেসমেকার বুকে বসাতে হয়েছে।
‘কাউকে বলবে না স্থির করেছিল। তবে অনেক দুর্বল হয়ে গেছে। প্রতিদিন খেতে হয় কড়া সব ওষুধ। ওর কিছুই হয়নি সেটা বোঝাবার জন্যে দ্বিগুণ পরিশ্রম করত। কিন্তু শরীর এখন আর চলে না। একটুতেই হঠাৎ শুরু হয় বুকে ব্যথা। ডাক্তার বলেছেন, পেসমেকার ঠিকঠাক না-ও চলতে পারে। অপারেশনের পরেও রয়ে যেতে পারে অসুস্থতা আর দুর্বলতা। তাই বেন যখন বলল স্কটল্যাণ্ডে যাবে, ওকে অনেক অনুরোধ করেছি যেন ওখানে না যায়। যদি খারাপ কিছু হয় ওর? কিন্তু শুনল না কিছুই। আর তারপর পেরিয়ে গেল পুরো দুটো দিন, একবারও ফোন করল না।’
‘হয়তো জরুরি কাজ,’ বলল রানা। মুখে এ-কথা বললেও কু ডাকছে ওর মন।
‘আমি এরই ভেতর ফোর্ট উইলিয়ামের হাসপাতালে খোঁজ নিয়েছি। ওখানে ভর্তি হয়নি বেন। এখনও ওই হাসপাতালে অচেতন হয়ে পড়ে আছে পিটার। আমার বারবার মনে হচ্ছে, খুব খারাপ কিছু হয়েছে বেনের। পিটারের গ্রাম ওই শহর থেকে বহু দূরে। পাহাড়ি দুর্গম এলাকা। হয়তো হার্ট অ্যাটাক করে কোথাও জ্ঞান হারিয়ে পড়ে আছে বেন। কেউ নেই যে সাহায্য করবে। কেউ জানেই তো না ও কোথায় আছে। হয়তো…’ থেমে গিয়ে ফুঁপিয়ে ফুঁপিয়ে কাঁদতে লাগল মিরাণ্ডা।
চুপ করে আছে রানা। কয়েক মুহূর্ত পর বলল, ‘বেন কোথায় গেছেন সেটা আমাকে জানান, মিরাণ্ডা।’
ইতালিয়ান উচ্চারণে স্কটল্যাণ্ডের গ্রামটার নাম জানাল মহিলা। নোটপ্যাডে টুকে নিল রানা। তারপর বলল, ‘ঠিক আছে, মিরাণ্ডা, যত দ্রুত সম্ভব ওখানে যাচ্ছি। আপনি ফোনের কাছেই থাকবেন। বেনের কাছ থেকে কল এলে দেরি না করে আমাকে জানাবেন। ঠিক আছে?’
‘ঠিক আছে, রানা।’
‘জরুরি কিছু তথ্য চাই,’ বলল রানা। ‘যেমন: বেন কি এয়ারপোর্টে নেমে গাড়ি ভাড়া করেছিলেন?’ বুড়ো যোদ্ধা কোন্ ধরনের গাড়ি বেছে নেবে, ভাল করেই জানে রানা। ওটার রেজিস্ট্রেশন নম্বর পরে কাজে লাগতে পারে। হয়তো রেন্টাল কোম্পানি থেকে কায়দা করে তথ্য বের করতে হবে।
‘ট্রেনে চেপে গেছে বেন,’ বলল মিরাণ্ডা।
পাহাড়ি এলাকার লোকাল রেলস্টেশনে নেমে কয়েক মাইলের ভেতর গাড়ি ভাড়া দেয়ার কোম্পানি পাবে না বেন। ‘তা হলে ট্রেন থেকে নামার পর কী করার কথা ওঁর?’
‘জানি না। সরি।’
‘ওদিকে চেনেন এমন কারও কথা বলেছিলেন বেন? যেমন গ্রামের কেউ? হয়তো ওই লোক পিটারের বন্ধু? বা কোথায় উঠবেন ভেবেছিলেন বেন? হোটেল বা কোনও গেস্টহাউস?’
‘আমাকে কিছুই বলেনি।’
জরুরি তথ্য নেই রানার হাতে। তবে ওখানে পৌঁছে খোঁজ নিলে কিছু না কিছু জানা যাবে।
‘জানি না কীভাবে তোমাকে ধন্যবাদ দেব, রানা,’ বলল মিরাণ্ডা। ‘আর কেউ নেই যার কাছ থেকে সাহায্য পাব। নিজে একা স্কটল্যাণ্ডে যেতে পারব না। চিনিই তো না ওদিকের কাউকে।’
‘আপনি একদম ভাববেন না,’ বলল রানা, ‘চিনে নেব কিনলোকার্ড গ্রাম। ওদিকের মানুষের সঙ্গেও কথা বলব। আশা করি সময় লাগবে না বেনকে পেয়ে যেতে।’
‘তাই যেন হয়,’ দীর্ঘশ্বাস ফেলল মিরাণ্ডা।
বিদায় নিয়ে ফোন রেখে দিল রানা। এবার তৈরি হয়ে নিতে হবে। আগেও বিপদে পড়ে অনেকে সাহায্য চেয়েছে ওর কাছে। রানার মনে পড়ে না কাউকে কখনও ফিরিয়ে দিয়েছে। আর বেন বা তার স্ত্রী তো ওর খুবই প্রিয় দু’জন মানুষ। এদের জন্যে যে-কোনও বিপদে ঝাঁপ দিতে দ্বিধা করবে না রানা।
এখন প্রথম কাজ অফিস থেকে অনুমতি নেয়া। কয়েক মুহূর্ত ভেবে নিয়ে ল্যাণ্ডফোনে বিসিআই চিফকে কল দিল রানা। ধমকের ভয়ে ধুকপুক করছে ওর হৃৎপিণ্ড।
‘হ্যাঁ, কী, কিছু বলবে?’ গুরুগম্ভীর কণ্ঠ এল ঢাকা থেকে।
‘স্যর, আমার তো আপাতত কোনও কাজ নেই।’ আর কিছু না বলে ঢোক গিলল রানা।
‘তো?’ জানতে চাইলেন রাহাত খান। ‘আরও বেশি দিনের ছুটি চাই?’
‘জী-না, স্যর, ঠিক তা নয়। আমার এক পরিচিত মানুষ বিপদে পড়েছেন। তাই স্কটল্যাণ্ডে যেতে চাইছি।’
‘বেশ, যেতেই পারো। তবে প্রয়োজনে যেন তোমাকে মোবাইল ফোনে পাই।’
‘জী, স্যর।’
খুট করে কেটে গেল লাইন। বড় করে শ্বাস ফেলে স্মার্টফোন তুলে নিয়ে গুগল ম্যাপে গন্তব্য দেখল রানা।
হিথ্রো এয়ারপোর্ট থেকে বিমানে উঠলে ইনভার্নেস শহরের দূরত্ব চার শ’ চুয়াল্লিশ দশমিক চার মাইল বা সাত শত পনেরো দশমিক এক নয় কিলোমিটার। সবমিলিয়ে সময় লাগবে বড়জোর দু’ঘণ্টা। এয়ারপোর্টের এনকোয়্যারি ডেস্কে ফোন করে জানল, ইনভার্নেস শহরের দিকে আপাতত কোনও বিমান যাচ্ছে না। অবশ্য দুপুর বারোটায় ওই শহর লক্ষ্য করে রওনা হবে কেএলএম-এর একটি বিমান।
রানার ফ্ল্যাটে মাঝারি একটা ব্যাগ সবসময় তৈরি থাকে। ভেতরে দরকারি জিনিসপত্র। রওনা হওয়ার সময় মালপত্র গুছিয়ে নিতে গিয়ে সময় নষ্ট করতে হয় না ওকে।
এয়ারপোর্টে যাওয়ার আগে বসে থাকতে হবে দুই ঘণ্টা। আবারও টিভি ছেড়ে চ্যানেলগুলো ঘুরে দেখতে লাগল রানা। তারপর সকাল এগারোটায় বাইরের পোশাক পরে ব্যাগ কাঁধে ঝুলিয়ে নিচতলায় নেমে এল। অডি গাড়িটা স্টার্ট করে চলল হিথ্রো এয়ারপোর্টের উদ্দেশে। বিড়বিড় করে বলল, ‘হঠাৎ কোথায় হারিয়ে গেল ওস্তাদ?’ধূসর মেঘে ছেয়ে গেছে বিমর্ষ আকাশ। বিমানের ডিম্বাকৃতি জানালা দিয়ে নিচে চেয়ে আছে রানা। দেখতে না দেখতে ইনভার্নেস শহর পেছনে ফেলে সাত মাইল দূরের এয়ারপোর্টে পৌছে গেল কেএলএম বিমান। এয়ারপোর্ট ঘিরে কুয়াশামোড়া সব টিলা। দূরে বরফের চাঁইভরা উত্তাল নর্থ সি। দমকা হাওয়া ও প্রবল শিলাবৃষ্টি ছুটে আসছে আইসল্যাণ্ড থেকে, ফলে আরও শীতল হয়েছে স্কটল্যাণ্ডের পরিবেশ। বুদ্ধি করে গরম কাপড় এনেছে বলে মনে মনে নিজের পিঠ চাপড়ে দিল রানা। একটু পর তাপমাত্রা আরও কমে গেলে শিলাবৃষ্টির বদলে শুরু হবে ভারী তুষারপাত।
বিমান থেকে নেমে এয়ারপোর্ট টার্মিনালে পা রেখে প্রথমেই মিরাণ্ডার কাছে ফোন দিল রানা। ভেবেছিল শুনবে এরই ভেতর যোগাযোগ করেছে বেন হ্যানন। কিন্তু কপাল মন্দ ওর। ফোন রেখে দেয়ার আগে রানা বলল, ‘আমি খুঁজে বের করব বেনকে। কোনও দুশ্চিন্তা করবেন না, মিরাণ্ডা।’
এয়ারপোর্ট টার্মিনালেই রয়েছে ছোট একটা কার রেন্টাল কোম্পানির স্টল। কাস্টমার নেই বলে তারা বলতে গেল না, গাড়ির ক্ষতি হলে মেরামতির জন্যে বাড়তি টাকা দিতে হবে। রানা অবশ্য মনস্থির করেছে, সাধ্যমত যত্ন নেবে গাড়িটার।
এবার ওর গন্তব্য কিনলোকার্ড গ্রাম। ওখানেই গিয়েছিল বেন হ্যানন। গ্রামটা দক্ষিণ-পশ্চিমে সত্তর মাইল দূরে দুর্গম, পাহাড়ি এলাকায়। তাই গাড়ি হিসেবে রানা বেছে নিয়েছে দু’হাজার পনেরো সালের টয়োটা আরএভি ৪২০। ওটা বিলাসবহুল হলেও যথেষ্ট শক্তপোক্ত।
রোড এ৯২ ধরে রওনা হলো রানা। এই দীর্ঘ পথের ধারে রয়েছে মাইলের পর মাইল রহস্যময় লক নেস। আগে বলা হতো ওই লেকে বাস করে প্রাগৈতিহাসিক দানবীয় প্রাণী। টয়োটা ফোর-হুইল-ড্রাইভের ওয়াইপার সড়াৎ-সড়াৎ শব্দে সরিয়ে দিচ্ছে উইণ্ডস্ক্রিন থেকে তুষার ও বৃষ্টির পানি। পুরো শক্তি ব্যয় করে তপ্ত হাওয়া ছাড়ছে হিটার। সাঁই-সাঁই করে পিছনে পড়ছে প্রাচীন বিধ্বস্ত দুর্গ ও পুরনো আমলের সব গ্রাম। এদিকের এলাকার মানুষ মুখে মুখে ছড়িয়ে দিয়েছে লক নেসের দানবের ভয়ঙ্কর সব কাহিনী। আজও ওটাকে দেখতে নানান দেশ থেকে আসে হাজার হাজার টুরিস্ট। ফোর্ট অগাস্টাস থেকে পথ গেল ক্যালেডোনিয়ান ক্যানেলের মাঝ দিয়ে গ্লেন মোর-এ। পাশে রানা পেল অপূর্ব প্রাকৃতিক সৌন্দর্যের আধার লক লোচি। কখনও চোখে পড়ল পথের ধারে ইংলিশ ও গ্যালিক সাইনবোর্ড।
আঁকাবাঁকা সত্তর মাইল পেরোতে রানা নিল মাত্র তেষট্টি মিনিট। নির্জন পথ। খুব কম গাড়িই চোখে পড়েছে ওর। ঝরঝর করে ঝরছে বৃষ্টি ও তুষার। শূন্যের নিচে নেমে গেছে বাইরের তাপমাত্রা। রানা যেন রয়েছে আরামদায়ক বুদ্বুদের ভেতর। আগে সামনে পড়ল লক আরডাইকের পুব তীর। ধূসর জলের হ্রদটাকে ঘিরে রেখেছে পাইনের জঙ্গল ও রুক্ষ, কুয়াশাময় পাহাড়। পথের ধারের এক সাইনবোর্ড দেখিয়ে দিল সামনেই কিনলোকার্ড গ্রাম। নীরব, সরু পথে চলে পাঁচ মিনিট পর ওখানে পৌঁছে গেল রানা।
গ্রামের বাড়িগুলো ধূসর পাথরের তৈরি। বয়স কমপক্ষে এক থেকে দেড় শত বছর। পুরনো এক চার্চ দেখল রানা। পাশেই কবরস্তান। সামান্য যেতেই সামনে পড়ল গ্রামের পেট্রল স্টেশন, মুদি দোকান ও পোস্ট অফিস। আরেকটু গিয়েই রানা পেল মিরাণ্ডার বলে দেয়া পথ। ওখানেই রয়েছে পিটারের বাড়ি।
ওই বাড়িতে যাওয়ার কথা বেন হ্যাননের। কাজেই রানারও উচিত প্রথমে ওখানে খোঁজ নেয়া। পথের ধারে টেরেস দেয়া সারি সারি বাড়ি। পিটারের বাড়ির সামনে গাড়ি পার্ক করে নেমে পড়ল রানা। আপাতত বরফ ও বৃষ্টি থেমে গেলেও উত্তর থেকে হু-হু করে আসছে ভীষণ শীতল হাওয়া। ড্রাইভিং দরজা লক করে আড়মোড়া ভেঙে নিয়ে ধীর পায়ে ছোট বাড়িটার দিকে এগোল রানা।
যা ভেবেছে, সদর দরজা লক করা। সামনের জানালা দিয়ে উঁকি দিলেও কিছুই দেখতে পেল না রানা। ভেতরে রয়েছে নেটের পর্দা। সদর দরজা থেকে সরে যেতেই চোখে পড়ল দুই বাড়ির মাঝে সরু একটা গলি। ওই পথে বোধহয় যাওয়া যাবে বাড়ির পেছনে।
ওর ধারণাই ঠিক। পিটারের বাড়ির পেছনে আবর্জনাময় ঝোপঝাড়ে ভরা ছোট এক জায়গায় এসে দাঁড়াল রানা। কিছু দিন আগেও চারকোনা এক জায়গায় ছিল কোনও গাড়ি। চার জায়গায় ডেবে গেছে মাটি। আগে ওখানে ছিল ভারী চাকা। হলদেটে ঘাসে পড়েছে কালচে মোবিল। মাত্র ক’দিন আগে ভ্যান বা লম্বাটে কোনও গাড়ি সরানো হয়েছে পেছনের উঠান থেকে। রানার চোখে পড়ল ঝোপের ভেতর কয়েকটা পুরনো প্লাগ। তবে গায়ে এত জং নেই যে ধরে নেবে দিনের পর দিন খোলা আকাশের নিচে আছে ওগুলো। ঝোপের পাশে নোংরা কাপড়। ওটা দিয়ে ডলে তোলা হয়েছে বাদামি জং। রানার ধারণা হলো, ওই ভ্যান নিয়ে কোথাও গেছে বেন হ্যানন। গাড়ি মেরামতের দক্ষ মিস্ত্রি সে। এদিক-ওদিক যেতে যানবাহন লাগবে তার। তাই চালু করেছে পিটারের ফেলে রাখা গাড়ি।
এরপর বেন কী করেছে, ভাবতে চাইছে রানা। তারই ফাঁকে দেখছে পিটারের বাড়িটা। পেছনের একটা জানালার কাঁচ ভাঙা। ওখানে গিয়ে দাঁড়াল রানা। মুহূর্তে বুঝল, জানালা খোলা হয়েছে জোরাজুরি করে। এবড়োখেবড়ো ভাঙা কাঁচের মাঝ দিয়ে সাবধানে হাত ভরেও কোনও লাভ হলো না। জানালায় তালা মারা। বেন চলে যাওয়ার আগে বোধহয় বন্ধ করে গেছে। এবার পেছন দরজায় গিয়ে থামল রানা। ভেতর থেকে আটকে দেয়া হয়েছে ল্টি। কম আওয়াজ করে বাড়িতে ঢুকতে গিয়ে জানালা ব্যবহার করেছে চোর। তিন মিনিট পর একই কায়দায় বাড়ির ভেতরে ঢুকল রানা। ভাল করেই জানে, কোথাও নেই ওর হাতের ছাপ
তচনচ হয়েছে বাড়ির ভেতরটা। কয়েকজন মিলে খুঁজে দেখেছে কিছু। পরে কেউ না কেউ কাজে নেমেও বাদ দিয়েছে গুছিয়ে নেয়ার চেষ্টা। লিভিংরুম সার্চ করতে গিয়ে ওয়েস্ট পেপার বাস্কেটে রানা পেল ওষুধের ছোট্ট শিশি। নিজের জিনিস হলে ওটা ফেলে যেত না চোর। লেবেলে ইতালিয়ান ভাষায় লেখা: সিগ. বি. হ্যানন। সিগ. মানে সিনর।
এ বাড়িতে ঢুকেছে বেন। পিটারের নিকটাত্মীয় বলে বোধহয় তার হাতে চাবি দিয়েছিল পুলিশের লোক। অন্য কোথাও না উঠে ভাতিজার বাড়িতে এসেছিল সে। হয়তো ভেবেছিল এখান থেকেই শুরু করবে তদন্তের কাজ। তবে ভেতরে ঢুকে দেখল আসবাবপত্র সব ছড়িয়ে রেখেছে একদল তস্কর। সে-সময় বোধহয় রেগে গিয়েছিল বেন। এবং তখনই খরচ করেছে ওষুধের শিশির শেষ বড়ি। মানুষটা এখন কেমন আছে ভাবতে গিয়ে কু ডাকল রানার মন। বেন ভেবেছিল এই বাড়িতে থাকলে বিপদ হতে পারে। তাই চলে গেছে গাড়ি নিয়ে।
কিন্তু সেক্ষেত্রে এই মুহূর্তে কোথায় থাকতে পারে সে?
লিভিংরুমে উল্টে পড়া এক ড্রয়ারের নিচে রানা পেল পিটারের ডকুমেন্টগুলো। সেসবের ভেতর রয়েছে বাড়ির ইন্সুরেন্স, নানান বিল, রিসিট আর ক্রেডিট কার্ড স্টেটমেণ্ট। রানা খুঁজছে ভেহিকেল পেপার্স। ওগুলো বোধহয় রয়ে গেছে পিটারের কোম্পানির অফিসে। তবে হতাশ না হয়ে তল্লাসী করতে থাকল রানা। একটু পর মেঝেতে পেল পুরনো এক ফোর্ড ক্যাম্পার ভ্যানের এমওটি সার্টিফিকেট ও রেজিস্ট্রেশন ডকুমেণ্ট। লগবুক থেকে রানা জানল, ওই গাড়ির বয়স পনেরো বছর। বোধহয় বহুদিন ধরে পড়ে ছিল জঙ্গুলে উঠানে।
ক্যাম্পার ভ্যানটা নিয়ে গেছে বলে যে-কোনও জায়গায় যেতে পারবে বেন। বাড়ি হিসেবেও ব্যবহার করতে পারবে ওটাকে। প্রিয় ওস্তাদকে খুঁজে নেয়ার পথে একধাপ এগোতে পেরেছে বলে মনে হলো রানার।
আরও কয়েক মিনিটে অন্যান্য ঘর ঘুরে দেখল রানা। এখন আর বাড়িতে নেই পিটার বা রবার্টের পাওয়া মোহর। নতুন কিছু জানারও নেই এখানে। জানালা পথে আবারও বেরোল রানা। পাশের গলি ধরে ফিরল সামনের উঠানে।
বাজে মাত্র চারটা। অথচ এরই ভেতর আরও এক ডিগ্রি কমে গেছে তাপমাত্রা। ফিকে হয়ে মিলিয়ে যাচ্ছে বিকেলের হলদেটে ম্লান আলো। এদিকের দেশগুলোয় শীতকালে হঠাৎ করেই ঝুপ করে নামে সন্ধ্যা। আকাশের বুকে ঘন হয়ে জমেছে ধূসর মেঘ। বাতাসে ভর করে ভাসতে ভাসতে এখানে-ওখানে ঝুপ ঝুপ করে ঝরছে তুলোর মত সাদা তুষার। রাতে বোধহয় শুরু হবে ভারী তুষারপাত। গ্রামের প্রতিটা বাড়িতে শীতের দীর্ঘ রাতের প্রস্তুতি হিসেবে জ্বেলে নেয়া হয়েছে কাঠ পোড়াবার চুলা। বাড়ির চিমনিগুলো বাতাসে ছড়িয়ে দিচ্ছে মন উতলা করে দেয়া চ্যালাকাঠ পোড়া অদ্ভুত শৈশবের সুবাস। রানার মনে হলো, মুহূর্তে ফিরে গেছে হাজার হাজার বছর আগে। হরিণ শিকার করে জ্বেলে নিয়েছে আগুন। লকলকে শিখা ঘিরে বসেছে দলের সবাই। শিকারের চামড়া ছাড়িয়ে এবার শুরু হবে মাংস পুড়িয়ে খাওয়ার দারুণ ভোজ। আনমনে জ্যাকেটের চেইন গলা পর্যন্ত টেনে নিল রানা। পকেট থেকে নিয়ে মাথায় পরল কালো উলের বেনি হ্যাট। টয়োটার দিকে পা না বাড়িয়ে এগিয়ে চলল গ্রাম ঘুরে দেখার জন্যে।
কিছুই এড়াচ্ছে না ওর চোখ। ভাবছে মিরাণ্ডার কথা। বেচারির যথেষ্ট কারণ আছে ভয় পাওয়ার। ওর নিজের মনে যেসব চিন্তা উঁকি দিচ্ছে, কোনটাই স্বস্তিকর নয়। চরম অসুস্থ বেন গ্রাম্য এই এলাকায় না এলেই ভাল করত। আরও একটা ভাবনা জেঁকে বসেছে রানার মনে। কিনলোকার্ড গ্রাম যতই শান্ত আর নিরীহ বলে মনে হোক, এখানেই রয়েছে একাধিক নৃশংস খুনি। সুযোগ পেলে আবারও মানব হত্যা করবে তারা। হয়তো এই মুহূর্তে কোনও ঝোপ থেকে চোখ রেখেছে ওর ওপর। ক্ষুধার্ত বাঘের মত অপেক্ষা করছে ঝাঁপিয়ে পড়ার জন্যে।
রবার্টকে খুন করা হয়েছে এ গ্রামে। নির্মমভাবে পিটিয়ে আহত করা হয়েছে পিটারকে। তার বাড়িতে ঢুকেছে একাধিক ডাকাত। আর এসব তদন্ত করতে এসে হারিয়ে গেছে বেন হ্যানন। ক্রমেই বড় হচ্ছে অপরাধ তালিকা। সুতরাং রানা এখন আছে অত্যন্ত বিপজ্জনক এলাকায়।
ফুটপাথে গ্রামবাসীর কয়েকজনকে দেখে তাদের উদ্দেশে মৃদু হাসি উপহার দিল রানা। মুখে বলল: গুড ইভনিং। বুঝে গেছে, এরা ভাবছে ও টুরিস্ট। বা কোনও ব্যবসায়ী। জরুরি কাজে এসেছে। অভিযাত্রীও হতে পারে, শীতে ক্যাম্প করবে পাহাড়ে।
আর্মিতে চাকরির সময় বা পরে কাউন্টার ইন্টেলিজেন্সে যোগ দেয়ায় যেভাবে নজর রাখত শত্রু এলাকায়, ঠিক তেমনভাবেই গ্রামটা রেকি করছে রানা। তথ্য সংগ্রহের মাধ্যমে জেনে নেবে কতটা শক্তি ধরে শত্রুপক্ষ। বা তারা হামলা করলে সেটা আসবে কোথা থেকে। কিছুই ওর চোখ না এড়ালেও সাধারণ যে-কেউ ভাববে আনমনে হেঁটে চলেছে বিদেশি অচেনা এক যুবক।
কিনলোকার্ড গ্রামটা আসলে ওর জন্যে যুদ্ধক্ষেত্র। বেনের ওপর শত্রুপক্ষের আক্রমণ এলে, তাদেরকে চরম শাস্তি দেবে রানা। সেজন্যে মানসিকভাবে তৈরি। যেহেতু খুন করেছে রবার্টকে এবং পিটারকে আহত করা হয়েছে, তাই কখনোই মাফ পাবে না খুনিরা। এখন দেখার বিষয় হচ্ছে, কখন এবং কোথা থেকে হামলা করবে তারা।
হঠাৎ করেই শুরু হলো ভারী তুষারপাত। পথের একটু দূরের এক পারের জানালার কাঁচ ভেদ করে আসছে হলদেটে আলো। ওটা যেন হাতছানি দিয়ে আমন্ত্রণ জানাচ্ছে রানাকে। আরেকটু হেঁটে দেখতে পেল দালানের দরজায় বড় করে লেখা: ডাবল আর্ম পাব। পথ থেকে একটু ভেতরে ওই পানশালা। বাইরের উঠানে কয়েকটা গাড়ি। পথের ধারে ল্যাম্পপোস্টের সোনালি আলোয় গিনি সোনার মত ঝিকমিক করছে গাড়িগুলোর ছাতে ও বনেটে জমে থাকা তুষার।
কোনও জায়গার মানুষ সম্পর্কে জানতে হলে সেরা জায়গা হচ্ছে কোনও পাব বা বার। মানুষের কথাবার্তা থেকে মনে তৈরি হবে পরিষ্কার ধারণা। হাতঘড়ি দেখল রানা। বাজে মাত্র সোয়া চারটা। অথচ এরই ভেতর আকাশ কালো হয়ে ঘনিয়ে এসেছে সন্ধ্যা। হিমাঙ্কের নিচে নেমে গেছে তাপমাত্রা। তাজা খবর জানতে হলে ওর উচিত একগ্লাস সোনালি গরল কিনে পাবে বসে থাকা। কাজেই ওর কপাল খোলে কি না তা দেখার জন্যে পাবের দরজা টেনে ঢুকে পড়ল রানা।ডাবল আর্ম পাবে ঢুকে আঠারো শতকের আবহ দেখতে পেল রানা। বৈদ্যুতিক বাতি ও জুকবক্স ছাড়া পাথুরে দালানের কোথাও কোনও আধুনিকতার ছিটেফোঁটা নেই। ওর মনে হলো, টাইম মেশিনে চেপে সাঁই-সাঁই করে পিছিয়ে গেছে কয়েক শ’ বছর। পাবটা বিশাল এক গুহার মত। চারদিকে ছিটিয়ে আছে কাঠের ভারী ভারী টেবিল ও চেয়ার। বারকাউন্টারটা একপাশে। কাস্টমারদের কারও মুখে নেই হাইল্যাণ্ডের আতিথেয়তার ছাপ। পরিবেশ বিষণ্ন। সবার চোখে রানার প্রতি নীরব প্রশ্ন। ঘরে পাথরের ফায়ারপ্লেসে পুটপুট করে পুড়ছে চ্যালা কাঠ, এ ছাড়া কোথাও কোনও শব্দ নেই।
ফায়ারপ্লেস ঘিরে ছোট-বড় কটা গোল টেবিলে বসেছে বেশিরভাগ কাস্টমার। তাদের বয়স পঁচিশ থেকে চল্লিশের ভেতর। হাতে সোনালি বিয়ারভরা পাইন্ট গ্লাস। রানার অনুপ্রবেশে থেমে গেছে আলাপ। খালি কিছু চেয়ারের পিঠে ঝুলছে ফ্লিস দেয়া উষ্ণ, ভারী জ্যাকেট। কাউন্টারের ডানের এক টেবিলে বসেছে কালো চুলের এক মেয়ে আর আদা-রঙা চুলের এক যুবক। তাদের হাতের মগ থেকে এঁকেবেঁকে উঠছে বাষ্প। সামান্য দূরে দুই সঙ্গীকে নিয়ে জানালার ধারের আরেক টেবিলে বসেছে পেরেকের মত খোঁচা-খোঁচা চুলের এক যুবক। টেবিল থেকে রানার দিকে তাকাল কালো চুলের মেয়েটা। বাইরে তুষারপাতের দিকে চেয়ে নিজেদের ভেতর আবারও আলাপ জুড়ল তিন যুবক।
কাউন্টারের ওদিকে বিয়ার পাম্পের কাছে টুলে বসে আছে লালচে চুলের এক তরুণী বারমেইড। কোলে মহিলা বিষয়ক ম্যাগাযিন। সামনের টুলে শেয়ালের মত উঁচু চোয়ালের এক যুবক নানান মিষ্টি কথায় পটাতে চাইছে মেয়েটাকে। তবে কিছুই বুঝতে পারছে না এমন ভাব করছে তরুণী।
কাউন্টারের দিকে রানা এগোতেই ম্যাগামিন থেকে চোখ তুলে ওকে দেখল সে। মুখে ফুটল লাজুক হাসি। বড় টেবিল থেকে রানাকে কড়া চোখে দেখছে ক’জন। অবশ্য অস্বস্তিকর কয়েক মুহূর্ত পর আবারও নিজেদের ভেতর নিচু গলায় কথা বলতে লাগল তারা। রানা বুঝে গেল, কেমন আচরণ পাবে এদের কাছে। কাউকে তোয়াক্কা না করে কাউন্টারে গিয়ে কাঠের টুলে বসে পড়ল। এখানে বন্ধুত্ব করতে আসেনি ও।
হাত থেকে ম্যাগাযিন নামিয়ে রেখেছে বারমেইড। কাছ থেকে দেখে রানা বুঝল, সে তরুণী নয়। মহিলার বয়স হবে কমপক্ষে আটাশ থেকে বত্রিশ। মুখে কড়া মেকআপ। রুপার কণার মত চিকচিকে চুমকি চোখের পাপড়িতে। লাজুক হাসিটা মুখে ধরে রেখে জানতে চাইল রানাকে কী পানীয় দেবে।
কাউন্টারের পেছনে কয়েক সারিতে সিঙ্গল মল্ট উইস্কির বোতল। ওদিকে চোখ স্থির হলো রানার। কয়েক মুহূর্ত পর বলল, ‘তোমার নিজের পছন্দমত একটা কিছু দাও। ডাবল আউন্স।’
হাসিমুখে কাজে নামল বারমেইড। একমিনিট পেরোবার আগেই রানার সামনে রাখল উইস্কির গ্লাস। এতক্ষণ মেয়েটাকে পটাতে চেয়েছে যে যুবক, বিষনজরে রানাকে দেখল সে। বিল মিটিয়ে দিল রানা। তোয়াক্কা করছে না কারও মুডের। চট্ করে বুঝে গেছে, ওর জন্যেই শেয়ালের প্রতি আকর্ষণ ছুটে গেছে বারমেইডের। একটু পর মহাবিরক্ত হয়ে ভুরু কুঁচকে টুল ছেড়ে বন্ধুদের কাছে ফিরে গেল যুবক।
কাউন্টারে দুই কনুই রেখে সামনে ঝুঁকল বারমেইড। কৌশলী পদক্ষেপ। রানা দেখতে পেল তার বুকের গভীর গিরিখাদ ও দু’পাশের শ্বেতশুভ্র দুই পাহাড়ী ঢাল। ভদ্রলোকের মত চোখ সরিয়ে যুবতীর চোখে তাকাল রানা। অস্বস্তিকর খসখসে স্বরে মেয়েটা বলল, ‘আপনি এদিকের নন।’ কণ্ঠে রয়েছে চাপা আমন্ত্রণ।
তথ্য সংগ্রহের সুযোগটা হাতছাড়া করল না রানা। নিচু গলায় বলল, ‘না, এদিকের নই। এদিক দিয়ে যাওয়ার সময় ড্রিঙ্কের জন্যে থেমেছি।’ ওর কথা শুনে হতাশ হয়েছে বারমেইড। এবার আরেকটু যোগ করল রানা, ‘তবে তার আগে দেখা করব ঘনিষ্ঠ একজনের সঙ্গে।’
‘ও, তাই? আমি তো কিনলোকার্ড গ্রামের সবাইকে চিনি।’ চোখ টিপল বারমেইড। ‘সে কি আপনার বান্ধবী?’
‘না, বিষয়টা ঠিক তেমন নয়,’ বলল রানা।
গোল টেবিল থেকে কাউন্টারের সামনে এসে থামল এক যুবক। পাইণ্ট গ্লাস বারমেইডের হাতে ধরিয়ে দিয়ে ঘড়ঘড়ে কণ্ঠে বলল, ‘আবারও একই জিনিস, ললিপপ লিলি।’ যুবক ভালুকের মত ভারী গড়নের। বয়স রানার সমানই হবে। দৈর্ঘ্যে অন্তত ছয় ফুট চার ইঞ্চি। মাথায় কালো, উঁচু, কোঁকড়া, বাহারি চুল খাড়া হয়ে থাকার আরও লম্বা লাগে। বারকয়েক ভেঙেছে নাকের হাড়। তার ঘাড় ও কাঁধের শক্তিশালী পেশি দেখে রানা বুঝল, এই লোক নিয়মিত ভারোত্তোলন করে। গুটিয়ে কনুইয়ের কাছে তুলেছে শার্টের হাতা। আগুনের মত লাল উল্কি দেয়া বাহুর পেশি বাড়ন্ত ওক চারার মতই পুরু। চুপচাপ স্কচ উইস্কিতে চুমুক দিল রানা। দানবীয় যুবকের জন্যে গ্লাসে বিয়ার ভরল ললিপপ লিলি। কাউন্টারে পয়সা রেখে রানাকে একবার বিরক্ত চোখে দেখে নিয়ে গোল টেবিলে ফিরে গেল দানব। বসার সময় করুণ ক্যাঁচকোঁচ আওয়াজ ছাড়ল বয়স্ক চেয়ারটা।
আবারও রানার দিকে ফিরল লিলি। কাউন্টারে দুই কনুই রেখে ঝুঁকে এল শ্বেত পর্বতের শোভা দেখাতে। চোখে আগ্রহ নিয়ে বলল, ‘তো কোথা থেকে এসেছেন আপনি?’
গ্রাম্য এলাকার মেয়ে, কমই দেখেছে বাইরের মানুষ। বিয়ের বয়স হয়েছে। অথচ গ্রামে নেই উপযুক্ত পাত্র। ‘আমি আপাতত লণ্ডনে আছি,’ বলল রানা।
‘কিন্তু আপনি তো ইংরেজ নন, তাই না?’
‘ঠিকই ধরেছ। আমি এসেছি বাংলাদেশ থেকে।’
‘ব্যাংলাডিশ?’
‘এশিয়ার ছোট্ট একটা দেশ। ইণ্ডিয়ার একপাশে।’
‘এখানে কত দিন থাকবেন?’ উৎসাহের সঙ্গে জানতে চাইল লিলি।
‘বন্ধুকে খুঁজে পেলেই চলে যাব। মনে হয় তাতে বেশি সময় লাগবে না। ধরো আছি এক কি দুই দিন।’
‘খুব দুঃখজনক,’ বলল লিলি, ‘আমাদের দেশটা খুব সুন্দর। সময় হলে ঘুরে দেখতে পারতেন। আমি নিজেই আপনাকে অনেক কিছু দেখাতে পারতাম।’
গোপন ইঙ্গিতটা পেয়েও চুপ থাকল রানা।
‘তো আপনার বন্ধু কি এই গ্রামেরই কেউ?’
‘না। সে এসেছে একটা জরুরি কাজে। নাম বেন হ্যানন। এই গ্রামের পিটার হ্যাননের চাচা সে। তুমি হয়তো চেনো পিটারকে?’
লালচে চুল ঝাঁকিয়ে মাথা দোলাল লিলি। ‘হ্যাঁ, ওকে চিনি। শুনেছি বেচারা এখন আছে হাসপাতালে। ওর কোনও খবর জানেন? সেরে উঠছে নিশ্চয়ই?’
‘ঠিক জানি না,’ বলল রানা, ‘আমার বন্ধু এদিকেই এসেছে শুনে ভাবলাম একবার দেখা করে যাই। তবে এখন মনে হচ্ছে ভুলই করেছি। লিলি, গত কয়েক দিনের ভেতর আমার বন্ধু কি তোমাদের পাবে ড্রিঙ্ক করতে এসেছে? বয়স্ক লোক। আমার চেয়ে কয়েক ইঞ্চি খাটো। টেনে রাখা গিটারের তারের মত টানটান শরীর। চুল-দাড়ি ধূসর রঙের। কথা বলে গ্লাসগোর টানে।
দ্বিধা নিয়ে মাথা নাড়ল লিলি। ‘মনে তো হয় না তাকে দেখেছি। ওই চেহারার অনেক বয়স্ক লোকই তো আসে আমাদের পাবে। সবার কথা মনেও রাখতে পারি না। তবে নতুন কাউকে এর ভেতর দেখিনি।’
ওর ছবিও আছে আমার কাছে, তুমি কি ওটা দেখে বলে দেবে এদিকে কখনও দেখেছ কি না,’ বলল রানা।
কাঁধ ঝাঁকাল বারমেইড। ‘দেখতে তো অসুবিধে নেই! তবে জানি, এখানে আসেনি সে।
কপাল খুলবে না ভাবলেও স্মার্টফোন বের করে ইমেজ ফোল্ডারে গেল রানা। বেনের ছবি কয়েক বছর আগের। ইতালিতে তোলা। তেমন বদলে যায়নি প্রাচীন যোদ্ধা। তাকে কোথাও দেখে থাকলে চিনবে লিলি। স্মার্টফোন কাত করে তাকে ছবি দেখাতে চাইল রানা। একগোছা চুল আঙুলে জড়িয়ে নিয়ে আরও সামনে ঝুঁকল মেয়েটা। তবে ইমেজ স্টোর করা হয়েছে সদ্য তোলা ছবির তারিখ অনুযায়ী। স্ক্রল করে নিচের ছবির দিকে যেতে হবে রানাকে। ওর গালে এসে সুড়সুড়ি দিচ্ছে লিলির তপ্ত শ্বাস।
প্রথম ইমেজ দেখেই আড়ষ্ট হয়ে গেল মেয়েটা। ছবিটা সোনার মোহরের। ওই ছবি ইতালিতে মিরাণ্ডার ই-মেইলে পাঠিয়ে দিয়েছিল পিটার। একটু থমকে গিয়ে বলল লিলি, ‘আমি তো এটা চিনি। আপনি কোথায় পেলেন হারিয়ে যাওয়া কয়েনের ছবি?’
বিস্ময় নিয়ে তাকে দেখল রানা। ‘একটু খুলে বলবে?’
‘এই জিনিস তো প্রতিদিন দেখা যায় না,’ লাল নেইল পালিশমাখা দীর্ঘ তর্জনীর নখ দিয়ে স্মার্টফোনের স্ক্রিনে টোকা দিল লিলি। ‘এই ছবি আসলটার মতই মনে হচ্ছে।’
‘আগে এই জিনিস দেখেছ?’ জানতে চাইল রানা।
বিদ্যুৎস্পর্শে যেন ঝট করে সামান্য পিছিয়ে গেল মেয়েটা। নিচু গলায় বলল, ‘কয়েক দিন আগের কথা। আপনার এই একই টুলে বসেছিল সে।’
‘কার কথা বলছ?’
জবাব দেয়ার আগে দ্বিধায় পড়ল মেয়েটা, তারপর ভুরু কুঁচকে বলল, ‘আর কে, রবার্ট উইলসন।
‘উইলসন? মানে পানিতে ডুবে মারা গেছে যে যুবক?’
চোখে বিষাদ নিয়ে মাথা দোলাল লিলি। ‘আপনি তা হলে ওই দুর্ঘটনার কথা শুনেছেন? স্কটল্যাণ্ডের গ্রামে এসব খবর তো আন্তর্জাতিক নিউযের মতই আলোড়ন তৈরি করে। খুব দুঃখজনক মৃত্যু। রবার্ট উইলসনকে ভাল করে না চিনলেও খুব খারাপ লেগেছে তার মৃত্যুসংবাদ পেয়ে।’ কয়েক মুহূর্ত – ভাবল মেয়েটা, এরপর আরও নিচু গলায় বলল, ‘অনেকে বলছে আত্মহত্যা করেছে। আমি অবশ্য তা বিশ্বাস করি না। যে রাতে ড্রিঙ্ক করতে এল, খুশিতে ঝলমল করছিল ওর চোখ-মুখ। ওই মানুষ আত্মহত্যা করবে, সেটা ভাবাই যায় না।’
‘অর্থাৎ, কয়েক রাত আগে এখানে এসেছিল উইলসন?’ বলল রানা। ‘তার কাছে ছিল ছবির এই কয়েনের মত সোনার মুদ্রা? এটাই কি বোঝাতে চাইছ?’
মাথা দোলাল লিলি। ‘মারা যাওয়ার দু’চার দিন আগের কথা। আর তারপর তো মরেই গেল। আরও একটু আগের কথাও হতে পারে। ঠিক মনে নেই।’
‘তো তুমি নিজের চোখে দেখেছ এরকম একটা কয়েন?’
‘নিজেই দেখিয়েছে আমাকে রবার্ট,’ গম্ভীর দৃষ্টিতে রানাকে দেখল লিলি
এই মেয়ে মিথ্যা বলছে না, বুঝল রানা। এবার জানতে চাইল ও, ‘ওটা তোমাকে দেখাল কেন?’
‘আসলে খুশিতে নিজেকে হারিয়ে ফেলেছিল। বারবার বলছিল, বড়লোক হয়ে গেছে। কোটি কোটি পাউণ্ডের গুপ্তধন পেয়ে গেছে। এবার নাকি এই জঘন্য গ্রাম ছেড়ে চলে যাবে ইতালি বা ফ্রান্সে। সৈকতের ধারে বাড়ি কিনবে। আর কখনও ফিরবে না। আরও বলেছিল, চাইলে আমিও যেতে পারি। তবে বিশ্বাস করিনি ওর কথা। আনমনে কী যেন ভেবে নিয়ে বাস্তবে ফিরল লিলি, ‘এরপর তো মরেই গেল সে।’
‘উইলসন কি মাত্র একটা কয়েন দেখিয়েছে?’
মাথা দোলাল লিলি। ‘হ্যাঁ, মাত্র একটাই। তবে বলেছিল, কোথায় যেন লুকানো আছে বস্তা বস্তা সোনার কয়েন। ওর কথা শুনে ঠাট্টা করে বলেছিলাম, ‘রবার্ট উইলসন, তুমি কি তা হলে সত্যিই সোনার গুদামের খোঁজ পেয়ে গেলে?’
‘জবাবে রবার্ট কী বলেছিল?’
‘হাসতে হাসতে বলল, মরে গেলেও কাউকে বলবে না। অথচ, নিজেই পাবের ভেতর মাতাল হয়ে সবার সামনে বোকার মত বকবক করছিল।’
বেনের কাছে পাঠিয়ে দেয়া সোনার মোহরের ছবি জরুরি সূত্র, তবে এখন তার চেয়েও জরুরি তথ্য পাচ্ছে রানা। বুঝতে পারছে, ওই সোনার জন্যেই খুন হয়েছে রবার্ট। ক্রমেই আরও জটিল হয়ে উঠছে রহস্যটা। মাত্র একটা কয়েনের জন্যে জানা গেছে এদিকেই কোথাও আছে গুপ্তধন। লিলির কথা ঠিক হলে, শুধুমাত্র রবার্ট জানত ওগুলো কোথায় পাওয়া যাবে। এসব সম্পর্কে কিছুই জানত না পিটার। তবে বন্ধুর মৃত্যুর পর হঠাৎ করেই পেয়ে গেছে একটা বা দুটো সোনার মোহর।
রানার মনে জন্ম নিয়েছে একগাদা প্রশ্ন। তবে জিজ্ঞেস করার সুযোগ পেল না। কাঁধে চেপে বসেছে ভারী দুটো হাত। ভীতিকর গমগমে কণ্ঠে বলল কেউ, ‘উইলসনের ব্যাপারে কীসের এত জিজ্ঞাসাবাদ তোমার, স্ট্রেঞ্জার? আসলে কে তুমি?’
ঘাড় ফেরাল রানা। পেছনে এসে থেমেছে বাহুতে আগুনের উল্কি আঁকা সেই বিশাল দানব। তাকে খুব অসন্তুষ্ট বলেই মনে হলো ওর।রানার দু’কাঁধে দ্বিতীয়বার জোরালো চাপ দিয়ে ওর পাশেই থামল দানব। কাউন্টারে রাখল সাদা দাগে ভরা কর্কশ দুটো মুঠো। যুবক আগেও বহুবার হাতাহাতি লড়াই জিতে নাম ও আত্মবিশ্বাস অর্জন করেছে, বুঝল রানা। ভাঙা নাকটা বলে দিচ্ছে কখনও কখনও প্রতিপক্ষের মারও খেয়েছে। তবে এই মুহূর্তে সে শতভাগ আস্থাবান। ভাবছে, তেড়িবেড়ি করলে পিটিয়ে চুরচুর করে দিতে পারবে রানার প্রতিটা হাড়গোড়। কঠোর চোখে আবারও ওকে দেখল সে। পরক্ষণে ভুরু কুঁচকে তাকাল বারমেইড লিলির দিকে। ‘শোনো, মেয়ে, যার-তার সঙ্গে যা-খুশি ফালতু, চুতিয়া আলাপ জুড়বে না!’
রানা ঠিক করল আপাতত চুপ করে থাকবে।
যুবকের কথায় রেগে গেছে লিলি। পাল্টা উত্তপ্ত স্বরে বলল, ‘তুমি নিজেই বরং নিজের ফালতু প্যাচাল বাদ দাও, মিচ ম্যাকডোনাল্ড! আমি কার সঙ্গে কী বলব আর কী বলব না, সেটা কি তোমার কাছ থেকে জেনে নিতে হবে? তুমি কিন্তু নিজে যেচে পড়ে খামোকা ঝামেলা পাকাচ্ছ!’
সব বলা শেষ হয়নি মিচ ম্যাকডোনাল্ডের। লিলির দিকে সাগরকলার মত পুরু তর্জনী তাক করল সে। কড়া গলায় বলল, ‘ওই রবার্ট উইলসন হারামজাদা যে আসলে চুতিয়া লোক, তুমি ভাল করেই জানো। আর সেজন্যেই তো পা পিছলে পানিতে পড়ে মরে ভূত হয়েছে! আর তার সঙ্গী, মানে ওই পিটার হ্যানন শুয়োরের বাচ্চা গাড়ি অ্যাক্সিডেন্ট করে এখন হাসপাতালে মৃত্যুশয্যায়!’
‘তুমি নিজে যে কী ধরনের পচা গু সেটা কি সবাই জানে না?’ পাল্টা দাঁত খিঁচাল লিলি।
মেয়েটার কথায় যেন জীবন্ত আগ্নেয়গিরির লাভা ফুটতে শুরু করেছে দানবের বুকে। এবার কী ঘটবে, চট্ করে বুঝে নিল রানা।
ষাঁড়ের মত বিকট এক চিৎকার ছাড়ল ম্যাকডোনাল্ড: ‘কুত্তীর বাচ্চি! খবরদার! আমার ব্যাপারে মুখ সামলে কথা বলবি!’ কথা শেষ করেই ডানহাতে লিলির বুক লক্ষ্য করে প্রচণ্ড এক ঘুষি চালাল সে।
পিছিয়ে গিয়ে মোক্ষম ঘুষিটা এড়াতে চাইল মেয়েটা। তবে ইতোমধ্যেই টুল থেকে নেমে পড়েছে মাসুদ রানা। এবং পায়ের নিচে শক্ত মাটি পেয়েই খপ্ করে ধরে ফেলেছে ম্যাকডোনাল্ডের হাতের বুড়ো আঙুল। পরমুহূর্তে প্রচণ্ড এক মোচড় দিয়ে কবজির উল্টোদিকে নিয়ে গেছে ওটাকে। অসহ্য যন্ত্রণাদায়ক একটা জুডো লক। তীব্র ব্যথায় চমকে গেছে দানব। মুখ চিরে বেরোল চাপা আর্তনাদ। ছোটাতে চেষ্টা করলে মট্ করে ভাঙবে বুড়ো আঙুল। সরে গিয়ে ব্যথা কমাতে চাইল সে। তবে কবজির ওপর চাপ আরও বাড়াল রানা। সহজ কৌশল হলেও যার ওপর প্রয়োগ করা হয়, তার মনে হয় স্রেফ খুন হয়ে গেছে সে। দানবটাকে আটকে রাখতে রানা ব্যবহার করেছে মাত্র দুটো আঙুল। গাধাটার মগজ বলে কিছু থাকলে সেটায় এখন ধরে গেছে দাউ-দাউ আগুন!
‘মেয়েদের গায়ে হাত তুলতে হয় না, নরম সুরে বোঝানোর ভঙ্গিতে বলল রানা। ‘ওটা ভদ্রলোকের কাজ নয়। তোমার মা এই কথাটা শেখায়নি, ম্যাকডোনাল্ড?’
আঙুলের ব্যথায় পাবের মেঝেতে হাঁটু গেড়ে বসে পড়েছে দানব। শূন্যে তুলে রাখা হাতটা যেন ছিঁড়ে যাচ্ছে। বিচি কেটে নেয়ার সময় খাঁচার ভেতর যেভাবে গলা ফাটিয়ে আর্তনাদ ছাড়ে বলদ, তার গলা চিরে বেরোচ্ছে তেমনি গ্যা- গ্যা আওয়াজ। গোল টেবিলের চেয়ার ছেড়ে তড়াক করে উঠে দাঁড়াল তার দুই বন্ধু। বন্ধুর সাহায্যে ছুটে আসবে এখুনি। চোখের কোণে তাদেরকে দেখছে রানা। দুই ষণ্ডার একজন টেবিলের পাশে বাড়ি মেরে ঝনঝন করে ভাঙল হাতের পাইণ্ট গ্লাসের এক অংশ। এবড়োখেবড়ো কাঁচের ছোরাটা রানার দিকে তাক করে দাঁত-মুখ খিঁচিয়ে ধমকে উঠল, ‘ওর হাত ছাড়, বাদামি কুত্তার বাচ্চা!’
‘লিলির সঙ্গে আলাপ করছিলাম,’ বলল রানা মৃদুকণ্ঠে, ‘তোমাদের বন্ধুকে নিশ্চয়ই ছেড়ে দেব, ভাই। তবে মেয়েটার সঙ্গে খুব বাজে ভাষায় কথা বলেছে বলে আগে মাফ চাইতে হবে ওকে। তারপর চুপচাপ চলে যাবে এই পাব ছেড়ে।’
‘গ্লাসটা টেবিলে রাখো, ববি ম্যাককার্টার!’ চিৎকার করে উঠল লিলি। সত্যিই সাহস আছে মেয়ের। ওর কথা না শুনে বন্ধুকে উদ্ধার করতে এগোল তারা দু’জন। ঠিক করেছে বারের কাছে পৌঁছে দু’পাশ থেকে হামলা করবে রানার ওপর। রণকৌশলে ভুল নেই। দু’দিক থেকে ঝাঁপিয়ে পড়ে ঘুষির পর ঘুষি মেরে রানাকে মেঝেতে ফেলবে। আর একবার পড়ে গেলে উঠে দাঁড়াবার সুযোগ পাবে না রানা। তার ওপর একজনের হাতে এখন ধারাল কাঁচের ছোরা। ওই যুবকের ভাবসাব দেখে রানা বুঝে নিল, ওটা ব্যবহার করতে দ্বিধা করবে না সে।
স্কটল্যাণ্ডে পা দিয়ে প্রথমদিনেই ঝামেলায় জড়াবে, ভাবতে পারেনি রানা। তবে বিষয়টাকে এখন আর হালকাভাবে দেখার উপায় নেই।
‘কিছু ভাঙচুর হলে আমি সত্যিই দুঃখিত হব,’ নিচু গলায় লিলিকে বলল রানা।
অবাক চোখে ওকে দেখল মেয়েটা। ‘কোথায় আবার কী ভাঙবে?’
রেলগাড়ির মত ধেয়ে এল দুই যুবক। ডানে ম্যাককার্টার, ‘হাতে কাঁচের ছোরা। বামদিক থেকে হামলা করবে তার সঙ্গী। পাকিয়ে ফেলেছে দু’হাতের মুঠো। পাগলা কুত্তার মত ঠোঁট সরে বেরিয়ে এসেছে ওর দাঁত ও মাড়ি। একইসময়ে ম্যাকডোনাল্ডের আটকে রাখা হাতে মোচড় মেরে তাকে উঠে দাঁড়াতে বাধ্য করেছে রানা। পরক্ষণে গায়ের জোরে ঠেলল বামের যুবকের দিকে। গতি আর কিছুটা বাড়াবার জন্যে একটা লাথিও লাগিয়ে দিল ওর বিশাল পাছায়। আড়াই শ’ পাউণ্ডের দেহটা নিয়ে দক্ষ রাগবি প্লেয়ারের মত সরাসরি দোস্তের ওপর চড়াও হলো ম্যাকডোনাল্ড। তার ওজন বন্ধুর চেয়ে ঢের বেশি। ধাক্কা খেয়ে পিছিয়ে বৃত্তাকার টেবিলের ওপর চিত হয়ে পড়ল তার দোস্ত। দু’জনের ওজনে ধসে গেল টেবিল। চারদিকে ছিটকে উঠল বিয়ার, উইস্কি। মেঝেতে পড়ে ঝনঝন শব্দে ভাঙল কাঁচের গ্লাস। এতক্ষণ সঙ্গীদের কাণ্ড দেখছিল দলের অন্যরা। লাফিয়ে চেয়ার ছেড়ে সরে গেল তারা। লড়াইয়ে যোগ দেয়ার আগ্রহ দেখা গেল না কারও ভিতর
ওদিকে ম্যাককার্টারের দিকে পুরো মন দিয়েছে রানা। একসেকেণ্ড পর পাশ থেকে এসে পাইন্ট গ্লাসের এবড়েখেবড়ো ছোরা চিরে দেবে ওর পেটের মাংসপেশি।
কী করবে ভাবতে গিয়ে হাতে আধসেকেণ্ড মত সময় পেয়েছে রানা। অতি প্র্যাকটিসের ফলে ওর ওই আধসেকেণ্ড সময় সাধারণ মানুষের দশ মিনিটের সমান। এরই ভেতর ঝালিয়ে নিয়েছে কীভাবে যুবককে গিলিয়ে দেবে ভাঙা গ্লাস। অবশ্য বুঝতে পারছে, সেটা উচিত হবে না। এখানে যেমন বন্ধুত্ব করতে আসেনি ও, তেমনি বাধ্য না হলে কাউকে খুন করারও ইচ্ছে নেই। তা ছাড়া, গ্রেফতার হলে ক্ষতি হবে জরুরি কাজের।
ম্যাককার্টার কাছে আসতেই বিদ্যুদ্বেগে তার সামনে থেকে সরে গেল রানা। বাড়িয়ে রেখেছে বাম পা। বেমক্কা ল্যাং খেয়ে ভাঙা গ্লাস সামনে বাড়িয়ে ধরে হুড়মুড় করে মেঝেতে পড়ল যুবক। মেঝেতে পড়ে কয়েক ডিগবাজি খেয়ে ঠন-ঠনাৎ আওয়াজে দূরে চলে গেল গ্লাসটা। ববি ম্যাককার্টার ময়দাভরা বস্তার মত ধুপ করে পড়েছে বলে মেঝে থেকে ছিটকে উঠল ধুলো। ভারী পতনে কেঁপে গেছে পাবের মেঝে। ছাতের বিম থেকে ঝরঝর করে ঝরল কিছুটা ধুলোবালি।
এদিকে আবারও লড়তে তৈরি হয়েছে মিচ ম্যাকডোনাল্ড। দাঁতে দাঁত পিষে চাপা গর্জন ছেড়ে রানার দিকে ছুটে এল সে। দক্ষ কোনও লড়াকু লোকের বিরুদ্ধে একই কৌশল দ্বিতীয়বার ব্যবহার করে না রানা। তবে এতদিন স্রেফ গায়ের জোরে জিতে গেছে লোকটা। তাকে উপযুক্ত যোদ্ধা বলে মনে হলো না ওর। তাই কাউন্টারে পিঠ ঠেকিয়ে সোজা হয়ে দাঁড়াল রানা। খ্যাপা গণ্ডারের মত তেড়ে এল ম্যাকডোনাল্ড। পাকিয়ে ফেলেছে দু’মুঠো। ভাবছে, ঘুষির পর ঘুষি মেরে ভর্তা করে দেবে ওর অর্ধেক সাইযের প্রতিপক্ষকে। কিন্তু সে কাছে আসতেই প্রজাপতির মত নাচতে নাচতে সরে গেল রানা। অবশ্য এতটা দূরে গেল না যে খপ করে ধরতে পারবে না দানবের ঘাড়। প্রথম সুযোগেই ওর মোটা গর্দানে সড়াৎ করে একটা রদ্দা মেরে দিল রানা, পরমুহূর্তে ওর বাহারি চুল ধরে হ্যাঁচকা টানে নামিয়ে এনে কাউন্টারের ওপর ঠুকে দিল গায়ের জোরে। শত বছরের পোক্ত, পুরু ওক কাঠের কাউন্টারে ভয়ঙ্কর গুঁতো দিল দানবের মুখ। কাঠে এতই জোরে লেগেছে, রাইফেল থেকে গুলি বেরোবার মত জোরালো টাশ্ শব্দ হলো। বারের পেছনে রাখা বোতলগুলো নাচের ভঙ্গিতে নড়ে উঠল। পিয়ানো বাজছে যেন টুং-টাং শব্দে। টম অ্যাণ্ড জেরির মার খাওয়া বিড়ালটার মতই কাউন্টারে মুখ ঘষটে পিছলে মেঝেতে উপুড় হয়ে নামল ম্যাকডোনাল্ড, নিশ্চিন্তে বেহুঁশ। একদিকে হেলে গেছে রক্তে ভরা লাল, ফোলা নাকটা, ঠিক যেন ফাটা পাকা টমেটো।
‘এসব জিনিস ভাঙতে পারে, সেই কথাই বলেছিলাম, ‘ দুঃখিত স্বরে লিলিকে জানাল রানা।কাউন্টারে প্রায় উঠে এসে সামনের মেঝে দেখল ললিপপ লিলি। সৈকতে আটকা পড়া মৃত তিমির মত উপুড় হয়ে পড়ে আছে মিচ ম্যাকডোনাল্ড। মেয়েটা আঁৎকে উঠে বলল, ‘হায়, যিশু! গাধাটা কি সত্যিই মরে গেল?’
‘না,’ মাথা নাড়ল রানা। ‘তবে গ্রামে ফার্মেসি না থাকলে জ্ঞান ফিরলে বিপদে পড়বে। ওর চাই মুঠো-মুঠো পেইন কিলার। তা ছাড়া, মুখটাও তো মেরামত করতে হবে ফেইশাল সার্জারি করে।’
বহুক্ষণের জন্যে অচেতন হয়েছে মিচ ম্যাকডোনাল্ড। বেকায়দাভাবে মেঝেতে আছাড় খেয়ে মাথা গুলিয়ে গেছে তার বন্ধু ববি ম্যাককার্টারের। শুয়ে শুয়ে চাপা স্বরে গুঙিয়ে চলেছে। তাদের দলের তৃতীয়জন চাপা পড়ে আছে টেবিলের নিচে। ওই তিনজনকে মোকাবিলা করতে গিয়ে একটা ঘুষিও ব্যবহার করেনি রানা। লড়াই না করেই মুখ চুন করে পাব ছেড়ে বেরিয়ে গেল ম্যাকডোনাল্ড, ম্যাককার্টার এবং অন্য যুবকের বন্ধুরা। এরপরেও যারা রয়ে গেল, পতিত তিন যুবক আর রানার ধারেকাছে এল না তারা।
অবশ্য একজন ব্যতিক্রম। ওই মেয়েকে আগেও দেখেছে রানা। দীর্ঘ কালো চুলের সুন্দরী। হাতব্যাগটা তুলে টেবিল ছেড়ে কাউন্টারের সামনে এসে থামল সে। বয়স বড়জোর পঁচিশ। পরনে আঁটোসাঁটো জিন্সের প্যান্ট ও শার্ট। দুই চোখের মণি কালো। তাকে একটু দূরের টেবিল থেকে নার্ভাস চোখে দেখছে পেরেকের মত খাড়া চুলের এক যুবক। রানার সামনে এসে থামল মেয়েটা, আত্মবিশ্বাসী। ওর চুলে রানা পেল অদ্ভুত এক সুবাস। ওটা কোনও পারফিউম নয়। ওর মনে পড়ল ছোটবেলায় হারিয়ে যাওয়া এক বান্ধবীর কথা। তার চুলে ছিল এমনই মনকাড়া ঘ্রাণ। দারুণ ভাব ছিল ওদের। মিতার বাবা ছিলেন সরকারি কর্মকর্তা। একদিন স্কুলে গিয়ে রানা জানল, বদলি হয়ে যাওয়ায় ওরা চলে গেছে অন্য শহরে। অতীত নিয়ে ভাবতে গিয়ে কেমন যেন উদাস হয়ে গেল রানা। ফর্সা বাঙালি সুন্দরী বলে অনায়াসেই চালিয়ে দেয়া যাবে একে।
হাতব্যাগ থেকে ওয়ারেন্ট কার্ড নিয়ে মেয়েটা বলল, ‘আমি পুলিশ অফিসার। ভুলেও জায়গা থেকে নড়বে না।’
কার্ড অনুযায়ী ওর নাম জেসিকা থমসন।
‘শুভ সন্ধ্যা, কনস্টেবল,’ আলাপের সুরে বলল রানা। ‘আমার ড্রিঙ্ক শেষ হয়নি, তাই আপাতত কোথাও যাচ্ছি না।’
‘ঝামেলা করেছে ওরাই,’ প্রতিবাদ করল লিলি। আঙুল তুলে দেখাল মেঝেতে পড়ে থাকা ম্যাকডোনাল্ডকে।
‘সবই দেখেছি,’ নিথর দেহটা দেখল জেসিকা থমসন। ঘুরে চোখ বোলাল ধরাশায়ী অন্য দু’জনের ওপর।
ওদের কিছুই হয়নি,’ বলল রানা। ‘একটু বেশি বিয়ার গিলে ফেলেছে। নইলে বিপদে পড়ত না।
ওর চোখে তাকাল জেসিকা থমসন। কড়া সুরে জানতে চাইল, ‘তুমি আসলে কে?’
নিজের নাম বলার পর জ্যাকেট থেকে ওয়ালেট নিয়ে ড্রাইভিং লাইসেন্স দেখাল রানা। কার্ডটা নিল কনস্টেবল জেসিকা। ওটা কয়েক মুহূর্ত দেখার পর ছবির সঙ্গে মিলিয়ে নিল রানার চেহারা। ‘তুমি কি আমাকে গ্রেফতার করবে, অফিসার?’ জানতে চাইল রানা।
‘ভাবছি। কাজটা করলে মন্দ হয় না।’
‘কী অপরাধে?’ জানতে চাইল রানা, ‘দুটো আঙুল ব্যবহার করেছি বলে?’
· কয়েক মুহূর্ত ভাবল জেসিকা। কী যেন সিদ্ধান্ত নিয়ে রানার হাতে ফেরত দিল ড্রাইভিং লাইসেন্স। ‘তোমাকে গ্রেফতারের কোনও কারণ পাচ্ছি না, মিস্টার রানা। রক্ষা করেছ লিলিকে। নিজেকেও। সেজন্যে তেমন শক্তিও প্রয়োগ করোনি। সত্যি বলতে প্রায় কিছুই করতে হয়নি তোমাকে।’
‘কিছুই করতে হয়নি, কারণ ওরা অত খারাপ ছেলে নয়, ম্যাকডোনাল্ডদের হয়ে সাফাই গাইল রানা। ‘তবে নিজেদেরকে ওরা খারাপ ভাবে।’
‘পিটিয়ে ওরা যাদের হাড়গোড় ভেঙেছে, তাদেরকে এই কথা বললে মানবে না তারা। এবার বোধহয় ভুলই করে ফেলেছে। একজনের হাতে আবার ভাঙা কাঁচের গ্লাসও ছিল। তিনজনের বিরুদ্ধে একজন। লড়াইটা ন্যায্য ছিল না।’
রানার বিরুদ্ধে লড়তে হলে ম্যাকডোনাল্ড, ম্যাককার্টার এবং তাদের বন্ধুর দরকার ছিল একটা করে ছোরা। হামলা করতে হতো একসঙ্গে। সেক্ষেত্রে ন্যায্য লড়াইয়ের সুযোগ হয়তো পেত তারা। যদিও এ বিষয়ে কিছু বলল না রানা। অন্ধকারে থাকুক কনস্টেবল থমসন।
‘তোমার কপাল ভাল যে গ্রেফতার করছি না,’ বলল মেয়েটা।
‘সেজন্যে অনেক ধন্যবাদ, অফিসার,’ বিনয়ের অবতার হয়ে বলল রানা।
‘তবে সতর্ক করে দিচ্ছি, আবারও কোনও গোলমালে জড়িয়ে গেলে তখন কিন্তু সত্যিই গ্রেফতার করব।’
‘বলো, কেন আমি ঝামেলায় জড়াব? সাধারণ এক পর্যটক, ঘুরে বেড়াচ্ছি চোখের তৃষ্ণা মেটাতে।’
কৌতূহলী চোখে ওকে দেখল জেসিকা থমসন। বুঝে গেছে, এর মত বিপজ্জনক কাউকে আগে কখনও দেখেনি সে। জানাও নেই এর সঙ্গে কীভাবে তাল মিলিয়ে চলতে হবে। তাই বলল, ‘এই দুর্ঘটনার পর হয়তো তোমার ভেতর কাজ করছে মানসিক শক। তুমি সুস্থ বোধ করছ? নাকি বসবে কোনও চেয়ার বা টুলে? কারও সঙ্গে কথা বলবে?’
‘আমাকে দেখে তোমার মনে হচ্ছে যখন-তখন অজ্ঞান হয়ে পড়ব?’ সুন্দরীর বিরস কথা শুনে হতাশ হয়েছে রানা।
‘না, ঠিক তা মনে হচ্ছে না। তবে তুমি যেন বড়বেশি শান্ত, মিস্টার রানা।’ ঘাড় ফিরিয়ে তিন ভূপাতিত দেহ দেখল জেসিকা। এইমাত্র নড়েছে ববি ম্যাককার্টার। উঠে বসতে গিয়ে বিশ্রীভাবে গুঙিয়ে উঠল। ‘ববি বনবাদাড়ে পালিয়ে যাওয়ার আগেই ওকে গ্রেফতার করতে হবে,’ বলে যুবকের দিকে চলল জেসিকা। ‘তুমি এখান থেকে নড়বে না, মিস্টার রানা।’
‘তোমার কি সাহায্য লাগবে?’ জানতে চাইল রানা।
হাঁটার গতি না কমিয়ে মাথা নাড়ল জেসিকা। বসে বসে ড্রিঙ্ক শেষ করো। আমার কাজ ফুরালে কিছু বিষয়ে জানতে চাইব।’
‘আগেই বলেছি, ড্রিঙ্ক শেষ হয়নি আমার,’ বলল রানা। বসে পড়ল টুলে। হাতে নিয়েছে উইস্কির গ্লাস। এদিকে ববি ম্যাককার্টারের সামনে পৌঁছে গেছে জেসিকা থমসন। মহিলা পুলিশ অফিসাররা নিজের চেয়ে শক্তিধর কারও বিরুদ্ধে সাহসিকতা দেখালে মনে মনে প্রশংসা না করে পারে না রানা। এই মুহূর্তে তা-ই করছে জেসিকা। আইনের ধারা বলে নেয়ার পর ম্যাককার্টারকে জানাল, তাকে গ্রেফতার করছে সে। হ্যাণ্ডব্যাগ থেকে হাতকড়া নিয়ে আটকে দিল যুবকের দুই কবজিতে। কখনোই দায়িত্ব এড়িয়ে যায় না ভাল পুলিশ অফিসার। রানার ধারণা হলো, জেসিকার হাতব্যাগে আছে এক্সটেণ্ডেবল ব্যাটন আর মরিচের স্প্রে। ম্যাককার্টারকে গ্রেফতার করার পর এল মিচ ম্যাকডোনাল্ডের পালা। তবে এখনও চেতনা ফেরেনি তার। ফোন বের করে কয়েক জায়গায় কল দিল জেসিকা। এত নিচু গলায় কথা বলেছে, কিছুই শুনতে পেল না রানা। আন্দাজ করল, পুলিশ ব্যাকআপ চেয়েছে মেয়েটা। এ ছাড়া, হাসপাতালে কল করেছে অ্যাম্বুলেন্সের জন্যে। দীর্ঘশ্বাস চাপল রানা। শহর থেকে এত দূরের গ্রামে পুলিশ এবং অ্যাম্বুলেন্স আসতে হয়তো বহুক্ষণ লাগবে।
একটু পর খুলে গেল পাবের দরজা। একরাশ তুষার কণা সঙ্গে নিয়ে ভেতরে ঢুকল মধ্যবয়সী এক দম্পতি। ভাঙা টেবিল, গ্লাস, বোতল দেখার পর তাদের চোখ পড়ল মেঝেতে শুয়ে থাকা তিন যুবকের ওপর। অবাক হয়ে মাথা নাড়ল তারা। ওই তিন যুবক মারামারিতে জড়িয়ে গেছে, তা জানাল কনস্টেবল জেসিকা। এখন সে অপেক্ষা করছে ফোর্ট উইলিয়াম থেকে কলিগদের পৌঁছে যাওয়ার জন্যে। রানার কথা তুলল না সে। এদিকে মেঝে পরিষ্কারে নেমেছে বারমেইড লিলি। মাঝে মাঝে মুখ তুলে রানাকে দেখে নিয়ে মুচকি মুচকি হাসছে।
জেসিকা যে টেবিলে বসেছিল, সেখানে আছে ধূসর চুলের এক যুবক। কফি শেষ করে নীরবে পাব ছেড়ে চলে গেল সে। আগে একবার হাত নেড়েছে জেসিকার উদ্দেশে।
আরও আধঘণ্টা পর পাবের মালিকদের সঙ্গে কথা বলল কনস্টেবল, এমনসময় বাইরে দেখা গেল নীল আলো। কয়েক মুহূর্ত পর পাবে ঢুকল ইউনিফর্ম পরা তিন পুলিশ অফিসার। ঘাড়ে-কাঁধে খুশকির মত তুষারের সাদা কণা। প্রায় একইসময়ে পৌঁছে গেল অ্যাম্বুলেন্স। হন্তদন্ত হয়ে ভেতরে ঢুকল দু’জন প্যারামেডিক, হাতে হালকা স্ট্রেচার।
এইমাত্র জ্ঞান ফিরেছে মিচ ম্যকাডোনাল্ডের। তার দুই বন্ধুও সচেতন। হাতে হ্যাণ্ডকাফ আটকে গ্রেফতার করা হয়েছে তাদের। হাউমাউ করে প্রতিবাদ জানাচ্ছে তারা। কোনও দোষ নেই তাদের! ‘ওই বাদামি শুয়োরের বাচ্চাটাকে গ্রেফতার করেন! ওই শালাই তো আমাদেরকে মেরে ফেলতে চেয়েছে!’
পুলিশ ম্যাকডোনাল্ডকে গ্রেফতারের আগে ভালমত তাকে পরীক্ষা করল দুই প্যারামেডিক, তারপর হাতকড়া পরিয়ে দেয়ার পর তুলে নিল নিজেদের অ্যাম্বুলেন্সে। ম্যাকডোনাল্ডের দুই বন্ধুকে তোলা হলো আলাদা দুই পুলিশের গাড়িতে। অন্য তিন পুলিশের সঙ্গে বাইরে গেল জেসিকা। জানালা দিয়ে রানা দেখল, পুলিশের একটা গাড়ির সামনের সিটে বসে কী যেন পড়ছে মেয়েটা। কয়েক মিনিট পর গাড়ি থেকে নেমে এল। রানা বুঝে গেল, ন্যাশনাল ক্রাইম ডেটাবেস ঘেঁটে ওর ব্যাপারে তথ্য খুঁজছিল সে। তবে তাতে লাভ হয়নি। ব্রিটেনে ওর অপরাধের কোনও রেকর্ড নেই। এমআইসিক্স-এ যেসব তথ্য আছে, তা জানতে হলে লাগবে হাই-লেভেল অফিশিয়াল ক্লিয়ারেন্স। যেটা রূপসীর নেই।
তুষারভরা পথে দাঁড়িয়ে ইউনিফর্ম পরা পুলিশদের সঙ্গে কী যেন আলাপ করল জেসিকা, তারপর গাড়িতে চেপে ছাতের নীল বাতি জ্বেলে রওনা হলো তিন অফিসার। আবারও পাবে এসে ঢুকল মেয়েটা। চুল ও পোশাক থেকে ঝেড়ে ফেলল তুষারের কণা। ফিরল কাউন্টারে রানার কাছে। এতক্ষণ পাবের ক্ষতির খতিয়ান নিয়ে ব্যস্ত ছিল মালিক পক্ষ। এবার স্টাফ ওনলি লেখা এক দরজা খুলে ওদিকে উধাও হলো তারা। নিজেও কোথায় যেন গেছে ললিপপ লিলি। পাব এখন খোলা না বন্ধ, বুঝবার উপায় নেই। বাইরে আগের চেয়েও জোরে তুষার পড়ছে। সুস্থ মস্তিষ্কের কেউ এখন বাড়ি ছেড়ে পাবে এসে মদ্যপান করবে না।
দীর্ঘশ্বাস ফেলে রানার পাশের টুলে বসল জেসিকা। ‘ব্যস, আপাতত কাজ শেষ। এখন আবারও ছুটি।’
‘তোমাকে অফার করতাম, কিন্তু ড্রিঙ্ক দেবার মত কেউ নেই,’ বলল রানা।
‘বলার জন্যে ধন্যবাদ। তবে আমি ড্রিঙ্ক করি না।’
‘তুমি না বলেছিলে আরও কিছু প্রশ্ন আছে?’
‘ওটা বলার দায়িত্ব ছিল, তাই বলেছি। তুমি চাইলে চলে যেতে পারো।’
জানালার ওদিকে তাকাল রানা।
আরও বেড়েছে তুষারপাত।
উইস্কির গ্লাসে চুমুক দিয়ে জেসিকাকে বলল রানা, ‘আপাতত বেরোতে পারব না। কাজেই ইচ্ছে করলে যে- কোনও বিষয়ে জানতে চাইতে পারো।’পরিচর্যা করা হয়নি বলে নিভু নিভু হয়ে এসেছে আগুন। আলাপের জন্যে ফায়ারপ্লেসের পাশের টেবিলটা বেছে নিল রানা ও জেসিকা। উইকার বাস্কেট থেকে কিছু কাঠ নিয়ে আগুনে গুঁজে দিল রানা। নতুন করে আবারও বড় হয়ে উঠছে শিখা। আগুনের দিকে বাড়িয়ে হাতদুটো গরম করতে চাইল জেসিকা। নিচু গলায় বলল, ‘আমাদের গ্রামে আগন্তুক একেবারেই আসে না। বিশেষ করে তোমার মত লোক।’
‘তুমি কি প্রশ্ন করলে, নাকি মন্তব্য?’ বলল রানা। ‘আমি কৌতূহলী, আর কিছু না।’
‘আমাকে নিয়ে ভেবো না। কাজ শেষ হলে দেরি করব না বিদায় নিতে।’
‘জানতে পারি আসলে কেন এসেছ?’
‘ব্যক্তিগত কাজে,’ বলল রানা।
‘অর্থাৎ বলবে না।’
‘তা নয়। আমি হ্যানন পরিবারের বন্ধু।’
ভুরু উঁচু করল জেসিকা। ‘পিটারের সঙ্গে দেখা করতে এসেছ?’
‘সবাই দেখি ওকে চেনে,’ বলল রানা, ‘ম্যাকডোনাল্ডও ওর কথাই বলছিল। খুব অপছন্দ করে পিটারকে।’
হাত নাড়ল জেসিকা। ‘ছোট গ্রাম। পরস্পরকে চেনে সবাই। তাই সবার হাঁড়ির খবরও সবার জানা। কে ভাল বা মন্দ, সহজেই আমরা জেনে যাই। যেমন ওই ম্যাকডোনাল্ড। সে মাথাগরম একটা ষাঁড়। এমন কেউ নেই যে ওকে ভাল মানুষ বলবে। ওর কথা বাদ দাও।’
প্রসঙ্গ পাল্টে ফেলল রানা। ‘পিটার এখন কেমন আছে? সরাসরি গ্রামে এসেছি বলে হাসপাতালে যেতে পারিনি।’
‘ওর শরীরের অর্ধেক হাড় ভেঙে দিয়েছে। ক্ষতি হয়েছে মগজের। এখনও জ্ঞান ফেরেনি। আর কখনও না-ও ফিরতে পারে।’
‘জেনে খারাপ লাগছে।’
‘আমারও মন খুব খারাপ,’ জেসিকার চোখে সত্যিকারের দুঃখ দেখল রানা। কী যেন ভাবল মেয়েটা, তারপর বলল, ‘একেবারেই ছোটবেলার বন্ধু তো, তা-ই। ওর সঙ্গে কীভাবে তোমার পরিচয়?’
‘আমার সঙ্গে কখনও পরিচয় হয়নি। আসলে ওর জন্যে এখানে আসিনি। পিটারের চাচা আমার সিনিয়র ফ্রেণ্ড। তার খোঁজেই এদিকে এসেছি।’
ভুরু কুঁচকাল জেসিকা। ‘কেন খুঁজছ তাকে? সে কি হারিয়ে গেছে?’
‘এই গ্রামে থাকার কথা। তবে পরে জানলাম কোথায় যেন গেছে। খুঁজে পাওয়া যাচ্ছে না।’
ভুরু আরও কুঁচকে গেল জেসিকার। ‘তুমি তা হলে বলছ বেন হ্যাননের কথা?’
ওর কথায় অবাক হয়েছে রানা। চট করে জানতে চাইল, ‘তুমি তাকে চেনো কীভাবে?’
‘ভাল করে না চিনলেও পছন্দ করি। ফোর্ট উইলিয়ামের হাসপাতালে পরিচয়। গাড়িতে করে পৌঁছে দিয়েছিলাম পুলিশ স্টেশনে। আর তারপর ডিটেকটিভ ইন্সপেক্টর জন মুরে আর ডিটেকটিভ সার্জেন্ট ডানকান রিডের সঙ্গে যখন আন্তরিক আলাপ করলেন মিস্টার হ্যানন, সে-সময়ে ওই ঘরে আমিও উপস্থিত ছিলাম।’
‘পুলিশের সঙ্গে তো একদমই বনে না ওর। আসলে কী হয়েছিল ওখানে?’
‘আমার সুপিরিয়র অফিসাররা তাঁকে পাত্তা দিতে চাননি। আর তারপর যখন মিস্টার হ্যানন বললেন, পিটারকে পেটানোর কেসের ব্যাপারটা নিজেই তদন্ত করবেন, তখন ইন্সপেক্টর মুরে আর সার্জেন্ট রিডের সঙ্গে সম্পর্কটা আরও তিক্ত হয়ে গেল। তবে মিস্টার হ্যানন পুলিশ স্টেশন থেকে বেরিয়ে যাওয়ার পর তাঁর সঙ্গে আর দেখা হয়নি আমার। মনে হয়েছে, কোনও সূত্র না পেয়ে হাল ছেড়ে ইতালিতে ফিরে গেছেন।’
মাথা নাড়ল রানা। ‘হাল ছেড়ে দেয়ার মানুষ বেন নয়।’ আগুনে দুটো চ্যালাকাঠ ফেলল ও। ভাবছে, আরও তথ্য দেবে মেয়েটাকে? ওর অন্তর বলছে: অনুচিত হবে কিছু বলা। অথচ, মন এটাও বলছে: তুমি বিশ্বাস করতে পারো জেসিকা থমসনকে। জরুরি তথ্যও হয়তো পাবে ওর কাছ থেকে। সামান্য দ্বিধা নিয়ে বলল রানা, ‘বেন ফিরে গেলে, পিটারের ক্যাম্পার ভ্যানটা উধাও হতো না।’
‘পিটারের ভ্যান নিয়ে গেছেন তিনি?’
মাথা দোলাল রানা। ‘পিটারের বাড়িতে গিয়েছিলাম। আমার আগে ওখানে গেছে বেন। ভ্যানটা এখন আর বাড়ির পেছনের উঠানে নেই। ফলে বুঝে গেছি, ইতালিতে ফেরেনি বেন। ওই গাড়ির রেজিস্ট্রেশনের কাগজ এখন আমার কাছে। চাইলে নিতে পারো।’
মুচকি হাসল জেসিকা। ‘আমি পুলিশ, তুমি তো নও, মিস্টার রানা। কাগজপত্র দাও। কেসটা সলভ হলে পিটারের হাতে ওটা দিয়ে দেব।’
‘চাইলে আমাকে রানা বলে ডাকতে পারো,’ বলল রানা।
‘ঠিক আছে, রানা। বেন হারিয়ে গেছেন এমনটা ধরে নেয়ার কোনও কারণ নেই। সেজন্যে যথেষ্ট সময়ও পেরিয়ে যায়নি। তবে স্থানীয় অফিসারদের বলে দেব ক্যাম্পার ভ্যানের কথা। ওটা দেখলেই আটক করবে। রানা, তোমার কী ধারণা, ওই গাড়িটা কী কারণে নিয়ে গেছেন তিনি?’
‘ফোর্ট উইলিয়ামে তোমার সঙ্গে দেখা হওয়ার পর ভাতিজার বাড়িতে ফিরেছে বেন। তারপর যখন স্থির করেছে কী করবে, তখন যানবাহন লাগবে বলে ক্যাম্পার ভ্যান নিয়ে গেছে।’
নড করল জেসিকা। ‘শেষবার যখন দেখলাম, গ্রামে আসবেন বলে বাসের জন্যে অপেক্ষা করছিলেন।’
এবং এরপর থেকে আর খুঁজে পাওয়া যাচ্ছে না,’ বলল রানা। ‘এ থেকে মনে হচ্ছে, কয়েকটা কাজ করতে পারে বেন।’
‘যেমন?’
‘ওর হার্টের অবস্থা ভাল নয়।’
‘তাই? হায়, ঈশ্বর! জানতাম না। আমার মনে হয়েছিল, এই বয়সেও অনেক সুস্থ তিনি।’
‘গতকাল পর্যন্ত আমিও তাই ভাবতাম।’
‘তুমি কি তা হলে ভাবছ হৃদরোগে আক্রান্ত হয়েছেন তিনি?’
‘হয়তো। এজন্যেই বেশি চিন্তিত ওর স্ত্রী মিরাণ্ডা। আমিও দুশ্চিন্তায় আছি। তা ছাড়া, অন্য বিপদেও পড়তে পারে। এই গ্রামে বাজে সব ঘটনা ঘটছে। প্রথমে মরল রবার্ট উইলসন। তারপর পিটিয়ে আহত করা হলো পিটারকে। এখন বেনের কী ঘটেছে, সেটা আমরা জানি না।’
গভীর চিন্তায় তলিয়ে গেল জেসিকা। একটু পর বলল, ‘বেন হ্যাননকে বলেছি, এদিকের মানুষের কাছে যেন রবার্ট বা পিটারের ব্যাপারে প্রশ্ন না করেন। তাঁকে বলেছি, তাঁর জন্যে দুশ্চিন্তা হচ্ছে আমার।’
‘কী কারণে দুশ্চিন্তা?’
‘কারণ, বেন হ্যানন ভেবেছিলেন রবার্ট আর পিটারের কেস একই শেকড় থেকে উঠে এসেছে। তাই আমার মনে হয়েছিল, পিটারকে যারা পিটিয়ে আহত করেছে, তাদেরকে পুলিশ ধরতে না পারলে যখন-তখন বেন হ্যাননের ক্ষতি করবে তারা।’
‘তা হলে কি ওই দুই কেস আসলে সম্পর্কিত?’
মাথা নাড়ল জেসিকা। ‘এগুলো পুলিশ তদন্তের বিষয়। তোমাকে এ বিষয়ে কিছু জানাতে পারব না।’
‘পিটারকে যারা আহত করেছে, তাদের বিরুদ্ধে জরুরি কোনও সূত্র পেয়েছে পুলিশ?’
‘এই বিষয়েও জবাব দেব না। তা ছাড়া, ওই কেসে আমাকে কাজ করতে দেয়া হয়নি।’
‘তদন্তের দায়িত্ব তা হলে কার?’
‘বেন হ্যানন যে দুই অফিসারের সঙ্গে কথা বলেছেন, সেই ইন্সপেক্টর মুরে আর সার্জেন্ট রিড আছেন এই দুই কেসে।’
কেস তোমাকে না দেয়া হলেও তুমি কৌতূহলী। কারণ পিটিয়ে আহত করেছে তোমার ছোটবেলার বন্ধুকে। বুঝতে পেরেছি। আমার মনে হচ্ছে, অনেক কিছুই ভাবছ তুমি। সেগুলো শেয়ার করবে আমার সঙ্গে?’
‘এখন পর্যন্ত কাউকে সন্দেহভাজন বলে ধরে নেয়া হয়নি। আপাতত এর বেশি কিছু আমার জানা নেই।
‘আমিও আছি আঁধারে,’ বলল রানা। ‘এই দুই কেস সম্পর্কে ভুল কিছু বললে আমাকে শুধরে দিয়ো।’
‘তুমি তথ্য শেয়ার করলে, শুনতে আপত্তি নেই আমার।’
‘তার মানে, নিজে থেকে কিছু বলবে না।’
‘আমি পুলিশ আর তুমি সাধারণ মানুষ। এই সূত্র ধরে এগোতে পারো।’
‘ঠিক আছে,’ বলল রানা, ‘যুক্তির বাইরে যাচ্ছ না। এখন প্রথম কথা: বেন যদি পিটারের আহত হওয়ার বিষয়ে কোনও প্রমাণ পেয়ে থাকে, হয়তো সতর্ক হয়ে গিয়ে ওর ওপর হামলা করবে একদল বাজে লোক।’
‘তাতে কোনও সন্দেহ নেই।’
‘দ্বিতীয়ত: তুমি তো আর আমার মত করে বেনকে চেনো না। ভয় পেয়ে কোনও কিছু থেকে পিছিয়ে যায় না সে। হার্ট যেমনই হোক, বেন গ্র্যানিট পাথরের চেয়েও কঠিন।’
‘গ্লাসগোতে এ ধরনের মানুষ দেখেছি। চিনি কতটা শক্ত হয় এরা।’
‘কিন্তু বেনকে চেনো না,’ বলল রানা, ‘ও বোমার চেয়েও বিপজ্জনক দক্ষতার চূড়ায় ওঠা এক যোদ্ধা। ভাবতেও পারবে না কী করতে পারে সে।’
চোখ সরু করে ওকে দেখল জেসিকা। ‘বলতে থাকো। আমি শুনছি।’
‘পিটারকে যারা আহত করেছে, তারা জানে না যে নরক ডেকে এনেছে নিজেদের মাথার ওপর। তাদের মাথার ওপরে আছে বড় কেউ। হয়তো অর্গানাইড্ ক্রাইমের কোনও মাফিয়া ডন। এমন একজন, যে কি না দরকারে দলের লোক দিয়ে খুন করাতে দ্বিধা করবে না।’
‘এসব যৌক্তিক মনে হচ্ছে তোমার?’ জানতে চাইল জেসিকা।
‘না, তা মনে হচ্ছে না।’
‘যা বলছ, সবই আন্দাজে,’ বলল জেসিকা। ‘প্রথমেই কথা উঠবে: এসবের পেছনে মোটিভ কই? কিনলোকার্ড গ্রামে কী আছে যে বাইরের ক্রিমিনালরা হামলে পড়বে এখানে?’
‘কিছু সত্যিই আছে,’ বলল রানা। ‘এটা আন্দাজ নয়। আমার ধারণা: এদিকের জঙ্গল বা টিলায় আছে লাখ লাখ পাউণ্ডের সোনার কয়েন।’ মোবাইল ফোন বের করে সোনার মোহরের ছবি জেসিকাকে দেখাল রানা। ‘এটা পাওয়া গেছে এদিকে।’
‘ব্যাখ্যা করে বলো,’ বলল জেসিকা।
রবার্ট উইলসনের সোনার কয়েন পাওয়া থেকে শুরু করল রানা। তারপর রবার্ট খুন হওয়ায় পেটানো হলো পিটারকে। ধরে নেয়া হয়েছিল তার কাছে আছে সোনার কয়েনের হদিস। গড়গড় করে বলে গেল রানা, ‘শত শত বছর আগের এসব সোনার কয়েন সাধারণ সোনার চেয়ে ঢের বেশি দামি। ব্ল্যাক মার্কেটে যা দাম উঠবে, তাতে মানুষ খুন করতেও দ্বিধা করবে না কোনও সংগ্রাহক।’
‘চোরাই অ্যান্টিকুইটি? এই বিষয়ে কতটা জানো তুমি?’
‘যথেষ্ট জানি। এসব সোনার কয়েনের জন্যে খুন করবে বেশিরভাগ মানুষ।’
ছবিটা চিন্তিত চোখে দেখল জেসিকা। ‘বলা হয় এদিকে আছে বেশ কিছু গুপ্তধন। যদিও কখনও মনে হয়নি বাস্তবে ওসব আছে। রবার্ট সোনার কয়েন কোথায় পেয়েছিল? কতগুলো ছিল?’
‘কোথায় পেয়েছে বা কতগুলো তা আমি জানি না,’ বলল রানা। ‘তবে যথেষ্ট না পেলে গ্রামের পাবে এসে বগলবাজি করত না। ভেবেছিল, বড়লোক হয়ে গেছে সে। বাকি জীবন কাটাবে ইতালি বা ফ্রান্সের সৈকতের ধারে কোনও বাড়ি কিনে।’
‘তোমার কাছে আছে মাত্র একটা কয়েনের ছবি। আরও আছে বলে ভাবছ কেন?’
ললিপপ লিলি পুলিশি ঝামেলায় জড়িয়ে যাক, তা চাইছে না রানা। তাই তার কথা উল্লেখ করল না। ‘এই তথ্যটা গোপনীয়, অফিসার। সোর্স সম্পর্কে কিছুই জানাতে চাই না।’
‘পুলিশের কাছে তথ্য গোপন আইনের চোখে অপরাধ।’
‘তা হলে আমাকে গ্রেফতার করো।’
কড়া চোখে রানাকে দেখল জেসিকা। একটু পর দীর্ঘশ্বাস ফেলে বলল, ‘ঠিক আছে। আর কী জানতে পেরেছ?’
‘পিটার পেয়েছিল রবার্টের অন্তত একটা কয়েন। কপালের জোরে বোধহয় পেয়ে যায়। আমার মনে হয় না রবার্ট ওর বন্ধুকে সোনার কয়েনের হদিস দিয়েছিল। এটাও বলেনি যে গ্রাম ছেড়ে যাওয়ার কথা ভাবছে সে। তবে পিটারের ওপর হামলা করল যারা, তারা জানত না যে কিছুই জানে না সে। তথ্যের জন্যে পেটানো হলো ওকে। অথবা, হয়তো ওর কাছ থেকে জেনে নিয়েছে কোথায় আছে গুপ্তধন। রবার্ট খুনের সময় ঘটনাটা দেখে ফেলে স্যামন মাছ-শিকারি এক পোচার। সে যে খুনের সাক্ষী, সেটা তারা জানত না। পিটারও চিনতে পারেনি তাকে। চাচার কাছে সাহায্য চেয়েছিল সে। আর সেজন্যেই স্কটল্যাণ্ডে পা রাখে বেন হ্যানন।’
চুপ করে আছে জেসিকা। রানা বুঝতে পা গভীরভাবে ভাবছে মেয়েটা। অবশ্য মুখ খুলল না।
‘ওই সাক্ষীকে পেলে উন্মোচিত হবে এই রহস্য,’ বলল · রানা। ‘তখন জানা যাবে আসলেই রবার্ট খুন হয়েছে কি না। মিথ্যাও বলে থাকতে পারে সে। হয়তো পানিতে ডুবেই মরেছে রবার্ট। আত্মহত্যাও করে থাকতে পারে।’
কী যেন ভাবছে জেসিকা।
‘এটা ধরে নাও, পিটারের ভ্যান নিয়ে ওই সাক্ষীর খোঁজেই গেছে বেন,’ বলল রানা, ‘ওই লোককে পেলে, জানবে অনেক কিছুই। পুলিশেরও একই পথে তদন্ত করা উচিত ছিল। তারা কি সেটা করছে?’
মাথা নাড়ল জেসিকা। ‘আগেই বলেছি, তদন্তের ব্যাপারে কিছুই বলব না।’
‘তার মানে, তুমি বহু কিছু জানলেও তদন্ত থেকে তোমাকে দূরে সরিয়ে রাখা হয়েছে,’ বলল রানা। ‘সেটা করেছে ইন্সপেক্টর মুরে আর সার্জেন্ট রিড।’
‘তা ঠিক।’
‘সেজন্যে দোষ দিচ্ছি না তাদেরকে। নিয়ম নিয়মই। এ ব্যাপারে আমার কোনও অভিযোগ নেই। এই দুই কেস বা বেন হ্যাননের ব্যাপারে আরও কোনও প্রশ্ন আছে তোমার?’
‘কৌতূহল হচ্ছে। এবার কী করবে তুমি।’
‘আপাতত কোথাও যাচ্ছি না। আগে খুঁজে বের করব বেন হ্যাননকে। সেজন্যে চারপাশে চোখ রাখব।’
‘গ্রামে থাকার মত কোনও জায়গা আছে তোমার?’
‘নেই,’ বলল রানা। ‘দরকারে একটা তাঁবু কিনে নেব।’
‘ডিসেম্বরের শীতে তাঁবু?’
রানা জানাল না, এর চেয়ে ঢের খারাপ পরিবেশে মাসের পর মাস থাকার অভিজ্ঞতা আছে ওর। সহজ সুরে বলল, ‘দেখি কোথায় ওঠা যায়।’
‘কিনলোকার্ড গ্রামে ক্যাম্পিং সাপ্লাইয়ের দোকান নেই,’ বলল জেসিকা, ‘হোটেল বা গেস্টহাউসও নেই যে ওখানে উঠবে।’
‘তা হলে ঘুমাব গাড়িতে।’
‘গ্রামের ধারে মিসেস ক্লার্কের খালি কটেজ আছে। ওটা ভাড়া নিতে পারো।’
‘মিসেস ক্লার্ক?’
‘গ্রামের সবচেয়ে বয়স্কা মহিলা। আমি যখন ছোট ছিলাম, তখনও তিনি এতটাই বুড়ি ছিলেন। মিলিয়নখানেক বছর হবে তাঁর বয়স। ঝুনো নারকেলের মত। তবে মাথা খেলে খুব ভাল। ক’দিন আগেও কথা বলেছি। খুশি মনেই তোমাকে কটেজ দেবেন। অবশ্য আগেই আদায় করবেন এক সপ্তাহের ভাড়া। টাকা পেলে খুব খুশি হন। ‘
রানার ধারণা: ওর ওপর চোখ রাখতেই সাহায্য করতে চাইছে জেসিকা। তা হোক। আপাতত তার সঙ্গে একই পথে হাঁটতে ওর আপত্তি নেই। তা ছাড়া, গাড়ির বদলে কটেজে ঘুমাতে পারলে ভালমত বিশ্রাম নিতে পারবে। প্রয়োজনে যে- কোনও সময়ে জেসিকার চোখ এড়িয়ে উধাও হবে। খুশি মনেই বলল রানা, ‘সমস্যা নেই, কটেজটা তা হলে কোথায়?’
‘আমিই ড্রাইভ করে নিয়ে যাচ্ছি। বুড়ির সঙ্গে পরিচয়ও করিয়ে দেব।’
‘আমার ভাড়া করা গাড়িটা আছে পিটারের বাড়ির সামনে,’ বলল রানা।
‘গ্রামের কিনারায় বুড়ির কটেজ। ওখান থেকে বেশি দূরে নয় পিটারের বাড়ি। বুড়ির সঙ্গে পরিচয় করিয়ে দেয়ার পর সহজেই গাড়িটা সংগ্রহ করে নিতে পারবে। দশ মিনিটের হাঁটা পথ।
পাব ছেড়ে তুষারপাতে বেরোল রানা ও জেসিকা। উঠানের একটু দূরে আছে পুরনো ল্যাণ্ড রোভার। গাড়িটা দেখে মৃদু হেসেছে রানা, সেটা খেয়াল করেছে জেসিকা। তাই বলল, ‘ভেবেছিলে লাল, ছোট কোনও ফিয়াট চালাই? হেডলাইটের ওপরে থাকবে চোখের পাপড়ি?’
‘গাড়িটা ভাল লেগেছে আমার,’ বলল রানা।
‘বেন হ্যাননেরও ভাল লেগেছিল।’
গাড়িতে উঠল ওরা। ঢং শব্দে বন্ধ হলো দরজা। ইঞ্জিন চালু করে হেডলাইট অন করল জেসিকা। সুইচ টিপে দেয়ায় উইণ্ডস্ক্রিনের ওপর থেকে তুষার ঝেড়ে ফেলল শক্তিশালী ওয়াইপার। হিটার ভেণ্ট থেকে বেরোল বরফ-ঠাণ্ডা হাওয়া। গিয়ার ফেলে ফাঁকা রাস্তায় উঠল মেয়েটা। গ্রামের মাঝ দিয়ে চলেছে ল্যাণ্ড রোভার। রানা বলল, ‘তো কিনলোকার্ড গ্রামেই থাকে তোমার স্বামী?’
নিস্পৃহ চোখে ওকে দেখল জেসিকা।
অপ্রস্তুত হয়ে রানা বলল, ‘সরি। স্বামী বলা বোধহয় ঠিক হলো না। পার্টনার? পাবে ঢোকার সময় দেখেছি তোমরা
একই টেবিলে বসে ছিলে।’
‘মাইক?’ হেসে ফেলল জেসিকা। ‘না তো! আমরা তো বিবাহিত বা পার্টনার নই।
‘তা হলে ভুল ভেবেছি।’
‘তাতে কোনও ক্ষতি হয়নি। আগে আমার সঙ্গে তাকে জড়িয়ে গল্প ফাঁদত গ্রামের অনেকে। পরে জানল, সে আসলে সমকামী। গ্রামে পার্টনার নেই। প্রতি সপ্তাহে দু’বার ইনভার্নেস শহরে ঘুরতে যায়।’ রানা চুপ করে আছে বলে আলাপটা আরেকটু এগিয়ে নিল জেসিকা, ‘এ গ্রামের মানুষগুলোর ভেতর নিজেদের ব্যক্তিগত বলে কোনও কথা নেই। পর্দার আড়াল থেকে সবাই চোখ রাখছে সবার ওপর। আমি নিজে অবিবাহিতা… সেটা যদি জানতে চেয়ে থাকো।
‘না, তা বলছিলাম না,’ অস্বস্তি কাটয়ে বলল রানা।
অন্য প্রসঙ্গে গেল জেসিকা। ‘তোমার ড্রাইভিং লাইসেন্স থেকে জানলাম তুমি লণ্ডনে থাকো।’
মাথা দোলাল রানা।
‘ওখানে কী করো?’
‘প্রাইভেট ইনভেস্টিগেটরের কাজ।’
‘আগে বেন হ্যাননের সঙ্গে আর্মিতে ছিলে?’
‘এ-কথা বলেছে বেন?’ অবাক হলো রানা। বুড়ো কখনোই মিলিটারিতে তার অতীত জীবন নিয়ে কারও সঙ্গে কথা বলে না।
‘এখন টমেটো চাষ করে ইতালির খামারে। অনেকেই তাদের মনের কথা আমাকে বলে। কেন বলে, জানি না। বোধহয় আমার নিরীহ চেহারার জন্যেই।’
‘আমি নিজের ব্যাপারে কিছু বলিনি।’
‘না, বলোনি। ফলে কৌতূহলী হয়ে গেছি। নিজ চোখে দেখেছি, মার খেয়ে ভূত হয়েছে গ্রামের পাকা হারামি তিনটা খাটাশ। অথচ, একটা ঘুষিও দাওনি। যেভাবে কথা বলো, বা ভাবো, তাতে আমার মনে হয়েছে, আগে ছিলে মিলিটারিতে। তবে জানি না কত দিন আগে চাকরি ছেড়েছ।’
‘যেভাবে আন্দাজে সব জেনে যাচ্ছ, তাতে তো তোমার এতদিনে ডিটেকটিভ সার্জেন্ট হয়ে যাওয়ার কথা।’
‘সে চেষ্টাতেই আছি,’ বলল জেসিকা, ‘আমি কি ভুল বলেছি?’
‘বেশ কয়েক বছর আগেই অবসর নিয়েছি,’ বলল রানা।
‘মিলিটারিতেই বেন হ্যাননের সঙ্গে তোমার পরিচয়?’
‘হুঁ, আমার ট্রেইনার ছিল। এত সৎ মানুষ খুব কম‍ই দেখছি।’
‘বন্ধুর জন্যে এত দূরে এসেছ বলে তোমার প্রশংসা না করে পারছি না। বন্ধুদের এমনই হওয়া উচিত। একে অপরের বিপদে ঝাঁপিয়ে পড়ে সাহায্য করবে।’
কথাটা অন্তর থেকে বলেছে জেসিকা, নাকি খুঁড়তে চাইছে আরও তথ্য, ভাবল রানা। ‘পারতপক্ষে মিথ্যা বলি না। এখানে এসেছি বেনকে খুঁজতে। জেনে নেব ওর কী হয়েছে। পথে কেউ বাধা দিলে সাধ্যমত চেষ্টা করব তাকে সরিয়ে এগিয়ে যেতে। এর বেশি কিছু বলার নেই আমার।’
‘পুলিশ স্টেশনে আমার ঊর্ধ্বতন অফিসারকে বেন যা বলেছিলেন, সেটার সঙ্গে মিলে যাচ্ছে তোমার কথা,’ বলল জেসিকা। ও নকল করল বৃদ্ধ যোদ্ধার গলা: ‘তোমরা বরং আমার পথ থেকে দূরে থেকো। নইলে বিপদে পড়বে।’ আমি আসলে মানুষটার জন্যে দুশ্চিন্তায় পড়েছি। নিজে তদন্ত না করলেই হয়তো ভাল হতো। আশা করি তুমিও তাঁর মত ওই একই ভুল করবে না?’
‘আমি ঝামেলা করতে এখানে আসিনি,’ বলল রানা। ‘অথচ, গ্রামে এসেই হাসপাতালে পাঠিয়ে দিয়েছ এদিকের সবচেয়ে বদমাশ দু’তিনজনকে।’
‘ঝামেলা কিন্তু ওরাই করেছে, আমি না। মাত্র একটা কাজেই এখানে এসেছি। আমার বন্ধুকে যেন নিরাপদ আর সুস্থ অবস্থায় ফিরিয়ে নিয়ে যেতে পারি।’
‘শুনে খুশি হলাম। আশা করি ভালই আছেন মানুষটা।’
ওরা পৌঁছে গেছে বুড়ির বাড়ির সামনে। গাড়ি পার্ক করে নেমে পড়ল মেয়েটা। তার পিছু নিল রানা।জেসিকা একতলা বাড়িটার কলিংবেল টেপার তিন মিনিট পর খুলে গেল দরজা। দেখা দিলেন বয়স্কা এক মহিলা। শুধু কিনলোকার্ড গ্রাম কেন, উনি হয়তো দুনিয়ার সবচেয়ে বয়সী মানুষ। গ্যালাপাগোস কচ্ছপের গলার চেয়েও কয়েক ভাঁজ বেশি কুঁচকে আছে মুখ-গলা ও হাতের চামড়া। কানে প্রায় কিছুই শুনতে না পেলেও এটা জানেন, বিশ্বসেরা হোটেলের রুমের চেয়ে বেশি হওয়া উচিত তাঁর কটেজের ভাড়া। গ্রামের ধারে পাথরের বাড়িটাতে একা থাকেন। পাশের কটেজও পাথরের। বুঝিয়ে লাভ হবে না টের পেয়ে মানিব্যাগ হালকা করে এক সপ্তাহের জন্যে কটেজ ভাড়া নিল রানা। ভাবল, যাক, খুশি হয়েছেন বৃদ্ধা। কঙ্কাল-সদৃশ শুকনো হাতে টাকা গুনে নিয়ে আধহাত লম্বা, কাঁচা লোহার চাবিটা গছিয়ে বাড়িতে গিয়ে ঢুকলেন মিসেস ক্লার্ক। জেসিকাকে নিয়ে রানা প্রবেশ করল কটেজে। প্রায় আসবাবপত্রহীন বেডরুম, প্রাচীন টয়লেট ও লিভিংরুম নিয়ে ছোট্ট কটেজ। বার্নারের পাশে কাঠ নেই। অবশ্য জেসিকার কথায় বাইরের ছাউনিতে রানা পেল শুকনো কাঠ ও ধারাল একটা কুঠার।
ওয়েলকাম টু কিনলোকার্ড,’ মৃদু হাসল জেসিকা। ফুটপাথের ল্যাম্পপোস্টের ম্লান আলোয় মিষ্টি লাগছে ওর মুখ, ঠিক যেন লাজুক নববধূ। নিজেকে বড়বেশি নিঃসঙ্গ লাগল রানার। কেন যেন হুতাশ উঠল ওর বুকের গভীরে। খুক্-খুক্ করে কাশল। নরম গলায় জেসিকা জানতে চাইল, ‘এবার কি পৌঁছে দেব তোমাকে গাড়ির কাছে?’
কখন যেন নিঃশব্দে থেমে গেছে তুষারপাত। ঘন কালো আকাশে একফোঁটা মেঘ নেই। হীরার মত ঝিকমিক করছে লক্ষকোটি নক্ষত্র। রানার হঠাৎ করেই মন চাইল, যদি চিরকাল জেসিকার হাত ধরে দাঁড়িয়ে থাকতে পারত অদ্ভুত এই তারার রাজ্যে! বড় করে দম নিতেই বহুদিন পর তাজা হাওয়ায় ভরে গেল ওর বুক। তখনই আবারও নাকে এল জেসিকার চুলের চেনা সেই সুবাস। নিচু স্বরে বলল রানা, ‘ধন্যবাদ। তবে এখন একটু হাঁটতে চাই।’
‘বেশ, তবে পরে দেখা হবে, রানা। আবারও কোনও গোলমালে জড়িয়ে যেয়ো না যেন।’
‘তুমি এমনভাবে বলছ, যেন আমি কলহপ্রিয় একটা বাজে লোক।’
‘আমি অত নিশ্চিত নই যে তুমি আসলে ভদ্রলোক।’
হতাশা ভরে কাঁধ ঝাঁকাল রানা। ‘সবাই ভদ্রলোক বলে আমাকে, সেটা তুমি জেনে গেলে কী করে?’
‘ওচ, আমার সঙ্গে দুষ্টুমি করবে না!’
‘স্কটিশ মেয়েরা খুব সুন্দর করে ‘ওচ’ কথাটা বলে।’
রানাকে চোখ পাকিয়ে দেখল জেসিকা। ‘আমি কিন্তু তোমাকে এখনও গ্রেফতার করতে পারি, সেটা জানো?’
‘তা হলে তো তোমার সঙ্গে আর কথা না বলাই ভাল।’
‘হ্যাঁ, ঠিক তাই।’ ল্যাণ্ড রোভারে গিয়ে উঠল জেসিকা। ইঞ্জিন চালু করে রওনা হয়ে গেল। পেছন থেকে চেয়ে রইল রানা। কেন যেন খুব ভাল লেগেছে ওর মেয়েটাকে।
পথের বাঁকে হারিয়ে গেল ল্যাণ্ড রোভারের লাল টেইল লাইট। জানালার পর্দা টেনে দিয়েছেন মিসেস ক্লার্ক। ছোট একটা ফাঁক দিয়ে আসছে টেলিভিশনের আলো, সঙ্গে কথাবার্তার ভারী আওয়াজ। কটেজের দরজায় তালা মেরে প্যান্টের পকেটে চাবিটা পুরে ধীরপায়ে রানা চলল পিটারের বাড়ির দিকে। তাপমাত্রা নেমেছে শূন্যের নিচে। ঝিরঝিরে হাওয়া ভীষণ কনকনে। পিচ্ছিল, শক্ত বরফ হয়ে যাচ্ছে তুষারগুলো। বাজে মাত্র সন্ধ্যা সাতটা। অথচ এরই ভেতর শুয়ে পড়েছে গ্রামের বেশিরভাগ মানুষ। বাড়িগুলোর দোতলার জানালায় জ্বলছে কম ওয়াটের আলো। হাওয়ায় ভাসছে কাঠ- পোড়া মিষ্টি সুবাস।
রানা ছাড়া আর কেউ নেই গ্রাম্যপথে। হিম-ঠাণ্ডা রাতে নিঃশব্দে হেঁটে চলল ও। একটু পর পেছনে পড়ল পাথরের চার্চ ও পাশের কবরস্তান। মাত্র ক’দিন আগে কবরে শুইয়ে দেয়া হয়েছে রবার্ট উইলসনকে। জায়গাটা বড়জোর পঞ্চাশ গজ দূরে। গ্রামের একমাত্র দোকান এখনও খোলা। জানালা- দরজা দিয়ে এসে হলদে আলো পড়েছে পথের ধারে।
স্কটল্যাণ্ডে পা রাখার পর কিছুই খায়নি রানা। হঠাৎ করেই জ্বলতে লাগল ওর পেট। রাস্তাটা আড়াআড়িভাবে পেরিয়ে কিনলোকার্ড স্টোর্সে ঢুকল রানা। কাউন্টারের ওদিকে বসেছেন সাদা গোঁফওয়ালা এক লোক। বয়স মিসেস ক্লার্কের অর্ধেক। রানাকে দেখে বললেন, ‘গুড ইভনিং।’
এই দোকান জেনারেল স্টোর। মুদির মালপত্র থেকে শুরু করে খামারের কোদাল, শাবল সবই বিক্রি করা হয়। একটা বাস্কেট সংগ্রহ করে শেলফ থেকে ওটার ভেতর মালপত্র রাখতে লাগল রানা। মাংসের কয়েকটা স্টুর ক্যান, এক কেজি চালের প্যাকেট, এককৌটা ইন্সট্যান্ট কফি, দুটো স্থানীয় এইল-এর বোতল আর এক বোতল মল্ট উইস্কি নিল। .. রাতের গভীরে হাড়কাঁপা শীতে হয়তো কড়া পানীয় চাঙ্গা করে রাখবে ওকে।
বিল মিটিয়ে দেয়ার পর স্মার্টফোন খুলে প্রৌঢ় দোকানিকে বেন হ্যাননের ছবি দেখাল রানা। ‘ইনি আমার বন্ধু।
এই গ্রামে বেড়াতে এসেছেন। আপনি কি তাঁকে এদিকে কোথাও দেখেছেন?’
কৌতূহলী চোখে ওকে দেখলেন দোকানি। তারপর চোখ বোলালেন ছবিটার ওপর। বেশ কিছুক্ষণ পর মাথা দুলিয়ে বললেন, ‘আই, দেখেছি বলেই তো মনে হচ্ছে। কয়েক দিন আগের কথা। আমার মনে আছে, কারণ ওই লোক ড্রাইভ করছিল পিটার হ্যাননের ক্যাম্পার ভ্যান।’
আমরা সবাই সবাইকে চিনি, জেসিকার কথাগুলো মনে পড়ল রানার। ‘আমার এই বন্ধু পিটারের আপন চাচা,’ বলল ও। ‘তাঁকে খুঁজছি। এখান থেকে কোথায় গেছেন সেটা কি আপনাকে বলেছেন?’
মাথা নাড়লেন দোকানি। ‘না। মালপত্র কিনে চলে গেছে। কথা তেমন বলে না।’
‘কী জিনিস নিয়েছেন?’
ভাবতে চাইলেন দোকানি। ‘দাঁড়াও, মনে করে দেখি। বোধহয় ক্যাম্পিং করতে চেয়েছিল। এত শীতে কেন এসব করবে কেউ, মাথায় ঢোকে না। টিনের খাবার নিয়েছিল। বোতলের পানি, কফি। আরও কিছু।’ কড়াভরা আঙুল হার্ডওয়্যার সেকশনের দিকে তাক করলেন তিনি। ‘মানুষটা বোধহয় বুঝেছে তুষার পড়বে। তাই কিনে নিয়েছে একটা কোদাল।’
কোদালের দিকে চেয়ে শিরশির করল রানার মেরুদণ্ড। ওগুলো ভাল মানের হার্ডওয়্যার। হাতল শক্ত কাঠের। স্টিলের ব্লেড কালো, বড়সড়ো।
তুষার সরাতে ওই জিনিস ব্যবহার করবে না বেন। যে বা যারা তার ভাতিজাকে আহত করে কোমায় পাঠিয়ে দিয়েছে, তাদেরকে নিজ হাতে শায়েস্তা করবে। এবং খুনের পর কবর দিতেই কিনেছে কোদাল।
‘অনেক কিছু জানলাম, সেজন্যে ধন্যবাদ,’ বলল রানা।
‘ইউ আর ওয়েলকাম। আশা করি খুঁজে পাবে তোমার বন্ধুকে।’
‘তাই যেন হয়।’
বড় ক্যানভাস ব্যাগে মালপত্র ভরে দোকান থেকে বেরোল রানা। প্রতি পদক্ষেপে ব্যাগের ভেতর টুং-টাং শব্দ তুলছে স্টুয়ের ক্যান আর এইল-এর বোতল। একটু পর টয়োটা গাড়িটার সামনে পৌছে গেল ও। পিটারের বাড়ির ভেতরটা কবরের মত অন্ধকার। গাড়িতে উঠে মিসেস ক্লার্কের কটেজের সামনে এসে থামল রানা। এখনও টিভি দেখছেন মহিলা।
কটেজের তালা খুলে ক্যানভাস ব্যাগ নিয়ে কিচেনে ঢুকল রানা। কাবার্ড তল্লাসী করতে গিয়ে পেল দুটো সসপ্যান। ধুয়ে নিয়ে ভাত রাঁধার জন্যে একটার ভেতর ঢালল পানি, অন্যটার ভেতর ক্যানের স্টু। আগুন জ্বেলে দুই সসপ্যান চাপিয়ে দিল চুলোয়। স্টুর সঙ্গে আছে অদ্ভুত কোনও সস। শুঁকলে মনে হবে হাজার বছরের পুরনো ময়লা জুতোর সুখতলি। তবে ওটা খেতে দ্বিধা নেই রানার। এর চেয়েও বাজে খাবার জীবনে বহুবার খেয়েছে।
আধঘণ্টা পর কিচেনের সবুজ ফরমাইকা টেবিলে বসে ভাত ও স্টু খেতে লাগল রানা। মাঝে মাঝে চুমুক দিল হ্যামার-হেড এইল-এর বোতলে। খাবার শেষে একবার তাকাল লিভিংরুমের দিকে। জায়গাটা ডিপ-ফ্রিযের চেয়েও ঠাণ্ডা। বাইরের ছাউনি থেকে জ্বালানি কাঠ এনে গুঁজে দিল উড বার্নারে। পুরনো খবরের কাগজ মুড়িয়ে লাইটার দিয়ে জ্বেলে নিল আগুন। বার্নারে প্রথমে ভালভাবে ধরল না কাঠ কিন্তু কিছুক্ষণ পর ধোঁয়া ছড়িয়ে ঠিকভাবেই জ্বলতে লাগল। আগুনের তাপে টিকটিক শব্দে স্ফীত হচ্ছে স্টোভের কাস্ট- আয়ার্ন বক্স। আগুনের ধারে আর্মচেয়ারে বসল রানা। ভাবছে, এবার কী করবে।
যে-কোনও জায়গায় থাকতে পারে বেন। বেঁচে আছে না মারা গেছে, জানা নেই। ক্যাম্পার ভ্যানের নম্বর প্লেট যতই জানা থাকুক, একহাজার স্কয়্যার মাইল টিলা ও জঙ্গল ছুঁড়ে বেনকে খুঁজে নেয়ার দক্ষতা কারও নেই। অবশ্য, চাইলেই তার মত করে ভাবতে পারবে রানা। সেক্ষেত্রে এক পা এক পা করে এগোতে হবে। তাতে হয়তো পৌঁছুবে মানুষটার কাছে। এদিকে একইসঙ্গে খুঁজবে সেই পোচারকে। তার দিকেই মনোযোগ দেবে বেন। মিথ্যা না বলে থাকলে লোকটা নিজের চোখে দেখেছে রবার্টকে খুন হতে। সে জানে, কারা আহত করে কোমায় ঠেলে দিয়েছে পিটারকে। হয়তো পোচারকে খুঁজতে গিয়ে মস্তবড় কোনও বিপদে আছে বেন। ওই পোচার লোকটাকে পেলে হয়তো তার দেয়া তথ্য অনুযায়ী রানা পৌঁছুতে পারবে অপরাধীদের আস্তানায়।
চুপচাপ বসে থাকল রানা।
কিনলোকার্ড আধুনিক গ্রাম না হলেও জোরালো সিগনাল পাচ্ছে ওর মোবাইল ফোন। গুগল ব্রাউযারে গিয়ে কি-ওঅর্ড হিসেবে রানা লিখল স্যামন পোচিং স্কটল্যাণ্ড। কিছুক্ষণ ব্ৰাউয করে জেনে গেল, মিঠা-পানির স্যামন শিকার নিয়ে চলছে বড় ধরনের কালোবাজারি। স্কটল্যাণ্ডে রয়েছে হাজারো লক এবং নদী। শুধু লক নেসই সাত মিলিয়ন কিউবিক মিটারের চেয়ে বড়। ইংল্যাণ্ড আর ওয়েলসের সমস্ত পানির চেয়েও বেশি। ফলে যতই পোচারদেরকে ধরতে মরিয়া হয়ে উঠুক ফিশারির গোয়েন্দারা, শত শত চোরা শিকারিকে ঠেকাতে গিয়ে হিমশিম খাচ্ছে তারা। লণ্ডন ও এডিনবার্গের বড় সব রেস্টুরেন্ট কোনও প্রশ্ন না করেই কিনে নিচ্ছে চোরাই স্যামন। ওই মাছ চুরি এতই লোভনীয় ব্যবসা, অনেক সময় ধরা পড়ছে ফিশারির নিজেদের লোকই। তার ওপর আছে নানান ছোট-বড় দল। চুরি ধরা পড়বে বুঝলেই ছোরা দিয়ে পেট ফাঁসিয়ে দেয় তারা। অবশ্য রহস্যময় পোচার বোধহয় তাদের দলের নয়। সে স্থানীয় কেউ। স্যামন ধরে পেটপূজা করছে। অথবা মাছ বিক্রি করছে টাকার বিনিময়ে। অক্টোবরে শেষ হয়েছে আনুষ্ঠানিক স্যামন সিযন। আবারও নতুন করে মাছ ধরা শুরু হবে জানুয়ারি বা ফেব্রুয়ারি মাসে। তত দিনে বড় হবে নতুন প্রজন্মের স্যামন মাছগুলো। অবশ্য সেজন্যে অপেক্ষা করতে রাজি নয় অনেকে। হেমন্ত এবং শীতে শিকার করছে নদী ও লকে। ওই একই কারণে ডিসেম্বরে আরডাইক লকে মাছ ধরছিল রহস্যময় পোচার। গুগল ম্যাপ দেখে রানা বুঝল, পশ্চিম থেকে পুবে বিস্তৃত লক আরডাইক; দৈর্ঘ্যে পুরো বারো মাইল। বিশাল জলার ভেতর একজন লোককে খুঁজে বের করা খুব কঠিন কাজ। তা ছাড়া, আকাশ থেকে চোখ রাখার উপায় নেই রানার।
আবারও স্থানীয় সংবাদ খুঁজতে লাগল ও। লকের পুবে ভাসছিল রবার্টের লাশ। জায়গাটা ডেভেলাপারদের গফ্‌ কোর্স এবং ডুপ্লেক্স বাড়ি তৈরির সাইট থেকে বেশি দূরে নয়। পোচারকে ওদিকে খুঁজবে কি না ভাবতে গিয়ে আনমনে মাথা নাড়ল রানা। রবার্টকে খুন হতে দেখে ভয় পেয়েছে লোকটা। হয়তো বাড়ি ছেড়ে বেরোবে না আগামী কিছু দিন। অথবা, যাবে অন্য কোনও লক বা নদীতে। এবার ওর মনে হলো, লোকটাকে খুঁজতে যাওয়া উচিত লকের অন্যদিকে। রবার্ট খুন হয়েছে ভোরে বা সকালে। তাই এরপর থেকে হয়তো পোচার বেরোবে রাতের আঁধারে। খুব সতর্ক থাকবে। মনে কাজ করবে ভীষণ আতঙ্ক। ভাল করেই জানে, রাতে লকে চোখ রাখে ফিশারির লোক। তা ছাড়া, তাকে হয়তো খুঁজছে খুনির দল। কোণঠাসা হলে নিজেকে বাঁচাতে বিষাক্ত সাপের মত ছোবল দেবে পোচার। তবে ওটা নিয়ে ভাবছে না রানা। আগেও বহুবার স্যামন-পোচারের চেয়ে ঢের বেশি বিপজ্জনক মানুষের মোকাবিলা করেছে। এবং এখনও বেঁচে আছে সে বহাল তবিয়তে।
স্টোভের গনগনে আগুনে আরামদায়ক হয়ে উঠেছে কটেজ। তবে আজ আর ঘুমাবে না বলে ঠিক করল রানা।
গভীর রাতে বেরোবে ও মানুষ শিকারে।নিশুতি রাত।
ঘুমের রাজ্যে তলিয়ে গেছে কিনলোকার্ডের শীতার্ত গ্রামবাসী। মাঝে মাঝে একটা-দুটো কুকুরের প্রলম্বিত করুণ কান্না হাহাকার ছড়াচ্ছে দূর-দূরান্তরে।
তৈরি হয়ে কটেজ থেকে বেরিয়ে টয়োটা নিয়ে পুবের পথে চলল রানা। তারপর ঘুরল উত্তর দিকে। আরও একবার বামে বাঁক নিয়ে এবার চলল আরডাইক লকের পশ্চিম তীরের দিকে। এখানে এঁকেবেঁকে সর্পিল আকৃতি নিয়েছে পথ। শুরু হয়ে গেছে পাইনের জঙ্গল। আগের সিদ্ধান্ত অনুযায়ী উত্তর তীরের জঙ্গলের শেষ মাথায় পাইনের আড়ালে গাড়ি রেখে নেমে পড়ল। পিঠে ব্যাগটা ঝুলিয়ে নিয়ে হেঁটে চলল পশ্চিম তীর লক্ষ্য করে। পায়ের নিচে মৃদু মুড়মুড় শব্দে ভাঙছে কঠিন বরফ। বারবার ফোনের জিপিএস কোঅর্ডিনেট দেখছে রানা।
মিনিট পনেরো হেঁটেই পৌঁছে গেল ও ঘন জঙ্গলে ছাওয়া লকের পশ্চিম তীরে। পাইন গাছগুলোর মাথায় চেপে বসেছে সফেদ তুষারের ভারী ছাতা। একটু দূর থেকে এল পেঁচার কর্কশ ডাক। সতর্ক পায়ে প্রায় নিঃশব্দে লকের তীরে গিয়ে থামল রানা। জলের সঙ্গে মিতালি করেছে ধূসর কুয়াশা, অদৃশ্য করে দিয়েছে আকাশের মিটমিটে তারাগুলোকে। পাইন বনের ঝিরঝিরে হাওয়া আর তীরে এসে লাগা পানির কুল কুল আওয়াজ ছাড়া চারপাশ একদম নীরব।
অন্ধকারের ভেতর আরও একটু বেশি গাঢ় ছায়ার মত লকের পশ্চিম তীর ধরে দক্ষিণ দিকে চলল রানা। মাঝে মাঝে থেমে বুঝে নিচ্ছে আশপাশে কেউ আছে কি না। দুই মাইল হেঁটেও কারও সাড়াশব্দ না পেয়ে বিরক্ত হলো রানা। বৃথা কষ্ট করছে? আরডাইক লক এদিকে চওড়া হয়েছে কয়েক শত গজ। এরপর আরও পশ্চিমে হয়েছে সরু ঝর্নার মত। দু’দিক থেকে জায়গাটাকে ছেয়ে নিয়েছে পাইনের ডালপালা। জলে ভাসছে পচা আবর্জনা। আর না এগিয়ে আবার উত্তর দিকে চলল রানা। কুয়াশার ভারী চাদর পুরোপুরি ঢেকে ফেলেছে জঙ্গল ও আরডাইক লকটাকে। চারপাশে কালিগোলা অন্ধকার।
লকের তীর ঘেঁষে আধঘণ্টা উত্তর দিকে হাঁটার পর হঠাৎ করেই পঞ্চাশ গজ দূরে দুটো আলো দেখতে পেল রানা। এদিকে-ওদিকে রশ্মি ফেলে কী যেন দেখছে একাধিক লোক। ঝোপের ধারে বসে তাদের ওপর চোখ রাখল রানা। একটু পর বুঝল, দলে তারা তিনজন। ঝোপঝাড় পাশ কাটিয়ে আসছে এদিকেই। ঘন কুয়াশার কারণে রানার দিকে পৌঁছাচ্ছে না টর্চের আলো। ওর ধারণা হলো, এদের সঙ্গে নেই খুনের সাক্ষী সেই পোচার। এরা হয় চোরাই মাছ- শিকারি নয়তো ফিশারির লোক। অবশ্য হঠাৎ অন্য একটা চিন্তা আসতেই সতর্ক হয়ে উঠল রানা। এরা হয়তো সেই খুনি দলের সদস্য! হতে পারে না?
উঠে ছায়ার মত বাতির দিকে চলল রানা। মিনিটতিনেক পর বুঝল, এদের কাছে মাছ ধরার সরঞ্জাম নেই। অর্থাৎ, এরা পোচার নয়। একজনের হাতে ধরা একটা ডাবল- ব্যারেল শটগানের নল থেকে ঠিকরে এল টর্চের আলো। হঠাৎই অস্বস্তিতে পড়ল রানা। বড়বেশি কাছে পৌঁছে গেছে ও! ওর ওপর দিয়ে বামে গেল টর্চের আলো। আবারও ফিরে এল। উজ্জ্বল আলোয় চোখ ধাঁধিয়ে গেল রানার। আলোটা সরে যেতেই ঝুপ করে বসে পড়ল ও মাটিতে। ওদিক থেকে উত্তেজিত, কর্কশ গলায় বলল কেউ: ‘ওই যে! বোধহয় দেখেছি শালাকে!’
শুয়ে পড়ে ক্রল করে ঘন ঝোপে ঢুকল রানা। ওর পিছু নিয়েছে সাদা আলো। পরমুহূর্তে আকাশ-বাতাস কাঁপিয়ে ভারী ‘বুম!’ শব্দে গর্জে উঠল বন্দুক। কাছের পাহাড়ে বাড়ি খেয়ে ফিরে এল প্রতিধ্বনি। আবারও গর্জন ছাড়ল বন্দুকটা। প্রথম গুলি দূর দিয়ে গেলেও পরেরটা লেগেছে রানার পেছনের গাছে। ভেঙে গেছে একটা মোটাসোটা ডাল। ঝরঝর করে ওর ওপর ঝরল পাইনের শুকনো কাঁটা ও পাউডারের মত তুষার। রানা এখন নিশ্চিত: এরা পোচার বা সরকারি লোক নয়। ফিশারির সদস্যরা আক্রান্ত না হলে গুলি করে না কোনও পোচারকে।
তীর ঘেঁষে দশ গজ ক্রল করার পর ভারী পাথরের মত ঝোপের ভেতর পড়ে থাকল রানা। একটু দূর থেকে শুনতে পেল একজনের কণ্ঠ। উচ্চারণ স্থানীয়।
‘আমার মনে হয় সত্যিই শালাকে গেঁথে ফেলেছি!’
‘কোন্ দিকে গেছে?’
বেশ আওয়াজ তুলে হেঁটে আসছে লোকগুলো। তাদের একজন চেঁচিয়ে উঠল, ‘আমরা জানি তুই এদিকেই আছিস, শুয়োরের বাচ্চা! বেরিয়ে আয়, ঠোঁটকাটা, পেটমোটা শালা!’
রানার ঠোঁটে কাটাচিহ্ন নেই। মোটাও নয় ও। বুঝে গেল, ওকে নয়, অন্য কাউকে খুন করতে এসেছে এরা।
আরেকজন বলল: ‘ছড়িয়ে এগোও! বেশি দূরে নেই।’ তাদের সঙ্গে রয়েছে মাত্র দুটো টর্চ, তাই দু’জন সরে গেল ডানদিকে। যাচ্ছে রানার কাছ থেকে দূরে। নানান ঝোপে তাক করছে আলো। তৃতীয়জন এল সরাসরি ওর দিকে। পায়ের নিচে মুটমুট শব্দে ভাঙছে বরফ ও সরু শুকনো ডাল। রানার পাঁচ ফুট দূরে এসে থামল সে। খড়াৎ আওয়াজে খুলল ব্রিচ। মৃদু আওয়াজে ছিটকে পাশের ঝোপে পড়ল খালি খোসা দুটো। নতুন করে চেম্বারে ভরা হলো গুলি। ক্লিঙ্ক আওয়াজে আটকে গেল দুই ব্যারেল। রানার খুব কাছ থেকে বলে উঠল লোকটা, ‘আমি জানি তুই এদিকেই আছিস, মোটা শুয়োর! জানে বাঁচতে চাইলে বেরিয়ে আয়! নইলে কিন্তু সরাসরি গুলি চালাব!’
তার শেষ কথাটা খুবই অপছন্দ হয়েছে রানার। লোকটা অন্ধের মত ঝোপে গুলি ছুঁড়লে মহাবিপদ! যখন-তখন গুলি লাগবে ওর গায়ে। প্রাণের ভয়ে ক্ষিপ্র চিতা হয়ে গেল রানা। নিঃশব্দে পৌছে গেল লোকটার পেছনে। একহাতে মুখটা চেপে ধরে হ্যাঁচকা টানে পেছনে নিল তার মাথা। অন্যহাতে মুচড়ে কেড়ে নিল বন্দুক। বন্দিকে পিছিয়ে নিয়ে ঢুকে পড়ল ঝোপের ভেতর। বেকায়দায় পড়ে বুজে গেছে লোকটার জবান। একটা গাছের পাশে বন্দুক ফেলে চোকহোল্ডে তার গলা পেঁচিয়ে ধরল রানা। বন্ধ করে দিয়েছে মগজের অক্সিজেন সরবরাহ। মিনিটখানেক পর জ্ঞান হারিয়ে শিথিল হয়ে গেল লোকটা।
অবশ্য কয়েক মিনিট পর জ্ঞান ফিরবে তার। রানা আশা করল, ততক্ষণে আরও দূরে সরে যাবে অন্যদু’জন। তখন এর মুখ থেকে জেনে নেবে কে সে, কাকে ধরতে এসেছে, এবং কার হয়ে কাজ করছে। আপাতত কিছু করার নেই। টর্চটা তুলে নিয়ে হাতের তালু দিয়ে আলো চেপে ধরে লোকটার কাছে ফিরল রানা। ওর আঙুল লালচে দেখাচ্ছে জোর আভায়। আবছা আলোয় লোকটার মুখ ও কাঁধ দেখল রানা। বয়স ত্রিশের মত। বড়সড়ো দেহ। টাক পড়ছে মাথায়। মুখে খোঁচা-খোঁচা দাড়ি। গালে ব্রণের অগভীর অজস্র গর্ত। বাম কানে ছোট্ট এক দুল। পরনে কোঁচকানো ক্যামোফ্লেজ প্যাটার্নের শীতের জ্যাকেট। কোমরে শটগানের কার্তুজের বেল্ট।
একে গ্রামের পাবে ম্যাকডোনাল্ড ও ম্যাককার্টারের সঙ্গে দেখেছে রানা। কৌতূহলী হয়ে উঠল ও। শটগানের কার্তুজের বেল্ট খুলে ঝুলিয়ে নিল নিজের কাঁধে। জ্যাকেট সার্চ করে পেল সরু একটা ওয়ালেট। ওটা খুলে পরিচয় জেনে নেবে ভেবেছে, এমনসময় কানের পাশ দিয়ে কী যেন গেল। পরক্ষণে ঠক্ শব্দে বিধল পাশের গাছের কাণ্ডে। রানার মুখে ছিটকে লাগল একরাশ কাঠের কুচি। সেকেণ্ডের দশ ভাগ সময় পেরোবার আগেই এল সুপারসনিক বুলেটের চাপা খুক্ শব্দ।
ওই রাইফেলের মুখে আছে সাইলেন্সার!
ব্যাগ ও শটগান দু’হাতে নিয়ে পাশের ঝোপে ঝাঁপিয়ে পড়ল রানা। আধসেকেণ্ড পর থক্ শব্দে ওর কানের দুই ইঞ্চি দূরে বিঁধল দ্বিতীয় বুলেট। বাস্‌! ছিটকে উঠেছে তুষার ও মাটি। পরের বুলেট হয়তো গাঁথবে ওর শরীরে!
এখন নিঃশব্দে সরে যাওয়ার সময় নেই! উঠে বাঁকা এক পথে ঘন জঙ্গলের মাঝ দিয়ে লেজে আগুন লাগা কবুতরের মত এঁকেবেঁকে উড়ে চলল রানা। সরে যাচ্ছে টর্চওয়ালা দুই লোকের কাছ থেকে। ওর দিকেই টর্চ তাক করল তারা। পরিষ্কার শুনছে বুট পরা পায়ের ধুপধাপ আওয়াজ। রানার ডানে ত্রিশ গজ দূরে আছে লোকগুলো। একজনের হাতে টর্চ, অন্যজন জঙ্গলের ভেতর রানার দিকে তাক করল বন্দুক। নিজেকে অসহায় কাঠবিড়ালী বলে মনে হলো রানার। ‘বুম!’ শব্দে গর্জে উঠল বন্দুক। ওর থেকে কয়েক ফুট পেছনের এক গাছে লাগল একরাশ ছররা।
ওর অস্ত্রের মাযলের ঝলকানি দেখলে বিপক্ষ জেনে যাবে কোথায় আছে ও, তাই পাল্টা গুলি করল না রানা। মাটির ওপরে জেগে ওঠা শেকড় ও সামনের ঝোপে হোঁচট খেয়ে যে-কোনও সময়ে ধড়াস্ করে পড়বে। এদিকে যে-কোনও মুহূর্তে পদশব্দ শুনে তৃতীয় বুলেট পাঠাবে স্নাইপার!
পুরো দুই মিনিট ঝড়ের বেগে ছুটে কাঁধের ওপর দিয়ে পেছনে তাকাল রানা। কুয়াশাভরা অন্ধকারে হারিয়ে গেছে লোকগুলো। পায়ের নিচে তুষার মৃদু আওয়াজ তুলছে বলে গতি আরও কমিয়ে হেঁটে চলল রানা।
একঘণ্টা পর জিপিএস কোঅর্ডিনেট দেখে পৌঁছে গেল টয়োটার কাছে। সরাসরি ওটাতে গিয়ে ওঠা হবে চরম ভুল। ঘন এক ঝোপে থেমে চারপাশে চোখ রাখল রানা। পেছনে ফেলে আসা সেই স্নাইপারের মত আশপাশে থাকতে পারে আরও এক বা একাধিক স্নাইপার। হয়তো গোপনে দেখছে গাড়িটা। চোখ স্কোপে। ট্রিগারে আঙুল। গাড়ির দিকে গেলেই এক গুলিতে উড়িয়ে দেবে ওর মাথা।
মিনিট দশেক ঝোপে দাঁড়িয়ে চারপাশে চোখ রাখল রানা। ওর কানে এল না অস্বাভাবিক কোনও আওয়াজ। কেউ আশপাশে নেই সেটা মোটামুটি নিশ্চিত হয়ে ছায়ার মত পৌঁছে গেল গাড়ির পাশে। ব্লিপার দিয়ে খুলল ড্রাইভিং দরজা। লাফ দিয়ে উঠল সিটে। দরজা আটকে ইঞ্জিন চালু করে ঘুরিয়ে নিল টয়োটা। তুষারে ভরা পিচ্ছিল পথে বাড়ছে গাড়ির গতি। জ্বেলে নিল হেডলাইট। আধুনিক আরএভির ট্র্যাকশন কন্ট্রোল তৈরি করা হয়েছে তীরবেগে বাঁক নেয়ার জন্যে। গতি না কমিয়ে পথের তীক্ষ্ণ কয়েকটা বাঁক পেরোল রানা। রিয়ারভিউ মিররে দেখল, পেছনে কোনও হেডলাইট নেই। নিশ্চিত হয়ে গেল ওর পিছু নেয়নি কেউ।
কিনলোকার্ড গ্রামের দিকে ফিরে চলেছে রানা। বুঝে গেছে, আজ স্রেফ কপাল জোরে বেঁচে ফিরছে। সেই পোচারকে হত্যার উদ্দেশ্যেই লকের তীরে গেছে স্নাইপার। পোচারের ঠোঁটে আছে কাটাচিহ্ন। যেভাবেই হোক খুনিরা জেনে গেছে, রবার্টকে খুন হতে দেখেছে সে। ফলে চাইছে তাদের বিরুদ্ধে যেন কোনও সাক্ষী বা প্রমাণ না থাকে। এরা যে কিনলোকার্ড গ্রামের বাসিন্দা তাতে কোনও সন্দেহ নেই রানার মনে। ওর মনে পড়ল, রবার্ট উইলসনের ব্যাপারে লিলির সঙ্গে কথা বলার সময় গায়ে পড়ে ঝামেলা করেছিল মিচ ম্যাকডোনাল্ড। জেসিকার কথা ঠিক নয়। লোকটা বোকা ষাঁড় হলেও, শুধুমাত্র ঘৃণা থেকে’ এত খেপে ওঠেনি। তার আচরণ ছিল অপরাধী মানুষের প্রতিক্রিয়া। কিছু গোপন করতেই আগ্রাসী হয়ে উঠেছে সে। দু’চার ঘা লাগিয়ে ভয় দেখাতে চেয়েছে রানাকে।
রানার ইচ্ছে হলো ফোর্ট উইলিয়ামের পুলিশ স্টেশনে গিয়ে সেল ভেঙে বের করে আনে ম্যাকডোনাল্ড ও তার বন্ধুদেরকে, তাদের পেট থেকে বের করে সব। তবে জেল ভেঙে ঢোকা অপেক্ষাকৃত সহজ হলেও বেরোনো কঠিন। কাজেই অনুচিত হবে ঝামেলায় জড়িয়ে পড়া। ধৈর্য ধরলে সময়ের সঙ্গে সঙ্গে পরিষ্কার হবে অনেক কিছুই। গ্রামের পাবে যা ঘটে গেছে, সেজন্যে লোকগুলোকে দু’চার দিন ভুগিয়ে ছেড়ে দেয়া হবে। তখন নিজের সুবিধামত তাদেরকে কোথাও ধরে নিয়ে গিয়ে জেরা করতে পারবে ও।
এটা জানা জরুরি, কে ওই স্নাইপার। ম্যাকডোনাল্ড বা ম্যাককার্টার তাকে ভাল করেই চেনে। গ্রামের মাথাগরম সাধারণ কোনও যুবক নয় সে। টর্চ হাতে লকের তীরে যারা গেছে, প্রত্যেকেই অতিরিক্ত আওয়াজ করেছে। সঙ্গে মারাত্মক অস্ত্র থাকলেও তাদের আচরণ ছিল অপেশাদারি। কিন্তু স্নাইপার ছিল প্রথম শ্রেণীর। নির্দিষ্ট সময় পর পর গুলি এবং সাইলেন্সারের খুক্ আওয়াজ রানাকে বলে দিয়েছে, ওপর দিকের জমি বা গাছে ছিল সে। পরিষ্কার দেখেছে সামনের দিক। ঘুটঘুটে আঁধারে গুলি করেছে ইনফ্রারেড নাইট-ভিশন স্কোপ ব্যবহার করে। ওটা জেন ২+ ইনটেনসিফায়ার টেকনোলজি বা আরও আধুনিক কিছু। দামি ও নিখুঁত। আরেকটু হলেই ঝোপঝাড়ে গেঁথে ফেলেছিল রানাকে। ওই দুরূহ কাজ করতে হলে চাই দারুণ দক্ষতা ও বিশেষ ট্রেইনিং। এটা এখন রানার কাছে পরিষ্কার: লক তীরে যেসব গাধা ছিল, ওই লোক তাদের থেকে ভিন্ন।
ঘিরে ফেলা বাঘকে বিটারদের মাধ্যমে যেভাবে শিকারির দিকে তাড়িয়ে নেয়া হয়, সে-কাজই লোকগুলোকে দিয়ে করিয়ে নিয়েছে স্নাইপার। মনে করেছে রানাই সেই পোচার। তার দুর্ভাগ্য, প্রথম বুলেট গেছে রানার মাথার দেড়-দুই ইঞ্চি দূর দিয়ে। হয়তো গাছের ডালপাতায় লেগে সামান্য সরে গেছে বুলেটের গতিপথ, নইলে বাঁচত না রানা। এখন ক্ষতবিক্ষত মাথা নিয়ে জঙ্গলে পড়ে থাকার কথা ওর। রানা ভাল করেই টের পেয়েছে, কতবড় মার্কসম্যান ওই দক্ষ স্নাইপার।
ওর মনে এল বেন হ্যাননের কথা।
ক্রমেই আরও চিন্তিত হয়ে উঠছে ও।
বেন যোগ্য যোদ্ধা হলেও বয়স হয়েছে তার। তা ছাড়া অসুস্থ। যে-কোনও সময়ে আড়াল থেকে তাকে খুন করবে তুখোড় ওই স্নাইপার। নিজেকে মনে করিয়ে দিল রানা, প্রথম কাজ বেন হ্যাননকে খুঁজে বের করা। তাকে বুঝিয়ে সুঝিয়ে সরিয়ে দেবে এই এলাকা থেকে। তা ছাড়া ওর নিজের চাই দরকারি কিছু যন্ত্রপাতি। আগামীকাল সংগ্রহ করবে সেগুলো।
ভোর হওয়ার আগেই কটেজের কাছে পৌঁছুল রানা, ক্লান্ত ও দুশ্চিন্তাগ্রস্ত। শিলাবৃষ্টি পড়ছে পাথুরে পেভমেন্টে। জায়গাটা পিচ্ছিল। গাড়ি থেকে নেমে সাবধানে কটেজে ঢুকল রানা। বহু আগেই নিভে গেছে উড বার্নারের আগুন। ফ্রিয়ের মত ঠাণ্ডা কটেজের ভেতরটা। নতুন করে আগুন জ্বেলে নিল রানা। ভেজা পোশাক খুলে চাপিয়ে দিল উড বার্নারের পাশের চেয়ারে। স্নান সেরে নতুন পোশাক পরে নিয়ে বসল আর্মচেয়ারে। মনে পড়ল, গাড়িতে রয়ে গেছে শত্রুপক্ষের কাছ থেকে কেড়ে নেয়া বন্দুক। পেছনের সিটে কম্বল দিয়ে মুড়িয়ে রেখেছে ওটা। চেয়ার ছেড়ে কটেজ থেকে বেরিয়ে গাড়ি থেকে বন্দুকটা নিল রানা। ছাউনির ভেতর ঢুকে চলে গেল যন্ত্রপাতি রাখার বাক্সের সামনে। ওটার ভেতর থেকে পেল একটা হ্যাকস’। ওটা পুরনো হলেও যথেষ্ট ধারাল। বেঞ্চের ভাইস-এ বন্দুক আটকে কাজে নামল রানা। কেটে নামাচ্ছে দুই ব্যারেল। কাজ শেষ হলে কেটে অর্ধেক বাদ দিল বন্দুকের বাঁটও। রয়ে গেল শুধু পিস্তল গ্রিপ। ওর হাতে বন্দুকটা হয়ে উঠেছে বারো গেজের হাত-কামানের মত। পাখি বা হরিণ শিকার সম্ভব না হলেও কাছ থেকে গুলি করলে ছিন্নভিন্ন হবে শত্রুপক্ষ। পুরনো বস্তা খুঁজে ওটার ভেতর অস্ত্রটা পুরল রানা। বস্তা হাতে ফিরল কটেজে। ইন্টারনেটে সার্চ করে জেনে নিল ইনভার্নেস শহরের কোন্ দিকে রয়েছে শিকারের ইকুইপমেন্টের দোকান। তখনই স্থির করল, আগামীকাল ঘুরে আসবে ওখান থেকে। শহরে গিয়ে আবারও গ্রামে ফিরতে ওকে ড্রাইভ করতে হবে সবমিলে এক শত চল্লিশ মাইল। তা হোক।
বেডরুমে গিয়ে বিছানায় শুয়ে পড়ল রানা। তিন মিনিট পেরোবার আগেই তলিয়ে গেল গভীর ঘুমে।
.
মাঝারি এক পথের ধারে খবরের কাগজের স্ট্যাণ্ড আর ছোট এক রেস্তোরার মাঝখানে বসে আছে ইনভার্নেস গান শপ। উল্টোদিকেই শেরিফের কোর্ট। গাড়ি থেকে নেমে দোকানে গিয়ে ঢুকল রানা। ওর নাকে এল পাকা চামড়া, ইস্ত্রি করা শিকারি-পোশাক, মোম দেয়া তুলো, বুট পালিশ আর গান অয়েলের মিশ্রিত ঘ্রাণ।
দোকানটা অনেকটা গুহার মত। মেঝে থেকে শুরু করে ছাত পর্যন্ত দেয়ালে দেয়ালে ঠেস দিয়ে রাখা হয়েছে নানান মালসামান। দেয়ালের পাশে যেখানে রসদ নেই, ঝুলছে মৃত হরিণের শিংওয়ালা মাথা। দোকানের মালিক মধ্যবয়স্ক এক পেটমোটা লোক। তার নাকে যে চশমাটা রানা দেখল, ওটার কাঁচ হবে ইঞ্চিখানেক পুরু। গভীর মনোযোগে অস্ত্রসংক্রান্ত একটা সাময়িকী পড়ছে লোকটা। নিচু গলায় তাকে শুভ সকাল জানিয়ে নিজের কাজে নেমে পড়ল রানা। ওর চারপাশে শিকারিদের পোশাক, মাছ ধরার সরঞ্জাম, ক্যাম্পিং ইকুইপমেন্ট, হাইকিঙের মালপত্র। একটা তালিকা এনেছে রানা। সেটা দেখে জিনিসপত্র জড়ো করে ক্যাশ কাউন্টারে রাখতে লাগল।
পরের র‍্যাকে রয়েছে ধনী মহিলা ও ভদ্রলোকদের শুটিং জ্যাকেট। তারই ভেতর রানা পেল ঘিলি সুট। ওটা পরে সতর্ক হরিণেরও খুব কাছে চলে যেতে পারবে যে-কেউ। ওটা জঙ্গলে ব্যবহার করতে চাইবে যে-কোনও মিলিটারি স্নাইপার। পোশাকটাকে নকল শেওলা বললেও ভুল হবে না। হ্যাঙার থেকে নামিয়ে কাউন্টারের পাশে রাখল রানা। আবারও ব্যস্ত হয়ে গেল কেনাকাটায়।
একদিকের দেয়ালের র‍্যাকে রয়েছে স্কোপওয়ালা নানান কোম্পানির হান্টিং রাইফেল। তবে ওদিকে গেল না রানা। ব্রিটেনে ফায়ারআর্মস কেনার লাইসেন্স ওর নেই। নিঃশব্দে হামলার জন্যে বেছে নিল কালো ফলার ক্ষুরের মত ধারাল কে-বার ছোরা। এরপর নিল ভাল দেখে একটা নাইট-ভিশন গগল্স্। ওটার দাম কয়েক শ’ পাউণ্ড। আগে ব্যবহার করত স্পেশাল ফোর্সের সদস্যরা। কিছু দিন হলো সাধারণ মানুষের কাছে বিক্রির অনুমতি দেয়া হয়েছে। ঘন জঙ্গলে বা দুর্গম পাহাড়ে শত্রুর ওপর চোখ রাখতে হলে ওই জিনিস খুবই দরকার।
কাউন্টারে সব রেখে ওগুলোর দাম চুকিয়ে দেয়ার জন্যে পকেট থেকে মানিব্যাগ নিল রানা। ম্যাগাজিন থেকে চোখ তুলে ওর দিকে চেয়ে হাসল দোকান-মালিক। ‘কখনোই ঘিলি সুট বা নাইট-ভিশন গগল্স্ খুব একটা বিক্রি করতে পারিনি তারপর হঠাৎ করে এই হপ্তাতেই বিক্রি করতে চলেছি দুই সেট। অবাকই লাগছে।’
দোকান-মালিকের দিকে চেয়ে আছে রানা। খুশি হয়ে জানাল মানুষটা, ‘আই, গত ক’দিন আগে বিক্রি করেছি বয়স্ক এক লোকের কাছে নাইট-ভিশন গগল্স্ আর এক পেয়ার ঘিলি সুট। আসলে ভাবাই যায় না!
চট করে পকেট থেকে মোবাইল ফোন নিয়ে বেন হ্যাননের ছবি বের করে দোকান-মালিককে দেখাল রানা। ‘এই ভদ্রলোক নাকি?’
পুরু কাঁচের ভেতর দিয়ে ছবি দেখল ভদ্রলোক। পিছিয়ে বসে মাথা দোলাল। ‘হ্যাঁ, এই একই লোক। তার মানে উনি বোধহয় আপনার বন্ধু?’
‘সিনিয়র বন্ধু,’ বলল রানা, ‘জঙ্গলে হরিণ শিকারে যাওয়ার কথা। তবে আসতে দেরি করেছি। উনি কি বলেছেন কোন দিকের জঙ্গলে চলেছেন?’
‘বলেননি,’ বলল দোকান-মালিক। ‘তবে ভাল লাগছে যে আপনার মত কমবয়সী ছেলেরা আজও বয়স্কদের সঙ্গে শিকারে বের হন।’ চোখ ভিজে গেল তার। ‘লাল হরিণ শিকারে আমিও বেরোতাম আমার বাবার সঙ্গে।’
‘আরও কিছু কিনেছে?’ জানতে চাইল রানা।
‘বয়স হয়েছে, একটু দেখে বলতে হবে,’ বলল মানুষটা। পাশের কমপিউটারে মন দিল। মিনিটখানেক পর বলল, ‘এই যে। কয়েক দিন আগের কথা। সবই মনে আছে। রাতে দোকান বন্ধ করব, এমনসময় এলেন। বাড়তি একটা জিনিস নিয়েছেন। ওটা আপনার লিস্টে নেই। ‘
‘সেটা কী?’ নরম সুরে জানতে চাইল রানা।
‘ওই জিনিস,’ কাউন্টারের পেছন দেয়ালে ঝুলন্ত এক সারি ক্রসবো দেখাল ভদ্রলোক। ওগুলোর বেশিরভাগই প্লাস্টিকের খেলনার মত। তবে তারই ভেতর রয়েছে কয়েকটা সত্যিকারের ক্রসবো। ওগুলোর ক্ষুরধার ফলা অনায়াসে এফোঁড়-ওফোঁড় করে দেবে পূর্ণবয়স্ক গণ্ডারের বুক।
দোকান-মালিকের চোখ অনুসরণ করে ক্রসবো দেখছে রানা।
‘এক্সক্যালিবার। কানাডায় তৈরি। মার্কেটে এর চেয়ে ভাল আর কিছু নেই। লাইসেন্সও লাগে না। আপনার বন্ধু বেশ কিছু তীরও কিনেছেন। তখন মনে করিয়ে দিলাম, ওই অস্ত্র দিয়ে শিকারের অনুমতি নেই ব্রিটেনে। উনি বললেন, কোনও সমস্যা নেই। টার্গেট প্র্যাকটিস করবেন।
পছন্দমত একটা ক্রসবোর দিকে আঙুল তাক করল রানা। ‘ওটা দেবেন?’
খুশিতে ঝলমল করে উঠল দোকান-মালিকের মুখ। ‘আপনিও ওই জিনিস কিনতে চান?’
‘আগে জিনিসটা হাতে নিয়ে দেখি কেমন লাগে।’
দেয়ালের হুক থেকে সবচেয়ে দামি ক্রসবোটা নামিয়ে রানার সামনে কাউন্টারে রাখল দোকান-মালিক। অস্ত্রটা হাতে তুলে নিল রানা। হালকা হলেও ওটা খুব ব্যালেন্সড্। অনবোর্ড টেলিস্কোপের মাঝ দিয়ে দোকানের জানালা পথে তাকাল রানা। স্কোপ হাই-টেক, সঙ্গে ইনবিল্ট লেযার রেঞ্জফাইণ্ডার এবং ইলেকট্রনিক রেড-ডট অপটিকাল রেটিকিউল। কম আলোয় ওটা ব্যবহার করা যাবে লক্ষ্যভেদের সময়। দূরের টার্গেটে তীরটাকে মাধ্যাকর্ষণ নিচে নামিয়ে দেবে বলে এলিভেশন ইনক্রিমেন্ট মিল-ডট দেখিয়ে দেবে কোথায় তাক করতে হবে শুটারকে। একবার তীর ছুঁড়ে দেয়ার পর দুই শ’ গজের ভেতর রেহাই নেই টার্গেটের। তার ওপর যদি এই অস্ত্র পড়ে বেন হ্যাননের মত দক্ষ যোদ্ধার হাতে, বাঁচার উপায় নেই কারও।
রানা বুঝল, যুদ্ধের জন্যে তৈরি ওর ওস্তাদ। প্রথমে সংগ্রহ করেছে ক্যাম্পার ভ্যান। এরপর দরকারি সাপ্লাই, ঘিলি ক্যামোফ্লেজ সুট, কমব্যাট নাইফ, নাইট-ভিশন গগল্স্ এবং হাই-পাওয়ারের ক্রসবো। স্কটল্যাণ্ডে লাল হরিণ শিকারে আসেনি সে। ভাল করেই জানে কী ধরনের বিপদ হতে পারে। আর তাই কোনও ঝুঁকিও নিচ্ছে না। কয়েক দিন আগেই শিকারের পিছু নিয়েছে। রানার মনে প্রশ্ন জাগল: সে কি এখন শিকারি না শিকার?নিখোঁজ রবার্ট উইলসনের লাশ লক আরডাইকের তীরে পানিতে ভাসতে দেখার পর আজ পঞ্চম দিন। ধূসর মেঘ কেটে গিয়ে আয়নার মত ঝিকঝিক করছে নীল আকাশ। অবশ্য মোটেই হ্রাস পায়নি শীতের প্রকোপ। গির্জা থেকে বেরিয়ে কিনলোকার্ড গ্রামের কবরস্তানে জড় হয়েছে ক’জন পরিচিত মানুষ, শুকনো মুখে দেখছে রবার্টের কফিন। একটু পর মাটির সরু গর্তে নামানো হবে ওটাকে।
হাসিখুশি রবার্টের বেশ সুনাম ছিল কিনলোকার্ড গ্রামে। ছেলেটা কখনও খারাপ ব্যবহার করেনি কারও সঙ্গে। সবাই জানে, ওকে ঠকিয়ে আধবুড়ো এক লম্পট ডাক্তারের সঙ্গে উধাও হয়েছে ওর বউ লোপা। সবার মনে পড়ছে রবার্টের মৃত্যুর আগের দুটো দিনের কথা। কেন যেন হঠাৎ করেই . ফুর্তি এসে গিয়েছিল ওর জীবনে। কীসের এই আমোদ, তা জানে না কেউ। সবাই ভেবেছে, যাক, স্ত্রীর বেইমানির ধাক্কাটা এত দিনে সামলে নিয়েছে রবার্ট। কিন্তু এর পর পরই ঘটল মর্মান্তিক এই দুর্ঘটনা।
লক আরডাইকের তীর থেকে কয়েক ফুট দূরে লাশটা প্রথমে দেখেছে গ্রামের পক্ষী-পর্যবেক্ষক এডি ক্লার্ক। উপুড় হয়ে ভাসছিল মৃতদেহ। ওই গা ছমছমে দৃশ্য দেখে ভয় পায় এডি। দেরি না করে কল দিয়েছে হাসপাতালে অ্যাম্বুলেন্সের জন্যে। এরপর পোস্ট-মর্টেমের রিপোর্ট পাওয়ার পর জানা গেল: এডি যখন লাশ দেখেছে, তারও অন্তত এক দিন আগে মারা গেছে রবার্ট।
লক আরডাইকের তীরে হাঁটতে গিয়েই বোধহয় পা পিছলে পানিতে পড়ে সে। ওর গাড়িটা ছিল হাইল্যাণ্ড ডেভেলাপার কোম্পানির ঘিরে রাখা উঁচু তারের বেড়ার এদিকে। কেউ কেউ নানান সন্দেহ প্রকাশ করেছে। যেখানে কাজ করার কথা, সেখান থেকে কমপক্ষে সিকি মাইল দূরে ছিল রবার্টের লাশ। তবে হতে পারে, অপরূপ প্রাকৃতিক দৃশ্য দেখতে দেখতে আনমনে অতটা দূরে গেছে সে। সাঁতার জানত না, তাই বরফ-ঠাণ্ডা জলাশয়ে পড়ার পর বাঁচার উপায় ছিল না ওর। আগেও গভীর লক আরডাইকে ডুবে মারা গেছে বেশ কয়েকজন।
শোকসন্তপ্ত যারা এসেছে রবার্টকে কবর দিতে, তাদের মধ্যে রয়েছে ওর ব্যবসায়িক পার্টনার পিটার হ্যানন। এখন তিক্ত মুখে মাটির দিকে চেয়ে রয়েছে সে। প্রিয় বন্ধুকে হারিয়ে খাঁ-খাঁ করছে ওর বুকটা। ছোটবেলা থেকে একসঙ্গে বড় হয়েছে বলে পরস্পরের হাঁড়ির খবর ভাল করেই জানত ওরা। নোনা জলে বারবার জ্বলছে পিটারের দুই চোখের কোণ।
শেষকৃত্য অনুষ্ঠানে বিশ্বাসঘাতিনী লোপা আসেনি বলে অবাক হয়নি কেউ। এখন কবরের ধারে দাঁড়িয়ে আছে সার্ভেয়ার অফিসের ক্লার্ক অ্যানি ক্যাম্পবেল। তার পেছনে গ্রামের একমাত্র পাব ডাবল আর্মের মালিক জনি রস ও গ্যারি ওয়াটসন। একটু দূরে গাড়ির মেকানিক রাস্টি মরিসন। প্রাথমিক স্কুল থেকেই রবার্ট ও পিটারকে চেনে সে। এ ছাড়া, কবরের কাছে আছে পক্ষী-বিশারদ এডি ক্লার্ক ও পুলিশের কনস্টেবল জেসিকা থমসন। দুই চোখের জলে বারবার গাল ভিজে যাচ্ছে এডির।
বয়সে রবার্ট ও পিটারের চেয়ে বছরখানেকের ছোট হলেও ওদের সঙ্গেই ঘুরত জেসিকা থমসন। একইসঙ্গে লেখাপড়া করেছে গ্রামের প্রাথমিক স্কুলে। পরে চলে গেছে বড় শহরে। কলেজে গ্র্যাজুয়েশন শেষে যোগ দিয়েছে পুলিশ বাহিনীতে। তিন মাস হলো ফিরে এসেছে কিনলোকার্ড গ্রামে। এ এলাকায় সে একমাত্র পুলিশ অফিসার। আজ ছুটি নিয়েছে। পরনে ইউনিফর্ম নেই। লালচে দুই চোখ ঢেকে রেখেছে কালো সানগ্লাস দিয়ে। শোক সইতে গিয়ে সামনে ঝুঁকে গেছে ওর দুই কাঁধ।
তিক্ত আনুষ্ঠানিকতা শেষ হওয়ার পর বৃত্তাকার হয়ে দাঁড়াল সবাই কবর ঘিরে। নিচু গলায় আলাপ করছে নিজেদের ভেতর। কারও কারও চোখে এখনও অশ্রু। প্ৰায় অচেতন হয়ে গেছেন রবার্টের মা। পিটার ও মরিসন মিলে তাঁকে তুলে দিল মিস্টার উইলসনের গাড়িতে। ছোটবেলার সহপাঠী জেসিকা থমসন কবরস্তানে এসেছে বলে ধন্যবাদ জানাতে চাইল পিটার। কিন্তু চারপাশে চেয়ে বুঝল, কখন যেন বিদায় নিয়েছে মেয়েটা। পিটারের কাঁধে হাত রেখে নরম সুরে বলল গাড়ির মেকানিক মরিসন, ‘খুব খারাপ সময়ের ভেতর দিয়ে যাচ্ছ, তাই না, পিটার?’ জলদস্যুর মত দাড়ি মরিসনের গালে। কানে ঝুলছে রুপার দুল। দেখতে আস্ত ডাকাতের মত হলেও মনটা ওর, খুব নরম। অশ্রু আড়াল করতে গিয়ে বারবার চোখ পিটপিট করছে।
‘না, ঠিকই আছি,’ মিথ্যা বলল পিটার।
আবারও চোখ পিটপিট করে মাথা নাড়ল মেকানিক ‘আসলে মেনে নিতে পারছি না। এই তো সেদিনও রবার্ট আমাদের সঙ্গে ছিল। অথচ এখন নেই। ওকে আর কখনও দেখব না!’
‘আমারও ভাবতে কষ্ট হচ্ছে,’ এবার অসত্য বলল না পিটার। কী যেন দলা পাকিয়ে উঠছে গলার ভেতর। মানতে পারছে না, আর কখনও ফিরবে না ওর বন্ধু।
কয়েক মুহূর্ত চুপ করে থাকল রাস্টি ও পিটার, তারপর ফিরে চলল যার যার গাড়ির দিকে।
কবরস্তানের ধারে ধূসর পাথুরে গির্জার উঠানে নিজেদের সার্ভেয়ার ফার্মের ভ্যান রেখেছে পিটার। ওটার দরজায় সোনালি লোগো। দ্বিতীয় ভ্যানটা নিয়ে কাজে গিয়েছিল রবার্ট। ওটা বোধহয় এখনও রয়ে গেছে আগের জায়গায়। নিজের ব্যক্তিগত গাড়ি বলতে পিটারের আছে পুরনো প্রায়- বিধ্বস্ত এক ক্যাম্পার ভেহিকেল। ওটা রেখেছে ওর বাড়ির পেছনে। হাতে কিছু টাকা এলে মেরামত করবে ভেবে রেখেছে।
বাড়ির দিকে রওনা হয়ে একই চিন্তা বারবার ঘুরপাক খেল ওর মনে। লকের তীরে কেন গেল রবার্ট? হারিয়ে যাওয়ার উপায় ছিল না। সবাই চিনত ওই জায়গা। এ-ও অসম্ভব যে প্রাকৃতিক দৃশ্যের আকর্ষণে ওখানে গেছে ও। রবার্ট তেমন মানুষই ছিল না। লোপা উধাও হওয়ায় কয়েকবার ওর মুখে মদের গন্ধ পেয়েছে পিটার। পরে সবই ঠিক হয়ে যাবে ভেবে কিছুই বলেনি। অথচ তখনই উচিত ছিল ওকে সময় দেয়া। এখন পিটারের মনে হচ্ছে, মানসিকভাবে ভেঙে পড়েছিল রবার্ট। অথচ ঘুণাক্ষরেও বুঝতে পারেনি ও। আর তাই বাকি জীবন নিজের বিবেকের কাছে দায়ী হয়ে গেল—মহাবিপদে বন্ধুর দিকে সাহায্যের হাত বাড়িয়ে দেয়নি।
আসলে সত্যিই কি আত্মহত্যা করেছে রবার্ট?
মনে তো হয় না!
অতটা নরম মানুষ ছিল না ও।
কিন্তু এ-ও ঠিক, প্রচণ্ড চাপে ভেঙে পড়বে যে-কেউ!
রবার্ট হয়তো আর বাঁচতে চায়নি?
মৃত্যুর দু’দিন আগেও নানান বিষয়ে হাসি-ঠাট্টা করেছে।
অথচ, সর্বক্ষণ হয়তো লোপার জন্যে রক্তক্ষরণ হচ্ছিল ওর হৃদয়ে!
প্রিয় বন্ধুর অন্তর বুঝতে পারেনি পিটার। বিড়বিড় করে বলল সে, ‘হায়, ঈশ্বর! কিছুই বুঝলাম না! রবার্ট, এখন তো মনে হচ্ছে আমিই তোর খুনি!’
ছোট্ট বাড়িটাতে ফিরে সোজা কিচেনে গিয়ে ঢুকল পিটার। গত বছর ক্রিসমাসে এক ক্লায়েন্ট একবোতল স্কচ উইস্কি উপহার দিয়েছিল ওকে। এখন ওটার ছিপি খুলে গ্লাসের কানা পর্যন্ত সোনালি তরলে ভরল পিটার। চেয়ার টেনে ধপ করে বসল টেবিলের ধারে। মদ খাওয়ার অভ্যেস না থাকলেও তিন চুমুকে শেষ হলো গ্লাস। পিটারের মনে ঘুরপাক খেল হাজারো চিন্তা। ব্যবসা নিয়ে হিমশিম খাচ্ছিল ওরা দু’জন। এবার একা এত কাজ কীভাবে সামলাবে? বোধহয় ছেড়ে দিতে হবে গল্ফ প্রজেক্ট। আসলে রবার্ট নেই বলেই মনে হচ্ছে, চারপাশ থেকে বিশাল এক গহ্বর গিলে নিচ্ছে ওকে।
পাঁচদিন আগে রবার্টের মৃত্যু-সংবাদ পাওয়ার পর থেকে কোনও কাজ করতে পারেনি পিটার। আগামীকাল অফিসে যেতেও সায় দিচ্ছে না মন। তার পরের দিনটাও হয়তো বাড়িতে বসে মদ গিলবে। দ্বিতীয়বারের মত তিন পেগ উইস্কি গিলে নেয়ার পর কমল ওর মনের কষ্ট। তখনই ভাবল, তৃতীয় গ্লাস হয়তো দেবে মানসিক স্থিরতা। অবশ্য মদের প্রভাবে ঘুম থেকে ওঠার পর শুরু হবে প্রচণ্ড মাথা-ব্যথা। তবে এখন আর এসব ভেবেই বা কী হবে ওর!
বহুক্ষণ পর লিভিংরুমে ফিরে সোফায় শুয়ে পড়ল পিটার। জানল না কখন ঘুমিয়ে পড়েছে।
হঠাৎ ঘুটঘুটে অন্ধকারে ভাঙল ওর ঘুম। কাছেই ক্রিং- ক্রিং শব্দে বাজছে টেলিফোন। পিটারের জানতে ইচ্ছে হলো এখন কয়টা বাজে। হাতুড়ি দিয়ে ধুম-ধুম করে বাড়ি দেয়া হচ্ছে ওর মাথার তালুর ওপর। শিরিস কাগজ দিয়ে চেঁছে দেয়া হয়েছে জিভ। আগে কখনও এত মাতাল হয়নি পিটার। টলমল করে উঠে দাঁড়িয়ে ঝাপসা চোখে তাকাল চারপাশে। হাত বাড়িয়ে দেয়ালে সুইচ পেয়ে জ্বেলে নিল বৈদ্যুতিক বাতি। নাক-মুখ কুঁচকে ঘরের কোণে ফোনের সামনে গিয়ে দাঁড়াল। ভাবছে: এত রাতে… কে হতে পারে?
রিসিভার কানে ঠেকিয়ে বলল, ‘হ্যালো?’ নিজেই চমকে গেল গলা চিরে দুটো ব্যাঙের ডাক বেরোতে শুনে।
ওদিক থেকে জবাব দিচ্ছে না কেউ।
আবারও ব্যাঙের ডাক ছাড়ল পিটার, ‘হ্যালো?’ক’দিন আগের কথা।
সংসার জীবনে প্রবেশ করে বেন হ্যানন প্রায় ভুলেই গিয়েছিল যুদ্ধের ময়দান কত ভাল লাগত তার। আর এজন্যেই মিলিটারি জীবনটাকে এত ভালবাসত। লড়তে গেলে যেভাবে উত্তেজিত হয় হৃৎপিণ্ড, তেমন মজা আর কোনও কাজে নেই। তার ওপর এবার লড়বে প্রিয় ভাতিজার জন্যে। বেচারা গুরুতরভাবে আহত হয়ে পড়ে আছে হাসপাতালে। এর পেছনে যারা দায়ী, এক এক করে সবার পাওনা সুদে-আসলে মিটিয়ে দেবে সে।
ইনভার্নেস শহর থেকে ফেরার সময় কিনলোকার্ড গ্রামে না গিয়ে সরাসরি লক আরডাইকের তীরে ঘন পাইনের জঙ্গলে ক্যাম্পার ভ্যান রেখেছে সে। সদ্য কেনা ছোরা দিয়ে গাছের ডালপালা কেটে ওগুলো দিয়ে ঢেকে দিয়েছে গাড়িটাকে। এতই নিখুঁত ক্যামোফ্লেজ, দু’ফুট দূর দিয়ে গেলেও কেউ বুঝবে না এদিকে ওঁৎ পেতে বসে আছে বেন।
দিনের বাকি সময় কমাণ্ড সেন্টারে বসে মনে মনে গুছিয়ে নিয়েছে সে তার রণকৌশল। বুঝে গেছে, যেখানে পাওয়া গিয়েছিল রবার্টের ভাসমান লাশ, পোচারকে খুঁজে বের করতে হলে যেতে হবে তার উল্টোদিকের তীরে। অবশ্য, ভয় পেয়ে এই এলাকা ছেড়ে পালিয়ে যেতে পারে লোকটা। সেক্ষেত্রে হয়তো কোনদিনই সত্যটা জানবে না বেন।
এটা ভাবতে গিয়ে তিক্ত হয়ে গেল তার মন।
পিটারের বাড়ি ত্যাগ করার পর থেকে যোগাযোগ করা হয়নি মিরাণ্ডার সঙ্গে। এখন একা বসে আছে জঙ্গলে মানুষ শিকার করতে। বেচারি মিরাণ্ডা বোধহয় আছে খুব দুশ্চিন্তায়। এ-কথা ভাবতে গিয়ে বুক চিরে দীর্ঘশ্বাস বেরোল বেনের। স্থির করল, কাজ শেষ হলে আর কখনও স্ত্রীকে ফেলে কোথাও যাবে না। এক্কেবারে তিন সত্যি, মনে মনে শপথ নিল বেন।
ক্যাম্পার ভ্যানে বসে পার করল দিনটা। এরপর হঠাৎ করেই জঙ্গলে ঝুপ করে নামল ঘুটঘুটে কালো আঁধার রাত। সেদ্ধ শিমের বিচি আর পাউরুটি দিয়ে সেরে নিল ডিনার। পর পর দু’বার নিল দুই মগ কালো ঘন কফি। জ্বলন্ত গ্যাস স্টোভের গুণে ভ্যানে প্রবেশ করতে পারল না কনকনে শীত। মাঝরাত হওয়ার পর ক্রসবো আর ব্যাগ নিয়ে তৈরি হলো বেন। ক্ষুরধার ছয়টা তীর নিয়ে ধনুকের অনবোর্ড তূণে রাখল। তার ধারণা, বড় ধরনের বিপদ তৈরি করবে না পোচার। তবে সতর্ক থাকা ভাল। তাই সশস্ত্র হয়ে নিয়েছে। এবার পরল ঘিলি সুটের কোট-প্যান্ট। মাথায় নাইট-ভিশন গগলসের হেড হার্নেস আটকে নিল পোশাকের ওপরের অংশে। কাজ শেষ হলে নিঃশব্দে নেমে পড়ল গাড়ি থেকে। অন্ধকার জঙ্গলে এগিয়ে চলল লক আরডাইকের উত্তর-পশ্চিম তীর লক্ষ্য করে। গগলসের গুণে চারপাশ হয়ে গেছে সাগরের নিচের সবজেটে পরিবেশের মত। বরফে ঢাকা মাটিতে হাঁটলে বিশ্রী আওয়াজ হয়। তবে যাদেরকে ট্রেইনিং দিয়েছে বেন, তারা চলে নিঃশব্দে। বেশিরভাগ কমাণ্ডোর চেয়ে কম আওয়াজ তুলে চলল সে।
লক আরডাইকের সিকি মাইল দূরে পৌঁছে সরু এক ডাল ভাঙার আওয়াজে হঠাৎ করেই বরফের মূর্তি হলো বেন। শেওলা ও পাতা রঙের সুট মিশে গেছে অন্ধকার ঝোপঝাড়ের সঙ্গে। পেরিয়ে গেল কয়েক মুহূর্ত। তারপর বেনের কয়েক ফুট দূরে এসে থামল সবজেটে পটভূমিতে ছোট এক হরিণ। ওটা কমবয়সী মাদী। গাছের নিচে খাবার খুঁজতে খুঁজতে এগোচ্ছে। সম্পূর্ণ সতর্ক। কোথাও আওয়াজ হলে বা কিছু সামান্য নড়লেই মুহূর্তে চার পা চালিয়ে তীরবেগে উধাও হবে। বেন এতই স্থিরভাবে দাঁড়িয়ে আছে, তার উপস্থিতি টের পেল না জন্তুটা।
হরিণটার দিকে চেয়ে আনমনে হাসল প্রাচীন যোদ্ধা। মিলিটারি জীবনে বহু হিংস্র মানব-জন্তুকে খতম করে দিয়েছে সে। কেউ বলতে পারবে না নিষ্পাপ কোনও প্রাণীকে কখনও কষ্ট দিয়েছে। সুতরাং এই কমবয়সী হরিণীরও ক্ষতি হবে না। চারফুট দূর দিয়ে গেল ওটা। ভয় যেন না পায় তাই চুপ করে অপেক্ষা করল বেন। ওটা বিদায় নেয়ায় আবার এগোল।
জঙ্গলের ভেতর দিয়ে আধঘণ্টা হেঁটে বেন পৌঁছে গেল লকের তীরে। পাইনের গাছের সারি ঝুঁকে গেছে জলাশয়ের দিকে। এখানে-ওখানে থোকা থোকা কুয়াশা। নাইট-ভিশনের জন্যে মনে হলো ওগুলো বিষাক্ত সবুজ গ্যাস। তীর ধরে আধমাইল হেঁটে আশপাশে কাউকে দেখল না বেন। তবে এসএএস ফোর্সে শেখানো হয়েছে ধৈর্য ধরতে। ধীরে ধীরে জঙ্গলের ভেতর দিয়ে আরও আধমাইল গিয়ে ভাবল, বৃথা হয়েছে আজ রাতের অভিযান। অবশ্য শতখানেক গজ যাওয়ার পর দূরে পানির ধারে হঠাৎ করেই দেখল সবজেটে ভুতুড়ে আলো। তা হলে সত্যিই কেউ আছে ওদিকে!
নিঃশব্দে এগিয়ে চলল বেন। সতর্ক হরিণ টের পায়নি কতটা কাছে ছিল সে। কাজেই সম্ভাবনা খুব কম যে কেউ ওকে দেখতে পাবে। ক্যামোফ্লেজ পোশাকে সে হয়ে গেছে ঝোপের মত। সামনের ওই লোক বড়সড়ো আকারের, শুয়োরের মতই মোটাসোটা। গায়ে ওঅটারপ্রুফ উইন্টার জ্যাকেট। মাথায় উলের ক্যাপ। পায়ে গামবুট। মাছ ধরার সরঞ্জাম গুছিয়ে নিচ্ছে। আরেকটু দেরি হলে তার সঙ্গে আর দেখাই হতো না বেনের। সাদা বরফে ছাওয়া ঝোপের ভেতর স্থির হয়ে দাঁড়াল ও। নিজের মালপত্র নিয়ে ব্যস্ত হয়ে আছে পোচার। লকের তীর থেকে একটু দূরে গাছের সারির ওদিকে সরু পথে দাঁড়িয়ে আছে পুরনো এক সুবারু ফোর-হুইল- ড্রাইভ পিকআপ। ওটার টেইল গেট খুলে সরঞ্জাম তুলল পোচার। আবারও ফিরল জলের ধারে। কুড়িয়ে নিল ছোটখাটো কিছু ইকুইপমেন্ট। গাড়ির কাছে ফিরে বেশ সময় নিয়ে খুলল পায়ের গামবুট। এদিকটা বোধহয় নিজের বাড়ি বলে মনে করে সে। আছে খুব নিশ্চিন্তে। জানে না, একটু দূর থেকে চোখ রেখেছে কেউ। হাঁসফাঁস করতে করতে তীর থেকে এনে গাড়ির পেছনে তুলল লম্বাটে একটা ক্রেট। বেন বুঝল, ওটার ভেতর আছে স্যামন মাছ। ক্রেট যতটা ওজনদার মনে হচ্ছে, আজ রাতে প্রচুর শিকার পেয়েছে লোকটা।
বেন স্থির করল, একটু পর চোরাই মৎস্য-শিকারি গাড়িতে উঠতে গেলেই কাজে নামবে সে।
.
চারঘণ্টা ধরে বরফ-ঠাণ্ডা পরিবেশে থেকে প্রায় জমে গেছে বিলি ম্যাকগ্রার দেহ। এখন ওর মন চাইছে উড়ে গিয়ে কেবিনে পৌঁছে যেতে। আগুন জ্বেলে গপগপ করে গিলবে কয়েক টুকরো র‍্যাবিট পাই। এরপর সিকি বোতল বেল’স উইস্কি গিলে সোজা শুয়ে পড়বে বিছানায়। কম্বলের ভেতর থাকবে গরম পানির বোতল। তাতে সময় লাগবে না ওম পেয়ে ঘুমিয়ে পড়তে। নাহ্, আজ সত্যিই খুব ক্লান্ত সে। হয়তো স্বপ্নে দেখবে ঝাঁকে ঝাঁকে মাছ ধরছে। আর ঘুম থেকে উঠে আরামসে পেট পুরে খাবে ভাজা স্যামন। তা ছাড়া, মাছ বিক্রি করেও পকেটে আসবে নগদ বেশ কিছু টাকা।
চাকরি নিয়ে কারও বকা খেতে হচ্ছে না তাকে। নানান লকে মৎস্য-শিকার করে ভালই কাটছে অলস জীবন। বহুদিন আগেই বুঝে গেছে, অন্যের হয়ে কাজ করার ধাত তার আসলে নেই। ছোটবেলা থেকেই মিশতে পারে না মানুষের সঙ্গে। তাতে বড় কোনও ক্ষতিও হয়নি। ভাল করেই চেনে এই এলাকা। ভালবাসে প্রকৃতির মাঝে বাস করতে। শহুরে ব্যস্ততা বা হৈ-চৈ নেই এমন জায়গা বেছে নেয়। লক থেকে ধরে নিশ্চিন্তে সাবড়ে দিচ্ছে দারুণ স্বাদের পেটমোটা বড় সব স্যামন মাছ। তার ওপর গোপনে বেআইনি কাজ করার ফলে মনে থাকছে নিষিদ্ধ এক আনন্দ। হয়তো সেজন্যেই বারবার ফিরছে প্রিয় এই লকে। ছোটবেলা থেকে এখানে মাছ ধরছে সে। এ যে কী নেশা, মৎস্য-শিকারি না হলে কেউ বুঝবে না।
এই নেশা মিশে গেছে আমার রক্তে, ভাবল ম্যাকগ্রা। সেজন্যেই আরডাইক লকে মানুষ খুন হলেও পাত্তা দিচ্ছি না। সাধারণ মানুষ হলে ভুলেও এদিক আর মাড়াত না।
ম্যাকগ্রার মনে আছে, লোকগুলো ধাক্কা দিয়ে লকে ফেলার সময় কী করুণ আহাজারি আর আর্তচিৎকার জুড়েছিল’ রবার্ট উইলসন। লগি দিয়ে বুক-পেটে গুঁতো মেরে পানির নিচে তাকে তলিয়ে দিল খুনিরা। বারবার ভেসে উঠতে চেয়েছে রবার্ট। বগ-বগ শব্দে গলা দিয়ে ঢুকছিল পানি। এরপর কয়েক মিনিটে ফুসফুসভরা পানি নিয়ে পচা লতাপাতার ভেতর ভেসে উঠল নিস্পন্দ লাশ।
ঝোপে ঘাপটি মেরে বসে সবই দেখল বিলি। চিনেও গেল খুনিদের দু’জনকে। যদি ওদের চোখে পড়ে যেত, নিজেও খুন হতো। এই ঘন জঙ্গল আর গভীর লক খুব বিপজ্জনক ও নির্জন। চারপাশে ঘুরে বেড়াচ্ছে খুনির দল। এজন্যেই আজকাল খুব সতর্ক থাকে ম্যাকগ্রা। রবার্টের লাশ যেখানে পাওয়া গেছে, সেখান থেকে বারো মাইল পশ্চিমে সরে ইদানীং মাছ ধরছে ও। ঝুঁকি কমাতেই এড়িয়ে গেছে কিনলোকার্ড গ্রাম। ওখানে পার্ক করা আছে তার ভাড়া নেয়া মোবাইল হোম। প্রতিমাসে পয়সা দিতে হচ্ছে ওটার মালিকটাকে। তা যাক! সবসময় তো আর জেতা যায় না! গত ক’দিন হলো জঙ্গলে পরিত্যক্ত পাথুরে এক কুটিরে উঠেছে সে। ছোটবেলায় ওখানেই উঠত বাবার সঙ্গে। মন দিয়ে শিখত কীভাবে চুরি করতে হবে স্যামন মাছ।
অতীত নিয়ে ভাবতেই তিক্ত হলো ম্যাকগ্রার মন। ভীষণ নিষ্ঠুর ছিল তার বাবা। আদর যেমন করত, তেমনি একটু এদিক-ওদিক হলেই বেধড়ক পেটাত। ঠোঁটের ক্ষতচিহ্নটা স্পর্শ করল সে। বাকি জীবন এটা নিয়েই বাঁচতে হবে তাকে।
গভীর জঙ্গলে কেবিনটা জরাজীর্ণ হলেও ওখানেই আছে সে। আগে বুঝে নেবে খুনিদের চোখ পড়েছে কি না ওর ওপর। তারপর পরিবেশ স্বাভাবিক বলে মনে হলে ফিরবে গ্রামের মোবাইল হোমে।
পিকআপের পেছনে বিন ব্যাগে গামবুট রাখল ম্যাকগ্রা। পরে নিল বুটজুতো। অভ্যেসবশত মোবাইল ফোন বের করে দেখল ফেসবুক পেজ। কোনকালেই তার কোনও বন্ধু ছিল না, তাই কেউ যোগাযোগও করে না। রিসেপশন খুব খারাপ জঙ্গলের ভেতর। বুকপকেটে ফোন রেখে আড়মোড়া ভেঙে হাই তুলল সে। ক্লান্ত ভঙ্গিতে বন্ধ করল গাড়ির টেইল গেট। ধীর পায়ে পৌঁছুল ড্রাইভিং দরজার পাশে। ওটা খুলে উঠে পড়ল গাড়িতে। স্টিয়ারিং হুইলে প্রায় ঠেকে গেল ফোলা পেট। ক্রমেই আরও মোটা হয়ে উঠছে সে। তবে তাতে কোনও ক্ষতি নেই। সঙ্গিনী নেই যে ওজন নিয়ে টিপ্পনী কাটবে। দরজা খুললেও জ্বলেনি সুবারু পিকআপের ভেতরের বাতি। গাড়িটা এতই পুরনো, নষ্ট হয়ে যাচ্ছে সব যন্ত্রপাতি। সুইচ টিপে দিতেই ক্যাবের ভেতর জ্বলল হলদে মিটমিটে আলো। আর তখনই প্রথমবারের মত ম্যাকগ্রা দেখল, প্যাসেঞ্জার সিটে বসে আছে ভীষণ বিদঘুটে কোনও প্রাণী!
আঁৎকে উঠে গাড়ি থেকে নেমে পড়তে চাইল ম্যাকগ্রা। একপলকে বুঝে গেছে, ওটা মানুষ নয়, ভয়ঙ্কর কোনও জন্তু। বোধহয় উঠে এসেছে আরডাইক লকের গভীর থেকে। সারাশরীরে সবুজ লতাপাতা। ম্যাকগ্রার ধাঁ করে মনে পড়ল আরডাইক লক নিয়ে তার দাদার বলা ভীতিকর কাহিনী। কিন্তু ওই পৌরাণিক জন্তুর চোখে হাই-টেক নাইট-ভিশন গগল্স্ থাকার কথা নয়! হাতে আবার কক করা ক্রসবো! ক্ষুরের মত ধারাল তীরের ফলা চেয়ে আছে তার মোটা পেটের দিকে।
হ্যাণ্ডেল মুচড়ে দরজা খুলেই লাফ দিয়ে নেমে একদৌড়ে গভীর জঙ্গলে পালিয়ে যাবে, ভাবল সে। কিন্তু কিছু করার আগেই গ্লাসগো এলাকার উচ্চারণে বলল জন্তুটা: ‘ভুলেও ও- চেষ্টা কোরো না, খোকা। চুপ করে বসে থাকো।’
আরডাইক লকের হিমশীতল পানি যেন ঢুকল ম্যাকগ্রার রক্তনালীর ভেতর। ভয়ের চোটে ভুলে গেছে শ্বাস নিতে। দু’বার ঢোক গিলে হড়বড় করে বলল, ‘ক… ক্কা… কে আপনি?’
জবাবে অদ্ভুত জন্তু বলল, ‘আমি কে সেটা নিয়ে তোমাকে ভাবতে হবে না। নিজের কথা বলো। তুমি কে? নাম কী?’
এক শ’ ধরনের দুশ্চিন্তা চেপে ধরল ম্যাকগ্রাকে। প্রথমেই ভাবল, আমাকে খুন করতে পাঠানো হয়েছে একে। তা হলে সত্যি হয়ে উঠেছে দুঃস্বপ্ন! খুনিরা জেনে গেছে ওর কথা! ক্রসবোর দিকে তাকাল বিলি। এতই ভয়, গলার কাছে উঠে এল টক-টক বমি। তুতলে উঠে বলল, ‘জ… জ… জনি… জনি মি… মিচেল।’
জবাব শুনে ক’মুহূর্ত নীরব থাকল আরডাইক লকের পৌরাণিক জানোয়ারটা। কী যেন ভাবছে। শেওলাভরা হাত বাড়িয়ে ম্যাকগ্রার কোটের বুকপকেট থেকে নিল মোবাইল ফোন। একহাতে ম্যাকগ্রার পেটে তাক করেছে ক্রসবো। স্ক্রিন আনলক করে ফোন দেখছে। ঢোক গিলল দুর্ধর্ষ চোরা মৎস্য- শিকারি। মনে পড়ল খোলা আছে মোবাইল ফোনে ফেসবুকের পেজ।
‘ওটা দেখেই বীভৎস জন্তু জেনে গেল তার আসল নাম। গম্ভীর কণ্ঠে বলল ওটা, ‘আবারও মিথ্যা বললে, বাছা, ধরে নাও তুমি লাশ হয়ে গেছ।’
তাতে আবার বুকে একটু ভরসা পেল ম্যাকগ্রা। জন্তুটাকে বোধহয় খুন করতে পাঠানো হয়নি। ‘আচ… ঠিক আছে। আর মিথ্যা বলব না। আমার নাম বিলি ম্যাকগ্রা।’ সামান্য সাহস ফিরতেই জিজ্ঞেস করল, ‘আপনি আসলে কে?’
লতাপাতাভরা হুড খুলল জানোয়ার। ম্যাকগ্রা দেখল ঘিলি সুটের ভেতর দাড়িওয়ালা বয়স্ক এক লোক। জানুয়ারি মাসে শীতল পানির স্যামন মাছের অস্বচ্ছ চোখের চেয়েও বেশি, নিস্পৃহ তার চোখ।
‘নামটা হ্যানন। আমি পিটারের চাচা।’
চমকে গেছে ম্যাকগ্রা। মুখ দিয়ে বেরোল, ‘সর্বনাশ!’ তবে পরমুহূর্তে বুঝল মুখ বন্ধ করে রাখা জরুরি ছিল।
‘রবার্ট খুন হওয়ার পর আমার ভাতিজার সঙ্গে ফোনে কথা বলেছিলে,’ বলল পিটারের চাচা। ‘তখনও আহত হয়নি ও।’
‘আ…’
‘খবরদার, ভুলেও মিথ্যা বলবে না, ম্যাকগ্রা। তোমার চোখ বলে দিচ্ছে ভুল বলছি না। তুমিই সেই পোচার। নিজের চোখে দেখেছ রবার্টকে খুন হতে।’
মিথ্যা বলে লাভ হবে না, বুঝে গেল ম্যাকগ্রা। কেন যেন হালকা হয়ে গেল তার বুক। সহজ সুরে বলল, ‘হ্যাঁ, ঠিকই বলেছেন। নিজের চোখে দেখেছি। খুনিগুলো খুব কষ্ট দিয়ে মেরেছে রবার্টকে। আমাকে যদি মেরেও ফেলেন, ওই দৃশ্য ভুলতে পারব না আমি।’
‘আমি ক্ষতি করতে আসিনি, ম্যাকগ্রা। তবে মিথ্যা বললে প্রচণ্ড ব্যথা পাবে। চিরকালের জন্যে হারিয়ে যাবে এই জঙ্গলের ভেতর। কেউ জানবে না কোথায় আছে তোমার কবর। আমার কথা কি বুঝতে পেরেছ?’
ভয় পেয়ে পিছাতে চাইল ম্যাকগ্রা। কিন্তু গাড়ির ভেতর যথেষ্ট জায়গা নেই। তিরতির করে কাঁপছে তার দুই হাত। ‘আপনি আমার কাছে কী চান?’
‘আমাকে জানাবে খুনিদের পরিচয়। তাদের নাম কী? কোথায় থাকে? কোথায় তাদেরকে পাব? এসব বলে দিলে তোমাকে ছেড়ে দেব আমি।’
‘তা যদি না করি?’ ঢোক গিলল ম্যাকগ্রা।
হ্যাননের মরা মাছের মত চোখে জ্বলজ্বল করে জ্বলে উঠল অদ্ভুত এক অশুভ আলো। ‘আমার মনে হয় নিজের স্বার্থেই মুখ খুলবে তুমি, বাছা।’
সঠিক ধারণা করেছে বেন হ্যানন।
প্রথম থেকে সব খুলে বলল বিলি ম্যাকগ্রা। তার ওপরের ঠোঁটে আছে পুরনো ক্ষতচিহ্ন। দেখতে মুচড়ে থাকা কেঁচোর মত। কথা বললে ওটার জন্যে বিকৃত হয় উচ্চারণ। রবার্ট খুন হওয়ার সময় কাদেরকে দেখেছে গড়গড় করে বলল সে। বেন জেনে গেল দুই খুনির নাম। কথা শেষ করতে গিয়েও বেনের ভ্রুজোড়া কুঁচকে উঠতে দেখে ম্যাকগ্রা জানাল আরও দুটো নাম। ওই দুই নাম শুনে বেন বুঝে গেল কেন এতটা ভয় পেয়েছে মোটা যুবক।
খুনিদের দলে ছিল ডিটেকটিভ ইন্সপেক্টর জন মুরে আর সার্জেণ্ট ডানকান রিড।
একটু আগেও শান্ত ছিল বেন। তবে লোকদুটোর নাম শুনে এখন রেগে উঠেছে। কঠোর গলায় বলল, ‘ভুলেও মিথ্যা বলবে না, ম্যাকগ্রা। পরে যদি জানতে পারি তারা জড়িত নয়, একেবারে মাটিতে পুঁতে ফেলব তোমাকে। আমার কথা কি বুঝতে পেরেছ?’
‘মিথ্যা বলছি না!’ বলল ম্যাকগ্রা, ‘নিজ চোখে তাদেরকে দেখেছি।’
সন্দেহ নিয়ে তাকাল বেন। ‘তাদেরকে কীভাবে চেনো তুমি?’
‘স্যামন পোচিং করতে গিয়ে ক’বার গ্রেফতার হয়েছি জানেন? ভাল করেই চিনি এদিকের কাদামাখা সবক’টা নোংরা শুয়োরকে। আমার কথা বিশ্বাস করতে পারেন। দেখতে ভুল হয়নি আমার। রবার্ট খুনের সঙ্গে জড়িত ছিল ইন্সপেক্টর মুরে আর সার্জেন্ট রিড।’
‘শপথ করে বলছ?’
‘মায়ের কবরের শপথ! আমি মিথ্যা বললে যেন নরকেও স্থান না পাই।’
ম্যাকগ্রার চোখে চোখ রেখে বেন বুঝে নিল, সত্যি কথাই বলছে যুবক। পিছিয়ে হেলান দিয়ে সিটে বসল সে। চুপচাপ ভাবছে দুই পুলিশ অফিসারের ব্যাপারে। তারা বলেছিল: ভাববেন না, যারা আহত করেছে আপনার ভাতিজাকে, আমরা ঠিকই তাদেরকে গ্রেফতার করব। অথচ, রবার্টকে খুন করেছে তারাই! পিটারকেও বোধহয় খুন করতে চেয়েছিল। এটা ভাবতে গিয়ে ভীষণ রেগে গেল বেন। ধুপ-ধাপ করে লাফ দিচ্ছে তার বুকের ভেতর হৃৎপিণ্ড। কনকনে শীতেও যেন আগুন ধরে গেল তার শরীরে। কেমন ঘোলাটে হয়ে গেছে চিন্তাগুলো। বুঝে গেল, দেরি না করে একটা বড়ি গিলতে হবে। তবে পকেট থেকে বোতলটা বের করল না সে।
‘এবার কী করবেন ভাবছেন?’ জানতে চাইল ম্যাকগ্রা।
দ্বিধাহীনভাবে বলল বেন, ‘এবার ওদেরকে খুঁজে বের করে মুখ খোলাব। ওরা বুঝবে নরকের চেয়েও বেশি কষ্ট আছে পৃথিবীতে। পুঁতে দেব ছয় ফুট নিচে। ওদের উচিত ছিল আগেই ওখানে সেঁধিয়ে যাওয়া।’
ঢোক গিলে ক্রসবো দেখল ম্যাকগ্রা। ‘না, মানে… আমার ব্যাপারে কী ভাবছেন সেটা জানতে চাইছিলাম।’
মৃদু মাথা দোলাল বেন। ‘নিজেকে রক্তপিশাচ মনে করি না, বাছা। তুমি মিথ্যা বলোনি। কাজেই ছেড়ে দেব। ফিরে যেতে পারবে নিজের বাড়িতে।’
খুশি আর স্বস্তিতে ছলছল করে উঠল ম্যাকগ্রার দুই চোখ। ‘একটা কথা বলব, মিস্টার হ্যানন?‘
‘কী?’
‘আমার খুব খারাপ লেগেছে পিটারের জন্যে। আমি ওকে সাবধান করে দিয়েছিলাম।’
‘তা বুঝতে পেরেছি, বাছা। সেজন্যে তোমাকে ধন্যবাদ।’
‘প্রার্থনা করি পিটার যেন সুস্থ হয়ে যায়।’
গম্ভীর চেহারায় মাথা দোলাল বেন। ‘ধন্যবাদ, বাছা। তুমি নিজেও বিপদমুক্ত নও—সাবধানে থেকো।
‘লুকিয়ে থাকব। কেউ জানবে না কোথায় আছি।’
‘আমার পরামর্শ চাইলে বলব: আপাতত এ এলাকা থেকে বহু দূরে চলে যাও। এদিকটা এবার হবে নরকের মত। প্যাসেঞ্জার দরজা খুলে পিকআপ থেকে নামল বেন। মাত্র কয়েক সেকেণ্ডে হারিয়ে গেল জঙ্গলের অন্ধকারে।কুয়াশামাখা পশ্চিম স্কটল্যাণ্ডের পুব দিগন্তে দেখা দিয়েছে লালচে ফুটবল আকৃতির ম্লান সূর্য। বিলি ম্যাকগ্রা এবং বেন হ্যাননের আলাপ শেষ হওয়ার মাত্র কয়েক ঘণ্টা পরের ঘটনা।
গ্লাসগো থেকে দেড় শ’ মাইল দূরে দুই হাজার একর জমি সামনে নিয়ে রাজকীয় বিশাল এক দুর্গ। দেখলে মনে হবে শত শত বছরের পুরনো। তবে ওটা তৈরি করা হয়েছে মাত্র দশ বছর আগে। দুর্গের পেছনে আকাশছোঁয়া পাহাড়। দক্ষিণে যত দূর চোখ চলে সফেদ বরফে ঢাকা মস্ত এস্টেট।
আজ জরুরি ভিত্তিতে চিফ সিকিউরিটি অফিসার বাক ওয়াকিকে দুর্গে ডেকে এনেছে বিলিয়নেয়ার রন স্টুয়ার্ট। সেজন্যে কোরিয়ান মোবাইল ফোন কোম্পানি স্যাংরেং-এর মালিক জিয়াং হুনকে খুনের পরিকল্পনা স্থগিত করা হয়েছে। রন স্টুয়ার্টের ব্যক্তিগত জিফাইভ জেট বিমানে চেপে পাঁচ হাজার মাইল দূর থেকে স্কটল্যাণ্ডে ফিরেছে জাতখুনি বাক ওয়াকি। ভাল করেই জানে, দায়িত্বে অবহেলা পছন্দ করে না তার চাকরিদাতা। তাই আপাতত বিশ্রামের সুযোগ তার নেই। গ্লাসগো ইন্টারন্যাশনাল এয়ারপোর্ট থেকে বেরিয়ে রুপালি রোলস রয়েসে চেপে সোজা হাজির হয়েছে দুর্গে।
এই দুর্গ বাদেও আরও মেলা বাড়িঘর ও সম্পত্তি আছে বিলিয়নেয়ারের। সেগুলোর মধ্যে উল্লেখযোগ্য হচ্ছে মণ্টি কার্লোর দারুণ এক পেন্টহাউস, বাহামার বিলাসবহুল ভিলা এবং ব্রিটানির বড় এক শ্যালে। অবশ্য স্কটল্যাণ্ডের দুর্গটা তার বেশি পছন্দ। এখানে প্রথমতলায় একটা প্রশস্ত কোয়ার্টার বরাদ্দ করা আছে বাক ওয়াকির জন্যে। যদিও সারাবছর সে দুনিয়ার এদিকে-ওদিকে ছুটছে বলে বেশিরভাগ সময় ফাঁকাই থাকে ওই কোয়ার্টার। আজ রন স্টুয়ার্টের সঙ্গে সাক্ষাৎ শেষ হলে ওখানে ফিরে অন্তত দশঘণ্টা ঘুমাবে বলে স্থির করেছে সে।
মধ্যযুগীয় কায়দায় সাজানো করিডোর ধরে হেঁটে চলেছে বাক ওয়াকি। সিঁড়ি বেয়ে উঠল চতুর্থতলায়। স্টাডিরুমের দরজার সামনে থেমে টোকা দিল। দীর্ঘ বিমান যাত্রার ধকলে কিছুটা ক্লান্ত দেখালেও যে-কেউ বলবে তার বয়স বড়জোর পঁচিশ। বাস্তবে চলছে তেত্রিশ। নিয়মিত ব্যায়াম করা চওড়া কাঁধ ও সরু কোমরের জন্যে চমৎকারভাবে গায়ে ফিট করেছে গাঢ় খয়েরী ডিযাইনার সুট।
দরজায় দ্বিতীয়বার টোকা দিয়ে স্টাডিরুমে ঢুকল বাক ওয়াকি। পেছনে নিঃশব্দে বন্ধ করল দরজা। স্টাডিরুমের দেয়ালে কারুকাজ করা কালচে ওক কাঠের প্যানেল। পুবের বিশাল জানালা দিয়ে সোনালি রোদ এসে পড়েছে ঘরে। চকচক করছে গাঢ় সবুজ রঙের চামড়ামোড়া দামি সোফা ও চেয়ার। ঘরে সুন্দরভাবে সাজিয়ে রাখা হয়েছে পুরনো আমলের অ্যান্টিক সব অস্ত্র। একদেয়ালে কাঁচির আকৃতি তৈরি করেছে দুটি ক্লেমোর তলোয়ার। ওগুলোর প্রতিটি দুই হাতে ধরে চালাতে হয়, এতই ভারী। ওপরের দেয়ালে দুর্গ মালিকের পারিবারিক ক্রেস্ট ও রঙিন ছক-কাটা পশমী পতাকা। শেষেরটা বুঝিয়ে দিচ্ছে অভিজাত পরিবারের মানুষ রন স্টুয়ার্ট। পতাকার নকশায় লেখা: VIRECIT VULNERE VIRTUS—আহত হলে আরও বেড়ে যায় সাহস।
স্টুয়ার্ট কতটা সাহসী বা কখনও আহত হয়েছে কি না, জানা নেই বাক ওয়াকির।
জানালার উজ্জ্বল সোনালি আলোর পটভূমিতে আবছা দেখা যাচ্ছে চামড়ামোড়া বিশাল এক সুইভেল চেয়ার। ওটা ঘুরিয়ে ডেস্কের দিকে পিঠ রেখে এস্টেটের শোভা দেখছে স্টুয়ার্ট। ডেস্কের সামনে গিয়ে থামল বাক ওয়াকি। দু’হাত পেছনে বেঁধে নিয়ে শান্ত, নরম সুরে বলল, ‘আমাকে ডেকেছেন।’
ধীরে ধীরে ঘুরে গেল সুইভেল চেয়ার। রন স্টুয়ার্টকে খুব ক্লান্ত বলে মনে হলো বাক ওয়াকির। বিলিয়নেয়ারের চোখের চারপাশে গভীর কালো ছোপ। বোধহয় ঘুমাতে পারেনি কয়েক দিন। সব কাজ ফেলে অর্ধেক দুনিয়া পেরিয়ে এখানে এসেছে বলে তাকে ধন্যবাদ দিল না বিলিয়নেয়ার। অন্য কেউ এমন আচরণ করলে পিটিয়ে তার হাড়গোড় ভাঙত বাক ওয়াকি।
‘হ্যাঁ, ওয়াকি। ডেকেছি। স্কটল্যাণ্ডের কাজটা খুব জরুরি হয়ে দাঁড়িয়েছে।’
‘আমার ধারণা কোরিয়ার কাজটাও জরুরি,’ নির্বিকার সুরে বলল ওয়াকি। ‘আমাদের ব্যবসায়িক স্বার্থে বিঘ্ন ঘটাচ্ছে বলে সিউলের লোকটাকে সরাতে চেয়েছেন আপনি। আন্তর্জাতিক বিষয়ক সিকিউরিটি দলের প্রধান হিসেবে দুনিয়া থেকে তাকে সরিয়ে দিতে যাচ্ছি, এমনসময় এল আপনার মেসেজ।’
‘তা ঠিক। তবে আপাতত জিয়াং হুনের কথা ভুলে যাও। আগে খুঁজে বের করবে এক স্যামন-পোচারকে। চিরকালের জন্যে গায়েব করে দেবে তাকে। এ ছাড়া, আমার মাথা-ব্যথা হয়ে উঠেছে বুড়ো হাবড়া এক লোক। তার নাম বেন হ্যানন। আমাদের কাজে নাক গলাচ্ছে সে। সুতরাং জিজ্ঞাসাবাদ করার পর সরিয়ে দেবে তাকেও।’
স্কটল্যাণ্ডের বিষয়ে এরই ভেতর ব্রিফ করা হয়েছে বাক ওয়াকিকে। ধৈর্যের সঙ্গে বলল সে, ‘স্যর, আমার মনে হয়নি মাল্টি মিলিয়ন ডলারের প্রপার্টি ইনভেস্টমেন্টের সঙ্গে বেন হ্যানন বা ওই পোচারের কোনও সম্পর্ক আছে। অথচ, কোরিয়ায় গুণ্ডাগুলোকে দিয়ে আমাদের বিরুদ্ধে যা খুশি করাচ্ছে জিয়াং হুন।’
বিরক্ত হয়ে মাছি তাড়াবার ভঙ্গিতে হাত নাড়ল স্টুয়ার্ট। ‘আমি ভাল করেই জানি কোন্ কাজের কতটা গুরুত্ব, ওয়াকি। আমার ঘাড়ে শ্বাস ফেলছে বেন হ্যানন আর ওই স্যামন-পোচার। এখন আগে নিজেদের ঘর সামলাতে হবে।’
‘ওই পোচারকে নিয়ে ভাববেন না,’ বলল ওয়াকি। ‘খুঁজে বের করে আপনার কথামত সরিয়ে দেব। সহজ কাজ।’
‘গুড। ওদিকে পিটার হ্যাননের চাচা, মানে ওই বুড়ো কিন্তু বড় ধরনের ঝামেলা। ওই পোচার স্থানীয় তেলাপোকা হলেও বেন হ্যানন সহজ লোক নয়। ভাবতেও পারিনি আমাদের বিরুদ্ধে জড়িয়ে যাবে সে।’
‘শুনেছি গ্রামের ছোকরারা চোখ রাখছে তার ওপর,’ বলল ওয়াকি। ‘ম্যাকডোনাল্ড বা তার বন্ধুরাই তো এই কাজে যথেষ্ট ছিল, তাই না?’
‘ম্যাকডোনাল্ডকে দায়িত্ব থেকে সরিয়ে দিয়েছি। তা হয়তো ভাল করিনি। তবে ওকে উপযুক্ত বলে মনে হয়নি আমার। গায়ে পড়ে ঝামেলায় জড়ায়। ওদিকে পুলিশে আমাদের চরদের কাছ থেকে জেনেছি, একসময় দুর্ধর্ষ যোদ্ধা ছিল বুড়ো বেন হ্যানন। যখন-তখন মিচ ম্যাকডোনাল্ডকে দেখে ফেলত। আর সেক্ষেত্রে তার সময় লাগত না গাধাটার মুখ খোলাতে। ওটা আমরা হতে দিতে পারব না।’
মাথা দোলাল ওয়াকি। ‘আশা করি আপনার মনে আছে, ম্যাকডোনাল্ডকে কাজে নেয়ায় প্রথমেই আপত্তি তুলেছিলাম। ওই একই কথা খাটে গ্রামের গাধাগুলোর ক্ষেত্রেও। এত বেশি নিরেট মূর্খ পুষলে ঝামেলায় না জড়িয়ে উপায় থাকে না।’
‘ঠিক আছে, এখন ওসব বাদ দাও।’
‘ম্যাকডোনাল্ড শুধু গণ্ডার নয়, একজন কাপুরুষও। আপনি ঠিকই বলেছেন, হয়তো বড় ঝামেলা করবে বুড়ো হ্যানন। ম্যাকডোনাল্ডকে হাতে পেলে হামান-দিস্তা দিয়ে ছেঁচে ফেলবে। তবে আড়াল থেকে তার ওপর চোখ রাখলে তো বিপদ হওয়ার কথা নয়। … আপনি কি জানেন এখন কোথায় আছে বেন হ্যানন? ‘
হতাশা নিয়ে হাত নাড়ল স্টুয়ার্ট। ‘কোথায় যেন লুকিয়ে পড়েছে। হাল ছেড়ে ইতালিতে ফিরলে জানতে পারতাম। আমরা শুধু এটা জেনেছি, ভাতিজার ক্যাম্পার ভ্যান নিয়ে এই এলাকাতেই ঘুরছে সে। পিটার হ্যাননের বাড়ি থেকে তাকে বেরোতে দেখেছে ম্যাকডোনাল্ড। তারপর থেকেই উধাও সে।’
‘অবাক হওয়ার কিছু নেই। তার মত লোককে ওই কাজের জন্যে বিশেষ ট্রেইনিং দেয়া হয়েছে।’
‘ওই ট্রেইনিং তো তোমারও আছে। তুমি তাদেরই একজন। তোমার তো বোঝার কথা এখন কী করবে সে।’
খুব কম মানুষই জানে বাক ওয়াকির অতীত। ‘আগে তাদের একজন ছিলাম,’ ভুল ধরিয়ে দিল সে। ‘ছিলাম তাদের সেরা। এখনকার কথা জানি না।’
‘সেজন্যেই ঝুঁকি না নিয়ে তোমাকে ফিরিয়ে এনেছি। আপাতত খুশি থাকুক স্যাংরেং-এর মালিক জিয়াং হুন। পরে ব্যবস্থা নেব। এখন মন দাও এদিকের সমস্যার দিকে। পারবে না তুমি সব সামলে নিতে?’
স্টুয়ার্টের চোখে তাকাল পেশাদার খুনি। বুঝতে চাইল বস্ ঠিক কতটা সিরিয়াস।
কতটা সিরিয়াস। দুনিয়ার ধনী বিশজন বিলিয়নেয়ারের মধ্যে স্টুয়ার্ট না থাকলেও তার যত টাকা আছে, তাতে কিনে নিতে পারবে সাধারণ যে-কাউকে। কিছু করতে চাইলে কখনও পিছিয়ে যায় না সে। তার সবচেয়ে কাছের লোক বাক ওয়াকি। সহজেই বলতে পারে বহু কথা। আরও কয়েক মুহূর্ত ভেবে মাথা দোলাল সে। ‘আশা করি সমস্যা মিটিয়ে দিতে পারব।’
‘ভেরি গুড।’
‘তবে আগে নাগালে পেতে হবে বেন হ্যাননকে। আপনি যা বলেছেন, তাতে পশ্চিম হাইল্যাণ্ডের যে-কোনও জায়গায় থাকতে পারে সে। এদিকে আমাদের এত লোকবল নেই যে হাজার বর্গ মাইল জুড়ে তাকে খুঁজব। তাই মনে হচ্ছে…’ চুপ হয়ে গেল সে।
তীক্ষ্ণ চোখে তাকে দেখল রন স্টুয়ার্ট। ‘কী মনে হচ্ছে?’
‘আগে বলুন ওই লোককে কতখানি খুঁজতে চান।’
‘আমি বলেছি, কাজটা জরুরি। টাকা খরচ হোক, তবে যত দ্রুত সম্ভব তাকে হাতে পেতে চাই।’
‘সেক্ষেত্রে লোকবল যেমন লাগবে, হুড়মুড় করে খরচ হবে মেলা টাকা। লাগবে ইকুইপমেন্ট আর ট্র্যান্সপোর্টেশন।’
‘টাকা এখানে বড় বিষয় নয়,’ বলল তিক্ত স্টুয়ার্ট। ‘প্রয়োজনে খরচ করবে মিলিয়ন পাউণ্ড। আমার তাতে আপত্তি নেই।’
মৃদু মাথা দোলাল ওয়াকি। ‘ঠিক আছে। তা হলে দলে নেব চেনা একদল যোদ্ধাকে। আজই ফোন দেব তাদেরকে।’
সেক্ষেত্রে কবে আসবে তারা?’
‘আপাতত লণ্ডনে আছে চারজন। আশা করি দু’দিনের ভেতর পৌছাতে পারবে।
‘আরও আগে আসতে পারবে না?’
‘ওরা ব্যস্ত,’ বলল ওয়াকি, ‘বহু টাকা দিয়ে ভাড়া করতে হবে।’
‘তাতে সমস্যা নেই। তুমি যে সঙ্ঘের সঙ্গে জড়িত, তারা সবাই কি ওটারই সদস্য?’
‘হ্যাঁ,’ বলল ওয়াকি, ‘একইরকম ব্যাকগ্রাউণ্ড সবার। পরস্পরের সঙ্গে যোগাযোগ রেখে কাজ করে। আমি বেছে নেব অ্যালান কোয়ার্ট, হ্যারি অ্যাণ্ডারসন, গ্রেগরি বেল আর লিয়ন বেনেটকে।’
‘তো ডাকো। তারা রেডি হলে আনার জন্যে পাঠিয়ে দেব আমার জেট বিমান।
‘কী ধরনের কাজ সেটা ওরা জানতে চাইবে। কতটা বলব তা নির্ভর করে আপনার ওপর। বেন হ্যাননকে পেয়ে যাওয়ার পর কী করব আমরা?’
‘তাকে সরিয়ে দেবে খেলা থেকে। মুখ যেন খুলতে না পারে, তা নিশ্চিত করবে। কেউ যেন খুঁজে না পায় তাকে।’
‘কাজ হতে হবে নিখুঁত,’ বলল ওয়াকি, ‘উইলসনের বেলায় দায়িত্বে চরম অবহেলা করা হয়েছে। আরও বাজে কাজ করেছে ওরা বেন হ্যাননের ভাতিজার বেলায়।’
‘স্বীকার করছি মস্ত ঝুঁকি নিয়েছি,’ আড়ষ্ট কণ্ঠে বলল রন স্টুয়ার্ট। ‘আবারও ওরকম হলে সত্যিই বিপদ হবে।’
দ্বিতীয়বারের মত মাথা দোলাল ওয়াকি। ‘আমাকে দায়িত্ব দিলে আমি কি ধরে নেব কাজটা করতে পারব আমার ইচ্ছেমত? আপনার তাতে কোনও আপত্তি থাকবে না তো?’
‘আপত্তি নেই।’ বাক ওয়াকি হাত বাড়িয়ে দেয়ায় সুইভেল চেয়ার ছেড়ে উঠে হ্যাণ্ডশেক করল রন স্টুয়ার্ট।
স্টাডিরুম থেকে বেরিয়ে ব্যক্তিগত কোয়ার্টারের দিকে চলল বাক ওয়াকি। একটু পর ফোন দেবে লণ্ডনে বন্ধুদের কাছে। তার ডাকে এবং কাঁচা টাকার গন্ধে হাজির হবে হ্যারি অ্যাণ্ডারসন, অ্যালান কোয়ার্ট, গ্রেগরি বেল আর লিয়ন বেনেট। ওয়াকি ভাবল: বেন হ্যানন জানেও না কত বড় গাড্ডায় পড়েছে সে। ধরে নেয়া যায় খুন হয়ে গেছে বুড়ো হাবড়াটা!ফোর্ট উইলিয়ামের পুলিশ স্টেশন।
সরু এক ফাইল সামনে নিয়ে ডেস্কে বসে আছে জেসিকা থমসন। মনোযোগ নেই ওটার দিকে। ভাবছে: মাসুদ রানার সঙ্গে কাটিয়ে দেয়া কয়েকটি মুহূর্তের কথা। এরই ভেতর বুঝে গেছে, অন্তর থেকে বিশ্বাস করতে পারবে ভিনদেশি যুবককে। কখনও কাউকে ঠকাবে না সে। তবে মুক্তবিহঙ্গের মত উন্মুক্ত মানুষটা— জড়াবে না সে সংসারের বাঁধনে। ভাবনাটা মনে আসতেই আনমনে নিজেকে প্রশ্ন করল জেসিকা: তুমি কি বাঁধতে চাও ওকে? কয়েক মুহূর্ত পর জবাব দিল ওর মন: বনের পাখি কখনও পোষ মানে? তবে তুমিও তো চাও ওর সঙ্গে দূর থেকে দূরে হারিয়ে যেতে। আর বিদায়ক্ষণ এলে ঠোঁটে হাসি আর চোখে জল নিয়ে মেনে নেবে। তখন শুরু হবে তোমার নীরব অপেক্ষার পালা: কবে আবার ফিরবে অদ্ভুত মানুষটা—তাই না?
বিড়বিড় করে ‘ওচ, এসব কী ভাবছি,’ বলে চাপা শ্বাস ফেলল জেসিকা। ফাইল খুলে চোখ বোলাল। কাছের একটা খামার থেকে চুরি হয়ে গেছে কিছু যন্ত্রপাতি। তবে এখনই তদন্ত না করলেও চলবে। আজকের মত শেষ হয়ে এল ওর ডিউটি।
একটু পর থানা থেকে বেরিয়ে হাসপাতালে গেল জেসিকা। রিসেপশন রুমে দেখা হলো ডক্টর লরেনের সঙ্গে। অনুরোধ করতেই তিনি রাজি হলেন রোগীকে দেখাতে। কেবিনে ঢুকে জেসিকা দেখল, এখনও জ্ঞান ফেরেনি পিটার হ্যাননের। বেডের চারপাশে নানান জটিল মেশিন ও টিউব। ছোটবেলার বন্ধুকে লাশের মত পড়ে থাকতে দেখে মনটা ভয়ানক খারাপ হয়ে গেল জেসিকার। চোখ থেকে দুই ফোঁটা অশ্রু মুছে বেরিয়ে এল হাসপাতাল থেকে। মনে পড়ল ওকে বেশ কিছু তথ্য দিয়েছে মাসুদ রানা।
গ্রামে ফিরে বাড়িতে বসে যুবকের কথাগুলো নিয়ে ভাবল জেসিকা। রাতের খাবার সেরে শুয়ে পড়লেও মাথায় ঘুরতে লাগল নানান চিন্তা। মাঝরাত পর্যন্ত বারবার মনের ভেতর গম গম করল রানার গম্ভীর কণ্ঠ। চোখের সামনে ভেসে উঠল মায়াভরা কালো দুটো মণি। গতকাল পাবে আগুনের ধারে ওরা ছিল কাছাকাছি। তারপর কটেজে। অথচ, কোথায় যেন ছিল দু’জনের ভেতর বিশাল এক ব্যবধান। মানুষটার সম্পর্কে যতটুকু জেনেছে, তাতে এত ভাল লাগা তৈরি হওয়ার কথা নয় ওর মনে। অথচ অমোঘ এক শক্তিশালী চুম্বকের আকর্ষণে যেন তার দিকে ছুটে চলেছে ওর কঠিন, পুলিশ-মন।
ট্রাক্টরের পার্টস চুরির রিপোর্ট লিখতে গিয়ে হাঁফ ধরে গিয়েছিল। তখন বিরক্ত হয়ে ফাইল বন্ধ করে পুলিশ কমপিউটার সিস্টেমে ঢুকে জেনেছে, পাবের শান্তি বিনষ্ট করার অভিযোগে গ্রেফতার করা হয়েছে ম্যাকডোনাল্ড ও তার দুই বন্ধুকে। তিনদিন পর আদালতে তোলা হবে তাদেরকে। ম্যাকডোনাল্ড মাথায় আঘাত পেয়ে হাসপাতালে আছে জেনে অবাক হয়নি জেসিকা। অন্যদু’জন এখন জেলখানায়। অতীতে আইন ভাঙার অপরাধে নতুন করে চালু করা হয়েছে তাদের বিরুদ্ধে আরও দুটি মামলা।
হলওয়েতে গিয়ে পারকুলেটর মেশিন থেকে জঘন্য স্বাদের কফি নেবে কি না ভাবছে জেসিকা, এমনসময় অফিসে ঢুকল থানার জুনিয়র অফিসার বব ডব্লিউ. লিন। বয়সে জেসিকার চেয়ে দুই কি তিন বছরের ছোট হবে। বড়বেশি ছটফটে। তার কাছেই নতুন তথ্য পেল জেসিকা।
’বুঝলেন,’ সামনের চেয়ারে বসে শুরু করল তরুণ, ‘পিটার হ্যাননের ওপর হামলা হওয়ায় একজনকে গ্রেফতার করা হয়েছে।’
ববের ছেলেমি দেখে হাসছিল জেসিকা, শুকিয়ে গেল ওর হাসি। দেরি না করে জানতে চাইল, ‘তাই? কাকে গ্রেফতার করেছে?’
‘জিম অ্যাণ্ডারসন।’
‘অ্যাণ্ডারসন?’ তাকে চেনে জেসিকা। গত কয়েক মাস ধরেই ডেভেলাপারদের কাজে নানাভাবে বাধা দিচ্ছে সে। আরও কয়েকজন পরিবেশবাদীকে নিয়ে ডেভেলাপারদের সাইটের মেইন গেটের সামনে আস্তানা গেড়েছে। তাদের দাবি, যেন কাটা না হয় পাইনের জঙ্গল। অ্যাণ্ডারসনের ওপর প্রথম থেকেই চোখ ছিল পুলিশের। আগেও কয়েকবার অন্যের এলাকায় ঢুকে ঝামেলা করেছে সে। ইংল্যাণ্ডে ভেঙেছে দুই ডেভেলাপারের ব্যক্তিগত গাড়ির কাঁচ। সেজন্যে . কয়েক মাস জেলও খেটেছে। সুখে থাকতে ভূতে কিলায় বলে কথা আছে না, ভাবল জেসিকা। তবে এবার খুব গুরুতর অপরাধের জন্যে ধরা হয়েছে তাকে। যদি প্রমাণ হয় সে-ই দোষী, আগামী বহু বছরেও বেরোতে পারবে না জেল থেকে।
‘অবাক হয়েছেন?’ জানতে চাইল বব। ‘আজ সকালেই ডেভেলাপারদের সাইটের কাছ থেকে তাকে ধরা হয়েছে। পুলিশি রেইডে নেতৃত্ব দিয়েছেন আমাদের হিরো ইন্সপেক্টর জন মুরে। তার পায়ে পায়ে ছিল সার্জেন্ট ডানকান রিড। ওই লোকটাকে মোটেই দেখতে পারি না। ছোট শহরের সাংবাদিক হলেই ভাল করত। অ্যাণ্ডারসনকে নিয়ে এসে বগল বাজাচ্ছে। বারবার শোনাচ্ছে কী দুর্ধর্ষভাবে তাকে গ্রেফতার করেছে।’
‘জানতাম না অ্যাণ্ডারসনকে সন্দেহভাজনদের মধ্যে রাখা হয়েছে,’ অবাক হয়ে বলল জেসিকা।
‘কেউ জানত না। মুরে আর রিড যা খুশি করছে।’
‘অ্যাণ্ডারসনের মোটিভ কী? তার বিরুদ্ধে কোনও প্রমাণ পাওয়া গেছে? কোনও সাক্ষী আছে?’
কাঁধ ঝাঁকাল লিন। ‘আমাদের কাউকে কিছু বলেনি। তা ছাড়া, তাদের তো ধারণা আমরা এতই নিম্নপদস্থ অফিসার যে ধরতে গেলে মানুষই নই।’
ভুরু কুঁচকে গেল জেসিকার। ‘রবার্ট উইলসনের ব্যাপারে কিছু জানা গেল?’
‘তার ব্যাপারে আবার কী?’
‘হ্যানন-উইলসন ফার্মে হামলা করেনি পরিবেশবাদীরা। তো তারা যদি পিটারকে আহত করে থাকে, স্বাভাবিকভাবেই ধরে নিতে হবে রবার্টকেও তারাই খুন করেছে। এ ব্যাপারে আমাদের ইন্সপেক্টর আর সার্জেন্ট কী ভাবছেন?’
‘আমার জানা নেই। পিটার হ্যানন তো বেহুঁশ হয়ে পড়ে আছে হাসপাতালে। জ্ঞান ফিরলে হয়তো বহু কিছুই জানা যাবে।’
‘অ্যাণ্ডারসনের গ্রেফতারটা বড়বেশি কাকতালীয় বলে মনে হচ্ছে না?’
আবারও কাঁধ ঝাঁকাল বব। ‘আমরা বলার কে?’ গলা নিচু করল সে, ‘বুঝলেন, আপনাকে যা বলছি তার সরই একটু আগে শুনেছি অফিসার স্কটের কাছ থেকে। রেইডে ছিল সে। আমিও যেতে পারলে খুশি হতাম। কিন্তু কপাল মন্দ।’
‘ওখানে যেতে পারলে খুশি হতে কেন?’
‘আপনি তো আর সব জানেন না। পুলিশের গাড়ি থেকে অফিসাররা নেমে পড়তেই ভীষণ ভয় পেল হিপ্পিগুলো। এদিক-ওদিক ছুটছিল। তবে কম্বল মুড়ি দিয়ে মটকা মেরে শুয়ে ছিল জিম অ্যাণ্ডারসন। কম্বল কেড়ে নিতেই সবাই দেখল
সে ন্যাংটো ভাঁড়! কপাল মন্দ না হলে এমন দুর্দান্ত দৃশ্য কেউ মিস করে? বলুন, এটা ভাল লাগে কারও?’
‘বাদ দাও তো ওসব, বব।’
এক কান থেকে আরেক কানে গেল তরুণের চওড়া হাসি। ‘আগে পুরোটা শুনুন। লাফিয়ে উঠে কম্বল কাঁধে ফেলে নরকবাসী বাদুড়ের মত উড়ে গিয়ে জঙ্গলে ঢুকতে চেয়েছিল অ্যাণ্ডারসন। তাকে ধাওয়া করল সার্জেন্ট রিড আর ছয় সেপাই। হিপ্পিগুলোর কারও গায়ে একরত্তি সুতো ছিল না। গলা ফাটিয়ে আর্তনাদ করতে করতে জঙ্গলে গিয়ে ঢুকল তারা। যাই হোক, শেষমেশ অ্যাণ্ডারসন সহ ধরে আনা হলো আরও পাঁচ হিপ্পিকে। … জেসিকা, আপনি শুনছেন তো? কী হলো? উদাস হয়ে গেলেন যে?’
চিন্তার গভীরে ডুব দিয়েছে জেসিকা। সুযোগ পেলে অদ্ভুত সব গল্প ফাঁদে অফিসার স্কট। তবে তার দেয়া তথ্য সঠিক হলে পিটারকে আহত করেছে অ্যাণ্ডারসন। অথচ এদিকে রানার বক্তব্য অনুযায়ী: রবার্ট খুন হয়েছে সোনার মোহরের ষড়যন্ত্রের কারণে। এসবের পেছনে আছে অন্য কোনও দল। সোনার মোহরের খোঁজ পাওয়ার জন্যেই পিটিয়ে আহত করা হয়েছে পিটারকে। একই কারণে মহাবিপদে আছে তার চাচা বেন হ্যাননও। গ্রাম ছেড়ে যাওয়ার পর জানা যায়নি কোথায় গেছে মানুষটা। ওদিকে রবার্ট ও পিটারের দুই কেসে পরিবেশবাদীরা দোষী হলে, বুনো হাঁসের পেছনে ছুটছে মাসুদ রানা। অবশ্য, হঠাৎ করেই ভুল ধারণা থেকে কোনও সিদ্ধান্ত নেবে রানা, তাকে তেমন ধরনের মানুষ বলে মনে হয়নি জেসিকার।
‘কী, কিছু বলছেন না যে?’ বলল তরুণ অফিসার, ‘বহুদিন এত ভাল কাহিনী শুনিনি। এসব শুনে আপনি মজা পাননি?’
‘স্বীকারোক্তি দিয়েছে?’ জানতে চাইল জেসিকা।
‘কে স্বীকারোক্তি দেবে?’
‘জিম অ্যাণ্ডারসন? জবানবন্দি দিয়েছে সে?
‘না, গলা ফাটিয়ে মিথ্যা অভিযোগের প্রতিবাদ করছে। তার কোনও দোষ নেই। ভুল লোককে ধরে আনা হয়েছে। সরকার থেকে গভীর ষড়যন্ত্র করা হচ্ছে তার বিরুদ্ধে। সবই বড়লোকদের নিষ্ঠুর চক্রান্ত।’
জিম অ্যাণ্ডারসন বোধহয় এখন জানালাহীন ইন্টারভিউ রুমে, ভাবল জেসিকা। তার পেট থেকে খবর বের করতে চাইছে ইন্সপেক্টর মুরে আর সার্জেন্ট রিড। মুখে জেসিকা বলল, ‘তদন্ত করে দেখুক। এসব জানালে বলে অনেক ধন্যবাদ।’
‘শুনলেন বলে আপনাকেও ধন্যবাদ। আমি কফির জন্যে প্যাসেজে যাচ্ছি, তো আপনি কি এক কাপ কফি নেবেন?’
‘না, চাইলে তুমি খাও। আমি বাঁচতে চাই।’
‘ঠিক আছে। মেলা কাজ আছে। আমি চললাম।’ ঠোঁট গোল করে জনপ্রিয় একটি সুরে শিস বাজাতে বাজাতে জেসিকার অফিস ছেড়ে বেরিয়ে গেল তরুণ অফিসার।
জেসিকা বুঝল, এখন আর মন বসাতে পারবে না কাজে। কিছুই ভাল লাগছে না। জানালা দিয়ে দেখল বাইরের দিকে। ফোর্ট উইলিয়ামের আকাশে জমেছে গাঢ় ধূসর মেঘ। বহু দূরে সফেদ বরফে ছাওয়া পাহাড়-চূড়া। চিন্তাগুলো গুছিয়ে নিতে চাইল জেসিকা। ওর মনে হচ্ছে না খুন বা আহত করার দোষে আটকানো যাবে জিম অ্যাণ্ডারসনকে। কখনও বড় কোনও অপরাধ করেনি। তা ছাড়া, তার বিরুদ্ধে জোরালো প্রমাণ আছে বলেও মনে হচ্ছে না। ইন্সপেক্টর মুরে আর সার্জেণ্ট রিড তদন্ত না করেই গ্রেফতার করেছে লোকটাকে।
জেসিকার মনে পড়ল, ক’দিন আগে ইন্টারভিউ রুমে বেন হ্যাননের সঙ্গে মুরে আর রিডের বলা কথাগুলো। প্রথম থেকেই রবার্টের মৃত্যুটাকে দুর্ঘটনা বলে চালাতে চেয়েছে তারা। পিটারের বক্তব্যের কোনও মূল্য ছিল না। রবার্টের খুনের কেসও গুরুত্বের সঙ্গে নেয়নি এরা। আমলে নেয়নি পোচারের ভূমিকা। কোনও খোঁজখবরও করেনি তার ব্যাপারে। অথচ সোনার কয়েনের কথা উঠতেই বেন হ্যাননের কাছে জানতে চাইল, ওগুলো কোথায় পেয়েছে রবার্ট আর পিটার। ওই তথ্য জেনে নেয়া যেন খুব জরুরি। তখন না ভাবলেও জেসিকার পরে মনে হয়েছে, হালকা সুরে বলা দুই অফিসারের কথার ভেতর লুকিয়ে ছিল একরাশ দুশ্চিন্তা। চট্ করে সেটা বুঝে গিয়েছিল বেন হ্যানন। তারপর সে যখন জানাল নিজেই তদন্ত করবে, রীতিমত রেগে গেল তারা।
আগে বা পরে কোনও ধরনের তদন্ত করেনি মুরে আর রিড। ইন্টারভিউ রুমে তাদের কথাগুলো কানে বাধছিল জেসিকার। পরে গতকাল রাতে রানার সঙ্গে আলাপ হওয়ায় আরও বেশি চিন্তিত হয়ে গেছে। বারবার মনে হয়েছে, কিছু গোপন করছে মুরে আর রিড। আজকে জিম অ্যাণ্ডারসনকে গ্রেফতার করেছে বলে এখন মনে হচ্ছে, বড়বেশি ব্যস্ত হয়ে তার ঘাড়ে দোষ চাপিয়ে দিতে চাইছে এরা। ডেভেলাপারদের হয়ে কাজ করতে গিয়ে পরিবেশবাদীদের হাতে পিটার আহত হলে, রবার্টের খুঁজে পাওয়া সোনার কয়েনের ব্যাপারে এত আগ্রহী হবে কেন দুই অফিসার?
ওই দুই কেসে খাপে খাপে বসছে না অনেক কিছুই। জেসিকার ধারণা: বেআইনি কোনও খেলায় জড়িয়ে গেছে এই দুই অফিসার। এমন কী অ্যাণ্ডারসনের মুখ থেকে স্বীকারোক্তি আদায় করলেও খচ খচ করবে ওর বুকের ভেতরটা। রবার্ট ঘনিষ্ঠ বন্ধু না হলেও ছোটবেলায় হাসিখুশি পিটারকে আপন ভাইয়ের মতই ভালবাসত ও। বেচারা আহত হওয়ায় মনে খুব কষ্ট পেয়েছে। পিটারের জ্ঞান ফিরলে অনেক কিছুই জানা যেত। তবে যেহেতু আপাতত সেটা হচ্ছে না, ওর নিজেরই বোধহয় তদন্ত করা উচিত।
আসল সত্য জেনে নেয়া জরুরি হলেও বড় অফিসারদের তদন্তে নাক গলাতে গেলে যে-কোনও সময়ে বরখাস্ত হবে জেসিকা। বারবার ওর মনে হচ্ছে, ক্ষমতাধর এক বা একাধিক লোককে আড়াল করছে মুরে ও রিড। কাজেই সন্দেহের তীর যেন ওর দিকে না আসে, সেটা মাথায় রেখে সাবধানে এগোতে হবে ওকে। কিছুক্ষণ ভাবার পর কীভাবে তদন্ত করবে, তা স্থির করল জেসিকা।স্যামন-পোচার বিলি ম্যাকগ্রার সঙ্গে কথা শেষ করে এইমাত্র জঙ্গলে ক্যাম্পার ভ্যানের কাছে ফিরেছে বেন হ্যানন। গাড়িতে উঠে গা থেকে খুলে ফেলল ঘিলি সুট। দেরি না করে গ্যাস স্টোভ জ্বেলে উষ্ণ করতে লাগল হিম-ঠাণ্ডা শরীর। ম্যাকগ্রার কথা শুনে মাথায় রাগ উঠে গেছে তার। বুকের বামদিকে শুরু হয়েছে চিনচিনে ব্যথা। ওষুধের শিশি থেকে বড়ি বের করে পানি দিয়ে গিলে নিল ওটা। এই ধরনের দুর্বলতা মেনে নেয়া তার জন্যে খুব কঠিন। ক’মাস আগেও ছিল পুরোপুরি সুস্থ। অথচ এখন ওষুধ ছাড়া বাঁচার উপায় নেই!
ধীরে ধীরে কমছে ব্যথা। বার্থে শুয়ে গায়ে কম্বল টেনে বেন ভাবল, একটু বিশ্রাম নিয়ে সূর্য ওঠার আগেই পৌঁছে যাবে ফোর্ট উইলিয়ামে।
.
সারারাতের তুষারপাতে সাদা হয়েছে নির্জন আঁকাবাঁকা জঙ্গুলে পথ। ভোরের আগেই সতর্কভাবে ড্রাইভ করে এ৯২ মহাসড়কে পৌঁছে গেল বেন। রাতে লবণ ছিটিয়ে দিয়ে গেছে গ্রিটার ট্রাক। শীতার্ত পাইন অরণ্যের মধ্য দিয়ে এঁকেবেঁকে বহু দূরে গেছে কালো ফিতার মত টারম্যাক।
সূর্যোদয়ের আগেই সকাল আটটায় ফোর্ট উইলিয়ামে পৌঁছে গেল বেন। একবার ভাবল ভাতিজাকে দেখতে হাসপাতালে যাবে কি না, তারপর মাথা নাড়ল আনমনে। জেসিকার সঙ্গে আগে গেছে বলে মনে আছে, কোথায় পুলিশ স্টেশন। দশমিনিট গাড়ি চালিয়ে ওখানে পৌছে গেল সে। চারপাশে ঘুটঘুটে অন্ধকার হলেও এরই ভেতর পুলিশ স্টেশনের পার্কিং লটে এসেছে কয়েকটা গাড়ি। ডিউটিতে যোগ দিচ্ছে কেউ কেউ। ওর আসতে দেরি হয়ে গেল কি না ভেবে দুশ্চিন্তায় পড়ল বেন।
শহরের একধারে ঝোপঝাড়ভরা এলাকায় ফোর্ট উইলিয়াম পুলিশ স্টেশন। ওটা গ্রাম্য থানা হলে দূর থেকে চোখ রাখত বেন। তবে চারপাশ দেখে বুঝে গেল, সে-উপায় নেই। থানার মেইন গেট পেরিয়ে গাড়ি নিয়ে ঢুকে পড়ল ভিজিটরদের পার্কিং লটে। এমন জায়গায় ক্যাম্পার ভ্যান রাখল, যেখান থেকে পরিষ্কার দেখবে দালানের সদর দরজা ও থানার মেইন গেট।
এখন কেউ এসে ‘এখানে কী করছেন’ জানতে চাইলে বেন বলবে: তার ভাতিজা হাসপাতালে আছে, তাই এসেছে ইন্সপেক্টর মুরে আর সার্জেন্ট রিডের সঙ্গে কথা বলতে। অবশ্য ভীষণ তিক্ত হয়ে আছে তার মন। কারও সঙ্গে কথা বলতে হলে রীতিমত বিরক্তিই লাগবে।
সার্ভেইল্যান্সের জন্যে উপযুক্ত গাড়ি ক্যাম্পার ভ্যান। পেছনের সেটি ভাঁজ করলে পাশের জানালার লেসের পর্দার আড়াল থেকে পরিষ্কার দেখা যায় বাইরেটা। ক্রসবোর স্কোপ খুলে সোফার কুশনে বসে ষাট গজ দূরে থানার গেটে চোখ রাখল বেন। নব ঘুরিয়ে বাড়িয়ে নিল স্কোপের ম্যাগনিফিকেশন। কেউ গাড়ি নিয়ে থানায় ঢুকলে কাছ থেকে দেখতে পারে তার মুখ।
মিনিটতিনেক পর গেট পেরিয়ে স্টাফ পার্কিং লটে ঢুকল রুপালি এক ফোর্ড সেডান। এরপর এল সবুজ একটা কিয়া গাড়ি। দুই ড্রাইভারের একজন ত্রিশবছর বয়সী যুবক, অন্যজন সোনালি চুলের মধ্যবয়স্কা মহিলা। তারা গাড়ি থেকে নেমে যেতেই স্কোপের ক্রসহেয়ারে ধরা পড়ল তাদের মুখ। দু’জনের কাউকেই চেনে না বেন।
বুকে চিনচিনে ব্যথা ওকে মনে করিয়ে দিল, স্ত্রী মিরাণ্ডাকে ফোন দেয়া জরুরি। কে জানে, কতটা ভয় আর দুশ্চিন্তা মনে নিয়ে অপেক্ষা করছে বেচারি! ও ভাল আছে সেটা মিরাণ্ডাকে জানাতে হবে। ম্যাকগ্রার কাছ থেকে কেড়ে নেয়া মোবাইল ফোনটা পকেট থেকে বের করল বেন। মনোযোগ দিয়ে যন্ত্রটা দেখলেও মনস্থির করতে পারল না স্ত্রীকে কল দেবে কি না। আসলে ওর গলা শুনলেই আকুল হয়ে কাঁদবে মিরাণ্ডা। অনুরোধ করবে ইতালিতে ফিরে যেতে। তখন খুব কঠিন হবে দায়িত্ব পালন করা।
ক’মুহূর্ত দ্বিধা করে বেলফোর্ড হাসপাতালে কল দিল বেন। রিসেপশন ডেস্ক থেকে ফোন ধরল এক ক্লার্ক। বেনের প্রশ্নের জবাবে বলল, হাসপাতালেই আছেন ডাক্তার লরেন। মিনিটতিনেক পর ফোন ধরতে পারবেন।
ফোন কানে অপেক্ষায় থাকল বেন। তারই মাঝে দেখল পুলিশ স্টেশনে ঢুকল আরও কয়েকটা গাড়ি। প্রথমটা হলদে ফোক্সভাগেন বিটল। দ্বিতীয়টা বাদামি ল্যাণ্ড রোভার। তৃতীয় গাড়িটা, বেগুনি সুযুকি হ্যাচব্যাক। তিন গাড়ির ড্রাইভারের দু’জন মহিলা। অন্যজন পুরুষ। এদের চেহারা বেনের কাছে অচেনা।
আরও কয়েক মুহূর্ত পর লাইনে এলেন ডাক্তার লরেন। তাঁর গলার ব্যস্ততায় বেনের মনে হলো, হাসপাতালে পৌঁছেই
দশ ধরনের কাজে জড়িয়ে গেছেন মহিলা। নিজের পরিচয় জানিয়ে বেন জিজ্ঞেস করল, এখন কেমন আছে পিটার। দুঃসংবাদের জন্যে তৈরি। অবশ্য ডাক্তার জানালেন, রোগীর শারীরিক উন্নতি যেমন নেই, তেমনি অবনতিও হয়নি। কথাগুলো শুনে আরও তিক্ত হলো বেনের মন। ডাক্তার লরেনকে ধন্যবাদ জানিয়ে বলল, ‘এই নম্বরে আমাকে পাবেন। পিটারের ভাল বা মন্দ, যা-ই হোক, আপনি যোগাযোগ করে জানিয়ে দিলে চিরদিনের জন্যে কৃতজ্ঞ থাকব।’
ডাক্তার লরেন কথা দিলেন, পিটারের বিষয়ে ফোনে বেনের সঙ্গে যোগাযোগ রাখবেন তিনি।
ফোন রেখে আবারও স্কোপের ভেতর দিয়ে মেইন গেটের দিকে চেয়ে রইল বেন। আটটা আটচল্লিশ মিনিটে পুবের টিলার আড়াল থেকে উঁকি দিল লালচে সূর্য। তারও দুই মিনিট পর গেট পেরিয়ে ঢুকল কালো রঙের দামি এক জাগুয়ার লাকযারি এস্টেট গাড়ি। ওটা গিয়ে থামল দালানের সদর দরজার সামনে। খুলে গেল ড্রাইভিং ডোর। জাগুয়ার থেকে বেরিয়ে এল এক লোক, হাতে ব্রিফকেস আর রেইন কোট। তাকে দেখে বুকে চিনচিনে ব্যথা বাড়ল বেনের। তীব্র রাগে থরথর করে কাঁপছে দেহ। পুলিশ স্টেশনে পৌঁছে গেছে এক নম্বর টার্গেট: ডিটেকটিভ ইন্সপেক্টর জন মুরে। সে ঢুকে পড়ল দালানের ভেতর। তার আগেই ভাল করে তার চেহারা দেখে নিয়েছে বেন। রাতে গভীরভাবে ঘুমাতে পেরেছে বলে ফুলে আছে লোকটার মুখ। পলকের জন্যে বেনের ইচ্ছে হলো, স্কোপটা ক্রসবোতে লাগিয়ে স্লটে তীর জুড়ে ফুটো করে দেবে হারামজাদার পিঠ। তবে ওটা বুদ্ধিমানের কাজ হবে না, তাই নিজেকে সামলে নিয়েছে সে। লোকটা থানায় ঢুকে যাওয়ায় তার গাড়ি কী মডেলের এবং নম্বর প্লেটে কী লেখা, মনে গেঁথে নিল বেন। ঝুঁকি নেবে না বলে প্যাডে গাড়ির নম্বর খসখস করে টুকে নিচ্ছে, এমনসময় এল লাল টয়োটা করোলা গাড়ি। ওটা থামল কালো জাগুয়ারের পেছনে। চোখে স্কোপ ঠেকিয়ে বেন দেখল, গাড়ি থেকে নেমে পড়েছে ডানকান রিড। সে থানায় ঢোকার পর তার গাড়ির নম্বর প্লেটের তথ্যও প্যাডে লিখল বেন।
সকাল নয়টায় জেগে উঠল পুলিশ স্টেশন। আসতে- যেতে লাগল স্টাফ-কার। মাঝে মাঝে ভিজিটর্স পার্কিং লটে এল সাধারণ মানুষের ভেহিকেল। স্টোভে কালো কড়া কফি তৈরি করে মগে চুমুক দিতে দিতে দালানের ওপর চোখ রাখল বেন। দুই টার্গেট বেরিয়ে এলে পিছু নেবে। ধীরে ধীরে পার হতে লাগল সময়। ভিজিটরদের কার পার্কিঙে ক্যাম্পার ভ্যান দেখেও জিজ্ঞাসাবাদ করতে এল না কেউ।
কতক্ষণ অপেক্ষা করতে হবে, জানা নেই। তবে ভ্যানে আছে যথেষ্ট খাবার ও পানি। ভেতরটা উষ্ণ করে রেখেছে স্টোভ। দরকারে ব্যবহার করবে ছোট্ট টয়লেট। প্রয়োজনে চুপচাপ পার করে দেবে পুরোটা দিন।
অবশ্য টার্গেট দু’জনকে আবারও দেখতে পেল বেন তিনঘণ্টা পর। একইসঙ্গে দালান থেকে বেরোল ইন্সপেক্টর মুরে আর সার্জেন্ট রিড। কোটের ওপর পরেছে রেইন কোট। আরও ফুলে গেছে মুরের মুখ। কী নিয়ে যেন আলাপ করছে তারা। আধমিনিট দাঁড়িয়ে থাকল গাড়ির সামনে। বরফ-ঠাণ্ডা হু-হু হাওয়া এলোমেলো করে দিল তাদের মাথার চুল। তারা কোথায় যাবে কে জানে, ভাবল বেন। দুই সিটের মাঝের সরু জায়গা পেরিয়ে বসে পড়ল ড্রাইভিং সিটে।
একমিনিট পেরোবার আগেই রওনা হলো জাগুয়ার। ওটাকে অনুসরণ করল লাল টয়োটা। গাড়িদুটো পুলিশ স্টেশন থেকে বেরোতেই ভিজিটরদের পার্কিং লট থেকে বেরিয়ে এল ক্যাম্পার ভ্যান। মাঝে যথেষ্ট ব্যবধান রেখে পিছু নিচ্ছে বেন।
বামে বাইপাসের রাউণ্ডঅ্যাবাউট লক্ষ্য করে চলল কালো জাগুয়ার। উল্টোদিকে গেল লাল করোলা। এবার কার পিছু নেবে ভাবতে গিয়ে দ্বিধায় পড়ল বেন। কয়েক সেকেণ্ড পর মনস্থির করল, অনুসরণ করবে জন মুরের জাগুয়ারটাকে।
ধীর বেগে চলেছে ক্যাম্পার ভ্যান। ওটাকে পাশ কাটিয়ে গেল কয়েকটা গাড়ি। দূর থেকে জাগুয়ারের পিছু নিচ্ছে বেন। বাইপাসের ধারে উঁচু করে রাখা হয়েছে ঝুরঝুরে বরফ। ফোর্ট উইলিয়াম পাশ কাটিয়ে কয়েক মাইল যেতেই সামনে পড়ল আবাসিক এলাকা। পথের দু’পাশে সাদা ছাতের আধুনিক বাড়িগুলো যেন একে অপরের ক্লোন। জন মুরে আর বেনের মাঝের গাড়িগুলো চলে গেছে যে-যার গন্তব্যে। ব্যবধান আরও বাড়িয়ে জাগুয়ারের পিছু পিছু চলল বেন। ভয় পাচ্ছে, বেশি পিছিয়ে থাকলে সরু কোনও পথে হয়তো ঢুকে পড়বে কালো গাড়িটা। সেক্ষেত্রে ওটাকে আর খুঁজে পাবে না সে। কিছুক্ষণ পর সাদা বড় এক বাড়ির ড্রাইভওয়েতে গিয়ে ঢুকল মুরের গাড়ি। বাংলোর মত ভবনের চারপাশে চমৎকার করে সাজানো ফুলের বাগান। ড্রাইভওয়ের ওদিকে বন্ধ দুটো গ্যারাজ। আশি গজ দূরে পথের মোড়ে ভ্যান রেখে ইঞ্জিন বন্ধ করল বেন। গিয়ে ঢুকল পেছনের কম্পার্টমেন্টে। জানালার পর্দা সরিয়ে দেখল, গাড়ি থেকে নেমে বাড়িতে গিয়ে ঢুকল জন মুরে।
বোধহয় লাঞ্চের জন্যে ফিরেছে ইন্সপেক্টর, ভাবল বেন। সেক্ষেত্রে হয়তো অপেক্ষা করতে হবে বহুক্ষণ। তার চেয়ে ভাল হয় বাড়িতে ঢুকে পড়া। মুরে একা থাকলে ভাল। আর তার সঙ্গে অন্য কেউ থাকলে তাকেও বন্দি করবে সে। মুরের স্বীকারোক্তি নেয়ার পর ফোনে ডাকবে রিডকে। জোর করে তার কাছ থেকেও আদায় করবে জবানবন্দি।
কিন্তু এরপর কী?
না, কিছুই ভাবতে পারছে না বেন। তার মন বলছে: জানোয়ারগুলোকে জঙ্গলে নিয়ে গলা কেটে কবর দেয়াই উচিত। ক্রসবোর স্লটে স্কোপ আটকে তূণ থেকে হান্টিং তীর নিয়ে অস্ত্রটা কক করল সে। সেফটি ক্যাচ অন করে ক্রসবো রেখে দিল ব্যাগে। ভ্যান থেকে নেমে পড়বে, এমনসময় বাড়ি থেকে বেরিয়ে এল জন মুরে। উঠে পড়ল জাগুয়ার গাড়িতে। কথা বলছে মোবাইল ফোনে। ইঞ্জিন চালু করে পিছিয়ে এসে পথে পড়ে গাড়িটা ঘুরিয়ে নিল। তীরবেগে চলেছে। বেনের মনে হলো তাড়া আছে লোকটার। আবারও কালো গাড়ির পিছু নিল প্রাক্তন এসএএস যোদ্ধা।
একটু পর পেছনে পড়ল শহর। দু’পাশে তুষার ছাওয়া জঙ্গল। পুরনো ক্যাম্পার ভ্যান নিয়ে জাগুয়ারের কয়েক শ’ গজ পেছনে লেগে থাকল বেন। আশা করছে রিয়ারভিউ মিররে ভ্যানটাকে দেখলেও সতর্ক হবে না জন মুরে।
দেখতে না দেখতে পেছনে পড়ল দশ মাইল পথ। চারপাশে এখন বাড়িঘর বা দোকানপাট নেই। একটু পর আঁকাবাঁকা, সরু এক কাঁচা পথে পড়ল জাগুয়ার। কয়েক শ’ গজ যাওয়ার পর ঢুকল মরচে ধরা তারকাঁটা দিয়ে ঘেরা বড় এক এলাকায়। চওড়া গেটের ওদিকে জংলা ঝোপের রাজ্য। জাগুয়ারটা চোখের সামনে থেকে বিদায় নেয়ায় আবারও এগোল বেন। একটু পর দেড় শ’ গজ দূরে ঢালু জমিতে দেখল থেমে গেছে কালো গাড়ি। ওটার পাশেই বাজপড়া মরা বড় একটা গাছ। সামান্য দূরে ধূসর পাথরের ছাত ধসে পড়া পুরনো এক চ্যাপেল।
বড় একটা কাঁটাঝাড়ের পেছনে ভ্যান রেখে নেমে পড়ল বেন। একহাতে কক করা ক্রসবো। অন্যহাতে ক্ষুরধার কে- বার ছোরা। কোমরের বেল্টে আটকানো তৃণে রয়েছে ক’টা তীর। খেলা জায়গায় ঝিরঝির করে বইছে কনকনে হাওয়া। বেনের নাকের দুই ফুটো দিয়ে ভুসভুস করে বেরোচ্ছে যেন রেল ইঞ্জিনের বাষ্প। প্রাক্তন যোদ্ধা আঁচ করতে চাইছে, কেন ওকে পরিত্যক্ত এই জায়গায় নিয়ে এল মুরে। তবে এসবের ভাল দিক হচ্ছে, লোকটা খুন হলেও কোনও সাক্ষী থাকবে না।
চারপাশের জমি দেখে নিয়ে ঝোপের মাঝ দিয়ে এগোল বেন। সামনেই তুষারে ছাওয়া ছোট ঢিবি পেরোলে ধসে যাওয়া সেই চ্যাপেলের পেছনদিক। বেনের ধারণা: ওখানেই আছে জন মুরে। আশা করা যায় নিঃশব্দে গিয়ে তাকে বন্দি করতে সমস্যা হবে না।
তারকাঁটার বেড়া টপকে ঢিবি বেয়ে উঠল বেন। দুই পা ডেবে যাচ্ছে গভীর নরম তুষারে। ঢিবির ওদিকে নিচু জমি। ঝোপ থেকে বেন দেখল, চ্যাপেলের পাশেই দাঁড়িয়ে আছে জাগুয়ার। অন্যদিক থেকে এসেছে বলে বেন দেখতে পেল, ওই গাড়ির কয়েক গজ দূরে পার্ক করা হয়েছে রুপালি রঙের বড়সড়ো এক রোলস রয়েস। সে বুঝে গেল, পয়সাওয়ালা কারও সঙ্গে সাক্ষাৎ করতে নির্জন এই এলাকা বেছে নিয়েছে মুরে।
এবার হয়তো বহু কিছুই জানব, ভাবতে ভাবতে ঢিবি বেয়ে নেমে ছাতহীন চ্যাপেলের পেছনে পৌঁছে গেল বেন। ভেতর থেকে এল গলার আওয়াজ। তবে কথাগুলো বড়বেশি অস্পষ্ট। খুব সাবধানে গিয়ে কবাটহীন জীর্ণ জানালা দিয়ে উঁকি দিল বেন। ধনুকের মত বাঁকা এক খিলানের নিচে আছে মুরে। তার সামনে যে-লোক দাঁড়ানো, তাকে আগে কখনও দেখেনি বেন। তার বয়স হবে পঞ্চাশ। পরনে দামি সুট। কাঁধে কাশ্মীরী শাল। ব্যাকব্রাশ করা চুল রোলস রয়েস গাড়ির মতই রুপালি।
কে এই লোক, কৌতূহলী হয়ে উঠল বেন।
কিছু জানতে হলে ঢুকতে হবে চ্যাপেলে। বাড়ির কোনা ঘুরে ছাত ধসে পড়া ঘরে নিঃশব্দে পা রাখল বেন। মুরে আর অচেনা লোকটার দিকে তাক করেছে হাতের ক্রসবো।
তৃতীয় কারও উপস্থিতি টের পেয়ে ঘুরে তাকাল তারা। বেনকে দেখেই বিটের মত লালচে হলো মুরের চেহারা। কড়া গলায় বলল সে, ‘তুমি এখানে কী চাও, বেন হ্যানন?’
মুরে আর লোকটার মাঝে ক্রসবো তাক করে ধরে সেফটি অফ করল বেন। বুঝে গেছে, রাগ দেখালেও বিস্মিত নয় পুলিশ অফিসার। অস্ত্র তাক করে দুই পা এগোল বেন।
‘বিরাট ভুল করছ, বেন হ্যানন,’ বলল জন মুরে।
আরেক পা এগোল প্রাক্তন যোদ্ধা। মৃদু মাথা দুলিয়ে বলল, ‘ভুলটা তোমাদের, মুরে। রিড আর তোমার উচিত হয়নি আমার ভাতিজাকে ওভাবে আহত করা।’
‘তুমি কি পাগল হলে?’ বিরক্তির সঙ্গে বলল মুরে।
‘ফালতু কথা বাদ দাও,’ ধমক মারল বেন। ঝটকা দিয়ে ক্রসবো তাক করল মধ্যবয়স্কর বুকে। ‘তুমি কে?’
স্কটিশ উচ্চারণে কথা বলল অভিজাত লোকটা, ‘মিস্টার হ্যানন, আসুন আলাপের মাধ্যমে বিরোধ মিটিয়ে নিই। আগে অবশ্য আপনার উচিত অস্ত্রটা নামিয়ে রাখা।’
‘হাঁটু গেড়ে বসো,’ জবাবে দাঁতে দাঁত চেপে বলল বেন।
কথাগুলো শুনলেও নড়ল না মুরে বা লোকটা।
‘বাজে আচরণ করলে পরে কিন্তু পস্তাতে হবে, হ্যানন,’ সতর্ক করল মুরের সঙ্গী।
তখনই উড়ে এসে বেনের বুকে বসল লাল একটা পোকা। পরক্ষণে সে বুঝে গেল, ওটা দক্ষ কোনও মার্কস- ম্যানের লেযার সাইটের জ্বলজ্বলে লাল বিন্দু! নড়ছে না!
তাকে ফাঁদে ফেলতেই বেছে নেয়া হয়েছে এই জায়গা! ‘নিশ্চয়ই বুঝেছ তোমার কিছুই করার নেই?’ বলল মধ্যবয়স্ক। ‘তিনসেকেণ্ড সময় পাবে, অস্ত্র নামিয়ে রাখো। নইলে হাই-পাওয়ার রাইফেলের গুলিতে তোমার হৃৎপিণ্ড ফুটো করবে আমার সিকিউরিটি চিফ।’
বয়স হলেও সাধারণ মানুষের চেয়ে অনেক দ্রুত বেন হ্যানন। মুহূর্তে একপাশে ডাইভ দিল সে। আগে যেখানে ছিল, তার ক’ফুট দূরের মেঝেতে বিধল বুলেট। ধনুকের মত বাঁকা খিলানের আড়ালে সরে গেছে জন মুরে ও মধ্যবয়স্ক লোকটা। সাইলেন্সড্ রাইফেলের গুলির ‘খুক্’ শব্দে হৃৎপিণ্ডে যেন রক্ত জমাট বেঁধেছে বেনের। গড়ান দিয়ে উঠে ছুটে গেল একটু দূরের মরা গাছটার ওদিকে। কিন্তু ভাগ্যদেবী আজ বিরূপ। চোখের কোণে বেন দেখল, ঝোপের মাঝ দিয়ে আসছে চারজন লোক। হাতে উদ্যত পিস্তল।
এটা মৃত্যু-ফাঁদ, বুঝে নিল বেন। আর তখনই বুকের ভেতর শুরু হলো অস্থির করে দেয়া সেই পুরনো ব্যথাটা।
খুব কাছে পৌঁছে গেছে আততায়ীরা। তাদের একজন বলে উঠল, ‘আত্মসমর্পণ করো, হ্যানন! নইলে বেঘোরে মরবে!’
কপাল বেয়ে নেমে ক’ফোঁটা ঘাম ঢুকল বেনের চোখে। বুকের তীব্র ব্যথা যেন কাঁপিয়ে দিচ্ছে পাঁজরের হাড়। অবশ হয়ে গেছে বুক ও কোমর। ঘোলাটে চোখ বারবার পিটপিট করেও পরিষ্কার করতে পারল না দৃষ্টি। যেন এক ফুৎকারে ফুরিয়ে গেছে তার সব শক্তি। হতাশ হয়ে মুখ তুলে ধূসর আকাশটার দিকে চাইল বেন। আর তখনই সাঁই করে উঠে এল জমি। কয়েক মুহূর্ত পর অবাক হয়ে বেন বুঝল, কখন যেন পড়ে গেছে ও। পিঠের নিচে বরফে ছাওয়া শক্ত মাটি। ওকে ঘিরে ধরল চারজন সশস্ত্র লোক। তাদের বিশ্রী হাসি শুনে কেন যেন দুনিয়াটাকে ভীষণ নিষ্ঠুর বলে মনে হলো ওর। কে যেন এক ঝটকায় কেড়ে নিল হাত থেকে ক্রসবো, তারপর ছোরাটা। পকেট থেকে বের করে নেয়া হলো পোচার ম্যাকগ্রার ফোনটা।
চোখের সামনে ঝুপ করে কালো পর্দা নামার আগে বেন ভাবল: উচিত ছিল মিরাণ্ডাকে ফোন দেয়া!ফোর্ট উইলিয়াম থেকে জিনিসপত্র কিনে আবারও মিসেস ক্লার্কের কটেজে ফিরেছে রানা। সব মাল ঠিক আছে কি না দেখে নিয়ে কল দিল বেন হ্যাননের স্ত্রীর কাছে। ওদিক থেকে মিরাণ্ডা জানাল, যোগাযোগ করেনি বেন। দুশ্চিন্তা আর ভয়ে ঘুমাতে পারছে না সে। রানার ফোন পেয়েই ফুঁপিয়ে ফুঁপিয়ে কাঁদতে শুরু করেছে। তিনমিনিটের ফোনালাপে রানা বুঝল, গত দু’এক দিনে অন্যকিছু ভাবছে মিরাণ্ডা। তার কথা থেকেই বেরিয়ে এল সেটা।
‘আমি তোমাকে মন থেকে বিশ্বাস করি, রানা। নইলে তোমার কাছে সাহায্য চাইতাম না। তবে…’
‘বলুন, আমি শুনছি,’ রানা আঁচ করে নিয়েছে এবার কী বলবে মহিলা।
‘সময় পেরিয়ে যাচ্ছে, রানা। ফোনের সামনে বসে থাকতে থাকতে খুব অসহায় লাগছে। মুখের রুচি হারিয়ে গেছে। সারারাত পায়চারি করি। তাই মনে হচ্ছে, এবার বোধহয় সময় হয়েছে স্বীকার করে নেয়ার, এভাবে বেনকে আমরা খুঁজে বের করতে পারব না। তাই মনে হচ্ছে দেরি না করে যোগাযোগ করা উচিত পুলিশের কাছে।’
‘আমি বেনকে খুঁজে না পেলে, ওই একই কাজ কীভাবে করবে পুলিশ?’ নরম গলায় বলল রানা।
‘ইন্টারপোলে জানাব। তারা হারিয়ে যাওয়া মানুষকে খুঁজে বের করে। লোকবলও তাদের অনেক। হেলিকপ্টার আছে। তাদের কুকুর হয়তো গন্ধ শুঁকে খুঁজে বের করতে পারবে বেনকে।‘
পুলিশ খুঁজতে শুরু করলে বেনের বিপক্ষ চট্ করে ডুব দেবে। তখন আর খুঁজে পাওয়া যাবে না বেনকে। সে বেঁচে আছে না মারা গেছে, তা-ও জানার উপায় থাকবে না। তা ছাড়া, রাজনৈতিক চাপ নেই বলে খুঁজতে গিয়ে গা করবে না ইন্টারপোল বা অন্যান্য সংস্থা। অথচ এ-কথা মিরাণ্ডাকে বলতে পারবে না রানা। আরও নরম সুরে বলল, বেনকে খুঁজে পাওয়ার খুব কাছাকাছি পৌছে গেছি, মিরাণ্ডা। ঠিক পথেই এগোচ্ছি।’
‘জানি না আমার এখন কী করা উচিত, রানা।’
‘সিদ্ধান্ত আপনাকেই নিতে হবে, মিরাণ্ডা। আপনি যা স্থির করবেন, আমি সেটা মেনে নেব। তবে নিজে বেনকে খুঁজে বের করার ব্যাপারে হাল ছাড়ছি না।’
‘তো আরেকটা দিন অপেক্ষা করি,’ ফুঁপিয়ে উঠল মিরাণ্ডা। ‘তারপরও ওকে না পেলে যোগাযোগ করব ইন্টারপোলে। আমার খুব খারাপ লাগছে, রানা। ভয়ে পাগল হয়ে যাচ্ছি। কিছু করতে না পারলে হয়তো ভাবতে ভাবতে মরেই যাব।’
‘চব্বিশ ঘণ্টা পর যা ভাল মনে হবে, তাই করবেন, দীর্ঘশ্বাস চাপল রানা। ‘দিন-রাত যে-কোনও সময়ে কথা বলতে পারবেন আমার সঙ্গে। এদিকে আমি দেখি কতটা কী করা যায়, কোনও অগ্রগতি হলেই আমি প্রথমে আপনাকে জানাব। ঠিক আছে?’
ফোন রাখার সময়েও কাঁদছে মিরাণ্ডা। মনটা খারাপ হয়ে গেল, কল কেটে জানালা দিয়ে বাইরে তাকাল রানা। ধূসর আকাশ থেকে ভাসতে ভাসতে নামছে তুষারের তুলো। আবারও বুক চিরে দীর্ঘশ্বাস বেরোল রানার। হাতে আছে মাত্র চব্বিশ ঘণ্টা। এরপর ইণ্টারপোলে ফোন দেবে মিরাণ্ডা। তারা বেন হ্যাননকে খুঁজতে শুরু করলেই সতর্ক হয়ে উঠবে শত্রুপক্ষ।
হাতে সময় নেই। ইকুইপমেন্ট আর অস্ত্র প্যাকেট করে কটেজ থেকে বেরিয়ে এল রানা। চেপে বসল গাড়িতে। রওনা হলো চেনা পথে লক আরডাইকের দিকে। বারবার মনে হচ্ছে, ঠিক পথেই চলছে ওর তদন্ত। তবে খুনিরা পেয়ে যাওয়ার আগেই খুঁজে নিতে হবে সেই পোচার লোকটাকে।
শত্রুরা কারা তা জানা নেই রানার। তবে তারা নতুন কিছু করলে আর সেটা জানলে, হয়তো রানার জন্যে খুলে যাবে অন্য কোনও পথ। পোচারকে নিশ্চয়ই
পোচারকে নিশ্চয়ই খুঁজছে তারা। সেজন্যেই হয়তো তাদের সঙ্গে দেখা হবে রানার। ওর মন বলছে, অবশ্যই দেখা হবে সেই স্নাইপারের সঙ্গে। এবং তখন তৈরি থাকবে ও।
এবার আগের জায়গা পেরিয়ে গাড়ি রাখল রানা। চারপাশে পাইনের জঙ্গল। একটু দূরে লক আরডাইকের পশ্চিম তীর। পরিবেশটা যেন বরফের মত জমাট। উষ্ণ টয়োটা থেকে নেমে ওর মনে হলো, ও পৌঁছে গেছে ঠাণ্ডা কোনও নরকে। হাত-পায়ে লাগছে কনকনে হিমশীতল হাওয়া। জমা ভারী তুষার নিচু করে দিয়েছে পাইনের ডালপালা। মাঝে মাঝে ওপরে উঠতে চাইছে পাইনের ডাল। তখন ঝুপ করে বরফ ছাওয়া মাটিতে পড়ছে একরাশ পাউডারের মত তুষার। পথ করে এগোনো কঠিন। সাধারণ কেউ পায়ের ছাপ রেখে এগোত। ওগুলো দেখে যে-কেউ পিছু নিত তার। কিন্তু রানা সাধারণ কেউ নয়। কোনও চিহ্ন না, রেখেই ধীরে ধীরে এগিয়ে চলেছে। একঘণ্টা পর রাতে যেখানে ওকে লক্ষ্য করে গুলি করা হয়েছে, সেখানে পৌঁছে গেল।
দিনের আলোয় রানা পরিষ্কার দেখল কোথা থেকে এসেছে গুলি। রাতের ওই শুটার ছিল অত্যন্ত দক্ষ। অন্ধকারে কুয়াশাভরা ঘন জঙ্গলের মাঝ দিয়েও লক্ষ্যভেদে প্রায় সফল হয়েছিল। চারপাশ দেখে রানা বুঝতে পারল কোথায় ছিল শুটার। লকের ষাট গজ দূরের পশ্চিম টিলা থেকে এসেছে গুলি। ক্রসবোর লেযার রেঞ্জফাইণ্ডার ব্যবহার করে রানা জেনে নিল, গতরাতে গুলির সময় ও নিজে ছিল ঠিক দুই শ’ আঠারো গজ দূরে।
আরও আধঘণ্টা হেঁটে লক আরডাইকের তীরের টিলায় উঠল রানা। একটু খুঁজতেই পেয়ে গেল স্নাইপারের ঘাপটি মেরে থাকার জায়গাটা। তুষারের ওপর দেবে আছে পায়ের ছাপ। সামান্য দূরে ছোট্ট গর্ত। আঙুল দিয়ে ওখানে খোঁচাতেই বেরিয়ে এল বুলেটের খোসা। রাইফেলের গরম ব্রিচ থেকে তুষারে পড়ে গর্ত তৈরি করেছে তামার ঝকঝকে শেল। নিচে লেখা ৩০৮ রেমিংটন। গুলিটা ছিল ন্যাটো ফোর্সের মিলিটারি ৭.৬২ রাউণ্ডের মত। এক হাজার গজ দূর থেকেও ওই গুলি ভেদ করবে যে-কাউকে।
বেঁচে আছে নেহায়েত কপালের জোরে—স্পষ্ট বুঝল রানা। দুই ইঞ্চির ব্যবধানে ছিল ওর জীবন, মৃত্যু। তুষারে খালি খোসাটা ফেলে মৃদু হাসল রানা, চারপাশে তাকাল। সেরা জায়গা বেছে নিয়েছিল শুটার। লক আরডাইকের পশ্চিম থেকে বরফে ছাওয়া তীরের বহু দূর পর্যন্ত দেখা যাচ্ছে। নিজেও গুলির জন্যে ঠিক এই জায়গাই বেছে নিত রানা। ওর মনের ভেতর টিক-টিক করে চলছে অদৃশ্য এক ঘড়ি। চব্বিশ ঘণ্টাও নেই এদিকে সার্চ করতে পুলিশের সাহায্য চাইবে মিরাণ্ডা। মনের ওপর চাপ টের পেল রানা।
ব্যাগ থেকে বের করে পোশাকের ওপর পরে নিল ঘিলি সুট। ওটার কারণে প্রায় অদৃশ্য হয়ে গেছে। শীতও কমেছে ভারী পোশাকের জন্যে। এখন নড়াচড়া না করলে তুষারের ভেতর ওকে দেখাবে ঝোপের মত। বসে পড়ে চারপাশে চোখ রাখল রানা। বারবার মনে এল অনিশ্চয়তা। যদি এদিকে না আসে পোচার? হয়তো এদিকে আর এলই না সেই শুটারটাও! তা হলে? অথচ, ঝড়ের বেগে ফুরিয়ে যাচ্ছে সময়। হয়তো জঙ্গলে বা পাহাড়ে অসুস্থ হয়ে পড়ে আছে বেন! হয়তো বেঁচেই নেই!
মিরাণ্ডার কথাই হয়তো ঠিক। সার্চ করা উচিত এদিকের এলাকা। লোকবল আছে বলে সেটা ওর চেয়ে ভাল পারবে পুলিশ বাহিনী। চিন্তাগুলো অস্থির করে দিতে চাইছে রানার মন। সেগুলোর সঙ্গে লড়াই করে পার করল ঘণ্টাখানেক। তারপর লকের তীরে হঠাৎই দেখল কী যেন নড়ছে!
এখন আর জঙ্গলে একা নয় ও!
ক্রসবোর স্কোপের মাঝ দিয়ে তাকাল রানা। দূরের ওই লোকের পরনে কালো কুইন্টেড উইন্টার জ্যাকেট। শরীরটা ভারী। শীতের বাতাস এড়াতে মুখের ওপর ঝুঁকিয়ে রেখেছে হুড। তীর ধরে হেঁটে আসছে রানার দিকেই। ওই লোকই কি সেই পোচার? নাকি স্নাইপার? তবে হাতে ছিপ, মাছ বা রাইফেল নেই কেন?
কালো পোশাক পরা লোকটার ওপর স্কোপ তাক করল রানা। কয়েক পা গিয়ে থামছে সে। কাউকে বোধহয় খুঁজছে। অথবা অন্যকিছু। মুখের সামনে হুডের আড়াল থাকায় চেহারা দেখার উপায় নেই। কয়েক মুহূর্ত চেয়ে থেকে রানা বুঝল, এই লোক বেন হ্যানন নয়।
একটু পর উল্টোদিকে চলল সে।
রানার মনে হলো, গোপনে পিছু নেয়া উচিত।
স্নাইপার পযিশন থেকে নেমে টিলা বেয়ে নামতে লাগল রানা, খুব সতর্ক। বড় পাথর ও ঝোপঝাড়ের মাঝ দিয়ে আড়াআড়িভাবে চলেছে লোকটার দিকে। টিলা থেকে নেমে লক আরডাইকের তীর ধরে চলল রানা। গায়ের পোশাকের কারণে হয়ে গেছে পাতাভরা এক দানব। ধীর পায়ে হাঁটছে কালো পোশাক পরা লোকটা। নিজেকে গোপন করার চেষ্টা করছে না। ডানে-বামে দেখতে দেখতে লকের তীর ধরে হাঁটছে। নিঃশব্দে তার কাছে পৌঁছে গেল রানা। ষাট গজ দূরত্ব থাকতে বসে পড়ল মোটা এক পাইন গাছের পাশে। কাঁধে ক্রসবো তুলে স্কোপের মাঝ দিয়ে তাকাল আবার। মাত্র কয়েক সেকেণ্ড লাগল বুঝতে, লোকটা আসলে পোচার, বেন হ্যানন বা স্নাইপার নয়। এক মহিলা। ভারী পোশাক পরলেও আড়াল করতে পারেনি নমনীয় দেহের বাঁক।
ঘুরে তাকাল মেয়েটা।
এবার পরিষ্কার তার মুখ দেখল রানা।
জেসিকা থমসন!
ওকে দেখেনি মেয়েটা।
ভুতুড়ে পোশাকে দেখা দিতে চাইল না রানা। পাইন গাছের ওদিকে সরে খুলে ফেলল ঘিলি সুট। বাণ্ডিল বানিয়ে রেখে দিল গাছের কাণ্ডের পাশে। ওটার ওপর রাখল ক্রসবো। কাজ শেষ হতেই হালকা চালে দৌড় দিল মেয়েটার দিকে। গলা ছেড়ে ডাকল: ‘জেসিকা!’
থমকে গিয়ে হুড তুলে ঘুরে তাকাল মেয়েটা। দাঁড়িয়ে আছে হাঁটু গভীর তুষারের ভেতর। রানাকে ছুটে আসতে দেখে অবাক হয়েছে। ভীষণ শীতে লাল হয়েছে তার গাল ও নাক। ভারী দস্তানা দুই হাতে। একটা হাত তুলে একরাশ কালো চুল সরাল কপাল থেকে। নাক থেকে ভুসভুস করে বেরোচ্ছে সাদা বাষ্পের মত কুয়াশা। রানাকে চিনতে পেরে ঝিলমিল করে উঠল তার দুই চোখ। কী যেন বলতে যাচ্ছিল, কিন্তু আগেই বলল রানা: ‘তুমি এখানে, জেসিকা?’
ওকে অবাক করে বলল মেয়েটা, ‘তোমাকেই খুঁজছি। আমার মনে হয়েছিল এদিকেই পাব।’
‘কী জন্যে খুঁজছ?’ জানতে চাইল রানা।
‘তোমাকে জানাতে যে খুঁজে পেয়ে গেছি ওই পোচারকে,‘ বলল জেসিকা। ‘আমি এখন জানি সে আসলে কে।’রানার মনে জন্ম নিয়েছে এক হাজার একটা প্রশ্ন। তবে এত শীতে প্রায় জমাট বেঁধে গেছে জেসিকা। ঠিকভাবে কথা বলতে পারছে না। জঙ্গল ও লকের তাপমাত্রা নেমে এসেছে মাইনাস ছয়ে। মেয়েটার বেহাল অবস্থা দেখে রানা বলল, ‘চলো, আগে গা গরম করবে। তোমার গাড়িটা কোথায়? ওখানে বসে আলাপ করা যাবে।’
জঙ্গলের দূরে গ্লাভ্স্ পরা হাত তাক করল জেসিকা। কথা বলতে চাওয়ায় দাঁতে দাঁত লেগে খটাখট আওয়াজ উঠল। ‘ওদিকে!’
জঙ্গলের মাঝে ওদিকে রয়েছে কাঁচা রাস্তা। ওটা থেমেছে গিয়ে লক আরডাইকের তীরে। মাটিতে জমাট বেঁধে যাওয়া তুষারের মাঠে চল্লিশ গজ দূরে মেয়েটার গাড়ি দেখল রানা। ল্যাণ্ড রোভারের ছাত ও বডি থেকে ঝুলছে চকচকে সাদা বরফ। গাড়ির ভেতরটা যেন ডিপ ফ্রি। স্টিয়ারিং হুইলের পেছনে বসে ইগনিশনে চাবি দেখল রানা। ইঞ্জিন চালু করতেই দুর্বলভাবে চালু হলো হিটিং সিস্টেম। ড্যাশবোর্ডের দুই এয়ার ভেণ্ট থেকে বেরোল মৃদু উষ্ণ হাওয়া। তবে তিনহাত দূর থেকেও সেই হাওয়ার সাধ্য নেই যে জ্বলন্ত মোমবাতির শিখা নাড়িয়ে দেবে। কিছুক্ষণ পেরিয়ে যাওয়ার পর সামান্য উষ্ণতা ফিরল গাড়ির ভেতর। পরিবেশ একটু স্বাভাবিক হওয়ায় মুখ খুলল জেসিকা।
মন দিয়ে ওর কথা শুনতে লাগল রানা।
পিটার হ্যাননের ওপর হামলার কারণে গ্রেফতার করা হয়েছে পরিবেশবাদী জিম অ্যাণ্ডারসনকে। ‘শেষ যা জেনেছি, তাতে এখনও তাকে জিজ্ঞাসাবাদ করছে ইন্সপেক্টর আর সার্জেন্ট। স্বীকার করাতে চাইছে যে সে-ই পিটিয়ে আহত করেছে পিটারকে। তবে তাতে কোনও লাভ হবে বলে মনে হচ্ছে না। আমার মনে হয়নি ওই লোক কোনও অপরাধ করেছে। অ্যাণ্ডারসনের গ্রেফতারের পেছনে অন্যকিছু আছে। ইন্সপেক্টর আর সার্জেণ্ট চাইছে সবার চোখ ভিন্ন দিকে সরিয়ে দিতে। রানা, তুমি বলেছিলে টাকা দিয়ে পুলিশকে কিনে নিয়েছে কেউ। আমারও এখন ঠিক তাই মনে হচ্ছে।’
‘তুমি না বলেছিলে: পুলিশের তথ্য ফাঁস করবে না?’ জানতে চাইল রানা।
‘এই কেসে কৌশলগত কারণে নিজের পরিকল্পনা সামান্য বদলে নিতে হয়েছে।’
‘তাই? কিন্তু কী কারণে হঠাৎ কৌশল পাল্টে নিলে?’
গ্লাভ্স খুলে হিটার ভেন্টের ওপর হাত রাখল জেসিকা। শিরায় রক্ত চলাচল ফেরানোর জন্যে নাড়তে শুরু করেছে দশ আঙুল। ‘গতকাল পাবে তোমার একটা কথা শুনে ভাবতে শুরু করেছি। রাতে ওই বিষয় নিয়ে ভাবতে গিয়ে আর ঘুমাতেই পারিনি।’
‘আমি আবার কী বলেছি?’
‘তুমি বলেছিলে: পিটার জানত না পোচার আসলে কে।’
‘বেন হ্যাননের স্ত্রী আমাকে তা-ই বলেছে। অচেনা কেউ ফোন করেছিল পিটারকে। খুব ভয়ে ছিল সেই পোচার। সেজন্যে নিজের পরিচয় জানায়নি।’
মাথা দোলাল জেসিকা। ‘কিন্তু পরে আমার মনে পড়ল, অন্য তথ্য দিয়েছেন বেন হ্যানন। ওই ফোনকারী অচেনা হলেও পিটার বলেছিল, তাকে চেনা চেনা লেগেছে ওর। গলার আওয়াজটা পরিচিত। তখন তখন আর তার চেহারা বা নাম মনে পড়েনি।’
ভুরু কুঁচকে গেল রানার। ‘বলতে থাকো।’
‘তারপর গতরাতে তুমি বললে এই কেসের চাবিকাঠি আসলে ওই সাক্ষী। তখন ততটা শিয়োর ছিলাম না। কারণ মনে হয়েছিল তোমার কথা ভুলও হতে পারে। হয়তো পিটারের কেসের সঙ্গে জড়িত নয় রবার্টের কেস। কিন্তু এখন যেভাবে অ্যাণ্ডারসনের বিরুদ্ধে মামলা সাজানো হয়েছে, তাতে মনে হচ্ছে কাউকে না কাউকে আড়াল করছে ইন্সপেক্টর মুরে আর সার্জেন্ট রিড। এমন ভান করছে যেন রবার্টের সোনার কয়েনের ব্যাপারটার কোনও ভিত্তিই নেই। আমার কথা বুঝতে পেরেছ?’
‘হুঁ।’
‘তাই আজ প্রথম থেকে সব ভেবে দেখলাম,’ বলল জেসিকা। ‘তারপর তদন্ত করতে গিয়ে দেখলাম অ্যারেস্ট রেকর্ড। কাজটা আগে করিনি বলে নিজেকে মারতে ইচ্ছে হয়েছে। আগে সব জেনে নিলে পিটারের চাচাকে সাহায্য করতে পারতাম। সেক্ষেত্রে হয়তো বাজে ধরনের বিপদে পড়তেন না মানুষটা।’
‘অ্যারেস্ট রেকর্ডে কী আছে?’
‘ফিশারির লোক আরডাইক লক থেকে বেআইনি স্যামন মাছ ধরার জন্যে মাঝে মাঝেই চোরা শিকারিদেরকে গ্রেফতার করে। আগের আমলে পিট্টি দিয়ে ছেড়ে দেয়া হতো পোচারদেরকে। তবে আজকাল পুলিশের কাছে কেস দিতে হয়। তাতে বেধড়ক মার খাওয়া থেকে বেঁচে গেছে পোচাররা। বড়জোর দু’চারটে চড়-চাপড় জোটে কপালে। অবশ্য ক্রিমিনাল হিসেবে রেকর্ড থাকে ফাইলে।’
‘আমাদের পোচারের ব্যাপারে কী জানলে?’
‘বেশ ক’জন পোচারের রেকর্ড পেলাম,’ বলল জেসিকা।
‘তাদের ভেতর কেউ কেউ নিয়মিত ধরা পড়ে। অন্যরা একবারের বেশি দোষী হিসেবে জেলে যায়নি। এক এক করে সবার ব্যাপারে কমপিউটারে চেক করেছি। প্রথমজনের নাম টমি জেনিংস। বেআইনিভাবে স্যামন মাছ ধরার কারণে বেশ কয়েকবার জেল হয়েছে তার। শেষবার ধরা পড়েছে গত মার্চ মাসে। তার দুই মাস পর এমফেসিমা রোগে মারা যায় সে। তখন লিস্ট থেকে তাকে বাদ দিলাম। দ্বিতীয়জন ইউনিস ব্রাউন। তার ব্যাপারে কমপিউটার ঘাঁটলাম। তাতে জানলাম ওই পোচার আরও নানান অপরাধে জড়িত। তবে দোকান থেকে মালপত্র চুরির দায়ে আপাতত জেলেই আছে সে। তাকেও লিস্ট থেকে বাদ দিলাম। এভাবে একে একে দেখলাম সবার ফাইল। এক ডযনের চেয়ে বেশি ফাইল। তবে সার্চ করতে গিয়ে একসময়ে বেরিয়ে এল আমাদের পোচারের নাম।’ মুচকি হাসল জেসিকা। ‘তার নাম বিলি ম্যাকগ্রা। পোচারদের ভেতর তাকে বলা যেতে পারে রাজা চোর। আজ পর্যন্ত স্যামন মাছ ধরে জেলে গেছে মোট এগারোবার। কখনও বিয়ে করেনি। কোনও চাকরি করে না। উল্লেখ করার মত কোনও কাজও নেই তার। একা ঘুরে বেড়ায় জঙ্গলে। আসলে ওই লোকই আমাদের সেই পোচার।’
‘তুমি এত নিশ্চিত হলে কীভাবে?’
‘কারণ পিটার, আমি আর ওই লোক গ্রামের একই স্কুলে পড়তাম। ভাল করে চিনি না তাকে। পিটারও তাকে এড়িয়ে চলত। আসলে স্কুলের কেউ তাকে পছন্দ করত না। বিলি ম্যাকগ্রা ছিল ষাঁড়ের মত গোঁয়ার। যখন-তখন মারপিটে জড়িয়ে যেত। আমরা জানতাম যে বাড়িতে সমস্যা আছে তার। নিয়মিত মার খেত বাবার হাতে। তবে সেটা নিয়ে বেশি ভাবত না কেউ। একবার ফাটা ঠোঁট নিয়ে স্কুলে এল ম্যাকগ্রা। বেশ ক’বার সেলাই করতে হয়েছিল আহত জায়গা। ফুলে ওই ঠোঁটের অবস্থা হয়েছিল রাগবি বলের মত। তখন থেকেই বিকৃত উচ্চারণে কথা বলত। বিশ্রী ক্ষতচিহ্ন হয়ে গিয়েছিল ঠোটে। ওটা নিয়ে মজা করত অন্য ছেলেরা। ফলে এর-ওর সঙ্গে লড়াইয়ে জড়িয়ে যেত বিলি ম্যাকগ্রা। বেচারার জীবন ছিল নরকবাসীর মত। দুঃখজনক। আর এরপর কী এক রোগে মোটা হয়ে গেল সে। তাতে আরও বিপদ বাড়ল। টিটকারি মারত সবাই।’
দু’রাত আগের কথা মনে পড়ল রানার। পোচারকে খুঁজতে গিয়ে মানুষ-শিকারিরা ওকে মোটা শুয়োর বলে গাল দিয়েছিল। জেসিকা বোধহয় ঠিক লোকই খুঁজে বের করেছে। ‘তার মানে বলতে চাইছ, ফোনে কথা শুনে বিলি ম্যাকগ্রার ঠোঁটের কারণে তাকে চেনা চেনা লেগেছিল পিটারের?’
‘তখন পুরো না চিনলেও এটা বুঝে গেছিল, ওই লোক ওর চেনা কেউ। মানুষের মন মাঝে মাঝে দ্বিধায় ফেলে দেয়, তাই না? তা ছাড়া, ম্যাকগ্রার সঙ্গে পিটারের শেষ কথা হয়েছিল হয়তো বেশ কয়েক বছর আগে।’
চুপচাপ ভাবছে রানা। ম্যাকগ্রা অসুখী পেটমোটা এক লোক। মুখে পুরনো ক্ষতচিহ্ন। জরুরি কারণেই সভ্যতা থেকে দূরে সরে জঙ্গুলে এলাকায় বাস করে। তবে মনটা পুরো মরে যায়নি তার। স্কুলে পরিচিত এক ছেলেকে মেরে ফেলা হলে সাক্ষী হিসেবে রয়ে গেল সে। তখন তার মনে হলো কাউকে সেটা জানিয়ে দেয়া উচিত। হয়তো মনে পড়েছিল নিজের ছোটবেলায় বেধড়ক মার খাওয়ার কথা। ঘটনা যাই হোক, এখন জেসিকা আর ওর উচিত তাকে খুঁজে বের করে আলাপ করা।
‘পুলিশ রেকর্ড ক্রস-চেক করেছি,’ বলল জেসিকা, ‘ম্যাকগ্রা ব্যবহার করে দুই হাজার সালের নীল এক সুবারু ফরেস্টার। বর্তমান ঠিকানা: কিনলোকার্ড গ্রাম থেকে আধমাইল দূরে ভাড়া করা এক ট্রেইলার। আপাতত সেখানেই বাস করছে। আমার মনে হয় সহজেই তাকে হাতের মুঠোয় পাব।’ জেসিকার গাল ও নাক থেকে দূর হয়েছে লালচে ভাব। চোখে উত্তেজনা। ‘এবার কী করতে চাও, রানা?’
‘গুড, জেসিকা,’ বলল রানা, ‘এক্সেলেন্ট ওঅর্ক!’
দুষ্টু হাসল জেসিকা। ‘তা হলে একটা মেডেল দাও?’
‘ম্যাকগ্রা ওই পোচার হলে সত্যিই দেব,’ মৃদু হাসল রানা। ‘এই ব্যাপারে আর কাউকে কিছু বলেছ?’
লক্ষ্মী মেয়ের মত মাথা নাড়ল জেসিকা। ‘শুধু তুমি জানো। ম্যাকগ্রা আর পিটার যে সত্যিই পরিচিত, সেটা আর কেউ জানে না। শুধু আমরা দু’জন।’
‘ইন্সপেক্টর মুরে আর সার্জেন্ট রিড জানলে রেগে উঠবে। তাদেরই এই কেসে তদন্ত করার কথা। তুমি তথ্য গোপন করলে পুলিশি ঝামেলায় পড়বে। তোমার ব্যক্তিগতভাবে তদন্ত করার কথা নয়। এবার বলো দেখি, আমাকে এসব বলছ কেন?’
অনুরোধের দৃষ্টিতে ওকে দেখল জেসিকা। ‘আমি নিজের কাজ পছন্দ করি। ক্যারিয়ারকে হালকাভাবে নিইনি। তবে আমার কেন যেন মনে হচ্ছিল এসবের ভেতর অসত্য কিছু আছে। কারা যেন আমার কাছ থেকে কিছু গোপন করছে। আর পিটার ছিল আমার ছোটবেলার বন্ধু। তাই চাই ওর ব্যাপারে সঠিক তদন্ত হোক।’
‘তোমার পাশে যেন থাকি সেটা চাইছ? কিন্তু তা কেন?’
‘কারণ, আমরা একই তদন্তে জড়িয়ে গেছি। একটার চেয়ে দুটো মাথা সবসময় ভাল। তা ছাড়া, একা এত ঝুঁকি নিতে চাই না। যখন-তখন বিপদ হবে। সেজন্যেই চাই তোমাকেও সঙ্গে নিতে। এখানে আসার আগে প্রথমে মিসেস ক্লার্কের কটেজে গিয়ে দেখলাম তুমি ওখানে নেই। মহিলা জানাল তুমি সকালে বেরিয়ে গেছ। তখন ভাবলাম নিশ্চয়ই লক আরডাইকে খুঁজলে পাব।’
‘বারো মাইল জায়গা পুরোটা খুঁজে দেখতে?’
‘দরকার হলে। তবে একঘণ্টা আগেই পেয়েছি তোমার গাড়ি। বুঝে গেছি কোন্ দিকে আছ। রবার্ট যেখানে মারা গেছে, তার উল্টোদিকে ম্যাকগ্রাকে খুঁজবে, এটা স্বাভাবিক ছিল।’
‘বুদ্ধিমতী অফিসার।’
‘কাজে নিখুঁত হতে চাই। তোমাকে খুঁজছিলাম লকের তীরে। বরফে প্রায় জমে গেছি, এমনসময় দেখা দিলে। এখন কী করবে বলে ভাবছ?’,
‘তুমি প্রায় চেনোই না আমাকে, তবুও বিশ্বাস করছ কেন?’
‘তোমাকে বুদ্ধিমান আর সাহসী বলে মনে হয়েছে। বন্ধুর বিপদে ছুটে এসেছ। মানুষ চেনার অদ্ভুত গুণ আছে আমার, রানা। তাই বুঝেছি, তুমি আসলে অতটা খারাপ নও। চাইলে ভাল একজন পুলিশ অফিসারও হতে পারতে।’
‘খারাপ, কিন্তু অতটা খারাপ নই? তারপর ভাল একজন পুলিশ অফিসার হতে পারতাম? হঠাৎ কী মনে করে চরম অপমান শুরু করে দিলে? আমি কী করেছি?’
‘ঠাট্টা নয়, রানা। আমি সিরিয়াস।’
‘আমিও সিরিয়াস, জেসিকা। বলো দেখি, কী কারণে একজন পুলিশ অফিসারের সঙ্গে হাত মেলাব?’
দীর্ঘশ্বাস ফেলল জেসিকা। ‘তার আগে বলো, কেন একা বেন হ্যাননকে খুঁজছ? গোপন এমন কী আছে যে আমাকে ভয় পেতে হবে তোমার?’
‘ভয় পাচ্ছি বুঝি? উঁহুঁ! গোপন করারও কিছু নেই।’
‘ভাবছ পিটারের চাচাকে উদ্ধার করতে গিয়ে খুনো- খুনিতে জড়িয়ে পড়তে বাধ্য হবে, আর আমি সেটা দেখে ফেললে বিপদে পড়বে?’
চুপ করে থাকল রানা।
মৃদু হাসি ফুটল জেসিকার ঠোঁটে। ‘আমার সঙ্গে হাত না মেলালে জীবনেও বিলি ম্যাকগ্রার ঠিকানা জানবে না।’
‘কিনলোকার্ড গ্রাম থেকে আধমাইল দূরে ওর ট্রেইলার। আগেই এটা বলেছ।’
‘তা বলেছি। তবে তোমাকে পরীক্ষা করতে হয়তো মিথ্যা বলেছি। হতে পারে না? সেক্ষেত্রে বাকি জীবনেও ম্যাকগ্রার খোঁজ পাবে না।’
কোনও জবাব দিল না রানা।
‘তুমি ভাল করেই জানো, আমাকে তোমার দরকার। আমাকে ছাড়া চলবে না তোমার।’
কয়েক মুহূর্ত ভাবার পর জানতে চাইল রানা, ‘আবার কখন ডিউটি তোমার?’
চট্ করে হাতঘড়ি দেখল জেসিকা। এখন দুপুর। ‘ডিউটি শুরু হবে ছয় ঘণ্টা পর। রাতের শিফট। হাতে সময় আছে।’
‘তা হলে, চলো, খুঁজে বের করি ম্যাকগ্রাকে,’ বলল রানা।একটু আগে ধরা পড়েছে বেন হ্যানন।
‘লোকটা কি মারা গেছে?’ জানতে চাইল রন স্টুয়ার্ট। ছাত ধসে পড়া পরিত্যক্ত চ্যাপেলের পাশে দাঁড়িয়ে আছে দলের কয়েকজন। ঘিরে ধরেছে অচেতন বেনকে। ঝুঁকে তার পাল্‌স্‌ দেখল বাক ওয়াকি। মুখ তুলে তাকাল। ‘না, মরেনি।’
‘লোকটার সমস্যাটা কী? কারণ ছাড়াই কাত হয়ে পড়ে গেল!’
‘হার্টে প্রবলেম,’ বলল বাক ওয়াকি।
তার দিকে তাকাল রন স্টুয়ার্ট। ‘তুমি জানলে কী করে? কবে আবার ডাক্তারি পাশ করলে?’
জবাব না দিয়ে বেনের পকেটে পাওয়া ওষুধের শিশিটা দেখাল বাক ওয়াকি। তার হাত থেকে ওটা নিয়ে নিজের কাশ্মীরী কোটের পকেটে রাখল বিলিয়নেয়ার স্টুয়ার্ট। ‘এর কাছ থেকে আরও কিছু পাওয়া গেছে? ওর ফোনটা দাও।’
ফোনটা তার হাতে দিল বাক ওয়াকি। মনোযোগ দিয়ে স্মার্টফোন দেখতে লাগল রন স্টুয়ার্ট। কয়েক মুহূর্ত পর ভুরু কুঁচকে বলল, ‘আচ্ছা, আচ্ছা!’
‘কিছু জানলেন?’ জিজ্ঞেস করল বাক ওয়াকি।
‘এই ফোন এর নয়। এটার মালিক বিলি ম্যাকগ্রা নামের এক লোক। এই যে ফেসবুক পেজ।’ স্ক্রিনে স্ক্রল করছে সে। আরও কুঁচকে গেল দুই ভুরু। ‘হুম। ইন্টারেস্টিং।’ ওয়াকির হাতে ফোনটা ফেরত দিল সে।
স্ক্রিন দেখে নিয়ে তার দিকে তাকাল ওয়াকি। স্ক্রিনে মোটা এক লোকের ছবি। আগে কখনও তাকে দেখেনি সে। লোকটা আছে স্কটল্যাণ্ডের কোনও লকের তীরে। পেছনে পাহাড়। মোটকুর পরনে ওঅটারপ্রুফ পোশাক। হাতে সদ্য ধরা বড় একটা স্যামন মাছ।
আবারও রন স্টুয়ার্টের হাতে ফোন ফেরত দিল ওয়াকি। ‘শুয়োরের মত মোটা এক লোকের ছবি। হাতে মরা স্যামন।’
‘ঠিক, ওয়াকি। তবে এ থেকে বেরিয়ে এসেছে আরও কিছু জরুরি তথ্য।’
বরফ-ঠাণ্ডা পরিবেশে এসব ভাবতে বয়ে গেছে বাক ওয়াকির। কাজ শেষ করতে এখানে এসেছে। অর্ধেক কাজ হয়েও গেছে। এখন বেন হ্যাননকে খতম করে দিলেই ঝামেলা চুকে যায়।
‘এবার?’ জানতে চাইল অ্যালান কোয়ার্ট। ওয়াকির ডাকে একটু আগে লণ্ডন থেকে এসেছে সে। ওয়াকির মতই চাইছে কাজ শেষ করতে। আর সেটা হয়ে গেলেই বড় অঙ্কের একটা চেক পকেটে পুরে বাড়ি ফিরে যেতে।
‘গুলি করো বেন হ্যাননকে,’ নির্দেশ দিল বাক ওয়াকি।
‘নিশ্চয়ই,’ বেন হ্যাননের দেহের পাশে থামল অ্যালান কোয়ার্ট। ঝুঁকে পিস্তল ঠেকাল মানুষটার মাথায়।
অস্বস্তিতে পড়ে গেছে ইন্সপেক্টর মুরে। রবার্ট উইলসনকে পানিতে ডুবিয়ে মারার সময় বা পিটার হ্যাননকে আহত করার সময় নিজে উপস্থিত থাকলেও সরাসরি খুনে সে অভ্যস্ত নয়। পেটের ভেতর কী যেন মুচড়ে উঠছে। স্টুয়ার্টের দলের অন্যরা চেয়ে নেই তার দিকে। সবাই ভাল করেই জানে, তাদের মতই এসবে নাক তক ডুবিয়ে রেখেছে পুলিশ অফিসার।
বেনের মাথায় পিস্তলের নল ঠেকিয়ে ট্রিগার টিপে দেবে অ্যালান কোয়ার্ট, এমনসময় হাত তুলে মানা করল রন স্টুয়ার্ট। ‘অপেক্ষা করো।’
সোজা হয়ে বাক ওয়াকির দিকে তাকাল কোয়ার্ট। বসের মাথা খারাপ হয়ে গেছে কি না ভাবছে বাক ওয়াকি। শুকনো গলায় বলল, ‘আপনি বলেছিলেন একে খতম করতে হবে। যাতে আর কোনও ঝামেলা পাকাতে না পারে।’
কড়া চোখে তাকে দেখল রন স্টুয়ার্ট। ‘আমাকে কিছু মনে করিয়ে দিতে হবে না, ওয়াকি। ভাল করেই জানি কী বলেছি। তবে এখন ভাবছি, সুবিধা হবে একে খুন না করলেই।’ ফোনটা ওপরে তুলে দেখাল সে। ওটা যেন জরুরি প্রমাণ। ‘বেন হ্যানন বুড়ো আর অসুস্থ হলেও বোকা নয়। আমাদের মতই একই কথা ভেবেছে। খুঁজে বের করতে চেয়েছে সেই পোচারকে। যাতে খুনের সাক্ষীকে হাতে পায়। আর এখন এই ফোন দেখে বুঝতে পারছি, ওই লোকের সঙ্গে দেখা হয়েছে তার। এ থেকে এটাও বোঝা যাচ্ছে, আরও বহু কিছুই জেনে নিয়েছে বেন হ্যানন। কাজেই সুযোগ যখন আছে, উচিত তার মুখ থেকে সব জেনে নেয়া। আহত হওয়ার আগে হয়তো আরও বহু কিছু চাচাকে বলেছে পিটার হ্যানন। হয়তো এ-ও জানিয়ে দিয়েছে, কোথায় আছে রবার্ট উইলসনের সেই গুপ্তধন। অথচ, ওগুলো আমার পারিবারিক সম্পদ। কাজেই আমি চাই ওসব ফেরত পেতে।’
স্টুয়ার্টের চোখে জেদ দেখল বাক ওয়াকি। তার মনে পড়ে গেল, এখন পর্যন্ত যা ঘটেছে, তার পেছনে ছিল সেই গুপ্তধনের লোভ। সোনার কয়েন পাওয়ার জন্যে এমন কিছু নেই যা করবে না স্টুয়ার্ট। সে বুদ্ধিমান মানুষ। আগে কখনও তার চেয়ে সতর্ক কাউকে দেখেনি ওয়াকি। তবে এটাও ঠিক, হারিয়ে যাওয়া গুপ্তধন উদ্ধারের জন্যে প্রায় উন্মাদ হয়ে গেছে লোকটা।
‘সত্যিই হয়তো ওই গুপ্তধন কেউ খুঁজে পায়নি,’ মন্তব্য করল ওয়াকি।
‘সেটা জানার একমাত্র উপায় হচ্ছে খোঁজ নেয়া। কাজেই এখনই খতম করা যাবে না বেন হ্যাননকে।’
চুপ করে থাকল ওয়াকি। তার দলের লোক অসন্তুষ্টি নিয়ে চেয়ে আছে স্টুয়ার্টের দিকে। ভাবছে, অর্ধেক কাজ সমাপ্ত হলেও বাকি অংশ শেষ না হওয়ায় পুরো টাকা পাবে না তারা।
‘ভেবো না,’ বলল রন স্টুয়ার্ট। ‘বেন হ্যানন খুন হোক বা বেঁচে থাকুক, পুরো ফি-ই পাবে তোমরা। শুধু তাই নয়, এর মুখ থেকে জরুরি তথ্য বের করতে পারলে প্রত্যেকে পাবে আরও পাঁচ হাজার পাউণ্ড। আর সেটা না পারলে বাড়তি কোনও টাকা পাবে না।’
মৃদু মাথা দোলাল ওয়াকি। তার দলের প্রায় সবাই সন্তুষ্টি নিয়ে মাথা দোলাল। তবে নার্ভাস বোধ করছে ইন্সপেক্টর জন মুরে। বুঝে গেছে, বেন হ্যাননকে কিডন্যাপ করে নিয়ে নির্যাতন করা হবে। রন স্টুয়ার্টের সঙ্গে যোগ দিয়ে ক্রমেই বড় হচ্ছে তার অপরাধের তালিকা। একবার ধরা পড়লে জেল হবে অন্তত বিশ বছরের।
‘এ ছাড়া, আমার হয়ে করে দেবে আরও একটা কাজ, ‘ বলল রন স্টুয়ার্ট। ‘এখন ভাল করেই জেনে গেছি বিলি ম্যাকগ্রা রবার্ট উইলসনের খুনের সাক্ষী। কাজেই বুজে দেবে তার মুখ।’ ইন্সপেক্টর মুরের দিকে না চেয়েই হাতের ইশারা করল সে। ‘মুরে জানিয়ে দেবে কোথায় বাস করে ওই লোক।’
ম্যাকগ্রা খুনের সাক্ষী কি না সেটা নিয়ে মাথা-ব্যথা নেই ওয়াকির। ‘আপনি চান তার পেট থেকে সব কথা বের করা হোক?’
‘না। স্রেফ খুন করলেই হবে। এরই ভেতর বহু ঝামেলায় ফেলে দিয়েছে সে।’
কেউ কিছু বলার আগেই গুঙিয়ে উঠল বেন হ্যানন। অ্যালান কোয়ার্ট বলে উঠল, ‘এর জ্ঞান ফিরছে।’
তার দিকে ওষুধের বোতল ছুঁড়ল ওয়াকি। ‘দরকার হলে দু’তিনটে বড়ি গিলিয়ে দেবে। তারপর ভ্যানে তুলে সোজা নিয়ে যাবে দুর্গে।’
চমৎকারভাবে কাজে লেগেছে ফাঁদ। মিচ ম্যাকডোনাল্ড আগেই জানিয়ে দিয়েছিল পিটার হ্যাননের গাড়ি নিয়ে ঘুরছে তার চাচা। পুলিশ স্টেশনে সকালে ঢুকেই গাড়িটা দেখেছে মুরে আর রিড। তখনই যোগাযোগ করেছে স্টুয়ার্টের সঙ্গে। এরপর লোকটাকে ধরতে তৈরি করা হয়েছে প্ল্যান। দুর্গ থেকে বেরিয়ে ভ্যানে চেপে সবাইকে নিয়ে এখানে এসেছে ওয়াকি। তাদের সঙ্গেই রুপালি রোদ্ রয়েসে চেপে এল স্টুয়ার্ট। ঝামেলা হলো না বেন হ্যাননকে বাগে পেতে। আর এখন জেনে নেবে কোথায় পাবে সেই পোচারকে। তাকে খতম করে দিলেই মিটে যাবে বড় একটা ঝামেলা।
আপাতত প্ৰথম কাজ বেন হ্যাননকে দুর্গে নিয়ে বন্দি করা। মুখে রুমাল গুঁজে, হাত-পা বেঁধে তাকে ভ্যানে তুলল বাক ওয়াকির লোক। আগেই বৃদ্ধকে গিলিয়ে দিয়েছে দুটো বড়ি। মুক্ত হওয়ার জন্যে হাত-পা ছুঁড়লেও শরীর এত দুর্বল যে বাধা দিতে পারেনি বেন হ্যানন। ভ্যানে চেপে গন্তব্যে পৌঁছে যাওয়ার আগেই আবারও ঘুমিয়ে পড়েছে। কাঁপাভাবে চলছে শ্বাস-প্রশ্বাস। ঠিক করা হয়েছে দুর্গের নিচে বিশেষ এক ঘরে রাখা হবে তাকে। বাকি জীবনেও আর ওখান থেকে বেরোতে পারবে না সে।
.
আধঘণ্টা পর বেন হ্যাননকে দুর্গের নিচের কক্ষে নিল বাক ওয়াকির লোক। ওই একইসময়ে নিজের স্টাডিতে ফিরল রন স্টুয়ার্ট। ঘরের দরজা বন্ধ করে খুলে ফেলল কোট। ঢিলা করে নিল টাই। আরো ফুয়েন্টে সিগার জ্বেলে বসল আরামদায়ক আর্মচেয়ারে। মুখে তৃপ্তির হাসি। সন্তুষ্ট হওয়ার কারণ আছে তার। চমৎকারভাবে চলছে সব। মনে পড়ল, দরিদ্র পরিবার থেকে উঠে এসেছে সে। মা ছিল খেপাটে প্রায় অশিক্ষিত এক মহিলা। বারবার বলত, তার পরিবার আসলে রাজবংশীয়। ডায়েরিতে শতবার লিখত একই কথা। যদিও রাজ কোনও পরিবারের সঙ্গে ওদের কোনও সম্পর্ক কোনদিনও ছিল না। কিন্তু স্টুয়ার্টের মনে হতো মা-র কথা সত্যি হলেই ভাল হতো। আর তারপর কখন যেন নিজেই বিশ্বাস করতে লাগল, প্রিন্স চার্লস্ এডওয়ার্ড স্টুয়ার্ট বা বনি প্রিন্স চার্লির বংশেরই লোক সে। বনি প্রিন্সের হওয়ার কথা ছিল স্কটিশ রাজা। কিন্তু ষড়যন্ত্র করে ইংলিশরা তা হতে দেয়নি।
বড় হয়ে ইতিহাসের বইয়ে সবই পড়েছে স্টুয়ার্ট। হাজার বার ভেবেছে, সে হয়তো সত্যিই কোনদিন হবে স্কটল্যাণ্ডের রাজা। তখন বনি প্রিন্সের মত ভুল করবে না সে। দখল করে নেবে গোটা ব্রিটেন। এবং সেটা হবেই বা না কেন, তার শিরায় তো বইছে নীল রক্ত!
লেখাপড়ায় প্রতিটি পরীক্ষায় ভাল করেছে সে। এমবিএ শেষে চাকরি করেছে দু’বছর। তারপর নিজেই খুলে বসেছে ব্যবসা প্রতিষ্ঠান। এরপর আর পেছনে চেয়ে দেখতে হয়নি তাকে। পঁয়ত্রিশ বছর বয়সে হয়েছে দুনিয়ার সবচেয়ে কমবয়সী বিলিয়নেয়ার। বহুদিন ধরেই ভাবছে, যুদ্ধে হেরে যাওয়ার পর নিশ্চয়ই ফ্রান্সের রাজার কাছ থেকে পাওয়া তিন সিন্দুক সোনার মোহর কোথাও লুকিয়ে রেখেছিল বনি প্রিন্স। এখন সেসব পেলে প্রমাণ করে দেয়া যাবে, স্কটল্যাণ্ডের সত্যিকারের রাজা আসলে আর কেউ নয়, এই রন স্টুয়ার্ট!
মা-র মানসিক জটিল রোগটা গেড়ে বসেছে তার মগজে। নিজেকে ধরে নিয়েছে স্কটল্যাণ্ডের রাজা হিসেবে। চুরুটে টান দিয়ে আনমনে ভাবল: সময় হয়েছে লক আরডাইকের তীরে পাইন জঙ্গলের সেই গুপ্তধন হাতের মুঠোয় নেয়ার!ছোটবেলা থেকেই জঙ্গলে এই কুটিরটা বিলি ম্যাকগ্রার জীবনে বড় ভূমিকা রেখেছে। বছরের পর বছর এখানে এসেছে বাবার সঙ্গে। দু’জন মিলে শিকার করেছে স্যামন মাছ আর খরগোশ। শীতের ঠাণ্ডা রাতে এই কুটির ছিল একমাত্র আশ্রয়। আর বড় হওয়ার পর স্যামন পোচিঙের সময় এটাই হয়েছে জঙ্গলে রাত কাটাবার একমাত্র ঠাঁই। সপ্তাহের পর সপ্তাহ ট্রেইলার ছেড়ে বাস করেছে সে এখানে। আর রবার্ট উইলসন খুন হওয়ার পর সে হয়ে গেল খুনের সাক্ষী। তখন নিজেও খুন হবে সেই ভয়ে এই কুটিরে আবারও এসে উঠল লুকিয়ে থাকতে হলে এটাই এই এলাকার সেরা জায়গা।
পিটারের চাচার সঙ্গে দেখা হওয়ার পর পেরিয়ে গেছে কয়েকটা দিন। এরপর আর তাকে জঙ্গলে দেখতে পায়নি বলে মনে বেশ স্বস্তি পাচ্ছে ম্যাকগ্রা। ভূতের মত পোশাকে হাজির হওয়া বেন হ্যাননকে কেন যেন খুব ভয় লেগেছে তার। বুড়ো কেড়ে নিয়ে গেছে তার স্মার্টফোন। লোকটার শেষ কথা এখনও তার মগজে ঘুরপাক খাচ্ছে: ‘আমার কথা শুনলে বলব: আপাতত এ এলাকা থেকে বহু দূরে চলে যাও। এদিকটা এবার হবে নরকের মত।’
তবে কোথাও যেতে হলে পকেটে টাকা থাকতে হয়। সেটা নেই ম্যাকগ্রার। তাই মাথা গুঁজে পড়ে আছে পাথরের কুটিরে। দিন-রাতের বেশিরভাগ সময় কাটিয়ে দিচ্ছে স্লিপিং ব্যাগের ভেতর। এদিকে ক্রমেই ফুরিয়ে যাচ্ছে স্যামন মাছের সাপ্লাই। দিনে একবার জঙ্গলে ঢুকে জ্বালানি কাঠ জোগাড় করে আগুন জ্বেলে, নাকে-মুখে কিছু খাবার গুঁজে নিচ্ছে।
চুপচাপ কুটিরে বসে বা শুয়ে কাটছে বেশিরভাগ সময়। তাতে যে খারাপ লাগছে ম্যাকগ্রার, তা-ও নয়। বারবার ভাবছে রবার্ট, পিটার আর বেন হ্যাননের কথা। বিশেষ করে তার মনে গভীর ছাপ ফেলে গেছে বুড়ো। জানতে ইচ্ছে হচ্ছে, সে এখন কী করছে। রক্তারক্তি কিছু করবে সে। খুন করবে রবার্টের খুনিদেরকে। পিটারকে যারা আহত করেছে, প্রতিশোধ নেবে তাদের ওপর। মাটির নিচে পুঁতে দেবে সবাইকে। অথবা, হামলা করতে গিয়ে বুড়ো হয়তো এখন আছে জেলখানায়। অবশ্য সে সফল হলেই ভাল হতো। নিরাপদে গিয়ে ট্রেইলারে উঠতে পারত ম্যাকগ্রা। লুকিয়ে থাকতে হতো না জঙ্গলে কুটিরের ভেতর। আসলে বাইরের কোনও খবর পাচ্ছে না বলেই এত উতলা লাগছে তার মন।
আরও একটা কারণে দুশ্চিন্তা হচ্ছে। দু’সপ্তাহ পর সরকারি সহায়তার টাকা তুলতে তার যাওয়ার কথা ছিল ফোর্ট উইলিয়ামে। স্যামন মাছ ধরে এত টাকা পায় না যে বেকার ভাতার টাকাটা তার লাগবে না। আর ওই টাকা দিয়েই তো ট্রেইলারের মালিকের ভাড়া শোধ করে। আজ সেই টাকা তোলার দিন। জব সেন্টারে হাজির হয়ে প্রমাণ করতে হবে যে সে সত্যিই চাকরি খুঁজছে। নইলে টাকা দেয়া বন্ধ করে দেবে কর্তৃপক্ষ। সেক্ষেত্রে টাকার অভাবে পড়বে ম্যাকগ্রা।
পাথরের কুটিরে বসে হঠাৎই তার মনে পড়ল, টাকা তুলতে হলে আগে চাই সই করার সেই খাতা। ওটা দেখিয়েই সে প্রমাণ করে যে চাকরি খুঁজে বেড়াচ্ছে। অথচ খাতাটা রয়ে গেছে তার ট্রেইলারে!
‘মরুক শালারা!’ গরম পোশাক পরে হন্তদন্ত হয়ে কুটির থেকে বেরোল ম্যাকগ্রা। আজই সইয়ের খাতা নিয়ে তাকে যেতে হবে ফোর্ট উইলিয়ামে। কাজটা একবার শেষ হলে কুটিরে ফিরে ভাববে এরপর কী করবে।
কুটিরের সামনে থেকে দরকারি জিনিসপত্র সুবারু জিপে তুলল সে। নোংরা কাপড় দিয়ে মুছে নিল গাড়ির উইণ্ডস্ক্রিন। তারপর সুবারু নিয়ে জঙ্গলের ভেতর দিয়ে গিয়ে পড়ল দূরের রাস্তায়। সোজা ফিরছে সে কিনলোকার্ড গ্রামে।
গ্রাম থেকে আধমাইল দূরে পরিত্যক্ত মাঠে ট্রেইলারটা রেখে দিয়েছে ওটার মালিক। সেই খামারি একসময়ে ভেবেছে মাঠে তৈরি করবে মোবাইল হোমের ক্যারাভান পার্ক। অবশ্য পরে দেখল একমাত্র ট্রেইলারটা ভাড়া নেয়ার মত কেউ নেই। তাই প্রতি সপ্তাহের চুক্তিতে মোবাইল হোমটা যখন শেষমেশ ভাড়া নিল ম্যাকগ্রা, হাঁফ ছেড়ে বাঁচল সে। ছাতফুটো কার্ডবোর্ডের পঁচিশ ফুট বাই দশ ফুটের বাক্সটা আর যাই হোক কারও আনন্দময় বাড়ি হবে না। চারপাশে জমে আছে নানান ধরনের জঞ্জাল আর ঝোপঝাড়। ভেতরেও গিজগিজ করছে আবর্জনা।
বরফে ছাওয়া এবড়োখেবড়ো মাঠের মাঝ দিয়ে এগিয়ে মোবাইল হোমের পাশে গিয়ে সুবারু রাখল বিলি ম্যাকগ্রা। গাড়ি থেকে নেমে দেখল, বরাবরের মতই মোবাইল হোমের দরজায় তালা না মেরেই চলে গিয়েছিল। তবে তাতে কোনও সমস্যাও নেই। চুরি করার মত কিছুই নেই ওটার ভেতর।
টান দিতেই ক্যাঁচকোঁচ আওয়াজ তুলল পলকা দরজা। বুটের তলা থেকে বরফ না ঝরিয়ে ভেতরে ঢুকে পড়ল ম্যাকগ্রা। হাতে নেই নষ্ট করার মত সময়। দেরি না করে সোজা গিয়ে ঢুকল বেডরুমে। ট্রেইলারের ভেতর পোড়া তেলের বাজে গন্ধ। এ ছাড়া আছে বাসি পোশাকের দুর্গন্ধ। বিছানা হিসেবে মেঝেতে ম্যাট্রেস পেতে ঘুমায় ম্যাকগ্রা। একপাশে কেবিনেট। অন্যদিকে পায়রার খোপের মত কিচেন। কাউন্টারের ওপর আধোয়া মগ ও মুচড়ে থাকা কয়েকটা ম্যাগাযিন। সব আগের মতই আছে।
‘মানুষ এখানে থাকে!’ বিড়বিড় করল ম্যাকগ্রা। একবার দেখে নিল হাতঘড়ি। বাজে বেলা আড়াইটা। ফোর্ট উইলিয়ামে পৌঁছে যাওয়ার জন্যে হাতে অনেক সময় পাবে। কিচেনের কাউন্টার থেকে সই করার খাতা নিয়ে পকেটে পুরল সে। ঘুরে রওনা হলো দরজার দিকে। কিন্তু কয়েক পা যেতেই তার গলা চিরে বেরোল চাপা আর্তনাদ। ভয় পেয়ে গেছে সে। এইমাত্র দরজা খুলে ভেতরে ঢুকেছে দুই লোক। ডানদিকের লোকটার হাতে লম্বা ছুরি। ওটা দিয়ে ম্যাকগ্রার পেটে হালকা গুঁতো দিল সে।
প্রাণভয়ে পিছিয়ে এল ম্যাকগ্রা। এতই অবাক হয়েছে যে ঠিকভাবে কাজ করছে না মাথা। সামনে বেড়ে তার বুকে ছুরির ডগা ঠেকাল লোকটা। একমুহূর্ত পর নিজেকে রক্ষা করতে গিয়ে দু’হাত ওপরে তুলল ম্যাকগ্রা। এদিকে ছুরির পোঁচে তার হাতের তালু আর কড়ে আঙুল কেটে দিল আক্রমণকারী। সামনে বাড়ল তার সঙ্গী, ডানহাতে ছোরা। বরফ-ঠাণ্ডা স্টিলের পাত পুচ করে বিধল ম্যাকগ্রার ঘাড়ে। চরম আতঙ্কে তার গলা চিরে বেরোল জান্তব গোঙানি। এবং তখনই প্রথমবারের মত ম্যাকগ্রা বুঝল, কোনও কারণ ছাড়াই খুন করা হচ্ছে তাকে!‘একটা জরুরি কথা,’ ঠাণ্ডায় কেঁপে উঠল জেসিকা। ‘আমরা কি তোমার গাড়িতে করে যাব? কারণ আমারটায় করে গেলে পৌছুবার অনেক আগেই শীতে জমে যাব।’
জবাব না দিয়ে দশমিনিট ড্রাইভ করে নিজের টয়োটার কাছে পৌঁছুল রানা। ল্যাণ্ড রোভার থেকে নেমে আধুনিক গাড়িটাতে চাপল ওরা। ইঞ্জিন চালু করে হিটার ছেড়ে দিল রানা। তপ্ত হাওয়া গায়ে লাগতেই নরম সিটে হেলান দিয়েছে জেসিকা। নরম সুরে বলল, ‘প্রাণে বাঁচিয়ে দেয়ার জন্যে অনেক ধন্যবাদ। গোয়েন্দাগিরি করে তুমি বোধহয় ভাল রোজগার করো। আমি পুলিশের চাকরি করে কোনদিনই এত দামি গাড়ি কিনতে পারব না।’
‘এই গাড়িটা আমার না,’ বলল রানা।
চট্ করে ওকে দেখল জেসিকা। ‘চুরিটুরি করোনি তো?’
‘না। ভাড়া নিয়েছি।’ হাতঘড়ি দেখল রানা। গাড়ি বদল করতে গিয়ে ব্যয় হয়েছে কয়েক মিনিট। এখন বাজে দুপুর দুটো চব্বিশ। সময় নিয়ে ভাবতে যেতেই মিরাণ্ডার কথা মনে পড়ল রানার। মাত্র কয়েক ঘণ্টা পর পুলিশের কাছে অভিযোগ করবে সে। দুর্নীতিপরায়ণ পুলিশ এসবে জড়িয়ে যাওয়ার আগেই খুঁজে বের করতে হবে বেনকে। সেটা হয়তো সম্ভব। কারণ জেসিকার কাছ থেকে জানা গেছে কোথায় পাওয়া যাবে স্যামন-পোচার বিলি ম্যাকগ্রাকে। আশা করা যায় অনেক কিছুই জানাতে পারবে সে।
তুষারভরা পথে ঝড়ের বেগে চলেছে রানার টয়োটা। আবারও মুখ ভারী করেছে ধূসর আকাশ। যে-কোনও সময়ে শুরু হবে তুমুল তুষারপাত। উইণ্ডশিল্ডে এসে পড়ছে তুলার মত নরম কিছু তুষারকণা।
‘তোমাদের দেশ খুব ঠাণ্ডা,’ মন্তব্য করল রানা।
মাথা দোলাল জেসিকা। ‘ক্রমেই বাড়ছে ঠাণ্ডা। অথচ পরিবেশবাদীরা বলছে কয়েক বছর পর গরমে রোস্ট হব।’
‘আমার এক ফিযিসিস্ট বন্ধু তোমার সঙ্গে একমত হবে,’ বলল রানা।
বিস্ময় নিয়ে ওকে দেখল জেসিকা। ‘সোলার ফিযিসিস্টও তোমার বন্ধু? কত ধরনের বন্ধু আছে তোমার?’
‘নানান ধরনের,’ হাসল রানা।
দুপুর আড়াইটায় দূরে গ্রাম দেখল রানা। একটা চৌরাস্তায় পৌঁছে ওকে পথ দেখাল জেসিকা। গ্রামের কিনারার দিকে গেছে সরু রাস্তা। ‘বামে মোড় নাও, তারপর পাবে ডানে মাঠ।’
মিনিটতিনেক পর দূরে বরফে ছাওয়া মাঠে ট্রেইলারটা দেখতে পেল রানা। লম্বাটে মোবাইল হোমের একপাশে পুরনো এক সুবারু ফরেস্টার গাড়ি। রানা ও জেসিকা বুঝে গেল ট্রেইলারের ভেতরেই পাবে বিলি ম্যাকগ্রাকে।
‘মিথ্যা নয়,’ বলল রানা। ‘যেখানে বলেছ, সেখানেই আছে লোকটার ট্রেইলার।’
‘তবে পরে আর মিথ্যা না বলে উপায় ছিল না,’ মুচকি হাসল জেসিকা। ‘তোমাকে বোকা বনতে হয়েছে, তাই না?’
‘তোমার সাহায্য না পেলেও ঠিকই ওকে খুঁজে নিতাম।’
‘তা পারতে।’
মাঠের চারপাশে গাছের সারি। একদিকে চওড়া দরজা, উল্টোদিকে আরেকটা। ট্রেইলারের কাছে গেছে গাড়ির চাকার তাজা দাগ। পুরনো চিহ্নেরও অভাব নেই। বছরের পর বছর মাঠে
জন্মেছে ঝোপঝাড় ও জংলা গাছ, পরিষ্কার করেনি কেউ। তুষারের নিচে এবড়োখেবড়ো পাথুরে জমি। গর্তে পড়ে ঝাঁকি খেয়ে খেয়ে এগিয়ে চলছে টয়োটা। মাঠের চারদিকেই পাইনের বনের তৈরি প্রাচীর। শ্বেত তুষারের প্রান্তরে তৃতীয় কোনও গাড়ি নেই।
কাছাকাছি পৌঁছে ট্রেইলারের চারপাশে আবর্জনা দেখল ওরা। সেসব পাশ কাটিয়ে মোবাইল হোমের কাছে গিয়ে থেমে গেছে ম্যারুগার গাড়ি। কাছেই পড়ে আছে গ্যাসের কয়েকটা খালি সিলিণ্ডার। জংধরা এক লোহার সিঁড়ি উঠে গেছে মোবাইল হোমের দরজায়। গাড়ির ছাতে চার ইঞ্চি পুরু তুষারের চাপড়া। সুবারু গাড়িটা ছাড়া চারপাশের সবই তুষারে ছাওয়া। পড়ছে পেঁজা তুলার মত বরফকণা। মাত্র কয়েক মিনিট হলো ফিরে এসেছে বিলি ম্যাকগ্রা মোবাইল হোমে।
ম্যাকগ্রা যেন ভেগে যেতে না পারে, তাই সুবারুর পেছনে টয়োটা রাখল রানা। ওর মনে হচ্ছে, যে-কোনও সময়ে মোবাইল হোম থেকে বেরিয়ে পালিয়ে যাওয়ার চেষ্টা করবে লোকটা। তবে আপাতত চারপাশে কিছুই নড়ছে না। ইঞ্জিন বন্ধ করে নিচু গলায় বলল রানা, ‘ঠিক আছে, চলো, গিয়ে কথা বলি ওর সঙ্গে।’ দরজা খুলে গাড়ি থেকে নেমে পড়ল ও।
কিন্তু তখনই ঘটল একইসঙ্গে দুটো ঘটনা।
প্রথমে ট্রেইলার থেকে এল করুণ এক ভয়াবহ আর্তনাদ। একসেকেণ্ডের জন্যে বরফের মূর্তি হলো রানা। পরস্পরের দিকে তাকাল জেসিকা আর ও। গাড়ি থেকে নেমে পড়েছে মেয়েটা। একই কথা ভাবছে ওরা। কুঁচকে গেছে ভুরু। জেসিকা আগে এই ধরনের আওয়াজ না শুনলেও রানা শুনেছে। চরম ব্যথা পেয়ে মৃত্যুর মুখে পড়েছে কেউ।
ওই আওয়াজটা সতর্ক করে তুলেছে রানাকে।
পরের সেকেণ্ডে ঠাস্ করে খুলল মোবাইল হোমের দরজা। ম্যাকগ্রার বদলে লাফ দিয়ে বেরিয়ে এল দুই লোক। তাদের পরনে কালো কুইন্টেড উইন্টার জ্যাকেট। মাথায় উলের বেনি হ্যাট। হাতে কালো লেদার গ্লাভ্স্। শরীরের নিচের অংশে কালো কমব্যাট ট্রাউজার গুঁজে নিয়েছে মিলিটারি বুটে। এদেরকে সেই স্যামন চোর বিলি ম্যাকগ্রা বলে মনে হলো না রানার। কারও পেটে চর্বি নেই। ভয়ঙ্কর খারাপ কিছুতে জড়িত ছিল এরা। রানার গাড়ির আওয়াজ পেয়ে চমকে গেছে। তাদের মুখ আর বাহুতে চকচক করছে ফোঁটা-ফোঁটা রক্ত। দু’জনের হাতে দীর্ঘ রক্তাক্ত ছোরা। ট্রেইলার থেকে লাফিয়ে নেমে এল তারা। ততক্ষণে রানা বুঝে গেছে, ওই রক্ত আসলে কার!
ম্যাকগ্রা আর ওর গাড়ি ছাড়া আশপাশে কোনও গাড়ি নেই। অর্থাৎ, দূরের গাছগুলোর ওদিকে ট্র্যান্সপোর্টেশন রেখে হাজির হয়েছে এরা। সুবারুর ওপর তুষারের হালকা পরত আর গাড়ির চাকার দাগ বলে দিচ্ছে, ওটা এখানে বেশিক্ষণ হয়নি থেমেছে। মোবাইল হোমে গিয়ে উঠেছিল ম্যাকগ্রা। আর আগে থেকেই ওখানে অপেক্ষা করছিল লোকদু’জন। হাতের নাগালে পেয়েই ছোরার আঘাতে খুন করে ফেলেছে পোচারকে।
শুধু ছোরা হাতে আসেনি এরা। সিঁড়ি থেকে নেমেই মাঠের ওদিকের গেট লক্ষ্য করে ছুটল দ্বিতীয় লোকটা। প্রথমজন ছোরা ফেলে জ্যাকেট থেকে বের করল কালো একটা বড়সড়ো পিস্তল। রানা আর জেসিকার দিকে অস্ত্রটা তাক করেই দাঁত-মুখ খিঁচিয়ে গুলি শুরু করল সে।
এদিকে একলাফে টয়োটা গাড়ির ওদিকে চলে গেছে জেসিকা। গাড়ির গায়ে বিঁধল কয়েকটা গুলি। খোলা ড্রাইভারের দরজার আড়ালে সরে গেছে রানা। তবে জায়গাটা নিরাপদ নয়। যে-কোনও সময়ে পাতলা স্টিল ভেদ করে গায়ে লাগবে বুলেট। গাড়ির ভেতর হাত ভরে পেছন সিট থেকে ব্যাগ টেনে নিল রানা। ওদিকে পিস্তলের নল ঘুরিয়ে ড্রাইভিং দরজা লক্ষ্য করে গুলি পাঠাল লোকটা। ভাঙা কাঁচের টুকরো ঝরঝর করে ঝরল রানার মাথা ও কাঁধে। দেরি না করে ডাইভ দিয়ে মাটিতে পড়ল রানা। দ্রুত সরে গেল গাড়ির নিচে। দরজায় লেগে ওর মাথার একইঞ্চি ওপর দিয়ে গেল দুটো গুলি। একের পর এক গুলি করছে লোকটা। চারপাশ ভরে উঠেছে বিকট আওয়াজে।
টয়োটার চাকা উঁচু হলেও মাঠে প্রচুর তুষার। একগাদা সফেদ কণা নাকে-মুখে ঢুকতেই কয়েক মুহূর্তের জন্যে অন্ধ হয়ে গেল রানা। ক্রল করে সরে গেল গাড়ির অন্যদিকে। বেরিয়ে এল তলা থেকে। গাড়ির পাশে পিঠ ঠেকিয়ে নিজের দিকে টেনে নিল ওর ব্যাগটা। তিনফুট দূরে বসে কোথায় কাভার পাবে সেটা ভাবছে জেসিকা। গাড়িটা ঘুরে ওদের দিকে এগিয়ে এল আততায়ী। দু’হাতে ধরেছে পিস্তল। টার্গেট দেখামাত্র একে একে খুন করবে রানা ও জেসিকাকে।
ব্যাগে হাত ভরে কাটা বন্দুকটা ধরল রানা। ওটার চেম্বারে আছে বারো গেজের বাকশট। হ্যামার তুলে কক করলেও অস্ত্রটা বের করার সময় নেই। দ্বিধা না করেই হাত-কামানের মত বন্দুকটার নল ওপরে তুলেই ট্রিগার টিপে দিল রানা। পিস্তল হাতে সামনে বেড়ে ওর হাতে ব্যাগটা লাফিয়ে উঠতে দেখেছে আততায়ী। পরক্ষণে সরাসরি তার বুকে বিঁধল হরিণ মারা এক থোক গুলি।
বজ্রপাতের আওয়াজ তুলেছে বন্দুক। দূর পাহাড়ে বাড়ি খেয়ে ফিরে এল প্রতিধ্বনি। অবশ্য আগেই ঝাঁঝরা বুক নিয়ে পিছিয়ে তুষার ছাওয়া মাটিতে চিত হয়ে পড়ে গেছে মৃত আততায়ী।মাত্র পাঁচ সেকেণ্ডে শেষ হয়ে গেছে লড়াই। বন্দুক থেকে ধূমায়িত গুলির খোসা বের করে মাটিতে ফেলল রানা। এখন আর প্রয়োজন নেই দ্বিতীয় গুলির। মরা হাঁসের মত মুখ থুবড়ে পড়ে আছে আততায়ী। বুকের পাশে বরফে ছড়িয়ে পড়ছে তাজা রক্ত। সরাসরি নিষ্পলক চোখে মাথার ওপরের ধূসর মেঘের দিকে চেয়ে আছে সে।
কয়েক পা গিয়ে লাশের শিথিল মুঠো থেকে পিস্তলটা নিল রানা। ওটা গ্লক ২১। .৪৫ ক্যালিবারের অটোমেটিক। ইউকেতে সাধারণ মানুষের জন্যে নিষিদ্ধ। কৌতূহলী হয়ে উঠল রানা। লাল রক্তে চটচট করছে মৃতের গ্লাভ্স্। পিস্তলের ম্যাগাযিন বের করে রানা দেখল, এখনও চেম্বারে গুলি আছে। সবমিলিয়ে সাতটা গুলি খরচ করেছে আততায়ী। ম্যাগাযিনে আছে সাত রাউণ্ড। সেগুলো ব্যয় করা হলে বেঘোরে মরত জেসিকা আর ও।
পিস্তলটা আনকক করে জেসিকাকে উঠে দাঁড়াতে সাহায্য করল রানা। বরফের মত ঠাণ্ডা মেয়েটার হাত। একটু সরে পোশাক থেকে ঝেড়ে ফেলল তুষার। আকস্মিক এ ঘটনায় মৃদু হাঁ হয়ে গেছে মুখ। বারবার দেখছে মৃত লোকটা আর রানাকে।
‘হায়, যিশু!’ ক’মুহূর্ত পর বলল, ‘খুনই করে ফেললে?’
‘এ ছাড়া উপায় ছিল?’
‘আগেও মানুষ খুন করেছ?’
‘অন্যকে বা নিজেকে বাঁচাতে,’ বলল রানা। ‘কপাল ভাল তোমার কোনও ক্ষতি হয়নি।’ দূরের গাছগুলোর দিকে তাকাল রানা। তুষারে পায়ের ছাপ ফেলে পুবে গেছে প্রথম লোকটা। ওদিকে বোধহয় আছে তার গাড়ি। ট্রেইলারে উঠে ম্যাকগ্রার খোঁজ নেবে, না লোকটার পিছু নেবে, দ্বিধায় পড়ল রানা। অবশ্য তখনই ওর মনস্থির করে দিল ইঞ্জিনের আওয়াজ। গর্জে উঠে রওনা হলো গাড়িটা। ট্রেইলারের বরফে ছাওয়া পিচ্ছিল সিঁড়ি বেয়ে উঠল রানা। ধাক্কা দিতেই ফটাস্ শব্দে ভেতর দিকে খুলল দরজা।
মেঝেতে শুয়ে আছে ম্যাকগ্রা। এখনও মারা যায়নি। ফাঁক করে দেয়া হয়েছে গলা। বুকে ছোরার কয়েকটা গভীর ক্ষত। অক্ষিকোটরে ঘুরছে দুই চোখ। রানা তার দিকে ঝুঁকে যেতেই ম্যাকগ্রা টের পেল, কাছেই কেউ না কেউ আছে। কথা বলে উঠতে চাইল। কিন্তু গলা থেকে বেরোল শুধু ঘড়ঘড় আওয়াজ। ঠোঁটের কোণে জমল রক্তভরা বুদ্বুদ। পরক্ষণে হুস্ আওয়াজে বেরোল ম্যাকগ্রার অন্তিম শ্বাস। মেঝেতে কাত হয়ে গেল মাথা।
এখানে রয়ে গিয়ে আর কোনও লাভ হবে না, বুঝে গেল রানা। শত চেষ্টাতেও আর মুখ খুলবে না লোকটা।
রানার মনে হলো, ওর উচিত ছিল প্রথম লোকটার পেছনে যাওয়া। অসময়ে বাজে সিদ্ধান্ত নিয়ে বসেছে। পেছনে জেসিকার উপস্থিতি টের পেয়ে ঘুরে তাকাল।
অসুস্থ চেহারায় ম্যাকগ্রাকে দেখছে জেসিকা। বড় শহরের মারপিট বা খুনোখুনি নিজের চোখে আগে কখনও দেখেনি। যে-কোনও সময়ে দুই হাতে পেট চেপে ধরে বমি করে দেবে।
‘মারা গেছে,’ নিচু গলায় বলল রানা।
‘বুঝতে পেরেছি।’
‘এই লোকই কি বিলি ম্যাকগ্রা?’
মাথা দোলাল জেসিকা। ‘বহুদিন দেখা নেই। আরও মোটা হয়ে গিয়েছিল। তবে ঠোঁটের ক্ষত আগের মতই আছে। এই লোক যে ম্যাকগ্রা তাতে সন্দেহ নেই।’
ট্রেইলার থেকে নেমে পড়ল ওরা। থমথম করছে চারপাশ। মাঝে মাঝে হালকা হাওয়ায় ভর করে চোখ ও চুলে এসে পড়ছে তুষারকণা। আততায়ীর লাশের পাশে ঝুঁকে তার পকেট সার্চ করতে লাগল রানা। বরফে থকথকে রক্ত।
একটু দূর থেকে রানার কাজ দেখছে জেসিকা। কয়েক মুহূর্ত পর মাথা নাড়ল। ‘যখন ঠাট্টা করেছি, তখনও জানতাম না সত্যিই কাউকে খুন করবে তুমি।’
‘নিজের চোখেই তো দেখলে আত্মরক্ষা করতে গিয়ে গুলি করেছি,’ মুখ তুলে জেসিকাকে দেখল রানা।
‘তোমার কাছে নল কাটা বন্দুক এল কী করে? ওটা তো আর কাক মারতে সঙ্গে করে নিয়ে আসোনি।’
‘বন্দুক কোথায় পেয়েছি সেটা জানতে চাও?’
‘না, তা জানতে চাইছি না।’
‘বেআইনি অস্ত্র সঙ্গে ছিল বলে গ্রেফতার করবে?’
‘না।’
‘শুয়োরটাকে গুলি করেছি বলে তোমার খারাপ লাগছে?’ লাশ দেখল জেসিকা। কী যেন ভাবছে। কয়েক মুহূর্ত পর আবারও মাথা নাড়ল। ‘খুন করতে গিয়ে মরেছে। এতে আমার মনে কোনও দুঃখ নেই। সঙ্গে এসেছ বলে ভাল লাগছে, নইলে খুন হতাম এদের হাতে। তবে এবার যে কী ঝামেলায় জড়িয়ে যাব, সেটা ভাবতে গিয়ে মন দমে গেছে। ইন্সপেক্টর আর সার্জেন্ট বলবে জরুরি তথ্য গোপন করেছি। বেসরকারি, বিদেশি এক লোককে জড়িয়ে নিয়েছি বেআইনি তদন্তে। আর এসব করতে গিয়ে খুন করে ফেলেছি সন্দেহভাজন খুনিকে।
‘আমরা এখান থেকে চুপচাপ বিদায় নেব,’ বলল রানা, ‘নাকি ভাবছ খবর দেবে তোমার পুলিশি বন্ধুদেরকে?’
তিক্ত হাসল জেসিকা। ‘জানিই তো না কী করা উচিত। এখনও আমার মাথায় ঢোকেনি আসলে কী ঘটল।’
‘আমরা আসতে দেরি করেছি,’ বলল রানা। ‘মাত্র কয়েক মিনিট আগে এলে জরুরি তথ্য দিত ম্যাকগ্রা। আগেই তাকে খুন করতে হাজির হয়ে গেছে আততায়ীরা।’
‘কিন্তু এই লাশ অন্য কথা বলছে,’ রক্তাক্ত লাশ দেখাল জেসিকা।
‘খুনের দায় কিন্তু আমি অস্বীকার করছি না,’ বলল রানা। ‘এবার নতুন করে তদন্ত করতে হবে। তুমি নিজে কী করবে বলে ভাবছ?’
‘আমি আবার কী ভাবব?’
‘এখন আর দ্বিধা-দ্বন্দ্বে নষ্ট করার সময় নেই, জেসিকা। তদন্ত চালিয়ে যেতে হবে।’
‘তার মানে, কাউকে কিছু বলব না? নাকের কাছে মানুষ খুন হলেও কিছু জানাব না?’
আততায়ীর পকেট সার্চ করে বাড়তি ম্যাগাযিন ছাড়া আর কিছুই পেল না রানা। মানিব্যাগ, ফোন বা কোনও আইডি নেই। এমনটা হবে আগেই জানত। এক পা পিছিয়ে যেতেই কাত হলো লাশের মাথা। আর তখনই তার ঘাড়ে রানা দেখল ঝাপসা এক উল্কি। ওটা মানুষের খুলি আকৃতির। ওটার বাম কোটর আর হাঁ করা চোয়াল জুড়ে ইংরেজিতে লেখা দুটো ডি। খুলির ওপর আঁড়াআড়িভাবে দুটো মিলিটারি ছোরা।
এই উল্কির ছবি আগেও দেখেছে রানা। ঝুঁকে ওপরে তুলল লাশের ডান বাহু। হ্যাঁচকা টানে খুলল রক্তাক্ত গ্লাভ্স্। জ্যাকেটের হাতা কনুই পর্যন্ত তুলেও দ্বিতীয় উল্কি পেল না।
ওকে দেখছে কৌতূহলী জেসিকা। ‘কী করছ, রানা?’
‘অস্বাভাবিক উল্কি খুঁজছি,’ একটু সরে নিজের ব্যাগ তুলল রানা। তলি ফুটো হয়ে গেছে ব্যাগের। পরে সেলাই করতে হবে। ব্যাগ থেকে কে-বার সার্ভাইভাল ছোরা বের করল রানা। ক্ষুরের মত ফলা দিয়ে চিরল আততায়ীর জ্যাকেটের হাতা থেকে শুরু করে কাঁধ পর্যন্ত। ভেতরে ফ্লিসের শার্ট। ওটা চিরতেই দেখা গেল বাহুর ওপরে বহু পুরনো দ্বিতীয় উল্কি। ওটা করোটির উল্কির চেয়েও ঝাপসা। ‘তো পাওয়া গেল,’ মন্তব্য করল রানা।
উল্কিটা দেখছে জেসিকা। ‘দুটো উল্কি। তবে তাতে কী?’
‘সাধারণ নয়,’ বলল রানা। ‘বাহুর উল্কি বলছে এই লোক আগে প্যারাশ্যুট রেজিমেন্টের সদস্য ছিল।’
‘উল্কিটা নকলও হতে পারে।’
‘অসম্ভব নয়। অনেকে মিলিটারিতে সুযোগ না পেয়েও নকল উল্কি এঁকে নেয়, যাতে সবাই তাদেরকে সম্মান করে। তবে এই লোকের ঘাড়ের উল্কি প্রমাণ করছে, আগে মিলিটারিতেই ছিল সে।’ ছোরা দিয়ে জ্যাকেটের কলার কাটল রানা। এবার করোটি আর ওটায় ডি লেখা অক্ষরটা পরিষ্কার দেখল জেসিকা।
‘ডি হয়তো তার নামের আদ্যক্ষর। হয়তো নাম ডেভিড, ডোনালসন বা ডোনাল্ড। হতে পারে না?’
‘না, এসবে অন্যকিছু আছে,’ ব্যাগে ছোরা রাখল রানা। ফোনের ক্যামেরা দিয়ে প্রতিটি উল্কির তিনটে করে ছবি তুলল। তারপর ছবি নিল লাশের মুখের।
ভুরু কুঁচকে ওকে দেখছে জেসিকা। ‘কী করছ, রানা?’
‘দুনিয়ায় খুব কম মানুষ এঁকে নেবে মিলিটারির এই উল্কি,’ বলল রানা, ‘আগে কখনও কারও ত্বকে দেখিনি। পরে
সব তোমাকে ব্যাখ্যা করে বলব। আপাতত এখান থেকে সরে যেতে হবে।’
‘ম্যাকগ্রার কী হবে?’ বলল জেসিকা। ‘ওকে তো এভাবে পচে যেতে দিতে পারি না।’
‘লাশ নিয়ে ভাবতে হবে না,’ বলল রানা, ‘যা শীত, ফ্রোজেন মুরগির মত জমাট হয়ে পড়ে থাকবে। পরের বছর গরম পড়লে গন্ধে হাজির হবে গ্রামের লোক। তখন কবরও দেবে।
‘তুমি তো ভীষণ নিষ্ঠুর লোক!’ বিরক্ত হলো জেসিকা। দেখতে পেল কোমরে গ্লক পিস্তল গুঁজল রানা। ‘আগেই তো আগ্নেয়াস্ত্র ছিল। আরও লাগবে কেন?’
‘বিপদের সময় না পাওয়ার চেয়ে বাড়তি অস্ত্র সঙ্গে থাকা ঢের ভাল,’ মন্তব্য করল রানা। ‘মনে হচ্ছে পরে এটা কাজে লাগবে।’ ছেঁড়া ব্যাগ পেছন সিটে রেখে টয়োটার স্টিয়ারিং হুইলের পেছনে চেপে বসল রানা। ‘এই গাড়ি ভাড়া দেয়া কোম্পানি অনেক টাকা ক্ষতিপূরণ দাবি করবে।’
চিন্তিত চেহারায় পাশের সিটে উঠল জেসিকা। ‘তুমি বোধহয় আগেও অনেক গাড়ির বারোটা বাজিয়ে দিয়েছ?’
‘দু’চারটা।’
গুলিতে ফেটে গেছে টয়োটার উইণ্ডস্ক্রিন। গাড়ির বডি ফুটো করে দিয়েছে কয়েকটা বুলেট। ইগনিশন চাবিতে মোচড় মেরে রানা আশা করল, চালু হবে ইঞ্জিন।
টয়োটা চাপা গর্জন ছেড়ে জেগে উঠতেই গেটের দিকে রওনা হলো রানা। তিনমিনিট পেরোবার আগেই ওরা গিয়ে পড়ল গ্রামের একপাশের পথে।
‘এবার?’ জানতে চাইল জেসিকা।
‘তোমাকে পৌঁছে দেব তোমার গাড়ির কাছে। মনে নেই কয়েক ঘণ্টা পর তোমার ডিউটি?’
ঘন ঘন মাথা নাড়ল জেসিকা। ‘অসম্ভব! ওখানে যাচ্ছি না। ফোন করে বলে দেব আমি অসুস্থ। মনে রেখো, এখন থেকে যা করার একসঙ্গে করব আমরা।’
‘তোমার এতটা ঝুঁকি না নেয়াই ভাল। মানুষ খুন হচ্ছে।’
‘তা হোক। এত সহজে আমাকে ঘাড় থেকে নামাতে পারবে না। হয় এসবে শেষপর্যন্ত থাকব, নইলে এখনই তোমাকে গ্রেফতার করব।’
‘আমাদের তো এ বিষয়ে আগেই কথা হয়েছে।’
‘যে-কোনও সময়ে সিদ্ধান্ত বদলে নিতে পারি।’
‘তা হলে গ্রেফতার করো,’ বিরক্ত হলো রানা। ‘সেক্ষেত্রে ইন্সপেক্টর মুরে আর সার্জেন্ট রিডকে ব্যাখ্যা করে সব খুলে বলতে হবে তোমাকে। …তবে, স্বেচ্ছায় তোমার সঙ্গে না-ও যেতে পারি।’
‘সে চেষ্টা করে দেখো!’
মেয়েটার কঠোর চোখ দেখছে রানা। ক’মুহূর্ত পর বুঝল, দরকারে ওকে গ্রেফতার করবে জেসিকা। সেক্ষেত্রে নিজেকে মুক্ত রাখতে গিয়ে হয়তো খুন করতে হবে মেয়েটাকে। ভাবনাটা আপত্তিকর বলে মনে হলো রানার।
‘আমরা এখন থেকে পার্টনার, ঠিক আছে?’ বলল জেসিকা।
‘তুমি তাই চাও?’
‘হ্যাঁ, সেটাই চাই। আমাকে ফেলে কিছুই করবে না।’ দীর্ঘশ্বাস ফেলল রানা। ‘আপাতত মেনে নিলাম।’
মিষ্টি হাসি দেখা দিল জেসিকার মুখে। ‘পার্টনার হিসেবে প্রথমে ওই লোকের উল্কির ব্যাপারে সব খুলে বলতে পারো।’
লক আরডাইকের বরফ ছাওয়া পথে এগিয়ে চলেছে রানা। মাথায় তুষারের ভারী ছাতি নিয়ে দু’পাশে পিছিয়ে পড়ছে সারি দেয়া পাইন গাছ। কথা গুছিয়ে নিয়ে বলতে লাগল রানা, ‘ডি আঁকা উল্কি খুব কম মানুষ ব্যবহার করে। নিজেদেরকে তারা বলে ‘ডিযঅনারেবল’। যদিও বেশিরভাগ মানুষ মনে করে এরা বাস্তবে নেই। এদেরকে নিয়ে বলা গল্পগুলো কাল্পনিক বলেই মনে করে।’
‘বাস্তবে থাকলে এরা আসলে কারা?’
‘এক্স-মিলিটারি,’ বলল রানা। ‘চরম অন্যায় করেছে বলে চাকরি থেকে বরখাস্ত হয়েছে। একবার নিজের রেকর্ডে ডিডি স্ট্যাম্প লেগে গেলে রানির সামরিক বাহিনীতে চাকরির সুযোগ আর থাকে না।’
‘ডিডি,’ বলল জেসিকা। ‘ডিযঅনারেবল ডিসচার্জ?’
মাথা দোলাল রানা। ‘আর্মি, নেভি বা এয়ারফোর্স তাদের সদস্যদের জন্যে সেরা ট্রেইনিং, ইকুইপমেন্ট আর প্রচুর টাকা ব্যয় করে; কাজেই কেউ চায় না প্রশিক্ষিত সৈনিক বা অফিসার চাকরি থেকে বরখাস্ত হোক। তাই কঠোর সব শাস্তি দেয়া হয় অপরাধীকে শুধরে নেয়ার জন্যে। তবে কিছু পচা ডিমকে শেষে কোর্ট মার্শাল করতেই হয়। সেক্ষেত্রে পাছায় লাথি মেরে সামরিক বাহিনী থেকে বহু দূরে ছিটকে ফেলা হয় তাদেরকে। এই সিদ্ধান্তটাকে হালকা চোখে দেখা হয় না। ডিযঅনারেবল ডিসচার্জ যারা হয়, তাদের জীবন হয় নরকের মত। ভাল বেসামরিক চাকরিও ওরা আর কখনও পায় না। ডিযঅনারেবল ডিসচার্জ পাওয়া লোক পার্সোনাল সিকিউরিটি ইণ্ডাস্ট্রিতে ভাল করে না। বেশিরভাগ সময় অন্যদেশের মিলিটারিতে চাকরি নেয়। যেমন ফরেন লিজিয়ন। ধরে নেয়া হয় অসুস্থ মানসিকতার লোক ওখানে চাকরি করবে। অনেক সময় পেটের দায়ে এরা প্রাইভেট মিলিটারি কন্ট্রাক্টর বা মার্সেনারি হয়। নগদ টাকার জন্যে জড়ায় ড্রাগলর্ড বা ওঅরলর্ডদের নোংরা সব লড়াইয়ে। মৃত্যু হয় এদের খুব করুণভাবে। যারা ডিযঅনারেবল ডিসচার্জ হওয়ার পর কোথাও চাকরি খুঁজে পায় না, মদ খেয়ে বা মারামারি করে একসময় খুন হয়ে যায়। অবশ্য অন্য একটা পথ বেছে নিয়েছে একদল ডিযঅনারেবল ডিসচার্জ হওয়া এক্স- মিলিটারি।’
সামনে শক্ত বরফে ঢাকা পথ দেখে গাড়ির গতি কমাল রানা। ধূসর আকাশ ও দূরের বরফে ছাওয়া টিলার সঙ্গে মিতালি করেছে কুয়াশা। ভাল করে কিছুই দেখা যাচ্ছে না।
‘আমি শুনছি, তুমি বলো,’ বলল জেসিকা।
‘একে অপরকে কীভাবে এরা খুঁজে নিল, বা কীভাবে দল তৈরি করল, কেউ জানে না,’ বলল রানা। ‘চাকরি থেকে অসম্মানের সঙ্গে দূর করে দেয়ার ব্যাপারটাকে মেনে নিয়ে এরা খুঁজে নিচ্ছে ভয়ঙ্কর সব চাকরি। একে অপরের বিরুদ্ধে লড়বে না বলে তৈরি করেছে নিজেদের ছোট একটা গ্রুপ।’
‘তুমি এসব জানলে কী করে?’
‘আর্মিতে শুনেছি। এরা এসেছে নানান রেজিমেন্ট থেকে। ড্রাগ্‌স্‌ বিক্রির দায়ে ফোর্স থেকে বের করে দেয়া হয়েছে কাউকে কাউকে। অন্যদের চাকরি গেছে যুদ্ধে বা সাধারণ মানুষের বিরুদ্ধে বর্ণনাতীত হিংস্রতা দেখাবার জন্যে। চাকরি না থাকলেও নিজেদেরকে এরা মনে করে সম্মানিত। মূল কথা: এরা সত্যিই পচে যাওয়া একদল লোক।’
‘কী ধরনের কাজে যোগ দেয় এরা?’
‘টাকা পেলে আইন তোয়াক্কা না করে খুন, কিডন্যাপিং, ডাকাতি, ড্রাগ স্মাগলিং, হিউম্যান ট্রাফিকিঙের মত নোংরা সব কাজই করে। একবার দলে যোগ দিলে একজন ডিযঅনারেবলকে প্রমাণ করতে হয়, সে সত্যিই খারাপ। পরীক্ষায় পাশ না করলে কেউ যোগ দিতে পারে না ওই ভ্রাতৃসঙ্ঘে
‘কী ধরনের পরীক্ষা?’
‘সেটা তোমার না শোনাই বোধহয় ভাল।’
‘আমি শুনতে চাই,’ জেদ প্রকাশ পেল জেসিকার কণ্ঠে। ‘প্রথমে কোনও লোক, মহিলা বা শিশুকে হত্যা করতে বললে দ্বিধাহীনভাবে সেটা করতে হয়। নিরীহ মানুষটাকে ধরে নিয়ে যাওয়া হয় গোপন পরিত্যক্ত কোনও বাড়ি বা ওয়্যারহাউসে। ওখানে সভা করে ভ্রাতৃসঙ্ঘ। নির্দেশমত সবার সামনে অসহায় মানুষটাকে প্রচণ্ড নির্যাতনের পর হত্যা করতে হয়। নতুন সদস্য বেশিরভাগ সময় খুনের কাজে ব্যবহার করে পিস্তল, ছোরা, হাতুড়ি, বেসবল-ব্যাট আর করাত। এ ছাড়া, খুন করা হয় শ্বাস আটকে, আগুনে পুড়িয়ে বা হাত-পা- গলা কেটে। তুমি কি আরও শুনতে চাও?’
ফ্যাকাসে হয়ে গেছে জেসিকা। একহাতে চেপে ধরেছে মুখ। মাথা নাড়ল। ‘না, আর কিছু শুনতে চাই না।’
‘আগেই বলেছি, জানতে ভাল লাগবে না,’ বলল রানা। ‘ক্যামকর্ডারে ভিডিয়ো করা হয় প্রতিটি দৃশ্য। দলের কেউ বেইমানি করতে গেলে দল থেকে চাপ আসে— পুলিশের কাছে দেয়া হবে তার ভিডিয়ো। এই দল আসলে মাফিয়া সংগঠনের মতই ভয়ঙ্কর। পরীক্ষায় পাশ করলে উল্কি এঁকে নেয়ার পর ধরে নেয়া হয়, বাকি জীবনেও সে আর দল ত্যাগ করবে না।’
‘বেশি দিন হয়নি পুলিশে যোগ দিয়েছি,’ বলল জেসিকা। ‘আগে কখনও এমন ভয়ঙ্কর কিছু শুনিনি।’
‘বিশ্বে অশুভ মানুষের অভাব নেই,’ বলল রানা। ‘তুমি সৌভাগ্যবতী যে খারাপ কারও সঙ্গে দেখা হয়নি। …আজ নিশ্চিত হলাম ডিযঅনারেবলরা সত্যিই আছে।’
‘মৃত লোকটা তা হলে তাদেরই একজন?’
মৃদু মাথা দোলাল রানা। ‘তা-ই তো মনে হচ্ছে। টপ ক্লাস রেজিমেন্টের চাকরি থেকে একসময়ে ছিটকে পড়েছে। তারপর টাকার জন্যে খুন করে বেড়াচ্ছিল সাধারণ মানুষকে।’
‘তার সঙ্গীও কি প্যারাশ্যুট রেজিমেন্টের লোক?’
‘হয়তো। গতরাতে লক আরডাইকের তীরে আমাকে পোচার ভেবে খুন করতে চেয়েছে এক স্নাইপার। হয়তো এদের দু’জনের ভেতর একজন সে। বা তাদের দলের অন্য কেউ। মনে হচ্ছে, চরম কোনও অন্যায় করতে গিয়ে একদল ডিযঅনারেবলকে ভাড়া করেছে পয়সাওয়ালা কেউ।’
রানার দিকে তাকাল জেসিকা। ‘আগে তো বলোনি লকের তীরে তোমাকে লক্ষ্য করে গুলি ছুঁড়েছে!
কাঁধ ঝাঁকাল রানা। ‘আমার কপাল ভাল ছিল। তবে এরপর হয়তো ভাগ্য এত ভাল না-ও থাকতে পারে। যে- লোক পালিয়ে গেল, ফিরে নিশ্চয়ই রিপোর্ট দেবে: টয়োটা গাড়িতে চেপে হাজির হয়েছিল এক লোক। তার সঙ্গে ছিল এক মেয়ে। কাজেই ধরে নাও, এবার হন্যে হয়ে আমাদেরকে খুন করতে চাইবে ডিযঅনারেবলরা। আমার ধারণা: নানান প্রশ্ন তুলেছে বলে বেনকে খুঁজছে এরা এবং সেজন্যে প্রচুর টাকাও পাচ্ছে।’
‘হয়তো ভাবছ বেন হ্যাননকে ধরে নিয়ে গেছে তারা, তাই না, রানা?’ নরম সুরে বলল জেসিকা।
কোনও জবাব দিল না রানা।
নীরবতা নামল গাড়ির ভেতর। ভাবনার সাগরে ডুব দিল জেসিকা। তবে বেশ কিছুক্ষণ পর বলল, ‘ঠিক আছে, ধরে নিলাম তোমার কথাই ঠিক। সেক্ষেত্রে আমরা এটা জানি, এদিকের এলাকায় অস্বাভাবিক কিছু করছে একদল লোক। কেউ না কেউ ভাড়া করেছে এসব খুনিকে। আর সেটা করেছে দামি কিছু পাওয়ার জন্যে। যেমন রবার্টের খুঁজে পাওয়া সেই সোনার কয়েনের গুপ্তধন। তবে এরা কারা, বা কাদের হয়ে কাজ করছে, এ বিষয়ে আমাদের কাছে কোনও তথ্য নেই।’
একই কথা ভাবছে রানা। কয়েক মুহূর্ত পর বলল, ‘আমরা প্রায় কিছুই না জানলেও একজন হয়তো জরুরি তথ্য দিতে পারবে।’স্থানীয় উচ্চারণে জানতে চাইল কেউ, ‘কে? এটা কি পিটার হ্যানন নাকি?’ লোকটার গলা ভারী হলেও ঠোঁট বোধহয় বিকৃত। তাই কথাগুলো শুনতে বিদঘুটে লাগছে।
কাকে যেন এভাবে কথা বলতে শুনেছে পিটার। তবে এখন মনে পড়ছে না পরিচয়টা। উইস্কির প্রভাবে কাজ করছে না মাথা। চট্ করে তাকাল কবজির ঘড়ির দিকে। রাত বারোটা। কয়েক মুহূর্ত পর নিজেকে সামলে নিয়ে বলল পিটার, ‘আমিই। আপনি কে?’
‘তা জেনে তুমি কী করবে, বাপু?’ চাপা হাসল লোকটা। ‘তার চেয়ে শোনো কী দেখেছি। তারপর থেকেই পাগল- পাগল লাগছে। কাউকে না বললে শেষে পেট ফেটে মরেই যাব। আমার কথা বুঝতে পেরেছ?’
দীর্ঘশ্বাস ফেলল পিটার। ‘কে তুমি? কী বলবে? কী বিষয়ে? আমি কি তোমাকে চিনি? এখন কিন্তু অনেক রাত। আমি খুব ক্লান্ত। ঘুমিয়ে পড়ব।’
‘এত কথা না বলে মন দিয়ে শোনো। আমি বলছি রবার্ট উইলসনের ব্যাপারে। ও কিন্তু দুর্ঘটনায় মরেনি। কথাটা বুঝতে পেরেছ?’
‘না, বুঝতে পারিনি,’ লোকটার বক্তব্য পিটারের কাছে অস্পষ্ট। ‘আসলে কী বলতে চাও?’
‘তুমি ভেবেছ আত্মহত্যা করেছে রবার্ট?’
‘তুমি কে?’ রেগে গিয়ে জানতে চাইল পিটার। ‘আমি কি তোমাকে চিনি? আগে কখনও দেখা হয়েছে?’ লোকটার কণ্ঠ এবং কথা বলার ভঙ্গি চেনা চেনা লাগছে। কিন্তু কিছুতেই কিছু মনে পড়ছে না।
‘ওরা ওকে খুন করেছে।’
‘কী বললে? আরেকবার বলো।’
‘কী বলেছি, ভাল করেই বুঝেছ,’ চাঁছাছোলা সুরে বলল লোকটা, ‘শুয়োরের বাচ্চাগুলো ওকে জঙ্গলে ধরেছে। তারপর নিয়ে গিয়ে ঠেলে ফেলে দিয়েছে লকের পানিতে। যাতে ডুবে মরে।’ বড় করে শ্বাস ফেলল সে। ‘এবার তো সবই বুঝলে, নাকি?’
ফোনটা নিয়ে সোফার কাছে এল হতভম্ব পিটার। ধপ করে বসল গদির ওপর। লোকটার কণ্ঠ সিরিয়াস। কয়েক মুহূর্ত পর জানতে চাইল ও, ‘কিন্তু… তার মানে বলছ যে…
‘হ্যাঁ, রবার্টকে খুন করেছে। তবে আমি ছাড়া আর কেউ এই কথা জানে না। ঠাণ্ডা মাথায় খুন।
‘কিন্তু… কেন… কী কারণে?’
‘তা আমি জানব কী করে?’ তিক্ত হাসল লোকটা। ‘আমিও ওখানে ছিলাম। ধরতে গিয়েছিলাম স্যামন মাছ। আগের রাতে পেতে রাখা জাল তুলব, এমনসময় দেখি জঙ্গল থেকে বেরোল পাঁচজন লোক। প্রথমে ভাবলাম, ফিশারি ডিপার্টমেন্টের। আগেও ওই দপ্তরের লোক আমাকে ধরেছে। তাই ঝোপে লুকিয়ে ভাবলাম পালিয়ে যেতে হবে। কিন্তু এরা আমাকে দেখল না, নিজেদের হারামিপনায় ব্যস্ত।’
ডানহাতে নাকের গোড়া চেপে ধরে চোখ বুজল পিটার। এখন কী বলা উচিত ভাবতে চাইছে। কয়েক মুহূর্ত পর জানতে চাইল, ‘তুমি নিশ্চয়ই ঠাট্টা করছ?’
‘পরিবেশটা ছিল আবছা অন্ধকার,’ বলল লোকটা, ‘কিন্তু সব দেখেছি আমি পরিষ্কার। আরও কাছে এলে বুঝলাম, পঞ্চমজন ওদের দলের না। শক্ত হাতে তার দুই হাত চেপে ধরে রেখেছিল অন্যরা। ছুটে যাওয়ার জন্যে ছট্‌ফট্ করছিল রবার্ট। গলা ফাটিয়ে সাহায্য চাইছিল। কিন্তু পালাবার উপায় ছিল না। ঠেলে লকের তীরে নিয়ে এল। নিজের চোখকে অবিশ্বাস করব কী করে, মনে হচ্ছিল দুঃস্বপ্নে এসব দেখছি। আর তখনই ধাক্কা দিয়ে রবার্টকে লকে ফেলল। ঝপাস্ আওয়াজ হলো। লোকগুলোর দু’জনের হাতে ছিল আগায় হুক লাগানো নৌকার দুটো লগি। রবার্ট যতই তীরে উঠতে চাইল, ওর বুকে-পেটে লগির গুঁতো মেরে গভীর পানিতে ঠেলে দিল তারা। বারবার। প্রায় পাঁচ-ছয় মিনিট… বা আরও বেশি সময় ধরে চলল ভয়ঙ্কর ওই নিষ্ঠুরতা। রবার্টকে বাঁচাতে চাইলেও আমার কিছু করার ছিল না। ভীষণ ভয় লাগল, দেখে ফেললে আমাকেও খুন করবে! কিছুক্ষণ পর নেতিয়ে গেল রবার্ট। উপুড় হয়ে ভাসতে লাগল পানিতে। ওরা লগি দিয়ে আরও ক’বার গুঁতো মেরে বুঝল, রবার্ট শেষ। শয়তানির হাসি হাসছিল হারামিগুলো। এরপর আবারও জঙ্গলে গিয়ে ঢুকল তারা। আরও কিছুক্ষণ লুকিয়ে থেকে শেষে প্রাণের ভয়ে ছুটে পালিয়ে গেলাম সেখান থেকে।’
কথা শুনে শ্বাস আটকে ফেলেছে পিটার। কখন যেন কেটে গেছে মদের ঘোর। আনমনে ভাবল, সত্যিই খুন হয়েছে রবার্ট? দুঃস্বপ্ন দেখছে মা তো ও? বামবাহুতে চিমটি কাটল পিটার। ব্যথা লাগছে। ওদিক থেকে বলে চলেছে বিকৃত ঠোঁটের লোকটা। ‘রবার্টকে পানি থেকে তোলা উচিত ছিল। তবে আগেই জানি, ও মরে গেছে। ভীষণ ভয় পেয়েছি। বুকটা এমন ধড়ফড় করছিল, আরেকটু হলে অজ্ঞান হয়ে যেতাম। লোকগুলো চলে যেতেই দৌড়ে পালিয়ে গেলাম। তা হয়তো ভাল করিনি। তবে মনে হচ্ছিল ওখানে থাকলে মারা পড়ব। তারপর সকালে পাওয়া গেল লাশ। শুধু আমিই জানলাম, আর জানল খুনিরা… আসলে খুন হয়েছে রবার্ট। তারপর থেকে খচখচ করছে মন: কাউকে না কাউকে জানাতে হবে। তাই ফোন দিয়েছি তোমাকে।’
পিটার ভাবছে কী বলা উচিত। হঠাৎ মনে জাগল জরুরি প্রশ্ন: ‘আর ওই চারজন লোক, তারা কারা?’
ভীত কণ্ঠে বলল লোকটা, ‘দুঃখিত, হ্যানন, আমার আর কিছু বলা উচিত হবে না। আমাকেও তো বাঁচতে হবে।’
‘তুমি ওদেরকে চেনো, তাই না?’
ওদিকে নীরবতা, তারপর দ্বিধা করে বলল লোকটা, ওদের দু’জনকে। তবে আমি আর কিছুই বলব না।’
‘দয়া করে ওদের নামদুটো জানাও,’ বলল পিটার। ‘জীবনেও না,’ আঁৎকে উঠল বিকৃত ঠোঁট, ‘এরই ভেতর অনেক বেশি কথা বলে ফেলেছি। এখন ফোন রেখে দেব।’
‘একমিনিট! ফোন রেখো না! প্লিয! আমাকে বলতে না চাইলে পুলিশকে জানাও তারা কারা। আরও ভাল হয় আমরা একসঙ্গে পুলিশের কাছে গেলে। তুমি রাজি থাকলে সকালে যেতে পারি ফোর্ট উইলিয়ামে পুলিশ স্টেশনে।’
‘মিস্টার হ্যানন…’
‘চুরি করে স্যামন মাছ ধরছিলে, তা গোপন রাখব। ওটা নিয়ে তোমাকে ভাবতে হবে না। মানুষ খুন ভয়ঙ্কর ব্যাপার। ‘তাই মাছের ব্যাপারে আগ্রহ দেখাবে না পুলিশ।
‘দেখো, হ্যানন, মনে হয়েছে সত্যটা জানানো উচিত। ব্যস, এর বেশি আর কিছুই বলতে চাই না। এমনিতেই মনে হচ্ছে ফোন দিয়ে ভুলই করেছি। আরও বড় বিপদে পড়তে চাই না। এখন তুমি জানো কী হয়েছে রবার্টের। আর কিছু বলার নেই। তুমি নিজেও চুপ থেকো, নইলে খুন হয়ে যাবে। ভাল কাটুক তোমার রাত। ঈশ্বর তোমার মঙ্গল করুন। গুড নাইট।’
লাইন কেটে যেতেই রিসিভারের দিকে তাকাল পিটার। চট্ করে মনে পড়তেই ১-৪-৭-১-৩ নম্বরে ডায়াল করল। যে-লোক কল করেছে, তার নম্বর চাই ওর। কিন্তু ফোন কোম্পানি থেকে বলা হলো, কলারের কোনও তথ্য দেবে না তারা।
এখন মাঝরাত। পিটার বুঝে গেছে, আর ঘুমাতে পারবে না। পায়চারি করতে লাগল লিভিংরুমে। বারবার মনে ঘুরছে একটা কথা: শয়তানি করে কেউ কষ্ট দিতে চাইছে ওকে?
মনে হয় না।
ভয় পেয়েছে রহস্যময় কলার।
নাটকীয়তা ছিল না তার কণ্ঠে।
তা ছাড়া মিথ্যা বলে লাভই বা কী তার?
পরবর্তী একঘণ্টা পায়চারি করল পিটার। ভাবতে লাগল: ডেভেলাপারদের গল্ফ কোর্স আর বড়লোকদের বাড়ির ঝামেলায় ফেঁসে গেছে ওরা। স্থানীয়দের অনেকেই রেগে আছে ওদের ওপর। তার ওপর আছে ইকোফ্ৰেণ্ডস্ দল। একটা গাছও কাটতে দেবে না বলে শপথ নিয়েছে তারা। কয়েক মাস আগে পিটারদের ফার্মে ফোন দিয়ে হুমকি দিয়েছে। গফ্ ও বাড়ির প্রজেক্টে সাহায্য করলে কপালে দুঃখ আছে ওদের। সেই ফোনের পর ফোর্ট উইলিয়ামে পুলিশ স্টেশনে রিপোর্ট করেছে পিটার। এরপর সতর্ক ছিল কয়েক সপ্তাহ। ভেবেছিল যে-কোনও সময়ে ফার্মের গাড়ির চাকা ছুরি দিয়ে ফাঁসিয়ে দেবে কেউ। বা ঢিল মেরে ভাঙবে জানালার কাঁচ। কিন্তু তেমন কিছু ঘটেনি। পরে মন থেকে ভয় ও দ্বিধা কেটে গেল ওদের।
অনেকে ভেবেছে, জঙ্গল কাটার চেষ্টা করা হলে বড় ধরনের বিপদে পড়বে রবার্ট আর পিটার। একই কথা বলেছে ওদের ফার্মের ক্লার্ক অ্যানি ক্যাম্পবেল। প্রতিবাদকারীদের কেউ কেউ জঙ্গী মনোভাবও দেখিয়েছে। যখন-তখন হামলা করবে তারা।
অবশ্য জানালার কাঁচ ভাঙা বা কনস্ট্রাকশন কোম্পানির মেশিনপত্র নষ্ট করা এককথা, আর মানুষ খুন আলাদা কথা। গ্রামের অনেকেই জানত, কনস্ট্রাকশনের প্রজেক্টের সঙ্গে ওরা জড়িত। আর সেজন্যেই বোধহয়…
পায়চারি করতে করতে আনমনে মাথা দোলাল পিটার। হ্যাঁ, ওরা ওই প্রজেক্টে কাজ করছে বলেই হয়তো খুন হয়েছে রবার্ট!
ধড়ফড় করছে হৃৎপিণ্ড। পিঠ বেয়ে নেমে গেল শিরশিরে অনুভূতি। পিটারের মনে হলো, সতর্ক করা উচিত অ্যানি ক্যাম্পবেলকে। কিন্তু ফোন দিয়ে কী বলবে? হাতে তো কোনও প্রমাণ নেই। দমে গেল ওর মন।
এ বিষয়ে কাউকে কিছু বলা উচিত?
আবারও নালিশ করবে পুলিশের কাছে?
কথা বলবে জেসিকা থমসনের সঙ্গে?
তাকে ফোন দিলে মেয়েটা হয়তো ভাববে, রাত-বিরেতে পাগল হয়ে গেছে ও। তা ছাড়া, এমনও হতে পারে যে ডাহা মিথ্যা বলেছে এই লোকটা।
অনেকক্ষণ পায়চারির পর পিটারের মনে পড়ল, বাবা-মা মারা যাওয়ার পর থেকেই চাচার কাছ থেকে নানান ধরনের সাহায্য-সহযোগিতা পেয়েছে ও। কয়েক বছর আগে মানুষটা ছিল এসএএস ফোর্সের একজন দুর্ধর্ষ যোদ্ধা। আর্মি থেকে অবসর নিয়ে নিয়াপলিটান এক মহিলাকে বিয়ে করে খামার গড়েছে ইতালিতে। সে এমন এক মানুষ, যাকে অন্তর থেকে বিশ্বাস করা যায়।
হ্যাঁ, এখন চাচাকেই দরকার, ভাবল পিটার। খবর পাওয়া মাত্র চিলের মত উড়ে চলে আসবে মানুষটা। অ্যাড্রেস বুক ঘেঁটে বেন হ্যাননের নম্বর নিল। তাতে একটু শান্ত হলো ওর মন। সোফায় শুয়ে চুপ করে পড়ে থাকল। তারপর সকাল ছয়টা বাজতেই কড়া কফি তৈরি করে ফোন নিয়ে বসল।
ইতালিতে এখন বাজে সকাল সাতটা।আজ দু’দিন হলো বিলিয়নেয়ার রন স্টুয়ার্টের দুর্গের পাতাল ডানজনে বন্দি বেন হ্যানন। তার মুখ থেকে একটা কথাও বের করা যায়নি। নানানভাবে ভয়-ভীতি দেখিয়ে শেষমেশ হতক্লান্ত হয়ে গেছে কিডন্যাপাররা। দফায় দফায় জেরা করতে গেছে ওরা, কিন্তু ওই বুড়ো যেন পেরেকের চেয়েও কঠিন। ওদিকে গতরাতে লকের তীরে যে-লোক গিয়েছিল, সে. বিলি ম্যাকগ্রা ছিল না। দক্ষ সেই কমাণ্ডো হয়তো নাগাল পেয়ে যাবে ম্যাকগ্রার। সেক্ষেত্রে বাজে ধরনের বিপদ হবে। এসব ভেবেই স্যামন-পোচারকে খুন করতে অ্যালান কোয়ার্ট আর হ্যারি অ্যাণ্ডারসনকে নির্দেশ দিয়েছে বাক ওয়াকি। তবে তার দলের লোক গ্রাম্য মস্তানদের সঙ্গে কাজ করবে, তা ভাবতে গিয়ে খচ খচ করছে তার মন।
প্রথম থেকেই সে জানে, কঠিন হবে বেন হ্যাননের মুখ থেকে কিছু বের করা। তা ছাড়া, রবার্ট উইলসন সোনার কয়েন পেলেও নিশ্চিত হওয়ার উপায় নেই, পিটার ওই বিষয়ে জরুরি কিছু বুড়োটাকে বলেছে কি না।
দ্বিতীয় কথা: মরে গেলেও সোনার খোঁজ দেবে না বুড়ো হ্যানন। তার কাছে গুপ্তধনের ম্যাপ নেই, সার্চ করে দেখেছে ওরা। এসএএস ফোর্স… মানে, প্রশিক্ষিত যোদ্ধা সে। ভয়ঙ্কর নির্যাতন করা হলেও নীরবে সব সহ্য করবে।
অর্থাৎ, এটা বড় ধরনের ঝামেলা। তার কাছ থেকে তথ্য পেলে স্টুয়ার্টের কাছ থেকে বোনাস পাবে দলের সবাই। কাজেই মারধর করতে গিয়ে বুড়োটাকে খুন করতে পারে ওরা। হয়তো মনেই থাকবে না বুড়ো অসুস্থ। ওদিকে নরম আচরণ করেই বা কীভাবে কাজ হবে? না খাইয়ে রাখা বা পানি দেয়া বন্ধ করা যাবে না বুড়োকে। মারধর করলেও হার্ট ফেল করে বসবে।
এসব ভাবতে গিয়ে দমে গেছে বাক ওয়াকি। ঝামেলার শেষ নেই। বুড়োর ওষুধ সম্পর্কে বোতলের সবই লেখা আছে ইতালিয়ান ভাষায়। বহুৎ কষ্ট করে ওসব অনুবাদ করার পর থেকে তার খাবারে ওষুধের গুঁড়ো মেশাচ্ছে সে। শালা বেমক্কা মরে গেলে তার চলবে না। আর সেটা ভাবতে গেলেই মনে পড়ছে: বোতলের ওষুধ শেষ হলে তখন কী হবে? ওষুধ না পেলে চোখের সামনে ছটফট করে মরবে বুড়ো। তখন তার লাশের পেট থেকে কিছুই বেরোবে না।
তিক্ত মনে ভাবল ওয়াকি, দলের সবার হাতে কিছু টাকা ধরিয়ে দেবে ঘোষণা দিয়ে নিজে মজায় আছে স্টুয়ার্ট। সে ব্যবসায়ী হিসেবে জিনিয়াস হলেও বহু কিছুই মগজে ঢুকতে চায় না।
কোনভাবেই নির্যাতন করা চলবে না। বুড়োর সঙ্গে নরম আচরণ করতে হবে। দুর্গে ব্যক্তিগত কোয়ার্টারে বসে এসব কথাই ভাবছে ওয়াকি। আর সেজন্যেই মনে হলো কীভাবে লোকটার কাছ থেকে খবর বের করা যায়।
দেরি না করে মোবাইল ফোনে স্টুয়ার্টের সঙ্গে আলাপ করল সে। তার পরিকল্পনায় রাজি হলো বিলিয়নেয়ার। ফোন রেখে হাতঘড়ি দেখল বাক ওয়াকি এখন বাজে দুপুর আড়াইটা। একটু পর বন্দির সঙ্গে কথা বলতে নিচতলার প্যাসেজ ধরে চলল সে। চারপাশে মাকড়সার জালের মত প্যাসেজ। এখানে-ওখানে অ্যাণ্টিক ও বাতিল মালের স্টোররুম। আরও একতলা নেমে শক্তিশালী বোমার আঘাতে কিছুই হবে না এমন পুরু একটি লোহার দরজার সামনে থামল। একে একে কড়া থেকে খুলল চারটে ভারী প্যাডলক। দরজা পেরিয়ে ঢুকল পরের ঘরে। পেছনে বন্ধ করে দিল দরজা। নতুন করে লক করল চারটে তালা। দেয়ালের আংটা থেকে খুলে জ্বেলে নিল ইলেকট্রিক লণ্ঠন। উজ্জ্বল আলোর ধাওয়া খেয়ে মুহূর্তে উধাও হয়েছে ঘুটঘুটে আঁধার। একটু দূরের সিঁড়ি বেয়ে আরও একতলা নামল সে। মোটা লোহার রডের দরজা খুলে ঢুকল পাথুরে প্যাসেজে। শেষমাথায় ডানজনে নামার লোহার রডের ট্র্যাপ ডোর। এই মুহূর্তে পুরু বল্টু দিয়ে আটকে রাখা আছে ওটা। স্যাঁতসেঁতে প্যাসেজ ও ডানজনে বিরাজ করছে ফাঁপর লেগে যাওয়ার মত বদ্ধ পরিবেশ। এখানে এলে শ্বাস আটকে আসে বাক ওয়াকির। শীতল ভেজা নরকে কেউ বন্দি ভাবতে গেলেই গলা শুকিয়ে যায়। লণ্ঠন মেঝেতে রেখে ট্র্যাপ ডোরের বল্টু খুলল সে। ট্র্যাপ ডোর তুলে গর্তে নামিয়ে দিল অ্যালিউমিনিয়ামের মই। ওটা ছাড়া কারও সাধ্য নেই নামবে বা বেরোবে ডানজন থেকে।
লণ্ঠন হাতে মই বেয়ে নামতে লাগল বাক ওয়াকি। তার মনে হলো, পা রাখছে হিংস্র জানোয়ারের গুহায়। নিচেই কোথাও আছে বেন হ্যানন। হয়তো হঠাৎ করেই হামলা করতে পারে। ছায়ায় কাউকে দেখল না বাক ওয়াকি। ওপরের ছাত থেকে টুপ-টুপ শব্দে পড়ছে পানি। স্পষ্ট শোনা যাচ্ছে সেই আওয়াজ। হোলস্টার থেকে নিয়ে ডানহাতে পিস্তল রাখল সে। চাপা স্বরে বলে উঠল, ‘বেন হ্যানন? তুমি কি জেগে আছ?’
জবাব দিল না কেউ।
পানি পড়ার টুপ-টুপ শব্দ ছাড়া চারপাশ নীরব।
মই থেকে নেমে সতর্ক পায়ে চলল সে। এই ডানজনের চেয়ে খারাপ জেল দেখেছে তৃতীয় বিশ্বের দেশে। অবশ্য সেজন্যে বুড়োর প্রতি তার মনে বিন্দুমাত্র করুণা নেই। তাকে দেখতে না পেলে দুরু দুরু কাঁপে ওয়াকির বুক—মরে গেল নাকি আবার শালা?
‘বেন হ্যানন?’ আবারও গলা ছাড়ল সে।
এবার দেখল বন্দিকে। লণ্ঠন আর পিস্তল দুহাতে ধরে সাবধানে এগোল বাক ওয়াকি। থামল বন্দির আট ফুট দূরে। পেছন দেয়ালে পিঠ ঠেকিয়ে পাথরের মূর্তির মত বসে আছে বেন হ্যানন। দুর্বলভাবে শ্বাস নিচ্ছে চোখ বুজে।
ব্যাটা কি শয়তানের ধ্যান করে নাকি?—ভাবল ওয়াকি। মুখে বলল, ‘জানি যে আমার কথা শুনতে পাচ্ছ।’
এবারও জবাব দিল না বেন হ্যানন। নড়ল না একতিল।
‘বলতে বাধ্য হচ্ছি, তুমি আমাকে খুব হতাশ করেছ, বলল বাক ওয়াকি, ‘ভেবেছিলাম সব বুঝে সহায়তা করবে। সেটা নিজের জন্যে নয়, কাছের আত্মীয়-স্বজনকে নিরাপদে রাখতে। এত অবুঝ হলে চলে? তুমি কিন্তু স্বার্থপরের মত আচরণ করছ।’
বেন হ্যাননের তরফ থেকে কোনও কথা নেই।
নিজের পরিকল্পনা অনুযায়ী কাজে নামল বাক ওয়াকি। ‘তুমি হয়তো ভাবছ, তোমার সম্পর্কে কিছুই জানি না? তা কিন্তু নয়। ভাল করেই জানি ইতালির কোথায় তোমার খামার। এটাও অজানা নয় যে ওখানে আছে তোমার স্ত্রী।’
মূর্তির মত চুপ করে বসে আছে বেন হ্যানন।
চিন্তার নাটাইয়ের সুতো ছেড়ে ঘুড়িটাকে আরও দূরে পাঠাল বাক ওয়াকি। ‘তুমি জানো না, চাইলেই ওই মহিলাকে আমরা ধরে আনতে পারি। যে-কোনও সময়ে ওখানে পাঠিয়ে দিতে পারি দলের কয়েকজনকে। আর তুমি মুখ না খুললে ঠিক সেটাই করব। তুমি কি সেটাই চাও?’
বন্দি নীরব।
‘শোনো কী করব,’ জানাল ওয়াকি। ‘প্রথমে এখানে আনব ট্যাবলেট বা ল্যাপটপ। স্ক্রিনে তুমি দেখবে ইন্টারনেট ফিড: আমার একলোক নির্যাতন করছে তোমার প্রাণপ্রিয় স্ত্রীকে। চাইলেও চোখ সরাতে পারবে না ওই দৃশ্য থেকে। আগেই বলেছি, আমরা পেশাদার। তাই তোমার স্ত্রী জানেও না কী ঘটবে তার জীবনে। ধীরে ধীরে খুন হবে। ডানজনে রাখব শক্তিশালী স্পিকার। ফুল ভলিউমে স্ত্রীর আর্তনাদ শুনবে তুমি।’
এখনও কোনও প্রতিক্রিয়া নেই বন্দির।
তার ভয় পাওয়ার কথা, ভাবল বাক ওয়াকি। পরক্ষণে কু ডাকল মন: মরে যায়নি তো লোকটা?
না বোধহয়!
এইমাত্র গভীর শ্বাসের আওয়াজ শুনেছে সে।
পুরো সচেতন আছে লোকটা।
প্রতিটা কথা শুনছে চুপচাপ।
‘তোমার স্ত্রীকে খুন করার পর তোমাকে এখানে ফেলে রাখব,’ বলল ওয়াকি। ‘খাবার বা পানি দেয়া হবে না। ঘুম এলেও ঘুমাতে পারবে না। কারণ, দিন-রাত স্পিকারে চলবে তোমার স্ত্রীর আর্তনাদ। করুণ আর্তচিৎকার শুনতে শুনতে একসময় মৃত্যু হবে তোমার। বারবার ভাববে: চাইলেই বাঁচাতে পারতে স্ত্রীকে। শুধু বলতে হতো মাত্র কয়েকটা কথা। আসলে স্ত্রীকে নিজের হাতেই খুন করছ। আমার কথাগুলো কি বুঝতে পেরেছ?’
এবারও জবাব দিল না বন্দি। অবশ্য বড় করে একবার শ্বাস নিল। আরও কিছু বলতে গিয়ে বাক ওয়াকি দেখল, খুলে গেছে বৃদ্ধের দুই চোখ। লণ্ঠনের আলোয় চকচক করছে কঠোর দুটো চোখের মণি। তা এতই শীতল ও কঠিন, আতঙ্কে গলা শুকিয়ে গেল তার।
কারও চোখ দেখে আগে এভাবে বুক কাঁপেনি বাক ওয়াকির। জোর করে নিজেকে শান্ত করল।
বুড়োর চোখে জ্বলছে নরকের লেলিহান আগুন। ওটার তাপে পুড়ে ছাই হবে কেউ না কেউ!
কঠোর গলায় বলল ওয়াকি, ‘মনে রেখো, হাতে সময় পাবে না।’
পিছিয়ে মই বেয়ে ডানজন থেকে উঠল সে। অন্ধকার থেকে মই তুলে খটাং শব্দে বন্ধ করল ট্র্যাপ ডোর। ঠিকভাবে শ্বাস নিয়ে টের পেল: ওই বুড়ো সত্যিই খুব বিপজ্জনক!দুর্গের ওপরতলায় রন স্টুয়ার্টের স্টাডিরুমে ঢুকে মাথা নাড়ল বাক ওয়াকি। ‘আপনি যা-যা বলেছেন সবই তাকে জানিয়েছি। কিন্তু একটা কথাও বলছে না।’
‘তো পরের ধাপের কাজে নামতে হবে,’ বলল স্টুয়ার্ট। ‘আমি চাই তুমি নিজেই ইতালিতে যাবে। আজই রওনা হও। সঙ্গে নেবে গ্রেগরি বেলকে। সবার মধ্যে তাকেই ঠাণ্ডা মাথার মানুষ বলে মনে হয়েছে আমার।’
‘একেবারে চরমপন্থা বেছে নিচ্ছেন?’ জানতে চাইল বাক ওয়াকি। ‘মিথ্যে হুমকি এককথা, আর সত্যিই কাউকে খুন করা আরেক কথা।’
‘আমাকে বলেছিলে, যে-কোনও পরিস্থিতি সামলে নিতে পারবে তোমার লোক।’
‘মিথ্যা বলিনি। কিডন্যাপ বা খুন করা এদের কাছে কিছুই না। তবে জেনে নিতে চাইছি, পরে আবার নিজের বিবেকের কাছে দায়ী হবেন না তো আপনি? আমরা কাজে নামলে কষ্ট পেয়ে মরবে বেন হ্যাননের স্ত্রী। তা ছাড়া, রবার্ট উইলসনের খুনের মত করে ব্যাপারটাকে দুর্ঘটনা হিসেবে চালাতে পারব না আমরা। সবই বুঝবে ইতালিয়ান পুলিশ। আপনার বিমানে করে আমরা গেলে, ঠিকই সূত্রটা পাবে তারা। আর সেই লাল সুতো দেখিয়ে দেবে আপনাকে।’
কথা শুনে দ্বিধায় পড়ল স্টুয়ার্ট। ‘এসব তো বইয়ের গোয়েন্দারা করে বলেই জানি। বাস্তবে কে এত সূত্র খুঁজে বেড়াবে?’
‘তারা জানবে সে-সম্ভাবনা কম হলেও উড়িয়ে দেয়া যাবে না। নিশ্চয়ই এরই ভেতর স্বামী হারিয়ে গেছে বলে পুলিশে জানিয়েছে বেন হ্যাননের স্ত্রী। এ ছাড়াও তাদেরকে বলেছে, স্কটল্যাণ্ডের কোথায় গেছে তার স্বামী। সেই অনুযায়ী কর্তৃপক্ষ খোঁজ নিলে জানবে, স্কটল্যাণ্ড থেকে ইতালিতে গেছে একজন বিলিয়নেয়ারের একটা প্রাইভেট বিমান। ঠিক যেদিন খুন হয়েছে হ্যাননের স্ত্রী। ব্যাপারটাকে কাকতালীয় বলে মনে করবে না ইতালিয়ান পুলিশ। কাজেই নির্দেশ দেয়ার আগে আরেকবার ভালভাবে ভেবে নিন।’
‘এসব ভাবিনি, তা নয়। ওয়াকি, তুমি নিজেই আসলে দুশ্চিন্তায় পড়েছ। এত ভয়ের কিছু নেই
ধীরে ধীরে মাথা নাড়ল বাক ওয়াকি। ‘বিপদ দেখলে ডুব দেবে আমার লোক। আমিও তাই করব। ঝামেলা দেখলে আমরা সেটাই করি। কিন্তু আপনার কথা আলাদা। নামকরা ব্যবসায়ী। খুন বা কিডন্যাপিঙের ঝামেলায় জড়িয়ে গেলে মস্ত সমস্যায় পড়বেন আপনি।’
‘এখন পিছিয়ে যাওয়ার উপায় নেই,’ কড়া সুরে বলল রন স্টুয়ার্ট। ‘আগেই বলেছি, সব ধরনের বিপদের জন্যে আমি তৈরি। আমার হয়ে কাজ করলে তোমাকেও সবকিছুর জন্যে প্রস্তুত থাকতে হবে।’
‘যা বলেন,’ বলল বাক ওয়াকি। আরও কিছু বলত, কিন্তু বেজে উঠল তার মোবাইল ফোন। ওটা পকেট থেকে বের করে কলার আইডি দেখল। ‘কোয়ার্ট ফোন করেছে।’
‘মনে হচ্ছে প্রধান সাক্ষী শেষ, বলল বিলিয়নেয়ার ‘যাক, শেষমেশ তা হলে ভাল একটা সংবাদ পাচ্ছি।’
স্যামন-পোচারকে খুন করতে অ্যালান কোয়ার্ট ও হ্যারি .অ্যাণ্ডারসনকে পাঠিয়ে দিয়েছে ওয়াকি। বিলি ম্যাকগ্রাকে খুন করে লাশটা গুম করবে ওরা। ট্রেইলার থেকে সরিয়ে নেবে সব ধরনের প্রমাণ। এরপর পুড়িয়ে দেবে মোবাইল হোম। এখন ফোনে কথা শুনছে ওয়াকি। ভাল সংবাদের জন্যে আগ্রহ নিয়ে তার দিকে চেয়ে আছে রন স্টুয়ার্ট।
হড়বড় করে কী সব বলছে অ্যালান কোয়ার্ট। তার কয়েকটা কথা শুনেই বাক ওয়াকি বুঝল, বড় ঝামেলায় পড়ে গেছে তারা। উদ্বিগ্ন চোখে চেয়ে আছে রন স্টুয়ার্ট। সে যেন শুনতে পায়, তাই ফোনের স্পিকার চালু করল বাক ওয়াকি। ‘ধীরে ধীরে বলো, অ্যালান। তুমি এখন কোথায়?’
দুশ্চিন্তাভরা কণ্ঠে বলল অ্যালান কোয়ার্ট, ‘ফিরে আসছি। একা।’ গলার আওয়াজ় অস্পষ্ট। আছে দ্রুতগামী গাড়ির ভেতর।
‘অ্যাণ্ডারসন কোথায়?’
‘আমার মনে হয় মারা গেছে।’
‘মনে হয় মানে?’
‘ওখানে গোলাগুলি হয়েছে। সরে যাওয়ার সময় হ্যারিকে মাটিতে দেখেছি। মরে না গেলেও গুরুতরভাবে আহত। তুষারের ভেতর পড়ে ছিল। চারপাশে রক্ত।’
‘তোমার কথা থেকে মনে হচ্ছে পালিয়ে আসতে হচ্ছে। সেটা কেন করতে হলো? কী হয়েছে ওখানে?’
‘আমাদের কাজ ছিল ম্যাকগ্রাকে খতম করে দেয়া,’ বলল কোয়ার্ট। ‘সে সাধারণ এক মাছ-শিকারি। কাজেই আমরা পাল্টা হামলার জন্যে তৈরি ছিলাম না।’
‘কিন্তু তোমাদের কাছে তো দরকারি সব যন্ত্র ছিল।’
‘হ্যারির কাছে ছিল একমাত্র পিস্তলটা। আমার কিছুই করার ছিল না। কিন্তু ওই লোক এল নল কাটা বন্দুক নিয়ে!’
‘মাথা ঠাণ্ডা রাখো,’ কড়া সুরে বলল বাক ওয়াকি। কোয়ার্টের কথায় হঠাৎ করেই মাথা-ব্যথা শুরু হয়েছে তার। ‘নল কাটা বন্দুক মানে? ওটা বিলি ম্যাকগ্রার কাছে ছিল? হ্যারিকে ওটা দিয়ে গুলি করেছে সে?’
‘না, ম্যাকগ্রা নয়। সে তো মরে ভূত হয়েছে আগেই। কিন্তু আমি বলছি ওই দ্বিতীয় শালার কথা। ‘
সে-রাতে লকের তীরে যার দিকে গুলি ছুঁড়েছিল, তার কথা মনে পড়ল বাক ওয়াকির। তখন ভেবেছিল গুলি করছে পোচারের দিকে। কিন্তু পরে বুঝেছে, ধারণাটা ভুল ছিল। গোটা ব্যাপারটায় জড়িয়ে গেছে অন্য কেউ। সে-রাতে ওর রাইফেলের গুলিকে ফাঁকি দিয়ে ভূতের মত উধাও হয়েছিল লোকটা। কিন্তু আসলে কে সে?
‘ওই লোক… দেখতে কেমন?
‘বয়স পঁচিশ থেকে ত্রিশ। চিতার মতই ফিট। লম্বায় ছয় ফুট বা কাছাকাছি। কুচকুচে কালো চুল। পরনে লেদার জ্যাকেট। এসেছিল কালো টয়োটা আরএভি চালিয়ে। সঙ্গে এক সুন্দরী মেয়ে।’
‘টয়োটার নাম্বার প্লেট দেখেছ?’
বোকা নয় কোয়ার্ট। গড়গড় করে বলল গাড়ির রেজিস্ট্রেশন নম্বর। মনে ওগুলো গেঁথে নিয়ে বলল বাক ওয়াকি, ‘ঠিক আছে। এবার সেই মেয়ের বর্ণনা দাও।’
‘বড়জোর পঁচিশ। দেখতে ভাল। লম্বা কালো চুল।’
‘তুমি এখন কতটা দূরে?’
‘বড়জোর বিশ মিনিট লাগবে ফিরতে।’
‘ঠিক আছে। সোজা এখানে ফিরে এসো।’ কল কেটে বড় করে শ্বাস টানল বাক ওয়াকি। বিড়বিড় করে বলল, ‘ঝামেলা! ঝামেলা!’
কড়া চোখে তাকে দেখছে স্টুয়ার্ট। ‘ভালই দেখালে, ওয়াকি। এরাই নাকি তোমার টপ ক্লাস যোদ্ধা! এখন হ্যারি অ্যাণ্ডারসন না মরে থাকলে বিরাট বিপদে পড়ব আমরা। একবার আইনের লোক তাকে পেয়ে গেলে…’
‘আমার তো ধারণা ছিল স্থানীয় পুলিশকে পকেটে পুরে রেখেছেন আপনি।’
‘জন মুরে আর ডানকান রিডকে কিনে নিয়েছি। নিয়মিত পয়সা পাচ্ছে তারা। কিন্তু পুরো থানার সবার ওপরে তো আর আমার নিয়ন্ত্রণ নেই। এতক্ষণে হয়তো মাছির মত অ্যাণ্ডারসনের লাশের কাছে ভনভন করছে একদল পুলিশ। অথচ তুমি বলেছিলে, তোমার বাছাই করা পেশাদার লোককে কাজে নিলে এই ধরনের ভয়ঙ্কর বিপদ হবে না।’
‘এই ঝামেলা উৎরে উঠব আমরা,’ বলল বাক ওয়াকি। ‘তবে আগে জানতে হবে মার্সিডিযে চেপে হাজির হওয়া ওই লোক আসলে কে। সে একবার দৃশ্যপট থেকে সরে গেলে কোনও বিপদ হবে না।’
বিরক্তি নিয়ে তাকে বলল স্টুয়ার্ট, ‘যাক, এত পয়সা খরচ করে অন্তত একটা উপকার পাওয়া গেল!’
‘আপনার কথা বুঝলাম না,’ আড়ষ্ট কণ্ঠে বলল বাক ওয়াকি।
‘তুমি যখন বেন হ্যাননের পেছনে সময় নষ্ট করছ, সেই একইসময়ে আমাকে ফোন করেছে ইন্সপেক্টর মুরে। তার কথা অনুযায়ী, তারই অধীনস্থ এক অফিসার খুঁজতে শুরু করেছে স্থানীয় স্যামন-পোচারদের বিষয়ে পুলিশ ডেটাবেস। আর তদন্ত করতে গিয়ে জেনে গেছে বিলি ম্যাকগ্রার নাম। সে এটাও জানে, লোকটা কী ধরনের গাড়ি ব্যবহার করে। ওই অফিসার নিজের অ্যাকসেস কোড দিয়েছে বলে ডেটাবেসে কী দেখেছে তার রেকর্ড রয়েছে কমপিউটারে।’
‘তার ফলে কী ধরনের সুবিধা পাব আমরা?’
‘ওই রেকর্ড অনুযায়ী আমি জেনে গেছি, কে আসলে ওই মেয়ে। সে-ই ছিল কালো মার্সিডিযে ওই লোকের সঙ্গে।’ চাপা শ্বাস ফেলল স্টুয়ার্ট। ‘ওই পুলিশ অফিসারের নাম জেসিকা থমসন। ওই একই মেয়ে সে-রাতে পাবে মারপিটের জন্যে গ্রেফতার করেছে মিচ ম্যাকডোনাল্ড আর তার বন্ধুদেরকে। তখন তার সঙ্গে ছিল অচেনা বিদেশি এক লোক। তার সম্পর্কে শুধু এটা জানা গেছে, লাথি বা ঘুষি না মেরেই দানবের মত কয়েকজনকে কুপোকাত করেছে সে সেদিন। এখন নিশ্চয়ই বুঝতে পারছ, তোমার দোস্ত অ্যাণ্ডারসনের চেয়ে হাজার গুণ দক্ষ লোক সে?’
পকেট থেকে ফোন নিয়ে একটা ছবি বাক ওয়াকিকে দেখাল বিলিয়নেয়ার। ওটা পারসোনেল ফাইল থেকে নেয়া আইডি ফোটো। মেয়েটার বয়স বড়জোর পঁচিশ। ভাল চেহারা। বেণী করেছে দীর্ঘ কালো চুলে। ‘আজকে যে-লোক ওখানে গেছে, তার সঙ্গে এই মেয়েই ছিল। অজানা এক কারণে পুলিশ অফিসার জেসিকা থমসন আমাদের বিরুদ্ধে তদন্ত শুরু করেছে।’
ছবিটার দিকে চেয়ে আছে বাক ওয়াকি। পরিষ্কার বুঝতে পারছে, ক্রমেই আরও গভীর কূপে নেমে যাচ্ছে সে। ‘ওই মেয়ে তো পুলিশ সদস্যা। তার সঙ্গের ওই লোকটা আসলে কে? সে তো পুলিশ অফিসার নয়। নইলে তার কাছে নল কাটা বন্দুক থাকত না। অন্তত এই দেশে নয়।’
ফোন সরিয়ে রেখে মাথা নাড়ল স্টুয়ার্ট। ‘ওই লোক যে-ই হোক, জীবনের সবচেয়ে বড় ভুল করেছে সে। আমার সঙ্গে লড়তে চাওয়া তার উচিত হয়নি। ওয়াকি, আপাতত ইতালিতে যেতে হবে না তোমাকে। তার বদলে খুঁজে বের করবে এই লোককে। আরও কোনও বিপদ ঘটিয়ে বসার আগেই তাকে চিরকালের জন্যে সরিয়ে দেবে।’
‘আপনার কী মনে হয়, এরা কতটা জানতে পেরেছে?’ জিজ্ঞেস করল বাক ওয়াকি।
‘ম্যাকগ্রাকে খুঁজে বের করেছিল,’ বলল স্টুয়ার্ট। ‘এখন শ্বাস ফেলছে আমাদের ঘাড়ের ওপর। কাজেই ধরে নাও অনেক কিছুই জেনে গেছে তারা।’
‘যদি পুলিশ অফিসার না হয়, তো তার উদ্দেশ্য কী হতে পারে?’ আনমনে নিজেকেই প্রশ্ন করল বাক ওয়াকি।
‘অন্যদের মত একই উদ্দেশ্য। সোনার গন্ধ পেয়েছে।’
‘অথবা, অন্যকিছু। ওই লোক হয়তো বেন হ্যাননের পরিচিত। তাকেই খুঁজতে এখানে এসেছে। আর্মিতে হয়তো বন্ধুত্ব হয় দু’জনের।
ধীরে ধীরে মাথা নাড়ল স্টুয়ার্ট। ‘বয়স তো মেলে না।’
‘ওই লোক মিলিটারিতে যোগ দিয়েছে, এমনসময় হয়তো বন্ধুত্ব হয়েছে বুড়ো পেরেকের সঙ্গে। হয়তো ছিল একই রেজিমেন্টে।’ যত ভাবছে ওয়াকি, জিগ্‌-স পাযলের টুকরো মিলে যাচ্ছে। সেরাতে ওর হাত থেকে বাঁচতে পারত না বিলি ম্যাকগ্রা। তবে এই লোক যদি এসএএস বা অন্য কোনও স্পেশাল রেজিমেন্টের যোদ্ধা হয়, তো সব হিসাবই মিলে যাবে। মিচ ম্যাকডোনাল্ড আর তার দশজন বন্ধুকে হাসতে হাসতে পিটিয়ে শুইয়ে দিতে পারবে ওই লোক।
‘ঝামেলার শেষ নেই,’ নিচু গলায় বলল স্টুয়ার্ট। ‘এখন কী করবে ভাবছ, ওয়াকি? …অ্যাই, ওয়াকি!’
ফাঁকা দৃষ্টিতে শূন্যে চেয়ে কী যেন ভাবছে ঠাণ্ডা মাথার খুনি। তুষারের মেঝেতে লাশ হয়ে পড়ে আছে অ্যাণ্ডারসন। রক্তে ভেসে যাচ্ছে চারপাশ। বন্দুকের গুলিতে ছিন্নভিন্ন হয়েছে বুক। আর যে-লোক সেটা করেছে, তাকে মনের আয়নায় দেখতে চাইল ওয়াকি। কয়েক মুহূর্ত পর বিড়বিড় করল, ‘তুমি ভ্রাতৃসঙ্ঘের একজনকে খুন করেছ। কাজেই তোমাকে মরতে হবে।’
বাস্তবে ফিরে বলল, ‘ফোন করবেন জন মুরেকে। তাকে দেবেন কালো টয়োটার রেজিস্ট্রেশন নাম্বার। ইন্সপেক্টর নিজের পদবী ব্যবহার করলে তিনমিনিটে জানাতে পারবে ওই গাড়ি ব্যবহারকারীর নাম। মুরের ভায়রা ভাই না মিনিস্ট্রিতে আছে? সে আমাদের কাছে পাঠাবে ওই লোকের সমস্ত রেকর্ড। সেক্ষেত্রে আমরা বুঝব কার বিরুদ্ধে লড়ছি। তখন তাকে সহজেই ধরতেও পারব।’
‘হয়তো।’
‘তাকে ধরার মাধ্যমেই কাজ শুরু করব,’ বলল ওয়াকি।
‘আর ওই মেয়ের কী হবে?’ জানতে চাইল রন স্টুয়ার্ট। ‘ওই লোক নিশ্চয়ই তাকে তার বাড়িতে পৌঁছে দেবে। সেক্ষেত্রে মেয়েটা আজ রাতে ডিউটি থেকে বাড়িতে ফিরে অবাক হবে। কারণ, তাকে বন্দি করার জন্যে আগে থেকেই ওখানে থাকবে আমার লোক।’
নতুন প্ল্যান নিয়ে কিছুক্ষণ ভাবল বিলিয়নেয়ার রন স্টুয়ার্ট, তারপর ফোন নিয়ে ডায়াল করল।
‘মুরে? আবারও আমি! দুটো ব্যাপারে খোঁজ নিতে হবে। মন দিয়ে শোনো আমার কথা।’সন্ধ্যা নেমে যাওয়ার আগেই লক আরডাইকের তীরে পৌঁছে গেল রানা ও জেসিকা। কালচে আকাশ থেকে ঝরছে সফেদ তুষারকণা। ছাতিসদৃশ পাইনের একটি ঝাড়ের কাছে পাতলা বরফে ঢেকে গেছে পুরনো ল্যাণ্ড রোভার। টয়োটা থেকে নামার আগে জিজ্ঞেস করল জেসিকা, ‘তুমি তো বললে না কে আমাদেরকে সাহায্য করতে পারবে?’
‘শুনে হয়তো হতাশ হবে, তাই কিছু বলিনি,’ বলল রানা। ‘ওটা বোধহয় কোনও কানাগলি। তবে এটা জেনেও কটেজে পৌঁছে কয়েক জায়গায় ফোন দেব।’
‘তুমি কটেজে গেলে আমিও তোমার সঙ্গে যাব।’
এরইমধ্যে রানা বুঝেছে, তর্কে জড়ালে ওকে গ্রেফতারের হুমকি দেবে জেসিকা। তাই সেদিকে না গিয়ে টয়োটার ইঞ্জিন চালু রেখে নেমে পড়ল ও। তিরতির করে কাঁপছে শীতে। বিরস মুখে বলল, ‘তুমি টয়োটাটা ড্রাইভ করবে। আমি ল্যাণ্ড রোভার নিয়ে আসছি। দেখা হবে কটেজে।’
সেন্ট্রাল কন্সোল পার হয়ে স্টিয়ারিং হুইলের পেছনে বসল জেসিকা। দরজা আটকে ঠিক করে নিল রিয়ারভিউ মিরর। পায়ের দৈর্ঘ্য কম বলে সামনে টেনে নিল সিট। তারপর ব্যাক গিয়ার ফেলে পিছিয়ে রওনা হলো ফিরতি পথে। গাড়িটা চলে যেতেই ছুটে গিয়ে লকের তীরে সেই ঝোপ থেকে ওর জিনিসপত্র নিল রানা। সব রাখল ল্যাণ্ড রোভারের পেছন সিটে। গাড়িটার উইণ্ডস্ক্রিনে জমেছে পাথরের মত শক্ত বরফ। গ্লাভ্স্ পরা হাতে সেগুলো সরিয়ে কফিনের মত ঠাণ্ডা ক্যাবে উঠল রানা। চাবি মুচড়ে ধরতেই ক’বার গাঁইগুঁই করে স্টার্ট নিল ইঞ্জিন। ট্র্যাকশন কন্ট্রোল, অ্যান্টি-লক ব্রেক বা আধুনিক ইলেকট্রনিক্স ঝরঝরে ল্যাণ্ড রোভারে না থাকলেও, যে জানে তুষারে এই গাড়ি ড্রাইভ করতে তার খারাপ লাগবে না। তুমুল বেগে জেসিকার পিছু নিল রানা। চলেছে মিসেস ক্লার্কের কটেজের উদ্দেশে।
জেসিকার পাঁচ মিনিট পর গন্তব্যে পৌঁছুল রানা। উষ্ণ কটেজে ঢুকে দেখল, উড বার্নারে জ্বলছে গনগনে আগুন। রান্নার চুলোয় হিসহিস শব্দ তুলছে পানিভরা কেতলি। ফোনে পুলিশ হেডকোয়ার্টারের ডিউটি অফিসারের সঙ্গে দুর্বল স্বরে কথা বলছে জেসিকা। হঠাৎ করেই ফ্লু হয়েছে ওর। তাই আর ডিউটিতে যোগ দিতে পারবে না। নেহায়েত মন্দ অভিনয় করছে না জেসিকা, মনে মনে হাসল রানা। কিছুক্ষণ পর কল কেটে স্বাভাবিক স্বরে বলল, ‘এবার ক’দিন অফিসে যেতে হবে না। চা করছি। নেবে এক কাপ?’
মাথা নেড়ে কিচেনের তাক থেকে ইন্সট্যান্ট কফির বোতল নিল রানা। কাউন্টারে দুটো মগে দেখল দুটো টি-ব্যাগ। একটা মগ থেকে আপত্তিকর জিনিসটা তুলে সরিয়ে রাখল কাউন্টারের ওপর। কেতলির পানি ঢালল ওর মগে। তারপর সেখানে ঢালল তিন চামচ ইন্সট্যান্ট কফি। ওর পাশে এসে থেমেছে জেসিকা। আগ্রহ নিয়ে দেখছে কতটা চিনি আর দুধ দেয় রানা। যখন দেখল দুধ-চিনি কিচ্ছু না, শুধু কড়া কফি নিয়েই সন্তুষ্ট বেরসিক লোকটা, কফিটার তিতার পরিমাণ আন্দাজ করে গাল কুঁচকে ফেলল জেসিকা।
রানা সরে যেতে যেতেই ওর ডানকনুই লাগল অতি নরম কিছুতে। তখনই নাকে এল অদ্ভুত মাদকীয় মেয়েলি দেহের সুবাস। তাতে কেমন যেন নেশা ধরল ওর। প্রথমবারের মত রানা অনুভব করল, জেসিকা দাঁড়িয়ে আছে ওর খুব বেশি কাছে। পরমুহূর্তে জোর করে ঘোরটা কাটিয়ে স্বাভাবিক হলো রানা।
জেসিকার চা তৈরি হলে যার যার মগ হাতে কটেজের লিভিংরুমে এল ওরা। উড বার্নারে আরও কয়েকটা কাঠ ফেলে মুখোমুখি দুটো চেয়ারের একটায় বসল রানা। বের করল মোবাইল ফোন। ওর আর্মচেয়ারের হাতলে কোমর ঠেকিয়ে দাঁড়াল জেসিকা। চায়ের মগে চুমুক দিয়ে বলল, ‘আমাদেরকে সাহায্য করতে পারবে, সেই মানুষটার কাছে ফোন করছ?’
‘হুঁ। তার নাম চার্লি জন্সটন।’
‘কী করে সে?’
‘আগে ব্রিটিশ স্পেশাল ফোর্সে চাকরি করত। এখন বাস করে চেক রিপাবলিকে।
‘কী করে, সেটা তো বললে না?’
‘বেআইনি মাল বিক্রি করে। সোভিয়েত আমলের ট্যাঙ্ক, অ্যাটাক হেলিকপ্টার থেকে শুরু করে স্কাড মিসাইলও পৌঁছে দেবে ঠিক জায়গামত। বদলে নেবে প্রচুর টাকা।’
ভুরু কুঁচকে রানাকে দেখল জেসিকা। ‘ও? তা হলে আমরা এখন ট্যাঙ্ক কিনব?’
‘না, আমরা এখন পাল্টা উপকার চাইব। দুনিয়ার নানান জায়গায় ওর শত শত বন্ধু আছে। তারা হয়তো আমাদেরকে সাহায্য করতে পারবে।’
মুখস্থ নম্বর থেকে মোবাইল ফোনে ডায়াল করল রানা। ছয়বার রিং হওয়ার পর ওদিক থেকে ধরল চার্লি জন্সটন। ‘হ্যালো? কে রে তুই? কোথায় পেলি আমার নাম্বার?’
‘হ্যালো, চার্লি, আমি,’ বলল রানা।
‘ওরে শালা! আমি তো গাধা হয়ে গেলাম! আরে, দোস্ত, কী খবর? আগের ফোনটা কি হারিয়ে গেছে? অনেক দিন কোনও খবর পাই না! আমি তো শেষবার শুনেছি তোমাকে মাটির ছয়ফুট নিচে পুঁতে ফেলেছে সিআইএ!’
‘চিলে তোমার কান নিয়ে গেছে শুনলেই, ব্যস, তোমাকেও নাচতে হবে, চার্লি? এখন বেশি কথা বলতে পারব না। একটা উপকার করতে পারো কি না সেটা দেখো।’
‘বলো, দোস্ত। গতকাল অন্যরা কিনে নেয়ার আগেই হাতে পেয়েছি ইসরায়েলি সার্ফেস-টু-এয়ার মিসাইল। একদম নতুন। লাগবে নাকি? তোমার কাছে পয়সা নেব না। নাকি তোমার চাই কোনও রণ-হেলিকপ্টার? যা লাগবে বলে ফেলো, ব্যবস্থা হয়ে যাবে।’
কয়েক বছর আগে আফগানিস্তানে গ্রেফতার হওয়া চার্লি জন্সটনকে আমেরিকান আর্মির কাছ থেকে ছিনতাই করে ইরানে পৌঁছে দিয়েছিল রানা। এরপর থেকেই ওর জন্যে জান দিতে রাজি ওই আর্মস ডিলার।
‘হেলিকপ্টার চাই না। আমার চাই একটা ফোন নম্বর।’
‘কার ফোন নম্বর, রানা? তুমি একবার বললেই দুনিয়ার সেরা মডেলের ফোন নম্বর হাজির করে দেব।’
‘তুমি তো বোধহয় চিনতে এসআরআর কর্নেল কার্ল হপকিন্সকে?’এসআরআর অর্থাৎ স্পেশাল রিকনেসেন্স রেজিমেন্ট। ওই ফোর্স তৈরি করা হয় ইউকে স্পেশাল ফোর্সের ইউনিটগুলোর ভেতর কাউন্টারটেরোরিযম নিয়ন্ত্রণের জন্যে। ‘বেশ কয়েক বছর আগেই অবসর নিয়েছেন। আগে ব্রিটিশ আর্মিতে মেজর জেনারেল (অব.) রাহাত খানের অধীনে কাজ করেছেন। উনি বেঁচে থাকলে তাঁর ফোন নম্বরটা আমার দরকার।’
‘তোমার বসই তো * বোধহয় ফোন নম্বরটা দিতে পারবেন।
‘হয়তো। কিন্তু তাঁকে বিরক্ত করতে চাই না।’
‘তুমি বোধহয় তা হলে বলছ পাগলা হপির কথা?’
‘হ্যাঁ, পাগলা হপি,’ বলল রানা।
‘বুড়ো খোকার সঙ্গে তোমার কী?’
পরে বলব। তার ফোন নম্বরটা তোমার কাছে আছে?’
‘একজনকে চিনি। সে বোধহয় পাগলা হপির ফোন নম্বর দিতে পারবে। তার সঙ্গে কথা বলে তোমাকে ফোন দেব।’
‘ঠিক আছে। দেখো, আমাকে অপেক্ষা করিয়ে রেখো না।’ ফোন রেখে দিল রানা।
‘আহা, উপকার পাওয়ার কী অদ্ভুত কায়দা!’ মন্তব্য করল জেসিকা।
‘সম্পর্কটা এমনই,’ বলল রানা।
‘অদ্ভুত সব মানুষের সঙ্গে তোমার সম্পর্ক,’ বলল জেসিকা, ‘বলবে, কেন ওই লোকের নাম পাগলা হপি হলো?’
‘কারণ, সবাই হাসলেও অন্যের অনেক কথা শুনে বিশ্বাস করতেন তিনি,’ বলল রানা। ‘বহু আগেই কীভাবে যেন বুঝে যেতেন বিপদ হবে। সত্যিই হয়তো পীরটির টাইপের লোক।’ কথা না বাড়িয়ে কাজে নেমে পড়ল ও। পরিষ্কার করল আততায়ীর কাছ থেকে পাওয়া পিস্তল। রিলোড করে রেখে দিল ব্যাগের ভেতর বন্দুকের পাশে। ব্যাগ থেকে নিল কালো টেপ। বাইরে গিয়ে ওটা ব্যবহার করে বুজে দিতে লাগল কালো গাড়ির বডিতে গুলির গর্তগুলো। বাইরে এসে ওর কাজ দেখছে জেসিকা। নিখুঁতভাবে কাজ করছে রানা। খুব কাছ থেকে না দেখলে কেউ বুঝবে না গুলির আঘাতে ক্ষত হয়েছে গাড়ির বডি। তবে উইণ্ডশিল্ডের ফাটল মেরামত করা গেল না।
‘সবমিলিয়ে ছয়টা গুলির ফুটো,’ বলল জেসিকা T
‘সাতটা,’ অবশিষ্ট গুলির জায়গাটা ওকে দেখাল রানা।
‘হুঁ। এবার বুঝেছি কেন কার রেন্টাল কোম্পানি তোমাকে দু’চোখে দেখতে পারে না।’
‘অথচ, গাড়িটা এখনও আস্তই আছে,’ মৃদু হেসে বলল রানা। গাড়ির বডিতে সপ্তম গুলির আঘাতের জায়গাটা কালো টেপ দিয়ে আটকে দিল। কাজটা মাত্র শেষ করেছে, এমনসময় বেজে উঠল মোবাইল ফোন। চট করে কল রিসিভ করল রানা।
কথা না বাড়িয়ে চার্লি জন্সটন জানিয়ে দিল, হ্যাঁ, এখনও বেঁচে আছেন (অব.) কর্নেল কার্ল হপকিন্স। ইউকে ল্যাণ্ড লাইনের ০৩৯৯৭ প্রিফিক্স এরিয়া কোড অনুযায়ী ওই ফোনের মালিক বাস করেন পুব মিডল্যাণ্ডে।
চার্লিকে ধন্যবাদ না জানিয়ে ফোন রেখে দিল রানা। বন্ধু বিপদে পড়লে চেষ্টা করবে উপকারটা শোধ করে দেয়ার। কটেজে ফিরে দেরি না করে অবসরপ্রাপ্ত কর্নেলের ফোনে ডায়াল করল রানা। কয়েক মুহূর্ত পর ওদিক থেকে এল অভিজাত, ভারী কণ্ঠ, ‘হপকিন্স বলছি।’
মাত্র একবার সুযোগ পাবে, জানে রানা। তাই নরম সুরে বলল, ‘আমি বাংলাদেশ আর্মির প্রাক্তন মেজর মাসুদ রানা। কর্নেল, আগে কখনও আপনার সঙ্গে আমার দেখা হয়নি। তবে আমার বসের সঙ্গে আপনার পরিচয় আছে। তিনি একসময়ে ব্রিটিশ আর্মিতে মেজর পদে ছিলেন। তাঁর নাম রাহাত খান।’
অবাক হয়ে ওকে দেখছে জেসিকা। প্রথমবারের মত, শুনছে, গোপন কোনও এক সংস্থায় চাকরি করে রানা।
‘আপনাকে বিরক্ত করছি বলে ক্ষমা করবেন,’ বলল রানা। ‘আসলে ব্রিটিশ মিলিটারির প্রাক্তন কিছু লোকের কারণে বাধ্য হয়েই আপনাকে ফোন দিয়েছি। তাদের সংগঠনটির নাম: ‘দ্য ডিযঅনারেবস্’।’
ওদিক থেকে কোনও সাড়া নেই।
অবসরপ্রাপ্ত কর্নেল হয়তো ভাবছেন, তথ্য পাওয়ার জন্যে তাঁর কাছে কেন ফোন করেছে এই লোক?
আরও ক’মুহূর্ত পর গম্ভীর কণ্ঠে বললেন, ‘পরিচিত হয়ে খুশি হলাম, মেজর রানা। তোমাকে কী ধরনের সহায়তা দিতে পারি?’
.
রানা যখন অবসরপ্রাপ্ত কর্নেলের সঙ্গে কথা বলছে, সেই একইসময়ে বিলিয়নেয়ার স্টুয়ার্টের কাছে ফোন করেছে ইন্সপেক্টর জন মুরে। এতই ঘাবড়ে গেছে, খুব নিচু স্বরে কথা বলছে সে। বারবার তার মনে হচ্ছে, কান পেতে সব কথা শুনে ফেলবে কেউ।
‘আপনি জেসিকা থমসনের বাড়ির ঠিকানা চেয়েছেন। ওই মেয়েটা বাস করে কিনলোকার্ড গ্রামে।’
‘ঠিকানা দাও,’ বলল স্টুয়ার্ট। ওদিক থেকে তথ্য জোগাল ইন্সপেক্টর মুরে। জেসিকার ঠিকানা প্যাডে লিখে নিয়ে তারপর বলল বিলিয়নেয়ার, ‘ওই কুত্তীর ব্যাপারে সব তথ্য চাই। কী ধরনের গাড়ি ব্যবহার করে? স্বামী, নাকি বয়ফ্রেণ্ড আছে?’
‘আটানব্বুই সালের ধচাপচা একটা ল্যাণ্ড রোভার ডিফোর গাড়ি চালায়,’ প্রায় ফিসফিস করল জন মুরে। ‘যতটা জানি, তার কোনও বয়ফ্রেণ্ড নেই। একাই ওই বাড়িতে থাকে।’
গাড়ির রেজিস্ট্রেশন নম্বর জেনে নিয়ে প্যাডে লিখল রন স্টুয়ার্ট। ‘কখন শেষ হবে ওর ডিউটি?’
‘সন্ধ্যায় ডিউটি ছিল। তবে ফোন করে জানিয়ে দিয়েছে, তার ফ্লু হয়েছে। তাই ছুটি নিয়েছে কয়েক দিনের জন্যে।’
‘বললেই হলো? তা হলে তো আমি বুড়ো শিম্পাঞ্জির খালাতো নানা!’
‘এবার কী করবেন বলে ভাবছেন?’
‘আবার জিজ্ঞেস করে! যা করা দরকার তাই করব।’
ইন্সপেক্টর মুরে শুকনো গলায় বলল, ‘আরও খবর আছে। আপনি যে গাড়িটার রেজিস্ট্রেশন নম্বর দিলেন, সেটারও খোঁজ নিয়েছি। ওই লোক ব্যবহার করছে কালো রঙের টয়োটা আরএভি ৪২০। ক’দিন আগে ইনভার্নেস এয়ারপোর্টের একটা কার রেন্টাল থেকে ভাড়া নিয়েছে। কাস্টমারের নাম মাসুদ রানা। লণ্ডন থেকে এসেছে। ওখানে তার একটা প্রাইভেট ইনভেস্টিগেশন এজেন্সি আছে।’
আনমনে তিক্ত হাসল স্টুয়ার্ট। ভাল তথ্যই দিচ্ছে মুরে। মাসুদ রানা নামটা প্যাডে লিখল সে। ‘তুমি শিয়োর তো যে এই লোককেই আমরা খুঁজছি?’
‘তাতে সন্দেহ নেই। পুলিশ কমপিউটারে তার ব্যাপারে খোঁজ নিয়ে কোনও ক্রিমিনাল রেকর্ড পাইনি। ট্রেইনিং নিয়েছে ব্রিটিশ মিলিটারি অ্যাকাডেমি থেকে। ওদিকটা এখন দেখছে আমার ভায়রা ভাই। তথ্যগুলো পেয়েই আমাকে জানিয়ে দিয়েছে। আমার কাছে জানতে চেয়েছে, এই যে এত ঝুঁকি নিয়ে সব কাজ করে দিচ্ছে, সেজন্যে যথেষ্ট টাকা পাবে তো?’
‘তোমার ভাগের পয়সা থেকে ওকে কিছু দিয়ো। কথা আর বাড়িয়ো না, মুরে। জলদি বলো কী জেনেছ।’
‘ব্যাপারটা জটিল,’ ঢোক গিলল মুরে। ‘মিনিস্ট্রি অভ ডিফেন্সে লোকটার যে ফাইল, ওটা লাল টেপ টাইপের। চাইলেও সাধারণ কোনও মন্ত্রী চট করে দেখতে পাবে না। সেজন্যে লাগবে ফুল সিকিউরিটি ক্লিয়ারেন্স।’
‘ফালতু প্যাচাল বাদ দাও, মুরে,’ বিরক্ত হয়ে বলল রন স্টুয়ার্ট। ‘কী জেনেছ, সেটা খুলে বলো।’
‘সব জানলে আপনার ভাল লাগবে না,’ খুক্-খুক করে কাশল ইন্সপেক্টর মুরে।নিষ্ঠাবান ও বিবেচক মানুষ কর্নেল কার্ল হপকিন্স। আর্মিতে, চাকরির সময় জানতে পারেন, গ্রেট ব্রিটেনের রানির সামরিক বাহিনী থেকে একদল অফিসার ও সৈনিককে বাধ্যতামূলক অবসর দেয়া হলে তারা গড়ে তুলেছে দুর্বৃত্তদের নিষ্ঠুর একটি সংগঠন। হেন কুকীর্তি নেই যা করে বেড়াচ্ছে না। ফলে ভূলণ্ঠিত হচ্ছে সামরিক বাহিনীর সম্মান। তাই আর্মি থেকে অবসর নেয়ার পর কর্নেলের একমাত্র নেশা হয়ে ওঠে ডিযঅনারেবল হওয়া সেই লোকগুলোর বিরুদ্ধে লড়বার জন্যে জরুরি তথ্য সংগ্রহ করা। আর এই খবরটা জানে রানা। আর সেজন্যেই চার্লি জন্সটনের মাধ্যমে জোগাড় করেছে কর্নেলের ফোন নাম্বার। তাঁর সঙ্গে সংক্ষেপে পরিচয় শেষে সরাসরি চলে গেছে মূল বিষয়ে। ‘কর্নেল, ভুল না হলে ডিযঅনারেবল দলের একজনের সঙ্গে আমার দেখা হয়েছে। তবে আমার ধারণা ঠিক কি না, তা জানতেই আপনাকে বিরক্ত করছি।’
‘ভ্রাতৃসঙ্ঘের বিষয়ে বহুদিন ধরেই তথ্য কালেক্ট করছি, ‘ জবাবে বললেন কর্নেল, ‘সেজন্যে ডিযঅনারেবল হওয়া বেশ কয়েকজনের ফাইলও তৈরি করেছি। তুমি আসলে কী জানতে চাইছ, মেজর রানা?’
‘যার কথা ভাবছি, সে ডিযঅনারেবলদের একজন কি না, সেটা কি আপনি আমাকে জানিয়ে দিতে পারবেন?’
‘হয়তো। যদি তার ফাইল আমার কাছে থাকে। তুমি হয়তো ওই লোকের কোনও ছবি দেখাতে পারবে?’
‘আজই গোলাগুলির পর ছবি তুলেছি,’ বলল রানা। ভাল করেই জানে, কর্নেল বুঝে নেবেন যে রক্তাক্ত লাশের ছবি দেখাতে চাচ্ছে ও। ‘কোনও সমস্যা না থাকলে আপনার কাছে ছবিটা পাঠিয়ে দেব।’
‘বুঝতে পারছি ওটা একটা বড় ধরনের প্রমাণ,’ বললেন কর্নেল। ‘মেজর, তুমি কি ওটা ডিজিটাল মিডিয়ার মাধ্যমে পাঠাতে চাও? তুমি কিন্তু ঝুঁকির ভেতর পড়বে।’
‘আপনি ঠিকই বলেছেন, স্যর। ছবিটা হয়তো পাঠাব ই-মেইলে।’
‘কিন্তু ই-মেইলও হ্যাক হতে পারে।’
‘তা হলে আপনার আপত্তি না থাকলে মুখোমুখি সাক্ষাতে দেখাতে পারি,’ বলল রানা। ‘এদিকে নানান সমস্যার কারণে হাতে বেশি সময়ও পাব না।’
‘বুঝেছি, তবে নিজের নিরাপত্তার কথা আমাকে ভাবতে হবে। ডিযঅনারেবলরা অত্যন্ত বিপজ্জনক। তাদের বিরুদ্ধে প্রমাণ খুঁজছি বলে যে-কোনও সময়ে হয়তো খুন হব। এদিকে তোমার কথা সত্যি হতে পারে, আবার না-ও হতে পারে। আমি তো জানি না, তুমিও হয়তো ওই দলেরই কেউ। আসলে বলতে চাইছি: দশ বছর আগে হলেও এত ভাবতাম না। প্রয়োজনে লড়তাম। তবে এখন বয়স হয়েছে। আগের দৈহিক বা মানসিক শক্তি আর নেই।’
‘আমি বুঝতে পেরেছি, কর্নেল।’
‘তুমি মেজর জেনারেলের কথা বলেছ, তাই ঠিক করেছি সরাসরি কথা বলর তাঁর সঙ্গে। তিনি যদি বলেন এই ফোনটা তোমার, সেক্ষেত্রে বড় কোনও ঝুঁকিতে পড়ব না।’ চুপ হয়ে গেলেন কর্নেল কার্ল হপকিন্স। ‘সেক্ষেত্রে আমার বাড়ির ঠিকানা তোমাকে জানিয়ে দেব। তখন এসে ছবিটা দেখাতে পারবে।’
‘ঠিক আছে, স্যর,’ বলল রানা, ‘আপনি আমার বসের সঙ্গে কথা সেরে নিন। আমি আধঘণ্টা পর কল দেব।’
‘মেজর জেনারেলের সঙ্গে কথা বলার পর আমিই ফোন দেব,’ লাইন কেটে দিলেন কর্নেল কার্ল হপকিন্স।
তোমার কি মনে হয় উনি সত্যিই ফোন দেবেন?’ রানার কাছে জানতে চাইল জেসিকা।
কাঁধ ঝাঁকাল রানা। ‘আশা তো করি।’
এরপর প্রতিটা মুহূর্ত পার হতে লাগল তিলতিল করে। কটেজের জানালা দিয়ে আঁধার পথে চেয়ে রইল রানা। পেরিয়ে গেল বিশ মিনিট। তারপর বলল জেসিকা, ‘লোকটার ব্যাপারে অন্য কোনও পথে তথ্য পাওয়া যাবে না?’
‘মিচ ম্যাকডোনাল্ড আর তার দলের লোকগুলোকে জেল ভেঙে বের করে বেধড়ক পেটালে হয়তো কিছু জানা যাবে,’ চাপা দীর্ঘশ্বাস ফেলল রানা। ‘সেটা যখন পারছি না, অপেক্ষা করতে হবে কর্নেলের জন্যে।’
চুপ হয়ে আগুনের দিকে হাত বাড়িয়ে সেঁক নিতে লাগল জেসিকা। এক এক করে পেরিয়ে গেল আরও দশ মিনিট। তারপর হতাশ সুরে বলল জেসিকা, ‘নাহ্, উনি বোধহয় আর ফোন দেবেন না।’
এবারও জবাব দিল না রানা।
কর্নেলের সঙ্গে ওর কথা হওয়ার পর পেরিয়ে গেল পঁয়তাল্লিশ মিনিট।
‘কল যে করবেন না, এটা পরিষ্কার,’ মন খারাপ করে বলল জেসিকা।
চুপ করে থাকল রানা।
‘তুমি তা হলে বাংলাদেশ আর্মির একজন মেজর?’ বলল জেসিকা, ‘অবাক হয়েছি। বেন হ্যাননের সঙ্গে তোমার কীভাবে বন্ধুত্ব হলো?’
‘দীর্ঘ কাহিনী। তুমি গ্রেফতারের ভয় দেখালে তো সব খুলে বলতেই হবে! কিন্তু এখন না, পরে। আমি এখন আর মেজর নই। অবসর নিয়েছি।’
‘এত কম বয়সে অবসর নিলে কেন?’
‘অন্য পেশায় চলে গেছি।’
আরও পাঁচ মিনিট পর হঠাৎ করেই বেজে উঠল রানার স্মার্টফোন। চট্ করে কল রিসিভ করল রানা। ‘হ্যালো?’
‘জানতাম না মেজর জেনারেল কারও এত প্রশংসা করতে পারেন,’ অপ্রাসঙ্গিকভাবে বললেন কর্নেল হপকিন্স। ‘তিনি আসলে তোমার গল্প বলতে ভালবাসেন। যাক, রানা, তুমি সরাসরি চলে এসো ডার্বিশায়ারের বাক্সটনে। তারপর ফোন করে জেনে নিয়ো আমার বাড়ির ঠিকানা।’
‘অনেক ধন্যবাদ, কর্নেল।’
ফোন রেখে দিলেন কার্ল হপকিন্স।
‘বাক্সটন কতটা দূরে?’ রানার মনের কথাই বলল জেসিকা। সন্ধ্যা হয়ে গেছে বলে ইনভার্নেস এয়ারপোর্ট থেকে বিমানে করে ম্যানচেস্টারে যেতে পারবে না ওরা।
‘গাড়িতে করে গেলে বড়জোর ছয়ঘণ্টা,’ কয়েক মুহূৰ্ত পর বলল রানা। ‘আমি একাই যাব।’
মিষ্টি মুখটা কঠোর হলো জেসিকার। সামনে বাড়িয়ে দিয়েছে চিবুক। ‘জীবনেও তোমাকে একা যেতে দেব না!’
‘কিন্তু আমি যে কাউকে বিয়ে করতে তৈরি নই?’ মৃদু হাসল রানা।
‘আমি কি তাই বলেছি?’ লালচে হলো জেসিকা। ‘আমি তো বলেছি, আমরা একসঙ্গে যাব এই অভিযানে।’
‘বেশ। তো তোমার বাড়ি থেকে কাপড়চোপড় বা দরকারি জিনিসপত্রগুলো সংগ্রহ করে নাও ঝপট্। তারপর রওনা হব।’
‘বাড়ি থেকে কিছুই নিতে হবে না, আমি তৈরি,’ বলল জেসিকা।
‘তা হলে চলো, যাওয়া যাক।’
বিকেল সোয়া পাঁচটায় টয়োটায় চেপে বাক্সটনের উদ্দেশে রওনা হলো রানা ও জেসিকা।বিকেল সোয়া পাঁচটায় ডানজন থেকে ওপরতলায় উঠছে, এমনসময় মোবাইল ফোনে কল আসতেই সেটটা বের করে স্ক্রিন দেখল বাক ওয়াকি। ফোন করেছে দলেরই লোক, লিয়ন বেনেট। স্যামন-পোচার ম্যাকগ্রাকে খুন করতে গিয়ে মরতে মরতে ফিরে এসেছে অ্যালান কোয়ার্ট। এরপর দরকারি কিছু নির্দেশ দেয়ার পর ওই দ্রুতগামী পাজেরোতে করেই লিয়ন বেনেট ও গ্রেগরি বেলকে কিনলোকার্ড গ্রামে পাঠিয়ে দিয়েছে বাক ওয়াকি। প্রথমেই ম্যাকগ্রার ট্রেইলারে যাবে তারা। যদি দেখে ওখানে পুলিশ নেই, তো দেরি না করে সরিয়ে ফেলবে হ্যারি অ্যাণ্ডারসনের লাশ।
ওই সমস্যা দূর হলে পরের কাজ পুলিশ সদস্যা জেসিকা থমসনের বাড়িতে ঢুকে পড়া। কাউকে খুন করতে হবে না। মেয়েটাকে জীবিত জিজ্ঞাসাবাদের জন্যে নিয়ে আসবে দুর্গে।
‘কী?’ জানতে চাইল ওয়াকি। ‘ওদিকে সব ঠিক আছে?’
‘হ্যাঁ, হ্যারির ব্যবস্থা করেছি। ওদিকে কোনও পুলিশ ছিল না।’
‘গুড। হ্যারি এখন কোথায়?’
‘গাড়ির বুটে। বুক ক্ষত-বিক্ষত হয়ে গেছে। বরফের মত জমাট বেঁধে গেছে লাশ। গরম পড়লে বাজে দুর্গন্ধ ছড়াবে।’
‘মেয়েলোকটার কী হলো?’
‘এখনও দেখা নেই,’ বলল বেনেট। ‘বাড়িতে কেউ নেই। সব বাতি নেভানো। গাড়িও বাড়ির সামনে নেই। ওই মেয়ে বহুক্ষণ হলো বাইরে। উঠানে গাড়ির একাধিক চাকার দাগ।’
‘ঠিক বাড়িতে গেছ তো?’
‘তুমি কি আমাদেরকে অপমান করছ, ওয়াকি? আমরা তো আর গ্রামের মস্তান নই!’
‘ঠিক আছে, এত রাগের কিছু নেই।’
‘ভাল একটা খবর আছে। গ্রামের আরেক মাথায় দেখেছি এক কটেজের সামনে মেয়েটার ল্যাণ্ড রোভার গাড়িটা। ছোট গ্রাম। চারপাশ দেখে নিতে সময় লাগেনি আমাদের।’
‘এখন ওই কটেজের বাইরে আছ?’ আশা নিয়ে জানতে চাইল ওয়াকি।
‘হ্যাঁ। তবে অত খুশি হয়ো না। ভেতরে যারা ছিল, আমরা পৌছানোর আগেই বেরিয়ে গেছে। তুষারে পেয়েছি দুই জোড়া পায়ের চিহ্ন। কটেজের সামনে ছিল আরেকটা গাড়ি। দুই জোড়া পায়ের দাগের ভেতর একজোড়া আমাদের কমব্যাট বুটের মত। অন্য জোড়া জুতোর মালিক বোধহয় ওই মেয়ে। ওরা যে গাড়িতে করে গেছে, ওটার চাকা বেশ চওড়া। বড় গাড়ি।’
‘টয়োটা জিএলএস-এর মত?’
‘অথবা, ওই ধরনের। অনেক তুষার পড়ছে। একটু পর ঢেকে যাবে সব চিহ্ন। আমার মনে হয় আমরা পৌঁছুবার বিশ মিনিট আগেই কটেজ থেকে বেরিয়ে গেছে ওরা।’
‘পিছু নিতে পারবে?’
‘সে-উপায় নেই,’ বলল বেনেট। ‘পরিষ্কার বুঝেছি গ্রামের কোন্ দিক দিয়ে কোন্ দিকে গেছে। তবে বড় রাস্তায় পড়ার পর যে-কোনও দিকেই যেতে পারে।’
সমস্যাটা বুঝতে পেরেছে বাক ওয়াকি। টয়োটা গাড়ির মতই ওই কটেজ ভাড়া করেছে মাসুদ রানা। এখন জরুরি কোনও কাজে মেয়েটাকে নিয়ে কোথাও গেছে। ইন্সপেক্টর মুরের কথা সত্য হলে লোকটা আগে সামরিক বাহিনীতে ছিল। ওটা খুব খারাপ সংবাদ।
‘তো এবার কী করব?’ জানতে চাইল বেনেট।
‘কটেজে ঢোকো। ওখানে দরকারি কিছু থাকতে পারে। তেমন কিছু পেলে আমাকে ফোন দেবে। আপাতত অপেক্ষা করো। ওরা ফিরে এলে বন্দি করবে।’
‘তার মানে খুন করব না?’
‘না। মেয়েটাকে জীবিত চায় বস।’
‘কাজটা সহজ হবে না।’
‘একা একটা লোক আর কী বাধা দেবে! তুমি কি তাকে ভয় পাচ্ছ নাকি?’
‘ওই লোক ট্রেইনিং নিয়েছে এসএএস ফোর্স থেকে।’
নাক দিয়ে তাচ্ছিল্য প্রকাশ করল ওয়াকি। ‘এসএএস ফোর্সের ট্রেইনিং দেয়া অফিসার হলেই বা কী? পাথফাইণ্ডাররা সকালে নাস্তার সঙ্গে ওদেরকে চিবিয়ে খেয়ে নিতে পারবে।’
‘তা হলে এত বড় বড় কথা না বলে নিজেই বরং এখানে এসে কাজটা বুঝে নাও,’ বিরক্ত হয়ে বলল বেনেট। ‘আমরা রিয়ার এচেলন ফোর্সের লোক তো যখন-তখন মারা পড়ি এদের হাতে।’
‘কটেজে ঢুকে দেখো কিছু পাও কি না,’ রেগে গিয়ে বলল ওয়াকি। ‘পেলে ফোন দেবে।’ কল কেটে নিজেকে শান্ত করতে চাইল সে। এমনিতেই কোয়ার্টের সঙ্গে দেখা হতেই রাগারাগি করেছে। সে এখন পালিয়ে বেড়াচ্ছে দুর্গের কোথায় যেন। তার ওপর এখন বেনেটের এই মেজাজ খারাপ করে দেয়া ফোন। তবে ঠাণ্ডা মাথায় সব জানাতে হবে রন স্টুয়ার্টকে।
বিলিয়নেয়ারের মোবাইল ফোনের নাম্বারে ডায়াল করল বাক ওয়াকি। তবে ওদিক থেকে কল রিসিভ করল না কেউ। বিরক্তি আরও বাড়ল তার। ব্যাটা গেল কোথায়?
.
বাক ওয়াকি যখন ফোনে তাকে পেতে চাইছে, ওই একইসময়ে ইলেকট্রিক টারবাইনের মত মৃদু গুঞ্জন তুলে ফোর্ট উইলিয়ামের দিকে দ্রুতগতি তুলে ছুটে চলেছে রন স্টুয়ার্টের দামি রোলস রয়েস। দুর্গ ছেড়ে বেরোবার সময় মোবাইল ফোন অফ করে দিয়েছে বিলিয়নেয়ার। সে অত্যন্ত হতাশ ও চিন্তিত। রাগ হচ্ছে সবার ওপর। কোনও কিছুই যেন ঠিকভাবে চলছে না। এখনও মুখ খোলানো গেল না বেন হ্যাননের। ওয়াকির দলের লোক ভাড়া করতে গিয়ে খরচ করেছে কয়েক লাখ পাউণ্ড। অথচ, কাজের কিছুই হচ্ছে না। তার ওপর এখন জানা গেছে বুড়ো হ্যাননকে খুঁজতে এসে সবকিছুর ভেতর জড়িয়ে গেছে এক বাঙালি লোক। ওই হারামজাদা নাকি আবার দুর্ধর্ষ যোদ্ধা। ইন্সপেক্টর মুরের ভায়রার কাছ থেকে তার যে ক্লাসিফায়েড ফাইল পাওয়া গেছে, সেটা পড়ে রীতিমত আতঙ্কিত হয়ে উঠেছে স্টুয়ার্ট।
উফ্! মেনে নেয়া যায় এত খরচের পর এমন দুর্ভাগ্য?
তার চেয়েও খারাপ হচ্ছে, কোনভাবেই জানা যাচ্ছে না কোথায় আছে পূর্বপুরুষদের সেসব সোনার মোহর। ওগুলো শুধু তার। জন্মসূত্রে পাওয়া সম্পদ। পারিবারিক গুপ্তধন। উইলসনকে খুন করে বা পিটার হ্যাননকে আহত করেও কোনও লাভ হয়নি। এত কষ্ট করেও মোহরগুলোর মাত্র কয়েকটা হাতে এসেছে। গুপ্তধন আসলে কোথায় আছে, এখনও সেটা রয়ে গেছে বড় ধরনের রহস্য।
রাগে-দুঃখে দাঁতে দাঁত পিষল রন স্টুয়ার্ট।
আজকাল আর রাতে ঘুমাতে পারে না। চোখ বুজলেই হাজির হয় পূর্বপুরুষেরা। নানান ইঙ্গিত দেয় আঙুল তুলে। দেখিয়ে দিতে চায় প্রাচীন পাইনের জঙ্গলে কোথায় আছে তাদের রেখে যাওয়া গুপ্তধন। একটু ঘুমিয়ে পড়লেই স্বপ্নের ভেতর দেখতে পায় রন স্টুয়ার্ট জঙ্গলের ভেতর উদ্ভ্রান্তের মত এদিক-ওদিক ছুটে বেড়াচ্ছে সে। মাঝে মাঝে পাইন গাছের শেকড়ে হোঁচট খেয়ে পড়ে যাচ্ছে। কোথাও থমকে গিয়ে পাগলের মত দু’হাতে খুঁড়ছে মাটি। কিন্তু শেকড় আর কাদা ছাড়া কিছুই নেই!
স্টুয়ার্ট বুঝে গেছে, ধীরে ধীরে উন্মাদ হয়ে যাচ্ছে সে। রাস্তায় চলতে চলতে হঠাৎ একবার চোখ পড়ল প্যাসেঞ্জার সিটে রাখা ব্রিফকেসের ওপর। আরে! ওটার ভেতরেই না আছে দুর্গ-কিচেনের সবচেয়ে বড় ছুরিটা? আজই ওটার সদ্ব্যবহার করে ফেলে না কেন?
গাড়ি ঘুরিয়ে নিল সে বেলফোর্ড হসপিটালের দিকে। ঠিক তেরো মিনিট পর পার্কিং লটে রোলস রয়েস রেখে ব্রিফকেস হাতে প্রায় দৌড়ে গিয়ে হাসপাতালের মেইন ডেস্কের সামনে হাজির হলো স্টুয়ার্ট। বেসুরো কন্ঠে বলল, ‘আমি আপনাদের রোগী পিটার হ্যাননকে দেখতে এসেছি।’
‘সরি, স্যর,’ জবাবে নরম সুরে বলল রিসেপশনিস্ট। ‘রোগী দেখতে হলে আগে থেকে যোগাযোগ করবেন। সেক্ষেত্রে আমি ডক্টর লরেনের সঙ্গে কথা বলে সাক্ষাতের ব্যবস্থা করে সময়টা আপনাকে জানিয়ে দেব।’
জবাবে বিড়বিড় করে কী যেন বলে ডেস্ক থেকে সরে এল স্টুয়ার্ট। তক্কে তক্কে থাকল। তারপর রিসেপশনিস্টের কাছে ফোন আসতেই ব্যস্ত হয়ে উঠল মেয়েটা। আর তখনই চওড়া এক দরজা পেরিয়ে উজ্জ্বল আলোকিত দীর্ঘ করিডোরে ঢুকে পড়ল বিলিয়নেয়ার। নানান দরজার নেমপ্লেট দেখতে দেখতে উদ্‌ভ্রান্তের মত ঘুরতে লাগল হাসপাতালের ভেতর। খুব বড় নয় বেলফোর্ড হসপিটাল। সঠিক কেবিনের কাছে পৌঁছে যেতে বেশিক্ষণ লাগল না তার। একটা জানালার পর্দার ফাঁক দিয়ে দেখল বেডে পড়ে আছে পিটার হ্যানন। তাকে ঘিরে রেখেছে নানান আকৃতির টিউব এবং বিপ-বিপ আওয়াজ করা আর লাল-নীল বাতি জ্বলা মেশিন। কেবিনের দরজার কাছে থেমে কিছুক্ষণ দ্বিধা করল স্টুয়ার্ট। করিডোর ধরে আসছে- যাচ্ছে নার্স আর আর্দালিরা। সবাই যে যার কাজে ব্যস্ত, তার দিকে চেয়ে দেখার সময় নেই কারও। একটু পর করিডোর ফাঁকা হতেই নিঃশব্দে দরজা খুলে কেবিনে ঢুকল রন স্টুয়ার্ট। আস্তে করে বন্ধ করে দিল দরজা। ইলেকট্রিক সুইচ টিপে নিভিয়ে নিল ঘরের বাতি। নইলে করিডোর থেকে জানালা পথে তাকে দেখতে পাবে হাসপাতালের কর্মচারী।
নানান মেশিনের টিপ-টিপ করা মৃদু আলোয় রোগীর বেডের দিকে এগোল স্টুয়ার্ট। লাশের মত পড়ে আছে পিটার হ্যানন। মনিটরে দেখা যাচ্ছে তার হৃৎপিণ্ডের ধীরগতির গ্রাফ। বেডের পাশে ব্রিফকেস রেখে ওটার ডালা খুলল স্টুয়ার্ট। ভেতর থেকে নিল করাতের মত খাঁজ কাটা ধারাল ছুরিটা। মারাত্মক অস্ত্র হাতে ঝুঁকে পড়ল রোগীর গলার দিকে। বিড়বিড় করে বলল, ‘আমি জানি, কুত্তার বাচ্চা, তুই আমার কথা শুনতে পাচ্ছিস!’
যদিও তার কথায় বিন্দুমাত্র নড়ল না পিটার হ্যানন।
‘আমি আরও বহু কিছুই জানি, শুয়োরের বাচ্চা!’ হিসহিস করল স্টুয়ার্ট। ‘রবার্ট উইলসন তোকে বলে গেছে কোথায় পেয়েছে ওই গুপ্তধন! ঠিক কি না, বল্? এবার সব বলবি তুই আমাকে! বল্, শালা, বল্‌!’
রোগীর তরফ থেকে কোনও জবাব নেই। পিটার হ্যানন হয়তো আছে একাধিক গ্যালাক্সির চেয়েও দূরে কোথাও।
‘সত্যি বল্, কুত্তার বাচ্চা; নইলে ঈশ্বরের শপথ, নিজ হাতে তোকে শেষ করে দেব! বল্, হ্যাননের বাচ্চা!’ ধারাল ছুরি উঁচিয়ে পিটারের গলার মসৃণ ত্বকে ঠেকাল রন স্টুয়ার্ট।
আপত্তি বা প্রতিবাদ করল না রোগী। নিথর পড়ে আছে বেডে। আরও শক্ত হাতে ছুরির হ্যাণ্ডেল ধরল স্টুয়ার্ট। শুকনো কাঠের মত শুকিয়ে গেছে গলা। কানের ভেতর কেমন যেন হড়াশ-হড়াশ ঢেউ ভাঙার শব্দ। এবার এক পোঁচে পিটারের গলা ফাঁক করে দেবে সে!
কিন্তু মানুষ খুন করতে তোর কেমন লাগবে?—রন স্টুয়ার্টের মনের ভেতর কে যেন জানতে চাইল।
দাঁতে দাঁত পিষল স্টুয়ার্ট। কেমন আবার লাগবে! কাটা গলা থেকে ছিটকে তার চোখেমুখে লাগবে তাজা রক্ত। কিন্তু কতক্ষণ লাগবে লোকটার মরতে?
যা করার জলদি কর, নিজেকে ধমক দিল রন স্টুয়ার্ট।
আর তখনই তার পেছনে হঠাৎ করে খুলে গেল কেবিনের দরজা। করিডোরের আলো এসে পড়ল ঘরে।
‘অ্যাই, কে তুমি?’ ধমকে উঠল কে যেন। ‘বাতি নিভিয়েছ কেন?’
চমকে গিয়ে চরকির মত ঘুরল রন স্টুয়ার্ট। পিঠের কাছে ছুরি লুকিয়ে বড় বড় চোখে তাকাল দরজার দিকে। ভীষণ ভয় পেয়েছে। পরক্ষণে বুঝল, ওই মানুষটা ডাক্তার। এবার নিশ্চয়ই চিৎকার করে উঠবে মহিলা!
‘এখানে কী?’ ভুরু কুঁচকে বাতি জ্বেলে দিলেন ডক্টর লরেন। ‘কে তুমি?’
একমুহূর্ত স্টুয়ার্ট ভাবল, হামলা করবে মহিলার ওপর। কয়েক কোপে নামিয়ে দেবে ঘাড় থেকে কল্লা। কিন্তু তার গলার ঘড়ঘড় আওয়াজ আর লাশ পড়ার শব্দে ছুটে আসবে একদল লোক!
‘সরি, ভুল রুমে ঢুকেছি,’ টলমলে পায়ে দরজায় পৌছে ডাক্তার লরেনকে সরিয়ে করিডোরে বেরিয়ে গেল স্টুয়ার্ট। কোটের ল্যাপেলের ওদিকে লুকিয়ে রেখেছে ছুরি। করিডোরে বেরিয়ে এসে আর দেরি করল না, ঝেড়ে দৌড় দিল একটু দূরের দরজার দিকে।
‘অ্যাই, দাঁড়াও! থামো! জবাব দাও!’ পেছন থেকে গলা ছাড়লেন ডাক্তার লরেন।
লেজে যেন আগুন ধরছে, পিছনে না ফিরে তুমুল দৌড় দিল রন স্টুয়ার্ট। করিডোর পার করে পড়ল পরের করিডোরে। সামনেই চওড়া দরজার ওদিকে কয়েক ধাপ সিঁড়ি। করিডোরে ঢুকেছে আর্দালির পোশাক পরা কমবয়সী এক যুবক। তাকে ধাক্কা দিয়ে সরিয়ে দুদ্দাড় করে সিঁড়ি বেয়ে নেমে গেল স্টুয়ার্ট। একমুহূর্ত এদিক-ওদিক দেখে নিয়ে ডানদিকে ছুটতে লাগল। পেছনে করিডোরে জোর গলায় কী যেন বলছে আর্দালি। তবে কপাল ভাল স্টুয়ার্টের। সামান্য দূরেই ফায়ার এস্কেপ। আর্দালি ছুটে আসার আগেই ধাতব ধাপ বেয়ে নেমে এল হাসপাতালের নিচতলায়। আরেক দৌড়ে ছিটকে বেরোল হাসপাতাল ভবন থেকে। শীতল হাওয়ায় কেঁপে উঠল তার সারাশরীর। কপাল থেকে ঘাম মুছে দ্রুত পায়ে চলে গেল পাশের পার্কিং লটে। রোলস রয়েসে উঠে বাষ্পচালিত রেলগাড়ির মত হাঁফাতে লাগল সে।
কিছুক্ষণ পর হাসপাতালের দিকে মুঠো পাকিয়ে জঘন্য ক’টা গালি দিল, ‘ডাক্তার মাগী, কুত্তীর বাচ্চি, তোকেও ছাড়ব না আমি!’
কিন্তু এখানে থাকা ঠিক নয়, যখন-তখন বিপদ হবে, কে যেন মনের ভেতর বলল তাকে। গাড়ির ইঞ্জিন চালু করে পার্কিং লট থেকে বেরিয়ে রাস্তায় পড়ল সে।
ফোর্ট উইলিয়াম থেকে দুই মাইল সরার পর সহজ হলো তার শ্বাস-প্রশ্বাস। পথের ধারে রোলস রয়েস রেখে চালু করল মোবাইল ফোন। কয়েক মুহূর্ত পর দেখল পুরো তিনবার কল করেছে বাক ওয়াকি।
পাল্টা ডায়াল করল রন স্টুয়ার্ট।
‘আপনি কোথায় ছিলেন?’ প্রথমেই জানতে চাইল বাক ওয়াকি।
নতুন করে রেগে গেল স্টুয়ার্ট। ‘ভুলে গেছ কার সঙ্গে কথা বলছ? আমি তোমাকে চাকরি দিয়েছি! জরুরি মিটিঙে আছি। তোমার আবার হঠাৎ করে আমাকে কীসের দরকার?’
আজ লিয়ন বেনেট আর গ্রেগরি বেল কিনলোকার্ড গ্রামে যাওয়ার পর কী ঘটেছে, সংক্ষেপে জানাল বাক ওয়াকি। ‘আমরা এখন জানি কোথায় উঠেছে মাসুদ রানা। এরপর আবারও যখন কটেজে ফিরবে, আমাদের হাতের মুঠোয় চলে আসবে সে।’
‘কী যেন ঘোঁট পাকাচ্ছে মাসুদ রানা আর জেসিকা থমসন,’ বলল স্টুয়ার্ট। ‘পরিস্থিতি আরও জটিল হয়ে যাওয়ার আগেই ব্যবস্থা নিতে হবে।’
‘আপনি তা হলে এখন কী করতে বলে…’ কথা শেষ করতে পারল না বাক ওয়াকি।
আগেই লাইন কেটে ইন্সপেক্টর মুরেকে ডায়াল করেছে বিলিয়নেয়ার।
‘আমি বাসায়,’ ফোনে আপত্তির সুরে বলল জন মুরে। ‘চা খাচ্ছি।’
‘তোমার চায়ের মায়েরে আমি ইয়ে করি! এক্ষুণি দেরি না করে মাসুদ রানাকে গ্রেফতার করবে তুমি!’
চেরি পাইয়ে কামড় দিয়ে গালি শুনে বিশ্রীভাবে খাবি খেল ইন্সপেক্টর। নিজেকে সামলে নিয়ে বলল, ‘কোন্ অপরাধে? চাইলেই তো আর কাউকে গ্রেফতার করতে পারব না। সেজন্যে উপযুক্ত কারণ থাকতে হবে।’
‘কিনলোকার্ড গ্রামের বাসিন্দা বিলি ম্যাকগ্রাকে খুনের দায়ে মাসুদ রানাকে গ্রেফতার করবে,’ বলল স্টুয়ার্ট। ‘ওই নামটা নিশ্চয়ই মনে আছে? ওই একই লোককে বেশ ক’দিন ধরে আমরা খুঁজছি। তারই ব্যাপারে আজ পুলিশের ফাইল। ঘেঁটেছে তোমাদের অফিসার জেসিকা থমসন। এ থেকে হয়তো প্রমাণ করতে পারবে, খুনির সহযোগিনী হিসেবে কাজ করছে সে। আমার মনে করার যথেষ্ট কারণ আছে, মাসুদ রানা আর ওই মেয়ে একসঙ্গে মিলে ঘোঁট পাকাচ্ছে। এরপর হয়তো আরও খারাপ কিছু করবে।’
‘আপনি কোথা থেকে এসব…’
‘কথা না বাড়িয়ে চুপচাপ শোনো! একদল পুলিশকে কিনলোকার্ড গ্রামে পাঠিয়ে দিলে তারা ট্রেইলারের ভেতরে পাবে বিলি ম্যাকগ্রার লাশ। এদিকে আগেই সতর্ক করবে আশপাশের পুলিশকে। তারা দেখলেই যেন গ্রেফতার করে মাসুদ রানাকে। সে আছে তার সেই কালো মার্সিডিযে। কোথাও যাচ্ছে। আরেকটা কথা, জেসিকা থমসনকে সব পুলিশি কাজ থেকে সরিয়ে দেবে। মাসুদ রানা আর ওই মেয়েকে ধরে আনবে আমার কাছে। আমার কথা বুঝতে পেরেছ?’
‘কী বলছেন এসব!’ প্রতিবাদ করল ইন্সপেক্টর জন মুরে। ‘আমরা এভাবে কাজ করতে পারি না। আইন আছে। বেআইনি কিছু করলে নিজেরাই গ্রেফতার হব।’
‘তো নিজেই আইন তৈরি করো,’ ধমকের সুরে বলল স্টুয়ার্ট। ‘যেভাবে হোক আমার হাতে তুলে দেবে মাসুদ রানা আর ওই মেয়েটাকে। আর তা যদি না পারো, নিজেই ফেঁসে যাবে পিটার হ্যাননকে আহত করা, আর রবার্ট উইলসনকে খুনের দায়ে। সেক্ষেত্রে চিরকালের জন্যে শেষ হবে তোমার পুলিশি ক্যারিয়ার। আমার কথা বুঝতে পেরেছ?’
‘আমি শুনছি, স্যর। দেখি কী করতে পারি…
‘গরমা-গরম চা ফেলে এবার নেমে পড়ো কাজে, মুরে! নইলে পঞ্চাশ বছরের জন্যে আটকা পড়বে জেলখানায়!’ওদের পেছনে একদল পুলিশকে লাগিয়ে দেয়া হচ্ছে, ঘুণাক্ষরেও জানে না রানা বা জেসিকা। আঁধার রাতে দক্ষিণ দিকে ছুটে চলেছে টয়োটা আরএভি। দূরে জোরালো রশ্মি ফেলেছে শক্তিশালী হেডলাইট। উইণ্ডশিল্ডের ওপর থেকে একরাশ অবাধ্য তুষারকণা সরাবার চেষ্টায় সাঁই-সাঁই চলছে ওয়াইপার। সরু গ্রাম্যপথ পেছনে ফেলে চওড়া রাজপথে উঠে এখন দেখা যাচ্ছে বেশকিছু গাড়ি। বেশিরভাগই যাবে গ্লাসগো অথবা সীমান্তের দিকে। শীতের পরিবেশ যেন ভারী, সাদা চাদরের মত জড়িয়ে ধরেছে গোটা দক্ষিণ স্কটল্যাণ্ডকে। হাইওয়েতে বরফ সরাবার কাজ করে গেছে গ্রিটার ট্রাক। পথের ধারে জমেছে ঝুরঝুরে তুষার। নালার ভেতর দিয়ে ধীরবেগে সরে যাচ্ছে বরফ-পানি। সামনে শহরের মোটরওয়ে দেখে স্পিড আশি কিলোমিটারে নামাল রানা। গতি আরও কমালে বিপদ হবে। সেক্ষেত্রে গাড়ির উইগুস্ক্রিনে বুলেটের গর্ত দেখে হয়তো থামাবে ওদেরকে পুলিশের লোক। স্কটিশ সীমান্তে এম৭৪ সড়ক ‘গিয়ে মিশেছে এম৬-এ। ওই পথে দক্ষিণে গিয়ে উত্তর ইংল্যাণ্ডের ম্যানচেস্টারে পৌছুতে হবে রানাকে।
খুব একটা কথা হচ্ছে না ওদের। খানিক পর কয়েকটা লম্বা হাই তুলে ঘুমিয়েই পড়ল মেয়েটা। চুপচাপ গাড়ি চালাচ্ছে রানা। ওয়াইপার আর রাস্তার সঙ্গে চাকার ঘষার মৃদু শব্দ ছাড়া চারপাশে কোনও শব্দ নেই। কর্নেল হপকিন্সের ওখানে গিয়ে কোনও লাভ হবে কি না, জানা নেই রানার। হয়তো অযথা বুনো হাঁসের পেছনে ছুটছে।
তিলতিল করে পেরোচ্ছে সময়। বড্ড ক্লান্তি লাগছে রানার। কারও সঙ্গে কথা বললে সহজ হতো জেগে থাকা। কিন্তু জেসিকাকে জাগিয়ে তোলা অনুচিত হবে। ডানকাঁধে মাথা রেখে নিশ্চিন্তে ঘুমাচ্ছে মেয়েটা। দীর্ঘ চুল ঢেকে দিয়েছে মুখের একপাশ। মাঝে মাঝে গাড়ি চালাবার ফাঁকে ওকে দেখছে রানা। দারুণ মায়াবী এক পরীর মত লাগছে ঘুমন্ত জেসিকাকে। অবাক হয়ে টের পাচ্ছে রানা, মেয়েটা সঙ্গে আছে বলে কেন যেন ভালই লাগছে ওর। তবে একটু পর আবারও মনে পড়ল, ওরা আছে বড় ধরনের বিপদে। জেসিকা এসবে জড়িয়ে না গেলেই হয়তো ভাল হতো। একা লড়তে হলে অনেক বেশি সুবিধে পেত রানা শত্রুপক্ষের বিরুদ্ধে। কিছুক্ষণ ভেবে স্থির করল, প্রথম সুযোগে নিরাপদ কোথাও জেসিকাকে সরিয়ে দেবে।
পিছনে পড়ছে একের পর এক গ্রাম, শহর।
লকারবি, কার্লিসল, পেনরিথ…
লেক ডিস্ট্রিক্ট পাশ কাটিয়ে ওরা ঢুকে পড়ল ইয়র্কশায়ার ডেসের রুক্ষ জঙ্গুলে এলাকায়। পুরো চারঘণ্টা পর জেগে উঠল জেসিকা। বড় একটা হাই তুলে জানাল, ভীষণ খিদে লেগেছে ওর। একটু পর মোটরওয়ের এক সার্ভিস স্টেশনের সাইনবোর্ড দেখে পার্কিং লটে গাড়ি রাখল রানা। উষ্ণ টয়োটা থেকে নেমে আড়মোড়া ভাঙতে গিয়ে হিড়হিড় করে কেঁপে উঠল ওরা। পাহাড়ি অঞ্চল থেকে আসছে কনকনে হাওয়ার স্রোত। যেন ফিসফিস করে বলছে, একটু পর আবারও শুরু হবে হিমেল তুষারপাত… তখন টেরটি পাবে বাছাধনেরা কত ধানে কত ভুট্টা।
সার্ভিস স্টেশনে আছে ম্যাকডোনাল্ড’স, রোড শেফ আর কোস্টা কফির দোকান। পার্কিং লট থেকে বেরিয়ে ওদিকে চলল ওরা। ম্যাকডোনাল্ড’স থেকে খাবার কিনে বসল জানালার কাছের এক টেবিলে। খাবার হিসেবে ওরা নিয়েছে চিযবার্গার, পটেটো ফ্রাই, সয়া-বেযড নকল মাংসের সিসেমির রোল, সঙ্গে সালাদ। জেসিকা রাজি না হলেও নিজের জন্যে কাগজের লম্বা গ্লাসে কালো কফি নিল রানা।
জেসিকা সয়া-বেড নকল মাংসের রোল চিবুচ্ছে দেখে রানা বলল, ‘জানতাম না তুমি ভেজিটারিয়ান।’
উদাস হয়ে কাঁধ ঝাঁকাল জেসিকা। ‘ভেজিটারিয়ান নই। তবে তাই বলে বাজে জিনিস খেতেও রাজি নই।’
‘তা হলে আসলে কী খাও তুমি?’ জানতে চাইল রানা। মাথা নাড়ল জেসিকা। ‘একবার ভেবে দেখো, কী অখাদ্য জিনিসই না খাচ্ছ তুমি? বার্গার? পটেটো ফ্রাই? কফি? তুমি তো আসলে নিজের আয়ু নিজ হাতে জবাই করছ! এরপর হয়তো বলবে, এর চেয়েও খারাপ খাবার তুমি আর্মিতে খেয়েছ।’
‘তা বলব না।’ মাথা নাড়ল রানা। ‘তবে একবার কঙ্গোতে ছাগলের হৃৎপিণ্ড খেয়েছিলাম। ওটার স্বাদ সত্যিই ভয়ানক খারাপ ছিল।’
নাক কুঁচকে ফেলল জেসিকা। ‘ইয়াখ্! কী ধরনের মসলা দিয়ে রান্না করেছিলে?’
‘চারপাশে গিজ গিজ করছে শত্রু। রান্নার উপায় ছিল না। স্রেফ বেঁচে থাকার জন্যে ওই কাঁচা জিনিসটা খেতে হয়েছিল।’
‘এরপরেও তুমি বেঁচে আছ কীভাবে, বুঝতে পারছি না।’
‘মাঝে মাঝে আমিও তাই ভাবি,’ কাঁধ ঝাঁকাল রানা।
রানার চোখে তাকাল জেসিকা। ‘নিশ্চয়ই তোমার জীবনে আরও বহু কিছুই আছে? যেমন স্ত্রী, গার্লফ্রেণ্ড, বা এমন কেউ যে খুব স্পেশাল? অপেক্ষায় আছে, বাড়িতে বসে প্রার্থনা করছে তোমার জন্যে? তা-ই না?’
ধীরে ধীরে মাথা নাড়ল রানা। ‘না, সত্যি বলতে, আমার জন্যে কেউ অপেক্ষা করে না।’
অবাক চোখে ওকে দেখল জেসিকা। ‘কী বলো?’
চুপ করে থাকল রানা।
‘সত্যিই?’ আবারও ওর চোখে তাকাল জেসিকা।
মৃদু মাথা দোলাল রানা। ‘তবে এখন বিশেষ একজনকে ভাল লাগছে। মনে হচ্ছে, ওর সঙ্গে রোমান্টিক কিছুটা সময় কাটাতে পারলে মন্দ হতো না।’
বিশ্রী স্বাদের রোসে কামড় দিল জেসিকা। ‘কে সেই মেয়ে? আমাকে বলো, ওকে বুঝিয়ে বলব, তুমি মানুষ হিসেবে কিন্তু সত্যিই অসাধারণ।’
‘কী করে বুঝলে?’
‘নইলে বন্ধুর জন্যে এত ঝুঁকি নিতে না,’ অন্তর থেকে বলল জেসিকা। ‘আসলে এসব ব্যাপারে সব জানতে ইচ্ছে হচ্ছে।’
‘একদিন তোমাকে পরীর মত সুন্দরী এক মেয়ের কথা তা হলে বলব,’ বলল রানা।
‘এখনই বলতে পারো।’
‘না, এখন নয়।’
‘কেন নয়?’ একটু লালচে হলো জেসিকার মুখ।
‘কারণ… মেয়েটাকে আমি বিয়ে করতে পারব না।’
অনিশ্চিত চোখে রানাকে দেখল জেসিকা। তারপর নিচু গলায় বলল, ‘তা হলে তুমি তো আমারই মত। আমিও ঠিক করেছি, যাকে ভাল লাগবে, তাকে কখনও বিয়ের বাঁধনে জড়িয়ে নিতে চাইব না।’
‘সেই লোক নিশ্চয়ই খুব সৌভাগ্যবান,’ বলল রানা।
‘হয়তো,’ মৃদু হাসল জেসিকা।
‘আমার চেনা কেউ?’ কফিতে চুমুক দিল রানা।
‘হয়তো।’
ওর কথাই বলা হচ্ছে, আন্দাজ করল রানা। কিন্তু গোটা ব্যাপারটা এখন অস্পষ্ট থাকাই ভাল। ‘তবে…’
‘তার মানে, বলতে চাইছ আমার অনুচিত হচ্ছে এই বিপদের মধ্যে তোমার সঙ্গিনী হওয়া?’
এবার হাসল রানা, ‘ঠিক ধরেছ। এত ঝুঁকি না নিলেও তুমি পারো।
কাঁধ ঝাঁকাল জেসিকা। ‘নিজের দেখভাল আমিই করব। তবে তুমি আমাকে ফাঁকি দিয়ে কোথাও পালাবার চেষ্টা না করলেই ভাল করবে, মাসুদ রানা!’
কথা বাড়াল না রানা।
ওদের খাওয়া শেষে উঠল টয়োটা আরএভিতে। রাতের আঁধারে আবারও শুরু হলো দীর্ঘ যাত্রা।
রাত নয়টায় মোটরওয়ে গিয়ে ঢুকল ল্যাংকাস্টার শহরে। পুবে পড়ল বোল্যাণ্ডের জঙ্গল। তুষারপাত থেমে পড়তে লাগল বরফের মত শীতল বৃষ্টি। প্রেস্টন পেরিয়ে ওরা পড়ল এম-৬ মহাসড়কে। পুবে চলল ওরা ম্যানচেস্টারের দিকে।
রাত সাড়ে বারোটায় পৌঁছুল পিক ডিস্ট্রিক্টে। ওটা পেছনে ফেলে বাক্সটনের উদ্দেশে চলল রানার টয়োটা।
গন্তব্য বেশি দূরে নেই বলে মোবাইল ফোনে কর্নেলের সঙ্গে যোগাযোগ করল ও।
‘তুমি সময় নষ্ট করোনি,’ জানালেন কর্নেল হপকিন্স।
‘আশা করি রাত একটায় পৌছব। এবার আপনার ঠিকানা দেবেন, স্যর?’
কর্নেল জানিয়ে দিলেন বাড়ির ঠিকানা। ‘বাড়ির সামনে গাড়ি থেকে নেমে সিসিটিভি ক্যামেরার দিকে তাকাবে। মেজর জেনারেলের কাছ থেকে তোমার ছবি নিয়েছি। চেহারা মিলিয়ে নেব।’ নইলে গেট খোলা হবে না।’
‘ঠিক আছে, কর্নেল।’
.
সুন্দর বাগান দিয়ে ঘেরা বড় এক সাদা বাড়িতে বাস করেন কর্নেল কার্ল হপকিন্স। গেটের সামনে গাড়ি রেখে নেমে পড়ল রানা। জায়গাটা আলোকিত। সিসি ক্যামেরার কালো লেন্সের দিকে চেয়ে রইল। বেশ কয়েক মুহূর্ত পর নিঃশব্দে একপাশে সরে যেতে লাগল স্টিলের স্বয়ংক্রিয় গেট। গাড়িতে উঠে ড্রাইভওয়ে ধরে এগোল রানা। বাড়ির সামনে থেমে গাড়ি থেকে নেমে পড়ল জেসিকা আর ও।
ততক্ষণে খুলে গেছে বাড়ির সদর দরজা। ভারী গাউন পরনে বেরিয়ে এসেছেন কর্নেল হপকিন্স। নরম সুরে বললেন, ‘আশা করি ক্ষমা করবে আমার অপারগতা। আসলে সতর্ক না হয়ে কোনও উপায় নেই, রানা।’
‘আমরা কিছু মনে করিনি,’ বলল রানা। জেসিকাকে দেখাল। ‘ওর নাম জেসিকা থমসন। আমার সঙ্গিনী।’
‘পরিচিত হয়ে খুশি হলাম, আমি কার্ল হপকিন্স,’ বললেন কর্নেল।
মৃদু মাথা দোলাল জেসিকা। .
ভদ্রলোকের মাথায় চওড়া হ্যাট। কানের কাছে শনের মত সাদা চুল। নাকটা বাজপাখির চঞ্চুর মত বাঁকা। চোখে তীক্ষ্ণ দৃষ্টি। একপাশে সরে দরজার দিকে ইশারা করলেন তিনি জেসিকাকে নিয়ে বাড়ির ভেতরে পা রাখল রানা। চমৎকার আসবাবপত্র দিয়ে সাজিয়ে রাখা হয়েছে সামনের বিশাল ঘর। দেয়ালে দেয়ালে কাঁচ দিয়ে ঢাকা ফোটোগ্রাফি। বেশিরভাগই আর্মি জীবনের। তবে সেগুলোর ভেতর সবচেয়ে বড় ছবিটা বয়স্কা এক মহিলার। রানা ছবিটার দিকে চেয়েছে দেখে কর্নেল বললেন, ‘আমার স্ত্রী। গত বছর আমাকে ছেড়ে অন্য জগতে চলে গেছে। …বোসো। তোমরা আসবে বলে আগেই বেশ কিছু ফাইল স্টাডিরুম থেকে নিয়ে এসেছি।’
কর্নেল চলে গেলেন একদিকের দেয়ালের কাছে। ওখানে আছে মাঝারি বারকাউন্টার। ওটার ওপর সাজিয়ে রাখা হয়েছে দামি সব মদের বোতল ও ক্রিস্টালের গ্লাস। ‘রানা, জেসিকা, তোমরা কি ড্রিঙ্ক নেবে?’
মাথা নাড়ল জেসিকা। মৃদু মাথা দোলাল রানা।
সিঙ্গল মল্টের নামকরা উইস্কি গ্লেনফিডিচের বোতল থেকে দুটো গ্লাসে মদ ঢাললেন কর্নেল হপকিন্স। রানা ও জেসিকা যে সোফায় বসেছে, ওটার সামনের নিচু টেবিলে রানার গ্লাসটা রাখলেন তিনি। নিজে বসলেন উল্টোদিকের সোফায়। ডানহাতে রেখেছেন সোনালি তরলে ভরা গ্লাস। বামহাতে দেখালেন টেবিলে রাখা ফাইল। ‘গত বেশ কয়েক বছরের ফসল। আশা করি এগুলোর ভেতরে থাকবে তোমার ওই লোকের ডোশিয়ে। সোনালি তরলে চুমুক দিলেন তিনি। ‘তবে ওগুলো দেখতে শুরু করার আগে খুলে বলবে, আসলে কী ঘটেছিল? যে কারণে তুমি এলে, সেই গোটা ব্যাপারটা এখনও আমার কাছে খুব অস্পষ্ট।’
‘আগেই দুঃখ-প্রকাশ করছি, বিস্তারিত সব বলার সময় আসলে পাব না,’ বলল রানা, ‘আপাতত সংক্ষেপে কিছু তথ্য দিচ্ছি। অত্যন্ত বাজে একদল লোকের সঙ্গে আমার দেখা হয়েছিল। তাদেরই একজন মারা পড়ে আমার হাতে। অন্যজন পালিয়ে যায়। এরা সম্ভবত ডিযঅনারেবল সঙ্ঘের লোক।’
দ্বিতীয় লোকটা পালিয়ে গেছে শুনে হতাশ হয়েছেন কর্নেল। হাতের গ্লাস টেবিলে রেখে বললেন, ‘বলেছিলে একটা ফোটো দেখাবে?’
পকেট থেকে স্মার্টফোন নিয়ে স্ক্রল করে লাশটার ছবি বের করল রানা। ডিভাইসটা দিল কর্নেলের হাতে। ‘উল্কির ছবিও পাবেন।
লাশের ছবির দিকে মন দিলেন না কর্নেল। সোজা চলে গেলেন উল্কির ছবিতে। গভীর মনোযোগে দেখলেন গথিক ডি, খুলি আর ছোরা। কিছুক্ষণ পর মাথা নেড়ে বললেন, ‘ঠিকই ধরেছ। ওই লোক ডিযঅনারেবল দলের সদস্য। এই হারামজাদা আগে ছিল আর্মির প্যারাশ্যুট রেজিমেন্টে।
লাশের মুখ দেখলেন তিনি। রক্তে ভরা বরফের ভেতর পড়ে আছে মৃতদেহ। ‘বেঁচে নেই, স্পষ্ট বোঝা যাচ্ছে, বললেন হপকিন্স। ‘জানলাম, নোংরা এক শুয়োর পৃথিবী ছেড়ে গেছে। তুমি ভাবতেও পারবে না, রানা, কতটা ভাল লাগছে আমার।’
কর্নেল সত্যিকারের দেশপ্রেমিক, বুঝে গেল রানা। জানতে চাইল, ‘আপনি কি এই লোককে আইডেন্টিফাই করতে পারবেন?’
টেবিলে রাখা সাতটা ফাইল সরিয়ে অষ্টমটা নিলেন কর্নেল। ‘এদের সবার চেহারা মনে রেখেছি।’
‘এর নাম কী, স্যর?’ জানতে চাইল রানা।
আস্তে করে মাথা নাড়লেন কর্নেল। ‘বয়স হয়েছে। সবার নাম এখন আর মনে নেই। তবে তোমার এই লোক আছে এই ডোশিয়েতে।’ রানার হাতে দিলেন তিনি ফাইল।
ফাইলটা খুলল রানা। প্রথমেই শহুরে পোশাকে এক যুবকের কয়েকটা ছবি। নিচে বড় করে লেখা নাম। ছবি দেখার আগে ওটা পড়ল রানা: সার্জেন্ট হ্যারি অ্যাণ্ডারসন। এবার লাশের মুখ এবং ছবির মানুষটাকে মিলিয়ে দেখল। সন্দেহ নেই যে এ একই লোক।
‘এই দলের সেরা বদমাশটার নাম বাক ওয়াকি,’ বললেন কর্নেল হপকিন্স। ‘শুনেছি ডিযঅনারেবলদেরকে দলে নিয়ে নানান দেশে অবৈধ অস্ত্রের ব্যবসা আর একের পর এক খুনখারাবি করছে।’
‘তাই?’ ছবি থেকে মুখ তুলে তাকাল রানা।
‘হ্যাঁ, চাকরি করছে স্টুয়ার্ট করপোরেট এন্টারপ্রাইযেস লিমিটেড নামের এক কোম্পানিতে। ওটার মালিক স্কটিশ বিলিয়নেয়ার রন স্টুয়ার্ট। আমার ধারণা: বাজে কোনও অপরাধ করছে সে। নইলে বাক ওয়াকির মত দুশ্চরিত্র খুনিকে চাকরি দেবে কেন?’ আরেকটা ফাইল থেকে একটা ছবি বের করে দেখালেন তিনি। ছবিটা দেখল রানা। টের পেল ওর দিকে চেয়ে আছে জেসিকা।
‘রন স্টুয়ার্ট হাইল্যাণ্ডের লোক?’ কর্নেলের উদ্দেশে বলল রানা। ‘সেক্ষেত্রে তার বাড়ি তো ওদিকেই থাকার কথা?’
‘বিশাল দুর্গ তৈরি করেছে,’ বললেন কর্নেল। ‘নিজেকে মনে করে বনি প্রিন্স চার্লির উত্তরপুরুষ।’
‘উত্তর হাইল্যাণ্ডে আছে মাত্র তিনটে দুর্গ,’ প্রথমবারের মত মুখ খুলল জেসিকা। ‘পুবে ফোর্ট জর্জ। মাঝে ফোর্ট অগাস্টাস। আর পশ্চিমে ফোর্ট উইলিয়াম। কিন্তু ওগুলো তো কারও কাছে বিক্রি করা হয়নি!’
‘ফোর্ট উইলিয়াম,’ হঠাৎ করেই বললেন কর্নেল। ‘হ্যাঁ, ওদিকেই আছে রন স্টুয়ার্টের দুর্গ।’
স্মার্টফোনে স্টুয়ার্ট করপোরেট সম্বন্ধে তথ্য খুঁজতেই কোম্পানির ওয়েব সাইট পেল রানা। ওটার মালিকের বাড়ি আর হেডকোয়ার্টারের ছবি আছে। হাইল্যাণ্ডে উঁচু এক পাহাড়ের পাদদেশে বিশাল দুর্গ। ফোর্ট উইলিয়াম থেকে উত্তর দিকে ত্রিশ মাইল দূরে। তবে ওটার মাত্র বারো মাইল দূরে কিনলোকার্ড গ্রাম। কেন যেন রানার মনে বদ্ধমূল ধারণা জন্মাল: ওই দুর্গ থেকেই জটিল কোনও জাল ছড়াচ্ছে রন স্টুয়ার্ট। এবং ওখানেই বন্দি করে রেখেছে ওর গুরু বেন হ্যাননকে।
গ্রামে ফেরার পথে ওদিকে ঢুঁ দেবে, ভাবল রানা। মুখে বলল, ‘কর্নেল, আমার ভুল না হলে স্টুয়ার্টের ওই দুর্গে এখন জড় হয়েছে ডিযঅনারেবলদের একটা দল।’
‘তাই?’ চমকে গেলেন হপকিন্স।
মৃদু মাথা দোলাল রানা। ‘তাদেরকে দিয়ে ব্যক্তিগত কিছু কাজ করিয়ে নিতে চাইছে লোকটা।’
‘সেক্ষেত্রে কথা বলব উপযুক্ত কর্তৃপক্ষের সঙ্গে,’ বললেন কর্নেল, ‘প্রথম সুযোগে বদমাশগুলেকে গ্রেফতার করবেন তাঁরা।’
উইস্কির গ্লাস খালি করে কর্নেলের উদ্দেশে বলল রানা, ‘সময় দেয়ার জন্যে অসংখ্য ধন্যবাদ, স্যর।’
‘কিছুই করিনি, তাই ধন্যবাদ আমার প্রাপ্য হয়নি, ‘ বললেন কর্নেল। ‘তবে ভাল লাগল, পৃথিবী ছেড়ে বিদায় নিয়েছে হারামি এক লোক।’
রাতটা কর্নেল তাঁর বাড়িতেই রয়ে যেতে বললেও বিনয়ের সঙ্গে বিদায় নিয়ে বাড়ি থেকে বেরিয়ে এল ওরা। গাড়িতে উঠে ফিরতি পথে রওনা হয়ে জেসিকাকে বলল রানা, ‘ভাবছি দেখা করব রন স্টুয়ার্টের সঙ্গে। তার মতিগতি বুঝতে চাই।’রানা ও জেসিকা ফিরতি পথে রওনা হয়েছে, ওই একইসময়ে মিসেস ক্লার্কের সেই কটেজে লিয়ন বেনেট ও গ্রেগরি বেলের কাছে ফোন দিল বাক ওয়াকি। বেনেট কল রিসিভ করতেই জানতে চাইল, ‘কী, ফিরেছে মাসুদ রানা আর থমসন মেয়েটা?’
জবাবে অধৈর্য বেনেট বলল, ‘তোমার কি মনে হচ্ছে, ওরা ফিরলে আমি যোগাযোগ করতাম না? এই বরফের মত ঠাণ্ডা কটেজে আর কতক্ষণ আমাদেরকে বসে থাকতে হবে?’
‘নালিশ বাদ দাও, এই কাজের জন্যে যথেষ্ট টাকা পাচ্ছ। কিছু ঘটলেই ফোন দেবে।’ কল কেটে স্টুয়ার্টের দিকে তাকাল ওয়াকি। দুই হাত পেছনে বেঁধে তিক্ত চেহারায় দুর্গের কিচেনে পায়চারি করছে বিলিয়নেয়ার। বাতাসে ভাসছে ইতালিয়ান কফির সুবাস। কাউন্টারে বগবগ আওয়াজ তুলছে বিশাল পারকোলেটর। টেবিলের একমাথায় বসেছে অ্যালান কোয়ার্ট। সামনে ধোঁয়া ওঠা কফির মগ। তামার তারের তৈরি ব্রাশ দিয়ে পরিষ্কার করছে পার্ট খুলে নেয়া একটা পিস্তল।
‘বাইরে কোথাও আছে রানা আর ওই মেয়ে,’ মন্তব্য করল বাক ওয়াকি।
‘তা জানি,’ পায়চারি বন্ধ না করেই ধমকে উঠল স্টুয়ার্ট। ‘আমি তো আর বোবা বা কালা নই। সেজন্যেই জন মুরের সঙ্গে কথা বলেছি। ওই গ্রামের পঞ্চাশ মাইলের ভেতর প্রতিটা গাড়ি সার্চ করবে রিড আর সে।’
‘মাত্র দু’জন মিলে?’
নাক দিয়ে ঘোঁৎ করে বিশ্রী এক আওয়াজ ছাড়ল স্টুয়ার্ট। ‘শুধু ওরা কেন, অনেকেই তো মাসওয়ারি ভাতা পাচ্ছে। এবার কাজ করে দেখাক। আইন ভাঙতে রাজি পুলিশেরা দ্বিতীয় বাড়ি কিনতে গিয়ে ব্যাঙ্ককে দিচ্ছে মর্টগেজের টাকা। কারও কারও আছে জুয়ার নেশা। আবার কেউ কেউ নামকরা ইউনিভার্সিটি থেকে ডিগ্রি চায়। চাই মেলা টাকা। ভাবছে সার্টিফিকেট পেলেই ব্যবসা খুলে, বা ভাল চাকরি পেয়ে লাখ লাখ পাউণ্ড আয় করবে। এরা এসব করতে পারছে আমার কাছ থেকে পয়সা পাচ্ছে বলে। অথচ, রানা আর ওই মেয়ের ব্যাপারে এখন পর্যন্ত ভাল কোনও সংবাদ পেলাম না। কোথায় গেছে হারামজাদাটা? কী করছে সে? এসব না জানলে চলবে না আমার। ওয়াকি, তুমি বলেছিলে, সহজেই এদিকের সমস্যা সামলে নেবে। অথচ এখন কী দেখছি? কিছুই তো করতে পারছ না তোমরা!’
বকা শুনে চট করে কোয়ার্টের দিকে তাকাল ওয়াকি। লাল হয়ে গেছে মুখ। পিস্তলের যন্ত্রাংশ পরিষ্কার বাদ দিয়ে মুখ তুলে তাকাল কোয়ার্ট। বোঝা গেল কান পেতে সব শুনছে সে।
‘আমরা সাধ্যমত করছি,’ বলল ওয়াকি, ‘এরই ভেতর মারা গেছে দলের একজন। দু’জনকে পাঠিয়ে দিয়েছি গ্রামে। যখন-তখন দরকার হতে পারে বলে অন্তত দু’জনকে রাখতে হবে এই দুর্গে। আমাদের যথেষ্ট লোকবল নেই। আপনি যখন আমাকে ডেকে আনলেন, বলেছেন বুড়ো এক লোককে খুঁজে বের করতে হবে। তা আমি করেছি। হৃৎপিণ্ড নষ্ট লোকটাকে ধরে এনেছি এখানে। সে আছে এখন আপনার ডানজনে। কিন্তু তারপর হাজির হলো মাসুদ রানা। সেজন্যে সম্পূর্ণ বদলে গেল পরিস্থিতি। মুরের পুলিশেরা বা আমরা তাকে ধরতে পারব কি না, নিশ্চিত হয়ে বলা কঠিন।’
পায়চারি বন্ধ করে ওয়াকির দিকে তাকাল রন স্টুয়ার্ট। ‘আমি তো অন্তত তিনবার তোমার মুখে শুনেছি, নাস্তার সঙ্গে মাসুদ রানাকে চিবিয়ে খেয়ে নিতে পারবে তোমার দলের লোকেরা।’
‘সত্যিই পারবে। কিন্তু আপাতত এদিকে আছি শুধুমাত্র আমি।’
‘অর্থাৎ তোমার আরও লোক চাই? ভাল কথা! তো আরও লোক ডাকো! চট করে চলে আসতে পারবে কতজন?’,
আবারও কোয়ার্টের দিকে তাকাল ওয়াকি। মুখ তুলে তাকে দেখছে লোকটা। নিচু গলায় বলল, ‘কাজ নেই নিল মার্লো আর ফিন হ্যামারের। গত সপ্তাহে কিংস্ ক্রসের এক পাবে দেখা হয়েছিল।’
একই রেজিমেন্টের লোক বাক ওয়াকি আর নিল মার্লো। দু’জনই চরম হারামি লোক। একই সঙ্গে চাকরি গেছে সরকারি মালখানা থেকে অস্ত্র সরিয়ে বিক্রির দায়ে। কিছু দিন আগেও ড্রাগস্ চোরাচালানি করত মার্লো। ওয়াকি বলল, ‘শুনেছি মার্লো আর হ্যামার এখন ইউক্রেনে। রাশান আর্মির বিরুদ্ধে লড়ছে।’
‘তাই করছিল। কিন্তু ইউক্রেনিয়ান আর্মির শালারা ঠিকমত টাকা দিচ্ছিল না। তাই বিরক্ত হয়ে ইংল্যাণ্ডে ফিরে এসেছে। খোঁজ নিলেই বোধহয় ওদেরকে পেয়ে যাবে। এ ছাড়াও কাজ নেই আরও বেশ কয়েকজনের।’
মাথা দোলাল ওয়াকি। ‘মাসুদ রানা এসএএস ফোর্সের সঙ্গে ট্রেইনিং করেছে। তাকে শেষ করতে হলে ওদেরকেই চাই।’
‘ডেকে পাঠাও,’ বলল স্টুয়ার্ট, ‘পাঁচ, দশ, বিশ… যতজনকে লাগে। অস্ত্র এনে পাহারা দিক দুর্গ। আমার সঙ্গে লাগতে এসেছে মাসুদ রানা! খুঁজে বের করুক হারামজাদা শুয়োরটাকে! ধরে আনুক তাকে! তবে তাকে শুধু খুন করলে হবে না, পুড়িয়ে ছাই করতে হবে কুকুরটাকে। সেটা করবে এমনভাবে, যেন পৃথিবীতে ছিলই না সে। আমি ফিরে পেতে চাই পূর্বপুরুষদের সমস্ত সম্পদ। আমার কথা বুঝতে পেরেছ, ওয়াকি?’
.
শীতল ডানজনে পাথরের মূর্তির মত থম মেরে বসে আছে বেন হ্যানন। পিঠ ঠেকে আছে বরফ-ঠাণ্ডা দেয়ালে। গত কয়েক দিনে ঘুটঘুটে অন্ধকার সয়ে গেছে চোখে। নিজেকে মানিয়ে নিয়েছে এই ভেজা, বদ্ধ পরিবেশে। মনে চাপা আতঙ্ক। বুকে গনগনে আগুন। শেষবার ক’জন মিলে এসে খাবার দিল, তা-ও চব্বিশ ঘণ্টা পেরিয়ে গেছে। পেটে এখন ভীষণ খিদে। বরাবরের মত ঠাণ্ডা ভাত আর মটরশুঁটি পেলেই খুশি থাকত। খাবারে হার্টের ওষুধ মিশিয়ে দেয় বলে ঠোঁটে লেগে আছে তিক্ত ভাব। পায়ের কাছে পড়ে আছে প্লাস্টিকের চামচ ও প্লেট।
কেন ওকে বাঁচিয়ে রেখেছে এরা, ভালই বুঝতে পারছে *বেন। পিটারের কাছে যা জানতে চেয়েছে, সেই একই তথ্য চায় ওর কাছ থেকে। কিন্তু যেটা জানে না, সেটা জানাবে কী করে সে? জিনিসটা আসলে কী সেটা বুঝতে পারলেও না হয় একটা কথা ছিল।
বেন বুঝেছে, ক্রমেই হতাশ হয়ে উঠছে লোকগুলো। কী বা কাকে যেন ভয় পাচ্ছে। ভেস্তে যাচ্ছে তাদের পরিকল্পনা। নতুন কিছু ঘটেছে। মুখে কিছু না বললেও, কেউ ভয় পেলে সেই অনুভূতির একটা গন্ধ পাওয়া যায় তার শরীরে। সেটা পাচ্ছে বেন লোকগুলোর গা থেকে। ফলে আশার আলো জ্বলে উঠেছে ওর মনে। একই সঙ্গে পড়েছে দুশ্চিন্তায়। ওর কাছ থেকে কিছুই জানতে না পেরে যে-কোনও সময়ে মিরাণ্ডার ওপর হামলা করতে পারে লোকগুলো।
কিছু একটা করতে হবে।
মুক্ত হতে হবে এই ডানজন থেকে।
এবং সেজন্যেই নিরলস কাজ করে চলেছে বেন। দেয়ালের ওপাশে ঝরঝর পানির আওয়াজ পেয়েছে সে, ওই পানি কোথায় যাচ্ছে আঁচ করে নিয়েছে। এরপর থেকেই গত দু’দিন ধরে খালি হাতে খুলতে চাইছে দেয়ালের পাথর। বারবার রক্তাক্ত হয়েছে দুই হাত। কাজ করতে গিয়ে হৃৎপিণ্ডে যেন লেগেছে হাতুড়ির আঘাত। হাজারবার মনে হয়েছে মরে যাচ্ছে সে। ক্লান্তিতে নেতিয়ে পড়েছে মেঝেতে। তারপর আবারও একটু সুস্থ হলেই নেমে পড়েছে কাজে। দিন নেই রাত নেই উপড়ে আনতে চেষ্টা করছে দেয়ালের পাথরখণ্ড। জানে, একটা খুলতে পারলেই সহজ হয়ে যাবে বাকি কাজ।
বিশ্রাম হয়েছে বুঝে ঘুরে বসল বেন। ক্ষত-বিক্ষত আঙুলে আঁকড়ে ধরে হ্যাঁচকা টান মারল পাথরখণ্ডের একটা দিক। একদিন হয়তো খুলে আসবে ওটা। তা হলে ডানজন থেকে বেরোবার পথ পাবে বেন?উত্তর দিকে ছুটে চলেছে টয়োটা আরএভি। গাড়ির হ্যাণ্ডস্-ফ্রি সিস্টেমে মোবাইলের সংযোগ দিয়ে মিরাণ্ডাকে ফোন করল রানা। বারকয়েক রিং হওয়ার পর কোনও মোবাইলে রিডাইরেক্ট হলো কলটা। কয়েক মুহূর্ত পর ওদিক থেকে এল মিরাণ্ডার ক্লান্ত গলা, ‘হ্যালো?’,
চট্‌ করে হাতঘড়ি দেখল রানা।
ইতালিতে এখন অনেক রাত।
লজ্জা পেয়ে বলল রানা, ‘সরি, ঘুম ভাঙিয়ে দিলাম।’
‘না, ঘুমাচ্ছিলাম না। ক’দিন হলো চোখ বুজতে পারি না।’ ফুঁপিয়ে উঠল মিরাণ্ডা। ধরা গলায় বলল, রোমে এসেছে ভাইয়ের বাড়িতে। একা খামারে পাগল হয়ে যাচ্ছিল সে। এখন অন্তত সঙ্গ দেয়ার কেউ না কেউ আছে। যদিও বেনের কোনও খবর না পেয়ে বুক আঁকড়ে আসছে তার।
কর্তৃপক্ষের সঙ্গে মিরাণ্ডা যোগাযোগ করেনি শুনে স্বস্তি পেল রানা। নরম সুরে বলল, ‘মাত্র আর দু’একটা দিন, মিরাণ্ডা, তারপর বোধহয় ভাল কোনও সংবাদ দিতে পারব।’
‘ওকে খুঁজে পেয়েছ?’ আশান্বিত কণ্ঠে বলল মিরাণ্ডা।
বেচারিকে হতাশ করতে হবে ভেবে মন ছোট হয়ে গেল রানার। ‘ঠিক তা বলিনি, মিরাণ্ডা। আরও কিছু তথ্য পেলেই আপনাকে সবই জানাব। একটু ধৈর্য ধরুন।’
ফোনে বিদায় নিয়ে ড্রাইভিঙে মন দিল রানা। ওর দিকে তাকাল জেসিকা। ‘দেখে মনে হচ্ছে তুমি খুব ক্লান্ত। শেষ কখন ঘুমিয়েছ? তোমার বিশ্রাম দরকার।
ঠিকই বলেছে, ভাবল রানা। কর্নেল বলেছিলেন রাতটা যেন তাঁর বাড়িতে ওরা কাটিয়ে দেয়। কিন্তু রাজি হয়নি ও। ওই বাড়ি থেকে বেরিয়ে এসেছে কয়েক ঘণ্টা আগে। এখন ঘড়িতে বাজে রাত তিনটে। শরীরটা ক্লান্তিতে নেতিয়ে পড়তে চাইলেও বুঝতে পারছে সচেতন থাকতে হবে ওকে। এবার হয়তো বেন হ্যাননকে খুঁজে পাবে ওরা। ‘একবার কাজটা শেষ হলে তিনদিন পড়ে পড়ে ঘুমাব,’ বলল রানা।
‘আমি ড্রাইভ করি? কিনলোকার্ড তো বহু দূরের পথ।’
‘ড্রাইভ করতে সমস্যা হচ্ছে না,’ বলল রানা। ‘তুমি কথা বললেই ঘুমিয়ে পড়ব না।’
‘কী বিষয়ে কথা বলব?’
‘তোমার যা ইচ্ছে। গলার আওয়াজ পেলেই আমি খুশি।’ মিষ্টি হাসল জেসিকা। ‘প্রেমেট্রেমে পড়ে যাচ্ছ না তো আবার, রানা?’ মনে মনে বলল, আমি তো ডুবেছি ক’দিন আগেই! কিছুক্ষণ ভেবে বলল, ‘আগে বাক্সটনে যাইনি। তুমি কখনও গিয়েছ?’
‘মনে তো পড়ে না।’
‘ঐতিহাসিক জায়গা। বহুদিন ছিলেন স্কটদের রানি মেরি।’
রানার আবছাভাবে মনে পড়ল পত্রিকার এক আর্টিকেল। ‘পড়েছি একের পর এক দুর্গে বন্দি করে রাখা হতো তাঁকে। সেটা করেছিলেন ইংরেজদের রানি এলিযাবেথ।’
‘ঠিকই বলেছ। তবে মানুষ হিসেবে ভাল ছিলেন না মেরি। অসুস্থ ওই রানির শরীর ভাল রাখতে বাক্সটনে বারবার পাঠিয়ে দিতেন রানি এলিযাবেথ। রোগেশোকে কাবু হলেও বাক্সটনের খনিজ পানির গুণে নাকি চট করে সেরে উঠতেন মেরি।’
‘সত্যিই কি ওষুধ হিসেবে কাজ করে খনিজভরা পানি?’
‘মনে হয় না। তবে একসময় তাঁকে আর ওখানে যেতে দিলেন না রানি এলিযাবেথ। কারণ ওখানে বসেও তাঁর বিরুদ্ধে ষড়যন্ত্র করছিলেন মেরি। ইংল্যাণ্ডের রানি বুঝে গিয়েছিলেন যে অতিরিক্ত স্বাধীনতা দিয়ে বসেছেন তিনি।’
‘আর সেজন্যে জানটাই কেড়ে নেন।’
‘সেটা আরও ক’বছর পর। ইংল্যাণ্ডের ক্ষমতাসীন দল রানি মেরিকে প্রাণদণ্ড দিলেও তাদের হয়ে মৃত্যুদণ্ডের আদেশে সই করতে চাননি রানি এলিযাবেথ। যতদিন পেরেছেন দেরি করেছেন। তারপর একসময় বুঝলেন, রাজনৈতিকভাবে তাঁর সামনে আর কোনও উপায় নেই।’
‘জানতাম না,’ বলল রানা। ‘তুমি এত তথ্য কোথায় পেলে?’
‘স্কুল-কলেজে মনোযোগী ছাত্রী ছিলাম। ভাল লাগত স্কটল্যাণ্ডের ইতিহাস জেনে নিতে। বিখ্যাত মানুষগুলোর ব্যাপারে বইয়ে পড়তাম। উইলিয়াম ওয়ালেস, রবার্ট দ্য ব্রুস, রব রয়, বনি প্রিন্স চার্লি, ফ্লোরা ম্যাকডোনাল্ড… ‘
‘এই মহিলা আবার কে?’
‘সতেরো শ’ ছেচল্লিশ সালে ইংল্যাণ্ডের বিরুদ্ধে কুলোডেন যুদ্ধে হেরে পালিয়ে যেতে বাধ্য হন প্রিন্স চার্লি। তাঁকে এ- কাজে সহায়তা করেন ফ্লোরা ম্যাকডোনাল্ড। মহিলার পোশাক পরিয়ে নৌকায় তুলে নিয়ে যান আইল অভ স্কায়েতে।’
ড্রাইভিং থেকে মন সরিয়ে জেসিকাকে দেখল রানা। ‘স্কটদের মস্ত হিরো ইংরেজদের তাড়া খেয়ে এক মহিলার সঙ্গে মেয়েলি পোশাক পরে পালিয়ে গেল? যাহ্!’
মাথা দোলাল জেসিকা। ‘মিথ্যা নয়। পরনে পেটিকোট, স্টকিং, গার্টার… সবই। নাম নেন বেটি বার্ক। এক আইরিশ মেয়ে। কেন, তোমার পছন্দ হলো না? পালিয়ে যেতে হলে ওটা তো ভাল কায়দা।’
ঢাকার মহাপ্রতারক সাহেদ করিমের কথা মনে পড়ল রানার। হাজারখানেক অপরাধ করে ধরা পড়বে বুঝে বোরখা পরে পালিয়ে যেতে চেয়েছিল সে ভারতে।
‘প্রিন্স চার্লি কিন্তু স্কটল্যাণ্ডের মানুষ নন,’ বলল জেসিকা।
‘তা হলে?’
‘তাঁর বাবা অর্ধেক ফ্রেঞ্চ। মা পোল্যাণ্ডের। অদ্ভুত সুরে ইংরেজি বলতেন বনি প্রিন্স। ইতালি থেকে এসে স্কটল্যাণ্ডের রাজা হতে চেয়েছিলেন। ইউরোপের অভিজাত পরিবারের মানুষগুলো কেমন যেন বিদঘুটে।’
‘তুমি বলো, আমি শুনছি,’ ড্রাইভ করতে করতে বলল রানা।
ইতিহাসের মজার সব গল্প বলতে লাগল জেসিকা। পথে আবারও সেই সার্ভিস স্টেশনে থামল রানা। আগের মত একই খাবার নিল ওরা। পঁচিশ মিনিট পর রওনা হলো কিনলোকার্ড গ্রামের দিকে। ঘণ্টাখানেক পর গ্লাসগোর ব্যস্ত মোটরওয়ে উত্তর দিকে ফেলে এল। তখন থেকেই ওদের গাড়ির হেডলাইট ছাড়া নিকষ কালো শূন্য আঁধারে অন্য কোনও আলো থাকল না। জেসিকা বারবার অনুরোধ করল ড্রাইভ করবে, সে-সময়ে রানা যেন চোখ বুজে বিশ্রাম নেয়, কিন্তু রাজি হলো না ও। শেষে ক্লান্ত হয়ে নিজেই ঘুমিয়ে পড়ল জেসিকা। আবারও নিঃসঙ্গ হয়ে গেল রানা। ওর মনে এল নানান দুশ্চিন্তা। সরু পথে ছুটে চলল গাড়ি। যত উত্তর দিকে চলেছে, বাড়ছে শীতের প্রকোপ। বরফের মত শীতল বৃষ্টির সঙ্গে থেকে থেকে শুরু হলো শিলাবৃষ্টি ও তুষারপাত। রাজপথ ছেয়ে গেল পিচ্ছিল জমাট বরফে। কখনও কখনও বাধ্য হয়ে গতি কমিয়ে নিল রানা। বহুক্ষণ কেটে গেল নীরবে। তারপর হাইল্যাণ্ডের পথে হঠাৎ ঘটল অস্বাভাবিক এক ঘটনা।
ক্রিয়ানলারিচ আর গ্লেন অর্চির মাঝে হঠাৎ করেই পেছনে পুলিশের সাইরেন শুনল রানা। রিয়ারভিউ মিররে দেখল ছুটে আসছে লাল-নীল আলো। সিটে কাত হয়ে ঘুমাচ্ছিল জেসিকা। সাইরেনের কর্কশ আওয়াজে ঘুম ভেঙে গেল। চমকে গিয়ে বলল ও, ‘আরেহ্! এত আওয়াজ কীসের!’
‘বোধহয় থামতে বলছে,’ জানাল রানা। গত কয়েক মিনিট খেয়াল করেছে, পিছু নিয়েছে পুলিশের পেট্রল কার। অ্যাক্সেলারেটর থেকে চাপ কমিয়ে রানা ভাবল, হয়তো ওদেরকে পাশ কাটিয়ে বিপজ্জনক কোনও অপরাধীকে ধরতে চলেছে তারা।
কিন্তু পুরো একমিনিট পেরোলেও আরভিকে পাশ কাটিয়ে গেল না গাড়িটা। আগের মতই বাজছে সাইরেন। ঝিকমিক করছে নীল আলো। ভাল নাগরিকের মত আইন মেনে পথের ধারে বরফস্তূপের কাছে গাড়ি রাখল রানা। টয়োটা আরভির পেছনে এসে থামল পুলিশের গাড়িটা। জেসিকা বলল, ‘ব্যাপার কী? তুমি কি বেশি স্পিডে গাড়ি চালাচ্ছিলে?’
‘না, গতি ছিল বড়জোর ষাট কিলোমিটার,’ বলল রানা। ‘তো এরা আমাদের কাছে কী চায়?’
‘দেখি।’ গাড়ির উষ্ণ ক্যাব থেকে নেমে কনকনে শীতে কেঁপে উঠল রানা। পুলিশের গাড়িটা টয়োটা 4X4. বনেটে ঝলমল করছে Police লেখা শব্দটা। একইসময়ে দরজা খুলে বেরিয়ে এল দুই পুলিশ অফিসার। বয়স তাদের বড়জোর ত্রিশ। পুলিশের ইউনিফর্মের ওপর পরনে কালো উইন্টার কোট এজন্যে মোটা ভালুকের মত দেখাচ্ছে লোকদু’জনকে। কোমরের বেল্টে ঝুলছে ব্যাটন, কাফ হোল্ডার ও টেইযার হোলস্টার। নিচু করে মাথায় গুণ্ডাদের স্টাইলে পরেছে পুলিশি ক্যাপ। তাদেরকে ক্লান্ত বলে মনে হলো রানার। গভীর রাতে বাধ্য হয়ে ডিউটি দিচ্ছে, সেজন্যে হয়তো মহাবিরক্ত। তাতে চিন্তিত হতো না রানা, ওর সমস্যা হচ্ছে, গাড়ির বডির বুলেটের ক্ষত। ওগুলো দেখলে সন্দেহ করবে এরা। তার ওপর, ওর গাড়িতে আছে বেআইনি অস্ত্র আর গুলি।
পুলিশের গাড়ির হেডলাইট ও টয়োটার ব্যাক লাইটের আলোয় রানার দিকে এল দুই পুলিশ অফিসার। মহিষের মত তাদের নাক থেকে ভুসভুস করে বেরোচ্ছে রেল-ইঞ্জিনের মত সাদা বাষ্প। কড়কড়-ফিজফিজ শব্দ তুলছে রেডিয়ো। দু’জনের হাতে দীর্ঘ দুটো জ্বলন্ত টর্চ। হাঁটার ভঙ্গিতে বেপরোয়া ভাব।
টয়োটার ড্রাইভিং দরজা বন্ধ করে তাদের দিকে এগোল রানা। বুঝে গেছে, কোথাও গুরুতর গোলমাল আছে। নিজের গাড়ির টেইল লাইট দেখল। ওগুলোতে সমস্যা নেই। নাম্বার প্লেট ঠিক আছে। গাড়ির পেছন থেকে দেখা যাচ্ছে না বুলেটের ক্ষত। পঞ্চান্ন বা ষাট কিলোমিটার বেগে গাড়ি চালাচ্ছিল। কাজেই ওর পথরুদ্ধ করার কোনও কারণ নেই এদের। টয়োটার পেছনে থেমে সহজ সুরে বলল রানা, ‘কোনও সাহায্যে আসতে পারি?’
জবাবে কিছুই বলল না দুই পুলিশ। চোখে কঠোরতা। একজনের ঠোঁটে ফুটল টিটকারির হাসি। অন্যজন গম্ভীর।
‘আপনারা কি পথ হারিয়ে ফেলেছেন?’ বলল রানা, ‘সেক্ষেত্রে সাহায্য করতে পারব না। আমি নিজেই এখানে নতুন।
এবারও কিছু বলল না দুই পুলিশ। আরও দুই পা এগিয়ে রানার মুখে টর্চের আলো ফেলল টিটকারির হাসিরত অফিসার। অন্যজন গেল টয়োটার প্যাসেঞ্জার সিটের পাশে। জানালা দিয়ে আলো ফেলল ভেতরে। কয়েক মুহূর্ত দেখল গাড়িতে বসে আছে জেসিকা। এবার ঘুরে সঙ্গীর উদ্দেশে মাথা দোলাল সে।
আরেকটু বাঁকা হলো রানার সামনে দাঁড়িয়ে থাকা পুলিশের টিটকারির হাসিটা। হাসি এত বাঁকা কেন, এর কি বেস্ পালসি রোগ আছে?—ভাবল রানা। ওর ওপর থেকে চোখ সরাচ্ছে না সে। পকেট থেকে ফোন নিয়ে কাকে যেন কল দিল। নিচু গলায় বলল, ‘হ্যাঁ, ওই লোকই। পেয়েছি। হ্যাঁ। ঠিক। এরাই মাসুদ রানা আর জেসিকা থমসন।’
লোকটা রেডিয়োর বদলে ফোন ব্যবহার করছে বলে সতর্ক হয়ে উঠেছে রানা। তা ছাড়া, জিজ্ঞেস না করেই কীভাবে এরা জেনে গেল টয়োটার আরোহী কারা!
কথাটা মাত্র ভেবেছে রানা, এমনসময় দেখল গাড়ি থেকে নেমে পড়েছে জেসিকা। সতর্ক হয়ে ওর কাছ থেকে কয়েক ফুট পিছিয়ে গেল গম্ভীর চেহারার পুলিশ। হাতের টর্চ তাক করেছে জেসিকার চোখে-মুখে। শীতল হাওয়ায় উড়ছে মেয়েটার দীর্ঘ চুল। মুখের ওপর থেকে সরিয়ে দিল। পকেট থেকে পুলিশ ওয়ারেন্ট বের করে দুই পুলিশের উদ্দেশে নিচু গলায় বলল, ‘পিসি থমসন। আছি ফোর্ট উইলিয়াম থানায়। এত ভোরে আপনারা এখানে কী করছেন, বলুন তো?’
জবাব দিল না দুই পুলিশ। মুখে সহকর্মীর প্রতি বন্ধুত্বের হাসি নেই। জেসিকার চোখে বিস্ময় দেখল রানা। এটা পরিষ্কার, অস্বাভাবিক আচরণ করছে এরা। গম্ভীর পুলিশের দিকে তাকাল রানা। সে দাঁড়িয়ে আছে জেসিকা থেকে কয়েক ফুট দূরে। বামহাতে টর্চ, ডানহাত ঢুকে গেল ওভারকোটের ভেতর। কয়েক সেকেণ্ড পর বেরিয়ে এল হাত। শক্ত মুঠোয় ধরেছে হাই-ভোল্টেজ ক্যাটল শক প্ৰড!
টিটকারির হাসিরত পুলিশের হাতে একই যন্ত্র বেরোতে দেখল রানা। টয়োটার লাল বাতির আলোয় চকচক করছে লোকটার দুই চোখ।
কেন কী ঘটছে, জানা নেই রানার। তবে এরপর কী ঘটবে সেটা বুঝে গেছে। একলাফে টয়োটার ড্রাইভিং দরজার কাছে উইণ্ডশিল্ডের পাশে পৌঁছে গেল। গাড়ির উইঙে হাতের ভর রেখে শরীর তুলে দিল বরফে ভরা বনেটে। পিছলে সরসর করে গিয়ে নেমে পড়ল গাড়ির আরেক পাশে। ওর পায়ের ধাক্কা খেয়ে ভারসাম্য হারিয়ে সরে গেছে জেসিকা। একইসময়ে রানার বাম পায়ের লাথি ধুম্ করে পড়েছে প্যাসেঞ্জার দরজার ওপর। শক এড হাতে সামনে বেড়েছে গম্ভীর পুলিশ। প্রচণ্ড জোরে ধুপ্ করে তার বুকে লেগেছে গাড়ির দরজা। ব্যথা পেয়ে ঘোঁৎ করে উঠল সে। তাল রাখতে না পেরে বেকায়দাভাবে কাত হয়ে পিচ্ছিল রাস্তায় পড়ল লোকটা।
পরক্ষণে তার ওপর চড়াও হলো রানা। উঠতে গিয়ে ধুপধাপ কয়েক লাথি খেয়ে শুয়ে পড়ল আবার। খপ্ করে তার হাত থেকে শক প্রড কেড়ে নিল রানা। বিপদ বুঝতে পেরে উঠে দাঁড়াতে চাইছে লোকটা। টর্চ দিয়ে বাড়ি দিতে গেল রানার হাঁটুতে। তবে পা দিয়ে ওটা ব্লক করল রানা। পরমুহূর্তে ওর হাঁটুর বাটি ঠাস্ করে নামল পুলিশের বুকে। তাতে ভুস করে বেরিয়ে গেল তার পেট থেকে সব বাতাস। দ্বিধা না করেই উন্মুক্ত গলায় শক প্রড ঠেকিয়ে সুইচ টিপে দিল রানা।
বিন্দুমাত্র সুযোগ পেল না অফিসার। কড়কড় আওয়াজ তুলল রানার হাতের হাই-ভোল্টেজ শক প্রড। কাতরে উঠে ছটফট করতে লাগল লোকটা। দ্বিধা নিয়ে একটু দূর থেকে বলে উঠল জেসিকা, ‘না… রানা!’
কথা না শুনে লোকটার গলায় ক্যাটল শক প্রড চেপে ধরে রেখেছে রানা। তিনসেকেণ্ডে জোরালো বৈদ্যুতিক শকে অবশ হলো লোকটার দেহ। মুখ তুলে রানা দেখল, এখন টিটকারির হাসি নেই অন্য পুলিশের মুখে। ভয় পেয়ে পিছিয়ে গিয়ে ঘুরেই দৌড় দিল সে। তবে পিচ্ছিল পথে হড়কে গেল তার পা। সামলে নিয়েই ছুটে গিয়ে উঠতে চাইল পেট্রল ভেহিকেলে। একবার গাড়িতে উঠতে পারলেই তাকে পায় কে!
তীরবেগে তার পিছু নিল রানা। শুয়োরের ওপর এভাবে পেছন থেকে ঝাঁপিয়ে পড়ে ক্ষুধার্ত চিতাবাঘ। পেট্রল কারের দরজার কাছে পৌছুবার আগেই লোকটাকে নিয়ে পথের ওপর আছড়ে পড়ল রানা। শক্ত বরফে ছেঁচে গেল অফিসারের নাক-মুখ। হাত থেকে ছুটে গড়িয়ে গেল জ্বলন্ত টর্চ। ওঠার জন্যে দেহ মুচড়ে চিত হতে চাইল সে। দিশেহারা হয়ে ভাবছে দু’হাতে ঠেকাবে বিদ্যুতের শক। নিরীহ শিকার হঠাৎ বিপজ্জনক শিকারি হয়ে উঠতেই আত্মা উড়ে গেছে তার।
বৃথা হলো তার সব চেষ্টা। রানার বাম পায়ের বুট ধপ করে নামল ওর ডান কবজির ওপর। বরফ-ঠাণ্ডা পথে ছটফট করছে লোকটা। সরে যাওয়ার আগেই তার অন্য কবজি চাপা পড়ল রানার হাঁটুর নিচে। আতঙ্ক ফুটল অফিসারের চোখে। পরক্ষণে ফিজফিজ আওয়াজে তার গলায় লাগল রানার সুইচ অন করা ক্যাটল প্রড। করুণ আর্তনাদ ছেড়ে থরথর করে কাঁপতে লাগল তড়িতাক্রান্ত লোকটা। থুতনি বেয়ে কয়েক হাজার ভোল্টের কারেন্ট মগজে যেতেই চার সেকেণ্ডে জ্ঞান হারিয়ে নিথর হয়ে গেল দেহটা।
টয়োটার পাশে দাঁড়িয়ে আছে জেসিকা। অবাক চোখে দেখছে রানাকে। ভাবতে পারেনি পুলিশের ওপর হামলা হবে। কয়েক মুহূর্ত পর বলে উঠল, ‘রানা! এসব কী করছ!’
নীরবে পুলিশ অফিসারকে সার্চ করছে রানা। বুঝে গেছে, একটু পর সব ব্যাখ্যা দিতে হবে জেসিকাকে। পুলিশি কোটের পকেটে পেল আইডি ও পঞ্চাশ পাউণ্ডের নোটে ভরা ওয়ালেট। নোটগুলো একবার দেখার পর আইডি চেক করল রানা।
পুলিশ অফিসারের নাম পিসি কেভ গ্রাহাম।
‘তোমার সঙ্গে পরিচিত হয়ে খুশি হলাম, গ্রাহাম।’ উঠে জেসিকাকে দেখল রানা। সময় হয়েছে এবার সব বুঝিয়ে বলার। শীতল হাওয়ায় উড়ছে জেসিকার চুল। বিস্ফারিত চোখে বিস্ময়। পেট্রল কারের ছাতের রঙিন আলোয় অদ্ভুত সুন্দরী লাগছে ওকে।
দুই অচেতন পুলিশকে দেখাল রানা।
দেখাল রানা। জানতাম তোমাদেরকে আনআর্মড কমব্যাট শেখানো হয়। তবে এরা এসব কিছুই শেখেনি কেন?’
ঢোক গিলল জেসিকা, শুকিয়ে গেছে গলা। ক’বার চেষ্টার পর বলল, ‘রানা, হামলা করলে যে? এরা তো পুলিশ অফিসার!’
মাথা নাড়ল রানা। ‘পুলিশ নয়, বলো দুর্নীতিপরায়ণ দুই খচ্চর। আইনের প্রতি শ্রদ্ধা অথবা বিবেক বলতে কিছুই নেই। বহু আগেই বিক্রি হয়ে গেছে টাকার কাছে।’
অবাক চোখে ওকে দেখছে জেসিকা।
পিসি গ্রাহামের ওয়ালেট দেখাল রানা। ‘কতজন পুলিশ দু’মাসের বেতন পকেটে নিয়ে রাতের ডিউটিতে যায়?’ চকচক করছে পঞ্চাশ পাউণ্ডের নতুন নোটগুলো।
‘তুমি আসলে কী বলতে চাইছ?’
পেট্রল কারের আলোয় দ্বিতীয় পুলিশের পাশে থামল রানা। চেতনা ফিরছে বলে চাপা গুঙিয়ে উঠছে লোকটা। মাথার পাশে বুটের লাথি মেরে তাকে আরও গভীর ঘুমে পাঠিয়ে দিল রানা। সার্চ করল কোটের পকেট। এর ওয়ালেটেও প্রচুর পাউণ্ড। একটা নোট শুঁকল রানা। পুলিশ আইডি অনুযায়ী এই লোকের নাম পিসি র‍্যাব ওয়াটকিন। রানা ছুঁড়ে দেয়ায় ওয়ালেট একহাতে ক্যাচ ধরল জেসিকা। ‘কী দেখব?’
‘নতুন নোটের গন্ধ। মেশিন থেকে বেরিয়েছে বেশিক্ষণ হয়নি। যে-লোক এদেরকে টাকা দিয়েছে, শক এড দিতেও ভুল করেনি সে।’ রানা ছুঁড়ে দেয়ায় অন্যহাতে শক প্রড ধরল জেসিকা। ‘একেক শক চার হাজার ভোল্টের। শুয়োর ও গরুর ওপর ব্যবহার করা হয়। কারণ জন্তুগুলোর চামড়া পুরু। মানুষের ত্বকে ওই শক প্রচণ্ড ব্যথা তৈরি করে। অবশ্য -তোমার বন্ধু পিসি গ্রাহাম আর পিসি ওয়াটকিন ভেবেছিল অস্ত্রটা আমাদের ওপর প্রয়োগ করবে। আমার ভুল না হলে, ওই জিনিস ব্যবহার করে না পুলিশ ডিপার্টমেন্ট।’
ওয়ালেটের পাউণ্ড আর ক্যাটল শক এড দেখছে জেসিকা। ঘুরে দেখল অচেতন দুই পুলিশকে। বিড়বিড় করল, ‘না, আমাদেরকে তো…’
‘আমি জানি, একবার টেইযার ব্যবহার করলে ওপরের অফিসারকে সেটা জানাতে হয়,’ বলল রানা। ‘তবে আইন মেনে চলছিল না এরা। বেআইনি কাজে জড়িত ছিল। সেজন্যেই আজ রাতে সাধারণ টেইযার ব্যবহার করেনি।’ আঙুল তুলে ইউনিফর্ম দেখাল রানা। ‘ইউনিফর্মের সঙ্গে বডি ক্যাম নেই। আজকাল ভাল সব পুলিশ বাহিনী ওটা ব্যবহার করে। ডিউটির সময় তোমাকেও ওটা চালু রাখতে হয়। তবে এদের সঙ্গে ওই জিনিস নেই, কারণ এরা এসেছিল আমাদেরকে ধরে নিয়ে চিরতরে গুম করার জন্যে।’
একহাজার দ্বিধা মনে এলেও জেসিকা বুঝতে পারছে, একটা কথাও মিথ্যা বলেনি রানা।
অচেতন পিসি গ্রাহামের পাশে পৌঁছুল রানা। তার কোটের পকেট থেকে নিল মোবাইল ফোন। একটু আগেও ওটা ব্যবহার করেছে লোকটা। ‘তখন রেডিয়ো ব্যবহার না করে এই ফোনে বসের কাছে কল দিয়েছে। একবার চেহারা দেখেই বুঝে গেছে আমরা কারা। সেটা পেরেছে, কারণ আগে থেকেই এদেরকে আমাদের ছবি দেয়া হয়েছে। নিশ্চয়ই এসব বুঝতে পারছ, জেসিকা?’
ফোন চেক করল রানা। কল গেছে আরেক মোবাইল ফোনে। ওদিকেরটা বোধহয় ডিসপোযেবল। কেনা হয়েছে নগদ টাকায়। কোথাও মিলবে না মালিকের নাম। কেউ কিছু জানবে না। বড়জোর ক’বার ব্যবহার করে ফেলে দিত।
‘বুঝেছি,’ কয়েক মুহূর্ত পর বলল জেসিকা। ‘তবে এটা জানি না, এবার কী করব আমরা!’
‘এদের দলে হয়তো আরও অনেকে আছে,’ বলল রানা, ‘সুতরাং থানায় এদেরকে নেয়া যাবে না। নিশ্চিত হতে হবে ঘুম থেকে উঠে যেন আমাদের পিছু নিতে না পারে।’
পেট্রল কারের স্টিয়ারিং হুইলের নিচে হাত ভরে বনেট খোলার রিলিয ল্যাচ খুঁজল রানা। ওটা পেয়ে টান দিতেই ধুপ আওয়াজে খুলল বনেটের ঢাকনি। গাড়ি থেকে সরে পথের ধারে পড়ে থাকা গ্রাহামের জ্বলন্ত টর্চ কুড়িয়ে নিল রানা। কালো রঙের ভারী ধাতব জিনিস। গাড়ির সামনে এসে দুই হাঁটুর মাঝে টর্চ চেপে ধরে বনেটের ঢাকনি খুলল রানা। খুঁজে নিল ব্যাটারি। ওটার বারো ইঞ্চি ব্যবধানে আছে দু’প্রান্তে দুই টার্মিনাল। লাল ও কালো দুই প্লাস্টিকের কাভার খুলে দুই তার এক করে দিল রানা। দেখতে না দেখতে গরম হয়ে উঠতে লাগল ব্যাটারি। যে-কোনও সময়ে আগুন ধরবে ইঞ্জিন কম্পার্টমেন্টে। বনেটের ঢাকনি যেন নেমে না যায়, তাই টর্চ দিয়ে ঠেক দিল রানা। ফিরে চলল টয়োটার দিকে। ততক্ষণে পুলিশ কারের বনেটের ওদিক থেকে ভকভক করে বেরোচ্ছে অ্যাসিডের ঝাঁঝাল ধোঁয়া। একটু পর গোটা গাড়িতে ছড়িয়ে পড়বে লেলিহান আগুন। যেন পুড়ে না মরে, তাই ঠ্যাং ধরে পেট্রল কার থেকে পিসি গ্রাহামকে সরাল রানা। আনমনে ভাবল, শত্রুকেও কখনও কখনও দয়া দেখাতে হয়।
পেট্রল কারের ইঞ্জিনে আগুন ধরে যেতেই দু’হাত কোমরে রেখে অসহায় চোখে ওদিকে চেয়ে রইল জেসিকা। তারপর ভুরু কুঁচকে দেখল রানাকে। ‘চাকা ফাঁসিয়ে দিলেও তো পারতে! দুনিয়ার সবই তোমার নষ্ট করতে হবে কেন!’
‘রাতটা খুব ঠাণ্ডা,’ বলল রানা। ‘নিশ্চয়ই চাও না তোমার দুই পুলিশ বন্ধু হাইপোথারমিয়ায় মরুক?’
‘ওরা মরলে তোমার কিছু না, ঠিকই বুঝেছি। তুমি আসলে সবকিছুতেই নাটকীয়তা পছন্দ করো। একদম মিথ্যা বলবে না, রানা!’
‘ধরে নাও, ভবিষ্যতে আরও নানান ধরনের নাটকীয়তা হবে,’ বলল রানা।টয়োটাতে চেপে রওনা হলো রানা ও জেসিকা। পেছনে রইল জ্বলন্ত পেট্রল কার এবং পথের ধারে দুই অচেতন পুলিশ। ভুরু কুঁচকে চুপ করে বসে আছে জেসিকা, ডুবে গেছে গভীর ভাবনার সাগরে। নিজেও চুপচাপ ড্রাইভ করছে রানা। এখনও দেরি আছে ভোর হতে। মাথার ওপর থেকে বিদায় নিয়েছে তুষারভরা ভারী ধূসর মেঘ। কুচকুচে কালো আকাশে ঝিকমিক করছে হাজারো নক্ষত্র। দু’মাইল যাওয়ার পর একদিকে অপেক্ষাকৃত সরু পথ দেখে সেদিকে বাঁক নিল রানা। একটু পর পর সামনে পড়ছে সরু গলি। তবে আরও এগোতেই সামনে পড়ল কালো পাহাড়ের কোলে বড় এক হ্রদ। ওটার নিথর কালো পানিতে সামান্য দুলছে আকাশের প্রতিফলিত নক্ষত্ররাজি।
স্যাটালাইট নেভিগেশন সিস্টেম অনুযায়ী ওরা পৌঁছে গেছে লক বা-র তীরে বুনো এলাকায়। পথ থেকে লকের তীরে পাথুরে জমিতে নেমে পানির দিকে টয়োটার নাক তাক করল রানা। হ্যাণ্ডব্রেক টেনে নিচু গলায় বলল, ‘ভাল জায়গা।’
‘প্রাকৃতিক দৃশ্য দেখার জন্যে?’ জানতে চাইল জেসিকা ‘না, এবার গাড়িটা ফেলে যেতে হবে,’ বলল রানা। ‘এটা দেখলেই সতর্ক হয়ে উঠবে পুলিশের লোক। তা ছাড়া, গুলি লাগা গাড়ি রেন্টাল কোম্পানিকে ফেরত দিলেও বিপদ।’
‘বলবে যে ডাকাতের কবলে পড়েছিলে। তারাই গুলি করেছে।’
নিরীহ সুরে বলল রানা, ‘এদিকে যখন-তখন ডাকাতি হয়, তাই না?’
হাল ছেড়ে বড় করে শ্বাস ফেলল জেসিকা। ‘গাড়িটা ভাল লেগেছিল। তা ছাড়া, বহু মাইলের ভেতর কিছুই নেই। হেঁটে যেতে হলে বারোটা বেজে যাবে।’
‘বেশি হাঁটব না,’ বলল রানা। ‘প্রথম সুযোগেই জোগাড় করে নেব অন্য কোনও গাড়ি।’
‘ঘণ্টার পর ঘণ্টা হাঁটলেও কোনও বাস পাবে না।’
‘আমি বাসের কথা ভাবছি না।’
‘এদিকে কার রেন্টাল কোম্পানিও খুব কম। ওখানে যেতে হলেও তোমাকে হাঁটতে হবে মাইলের পর মাইল।’
‘এভাবে আমার মনটা ভেঙে দিয়ো না, প্লিয!’ চাপা শ্বাস ফেলল রানা। গাড়ি থেকে নেমে পড়ল। বিরক্ত চেহারায় নিজেও নামল জেসিকা। লক বা-র ওপর আবছা আলো ফেলেছে সহস্র তারা। রানার দেখাদেখি গাড়ি থেকে দরকারি জিনিসপত্র নামিয়ে ফেলল জেসিকাও। বাড়তি ওজন নিয়ে হাঁটা অনর্থক, তাই মন খারাপ হলেও গাড়ির ভেতরেই রানা রেখে দিল ঘিলি সুট আর অব্যবহৃত নাইট-ভিশন গগল্‌স্। মায়ায় পড়ে নিজের কাছে রাখল ক্রসবো। গাড়ির গিয়ার নিউট্রাল করে হ্যাণ্ডব্রেক ছেড়ে দিল। পারে দাঁড়িয়ে চুপচাপ ওরা দেখল ঢালু জমিতে গড়িয়ে নেমে যাচ্ছে টয়োটা। প্রথমে ধীর হলেও ক্রমেই বাড়তে লাগল নেমে যাওয়ার গতি। পাথর ও তুষারের ওপর দিয়ে এক্কা-দোক্কা খেলার ভঙ্গিতে লাফ দিতে দিতে সোজা গিয়ে ঝপাস্ করে নামল ওটা লকে। ভাল জায়গা বেছে নিয়েছে রানা। মাত্র কয়েক মুহূর্তে টয়োটার বনেট ছাপিয়ে ছাত ডুবিয়ে দিল রাশি রাশি কালো পানি। গাড়ির কোনও চিহ্ন থাকল না। একসময় ঢেউগুলোও স্থির হয়ে গেল। মনে হচ্ছে, যেন কেউ কিচ্ছু জানে না একটু আগে কী ঘটে গেছে।
জেসিকা দুশ্চিন্তায় পড়েছে টের পেয়ে ওর কাঁধে হাত রাখল রানা। নরম সুরে বলল, ‘সময় হলো যাওয়ার। আমার ওপর ভরসা রাখো। চিন্তার কিছু নেই।’
ধীরে ধীরে মাথা নাড়ল জেসিকা। ‘দুশ্চিন্তার কিচ্ছু নেই? যা ঘটছে তার কিছুই তো বিশ্বাস করতে পারছি না! মনে হচ্ছে যে-কোনও সময়ে জেগে উঠব দুঃস্বপ্ন থেকে।’
‘একবার ফোন দিলেই বুঝবে স্বপ্ন দেখছ না,’ বলল রানা।
‘কাকে ফোন দেব?’
‘আমি দেব। তবে জানি না কে ধরবে।’ পুলিশ সদস্য গ্রাহামের ফোন বের করে স্ক্রিন আনলক করল রানা। খেয়াল করল লেক, পাহাড় ও জঙ্গলে রিসেপশন খুব খারাপ। মাত্র একটা বার দেখাচ্ছে ফোন। গ্রাহামের কল করা সেই নাম্বারে রিডায়াল করল রানা। ক’বার বাজার পর ওর মনে হলো, ওদিক থেকে ধরবে না কেউ। ভয়েসমেইল পাঠাবে কি না ভাবছে, এমনসময় তিক্ত, কর্কশ গলায় ঘুমে কাতর একলোক জবাব দিল, ‘ইন্সপেক্টর মুরে। গ্রাহাম, কী হয়েছে? ওদেরকে ধরতে পেরেছ?’
ঠিকই ধারণা করেছে রানা। স্পিকারে মৃদু হেসে বলল, ‘ডিটেকটিভ ইন্সপেক্টর মুরে?’ জেসিকার দিকে তাকাল ও। কুঁচকে গেছে মেয়েটার ভুরু। চড় খেলেও এত চমকে যেত না।
জেসিকা একমাত্র মানুষ নয় যে অবাক হয়েছে। ফোনের ওপ্রান্ত থেকে কোনও সাড়াশব্দ নেই। বুদ্ধিমান কেউ চট্ করে ফোন রেখে দিত। কিন্তু এখন অনেক দেরি হয়ে গেছে।
‘গ্রাহাম আপাতত কথা বলতে পারবে না,’ বলল রানা। ‘তোমার দেয়া টাকায় পার্টি দিচ্ছে। বেশি ব্যস্ত। টাকাগুলো বোধহয় তোমার নয়। তুমি শুধু হাত বদল করেছ। আমি কি ভুল বললাম?’
‘রা… রানা?’ তুতলে উঠে জানতে চাইল মুরে।
‘তোমার বসকে একটা কথা জানিয়ে দিয়ো,’ বলল রানা। ‘ওর কিছু জিনিস আমার কাছে রয়ে গেছে। সে যদি আগ্রহী হয়, ওই বিষয়ে আমরা আলাপ করতে পারি।’ ফোন রেখে দিল রানা।
উত্তেজনার ছাপ পড়েছে জেসিকার মুখে, কী যেন ভাবছে।
‘সরি, জেসিকা, প্রথম থেকেই তোমার দুই বস এইসবে জড়িত ছিল,’ বলল রানা। ‘পুলিশের লোকদের নিয়মিত ঘুষ দিচ্ছে এক লোক।’
‘রন স্টুয়ার্ট!’ চাপা স্বরে বলল জেসিকা।
মৃদু মাথা দোলাল রানা। ‘এ ব্যাপারে আমি এক শ’ ভাগের ভেতর নিরানব্বুই ভাগই নিশ্চিত। ম্যাকগ্রাকে খুন করতে ডিযঅনারেবলদেরকে ভাড়া করেছে। তাদের মাধ্যমে চেষ্টা করেছে আমাদেরকে খুন করতে। আগেই টাকা দিয়ে জন মুরে আর ডানকান রিডকে কিনে নিয়েছে। রবার্ট উইলসন খুনের সঙ্গে জড়িত এরা। বাজেভাবে আহত করেছে পিটার হ্যাননকে। টাকার জোরে যা খুশি করছে রন স্টুয়ার্ট। সহজেই কিনে নিয়েছে স্থানীয় আইন।
‘আমরা আধুনিক সময়ের মানুষ। এটা তো আর বুনো পশ্চিম নয়। অথচ…
‘সময় বদলে গেলেও মানুষ তো বদলে যায়নি,’ বলল রানা। ‘ক্ষমতা ও টাকার জোরে যে কাউকে শেষ করে দেয়া যায়। যুগে যুগে প্রতিটা দেশে এমনই ঘটেছে, ঘটছে।’
‘তা ঠিক,’ বলল জেসিকা। ‘তবে তোমার একটা কথা বুঝতে পারিনি। ‘ওর কিছু জিনিস আমার কাছে রয়ে গেছে। সে যদি আগ্রহী হয়, ওই বিষয়ে আমরা আলাপ করব।’ এসব বলে জন মুরেকে কী বোঝাতে চেয়েছ?’
‘লোভ দেখালাম, যাতে তার বসকে হাতের মুঠোয় পাই,’ বলল রানা। ‘এবার কথাগুলো তাকে জানিয়ে দেবে জন মুরে। আমরা কী পেয়েছি না জানলেও ভীষণ কৌতূহলী হবে স্টুয়ার্ট। ওই লোক একবার যোগাযোগ করলে আমরা নিশ্চিত হব, আসলে এসবের পেছনে সে আছে। তখন আর ওই এক পার্সেন্ট অনিশ্চয়তাও থাকবে না।’
‘কিন্তু অনির্দিষ্ট সময় ধরে তো আমরা অপেক্ষা করতে পারব না,’ তিক্ত স্বরে বলল জেসিকা।
‘বেশিক্ষণ অপেক্ষা করতে হবে না। যোগাযোগ করবে ওই লোক। চলো, ততক্ষণে এখান থেকে সরে যাই। কিনলোকার্ড এখনও বহু দূরে।’
হ্রদের যেখানে ডুবে গেছে টয়োটা, তারার আলোয় দেখা যাচ্ছে ওখানে এখনও একটা-দুটো বুদ্বুদ উঠছে। এ ছাড়া বোঝার উপায় নেই হারিয়ে গেছে আস্ত একটা গাড়ি। ব্যাগ কাঁধে তুলে ক্রসবো হাতে পথের দিকে রওনা হলো রানা। ওর পিছু নিয়ে জানতে চাইল জেসিকা, ‘এবার কোন্ দিকে?’
‘বামে,’ আঙুল তুলে ওদিকটা দেখাল রানা।
‘বিশেষ কোনও কারণ আছে?’ জানতে চাইল জেসিকা।
‘তা নয়। তবে দ্বিধা এলে বেশিরভাগ সময় বামদিক বেছে নিই। আসলে কোন্ দিকে যাব সেটা এখন বড় কথা নয়। আগে বা পরে বাড়ি, খামার বা গ্রামের কাছে পৌঁছে গেলেই হলো।’
‘ঠিক আছে, তো বামে,’ রানার পাশাপাশি হাঁটতে লাগল জেসিকা।
পথের যেদিকে তুষার কম, সেদিক ধরে হাঁটছে ওরা। কোনও গাড়ি এলে ড্রাইভারকে কাছের শহর বা গ্রামে পৌঁছে দিতে অনুরোধ করবে ভেবে রেখেছে রানা। এই নির্জন এলাকায় ইঞ্জিনের আওয়াজ পাবে অন্তত একমাইল দূর থেকে। কিছুক্ষণ হাঁটার পরেও বাতাসের মৃদু স্ ও পায়ের নিচে তুষারের কুড়মুড় ছাড়া কোনও আওয়াজ পেল না ওরা। গ্রাহামের ফোনটা হাতে রেখেছে রানা। অপেক্ষা করছে যে-কোনও সময়ে বেজে উঠবে ওটা।
অবশ্য ফোন দিল না কেউ। হাঁটতে গিয়ে নিজেদের ভেতর তেমন কথা হচ্ছে না ওদের। শরীর গরম করতে আগের চেয়ে জোরে হেঁটে চলল। অন্ধকার, আঁকাবাঁকা পথে একমাইল পেছনে ফেললেও কোথাও দেখল না মানব-বসতির চিহ্ন। তারপর পেরোল আরও দুই মাইল। নীরবতা ভেঙে জানতে চাইল জেসিকা, ‘তোমার কি মনে হয় বেন হ্যানন এখনও বেঁচে আছেন?’
‘তাই ভাবতে চাই,’ জবাব দিল গম্ভীর রানা।
‘তাঁকে বন্দি করে রেখেছে রন স্টুয়ার্ট?’
‘আমার তা-ই মনে হয়।’
‘এরা যদি ধরে নেয় তিনি জানেন কোথায় আছে সোনার কয়েন…’ বাতাসে মিলিয়ে গেল জেসিকার কণ্ঠ।
‘নির্যাতন করবে অসুস্থ মানুষটাকে,’ খেই ধরল রানা। ‘দিনের পর দিন। যতক্ষণ না মুখ খোলে।
‘কারা এরা, এত ভয়ঙ্কর?’
‘ওরা জিন্দালাশের মত,’ বলল রানা। ‘বিবেক মরে গেছে অনেক আগেই।’
চুপচাপ হাঁটছে ওরা। তারপর সূর্য ওঠার আধঘণ্টা আগে সকাল আটটায় গ্রাহামের ফোন বেজে উঠল রানার হাতে।কানে মোবাইল ফোন ঠেকাতেই ভারী, ঝনঝনে অভিজাত এক কণ্ঠ শুনল রানা। গলা আর্কটিক সাগরের তলস্রোতের মত শীতল হলেও সেটার মাঝে ভাসছে দুশ্চিন্তার বরফের মস্ত সব চাঁই। ‘আমি কি ধরে নেব কথা বলছি মিস্টার মাসুদ রানার সাথে? নাকি আপনাকে সম্বোধন করব মেজর বলে?’
‘আমি কি ধরে নেব কথা বলছি মিস্টার রন স্টুয়ার্টের সঙ্গে?’ পাল্টা জানতে চাইল রানা।
‘যাক, শেষমেশ আমাদের পরিচয় হলো। আশা করি এই আলাপের মাধ্যমে সম্পর্কটাকে আমরা আরও এগিয়ে নিয়ে যেতে পারব।’
‘ব্যবসায়িক আলাপে ভদ্রতা বজায় রাখতে হয়, তাই কথা হয়ে ওঠে মধুর,’ বলল রানা। ‘কারও সঙ্গে ব্যবসা করতে তাকে পছন্দ করতে হবে, এমন তো নয়।’
‘তা হলে কি ধরে নেব ঠিক কথাই শুনেছি? আপনি আমার সঙ্গে কোনও একটা বিষয়ে ব্যবসা করতে চান।’
‘একজনের কাছে দামি কিছু থাকলে, সেটা অন্য কেউ চাইলে নিয়ম হচ্ছে দুই পক্ষকে চুক্তির মাধ্যমে এগোতে হবে। সেটা সবার জন্যেই মঙ্গলময়। তার উল্টো হচ্ছে যুদ্ধে জড়িয়ে যাওয়া। আমার মনে হয় না আপনি বা আমি সেটা চাই।’
‘আপনি নিশ্চয়ই জানেন, আপাতত আমার সামনে বেশ কিছু পথ খোলা আছে।’
‘যুদ্ধে কেউ সবদিক থেকে প্রস্তুত থাকে না,’ বলল রানা। ‘আর সেজন্যেই ভাল একটা পথ আপনার সামনে তুলে ধরতে চাই। সেক্ষেত্রে আহত বা নিহত না হয়েই নিশ্চিন্তে পার করতে পারবেন বাকি জীবন।’
‘তো বলতে চাইছেন আমার চাই এমন কিছু আপনার কাছে আছে?’ সহজ সুরে বলতে চাইলেও স্টুয়ার্টের গলায় প্রকাশ পেল উৎকণ্ঠা।
‘দুনিয়ার আর কিছু কখনও এত বেশি করে চাননি,’ বলল রানা। ‘প্রাণের মায়াও ছেড়ে দেবেন ওগুলো পাবার জন্যে।’
‘আপনি আমার মনোযোগ কেড়ে নিয়েছেন। তো, বলুন, আসলে আপনার কাছে কী আছে?’
‘মুখের কথায় নয়, নিজের চোখে সব দেখবেন,’ বলল রানা। ‘আপনার ই-মেইল অ্যাড্রেস দিন। ছবি পাঠিয়ে দেব।’
গড়গড় করে নিজের ই-মেইল ঠিকানা জানাল স্টুয়ার্ট। নিজের স্মার্টফোনে সোনার কয়েনের ছবি বের করল রানা। বিলিয়নেয়ারের ঠিকানায় পাঠিয়ে দিল ওটা। পেরোল পুরো একমিনিট, তারপর ওদিক থেকে এল দুশ্চিন্তাভরা গলা: ‘দেখলাম।’
‘আপনি হয়তো এ বিষয়ে আরও জানতে চাইতে পারেন। তাই বলছি, স্যাম্পল হিসেবে আপাতত আমার কাছে আছে মাত্র গোটা পঞ্চাশেক। তবে যেখানে পেয়েছি, ওখানে ছিল হাজার হাজার।’
‘কত হাজার?’ বেসুরো কণ্ঠে জানতে চাইল রন স্টুয়ার্ট।
‘চুক্তি হলে নিজের চোখেই দেখবেন, গুনে নেবেন।’ শুকনো হাসল রানা। ‘শুধু বলতে পারি, সোনার কয়েনে ভরে উঠবে মাঝারি আকারের দুটো ভ্যান। অবশ্য সত্যিই ওই কাজ করলে টনকে টন ওজনে ভাঙবে গাড়িদুটোর সাসপেনশন। সব খুঁড়ে তুলতে গিয়ে লেগেছে বেশ কয়েক সপ্তাহ। তার চেয়েও বেশি সময় লেগেছে সব গুনে নিয়ে নিরাপদ ওয়্যারহাউসে তুলতে।’
‘কোথায় পেয়েছেন?’ জানতে তর সইছে না স্টুয়ার্টের। ‘আপনার নাকের ডগায় ছিল, স্টুয়ার্ট। এক শ’ বছরেরও বেশি ধরে লক আরডাইকের তীরে পাইন জঙ্গলে পড়ে ছিল। অবশ্য ওগুলো কে ওখানে রেখেছে, বা কোথা থেকে এল, তা নিয়ে আমার মাথাব্যথা নেই। আমার যদি উপায় থাকত, গাদাগাদা কয়েন গলিয়ে গোল্ড বার তৈরি করে বিক্রি করতাম।’
‘সেক্ষেত্রে মুহূর্তে অর্ধেকে নেমে যাবে ওগুলোর মূল্য। ওগুলো শুধু সোনা নয়, ওর ঐতিহাসিক মূল্যও অনেক।’
‘আর যাই হোক, ইতিহাসে আমার কোনও আগ্রহ নেই, স্টুয়ার্ট। ওগুলো এমন বাতিল কারেন্সি, যেটা আর বাজারে চলে না। যদিও এটা জানি, দুনিয়ার বহু মানুষ ওগুলো পাওয়ার জন্যে মরতেও রাজি হবে। আপনিও তাদের একজন। তাই প্রথমে আপনাকেই প্রস্তাব দিচ্ছি। এখন কী করবেন সেটা স্থির করবেন আপনিই। উপযুক্ত টাকার প্রস্তাব পেলে আমি হয়তো বিক্রি করতে রাজি হয়ে যাব।’
‘মিথ্যা বললে কিন্তু শেষে পস্তাবেন, রানা,’ হুঁশিয়ার করল স্টুয়ার্ট।
‘আমি মিথ্যা বলার মানুষ নই,’ জবাবে বলল রানা। ‘আমার কথায় বিশ্বাস করতে হবে না, নিজের চোখেই দেখতে পাবেন মোহরগুলো।’
‘তো কথা শুরু করা যাক। কীভাবে চুক্তি হবে?’
‘আপনি কি এখন আপনার বাড়িতে?’
‘আমার অনেকগুলো বাড়ি আছে,’ গর্বের সঙ্গে বলল স্টুয়ার্ট। ‘আপাতত আছি স্কটিশ বাড়িটাতে।’
‘তা হলে আমার কথামত কাজ করুন,’ বলল রানা। ‘পাহাড়ি দুর্গ থেকে নেমে এসে কয়েক ঘণ্টার জন্যে দেখা দিন আমাদের মত গরীব মানুষকে। আপনাকে ড্রাইভ করে আসতে হবে কিনলোকার্ড গ্রামে। আমার মনে হয় ওটার নাম আপনি আগেও শুনেছেন।’
‘আপনি কি এখন ওখানেই আছেন?’
‘আমি কোথায় আছি সেটা নিয়ে আপনাকে ভাবতে হবে না,’ বলল রানা। ‘দুপুর একটায় গ্রামের পাবে পৌছে যাব। আপনার মত দুর্গন্ধে ভরা পচে যাওয়া শামুকের সঙ্গে দেখা করার বিন্দুমাত্র আগ্রহ আমার ছিল না। তবে ব্যবসা বলে কথা। তাই মানুষ চলাচল আছে এমন জায়গায় দেখা করব। যাতে ঝামেলায় না ফেলতে পারে আপনার খুনির দল।’
শুকনো হাসল স্টুয়ার্ট। ‘ও? আপনি খুব সতর্ক লোক, তাই না, রানা?’
‘ঠিকই ধরেছেন। এবং সেজন্যেই সামান্যতম বিপদ বা ফাঁদের গন্ধ পেলে সঙ্গে সঙ্গে বাতিল করব চুক্তি। সেক্ষেত্রে বাকি জীবনেও আর একটা কয়েনও দেখতে পাবেন না। মাথায় রাখবেন, নতুন ক্রেতা খুঁজে নিতে সমস্যা হবে না আমার। এরই ভেতর আগ্রহ দেখিয়েছে বেশ কয়েকজন।’
‘তাই? তারা কারা? সংগ্রাহকদের প্রায় সবাইকেই আমি চিনি।’
‘কারা আগ্রহ দেখাচ্ছে, তা নিয়ে আপনাকে মাথা ঘামাতে হবে না। খামোকা আমার মূল্যবান সময় নষ্ট করবেন না, স্টুয়ার্ট। আপনি কিনলোকার্ডের পাবে আসছেন, নাকি ফোন রেখে দেব?
‘ঠিক আছে, আমি রাজি। তা হলে সেরে নিন আলাপ।’
‘বুঝতেই পারছেন, আপনি আসবেন একা। যদি দেখি ঠিক সময়ে হাজির হননি, বাতিল করব চুক্তি। কোন্ পথে আসছেন, আগেই আমাকে জানিয়ে দেবে আমার লোক। ভুলেও কোনও ভুল করবেন না। পাবের সামনে গাড়ি থেকে নেমে পড়বেন। গাড়িতে যেন অন্য কেউ না থাকে। বার-এ গিয়ে এক পাইণ্ট বিয়ারের অর্ডার দেবেন।’
‘আমি বিয়ার খাই না।’
‘তা হলে এক গ্লাস ওয়াইন নেবেন।’
‘ওদিকের ওয়াইন তো বড়জোর রঙ তোলার স্পিরিট।’
‘ওয়াইন গিলতে হবে না,’ বলল রানা। ‘কারণ, বেশিক্ষণ ওখানে থাকছেন না। যখন বুঝব আপনার লোক হাজির হবে না, দু’জনে গাড়িতে চেপে চলে যাব আমার ওয়্যারহাউসে।’
‘শুনে খুশি হলাম। তো কোথায় যাব আমরা?’
‘মিটিং হবে যেখানে,’ বলল রানা। ‘ওখানে থাকবে আমার পরিচিত একজন।
‘তার মানে মিস থমসন।’
দেখা যাচ্ছে, একা আমি নই, আরও মানুষ হোমওঅর্ক করেছে,’ হেসে বলল রানা।
‘তারপর কী হবে?’
‘চুক্তি হলে দেখতে পাবেন সোনার কয়েনগুলো।’
‘কিন্তু কী কারণে আপনাকে বিশ্বাস করব?’
‘আমাকে বিশ্বাস করতে হবে না। নিজের চোখেই দেখে নেবেন সোনার কয়েনের স্তূপ।’
‘আপনার এসবে জড়িয়ে যাওয়া অস্বাভাবিক লাগছে আমার কাছে। এটা কি বুঝতে পারছেন?’
কয়েক মুহূর্তের জন্যে চুপ করে থাকল রানা। ঠিক করেছে এবার ফেঁদে বসবে ওর তৈরি গল্পটা। ঠিকঠাক সেটা ঝেড়ে দিলে চট্ করে মিথ্যাটা ধরতে পারবে না স্টুয়ার্ট। ‘এত বিস্মিত হওয়ার কিছু নেই, স্টুয়ার্ট। প্রথমে সোনার কয়েন আবিষ্কার করেছিল রবার্ট উইলসন। সেটা বলেছিল বন্ধু পিটার হ্যাননকে। আর তখন বিশেষজ্ঞ হিসেবে এসবে জড়িয়ে পড়ি বেন হ্যানন আর আমি। সিকিউরিটির ব্যাপারে দুশ্চিন্তায় ছিল উইলসন আর পিটার। পাগল হয়ে উঠেছিল ভয়ে। ওদের ধারণা হয়েছিল একদল খুনি এসে কেড়ে নেবে সোনার কয়েনগুলো। পাগল আর কাকে বলে!’
আরও তথ্যের জন্যে চুপ করে অপেক্ষা করছে স্টুয়ার্ট।
‘কিন্তু পিটার হ্যানন আর বেন হ্যাননকে বিশ্বাস করত না উইলসন,’ গড়গড় করে বলে চলল রানা। ‘তার ধারণা হয়েছিল: গোপনে সব মেরে দেবে পিটার। আর সেজন্যেই বন্ধুকে সে বলেনি কোথায় আছে সেই গুপ্তধন।’
মন দিয়ে রানার কথা শুনছে জেসিকা। চকচক করছে দুই চোখ। তবে কেন এসব বলছে রানা, সেটা বুঝতে না পেরে কুঁচকে গেল ওর দুই ভুরু।
‘আপনি তা হলে বলতে চান একইসঙ্গে সোনার কয়েন উদ্ধার করেছেন আপনি আর উইলসন?’ জানতে চাইল রন স্টুয়ার্ট। ‘আমার লোকের ভাষ্য অনুযায়ী আপনি মাত্র কয়েক দিন আগে লণ্ডন থেকে এসেছেন এখানে। ততদিনে মারা গেছে উইলসন। সেক্ষেত্রে কি ধরে নেব যে মিথ্যা বলছেন আপনি? মিথ্যুকদের কোনও ঠাঁই নেই আমার কাছে।’ আদর্শ ও নৈতিকতার প্রতিমূর্তি হয়ে উঠেছে চরম দুর্নীতিপরায়ণ বিলিয়নেয়ার।
‘আপনার বেতনভুক অপদার্থ পুলিশগুলো অর্ধসত্য বলেছে। ওরা জানেও না, উইলসন ডুবে মারা যাওয়ার আগে গোটা একসপ্তাহ ধরে আমরা কী করেছি। সব গুছিয়ে নেয়ার পরেই পা রেখেছি কিনলোকার্ড গ্রামে।’ ডাহা মিথ্যা বলছে রানা। তবে মিথ্যা হিসেবে ওটা প্রমাণ করতে পারবে না স্টুয়ার্ট। রানা আশা করছে মগজে যুক্তি কাজ করবে না বলেই সোনার কয়েনের প্রতি সম্পূর্ণ মনোযোগ দেবে লোকটা। ‘উইলসন জঙ্গলে নিয়ে গিয়ে আমাকে দেখিয়েছে কোথায় পেয়েছে কয়েনগুলো। পরে বাকিগুলো আবিষ্কার করি আমরা। দু’জন মিলে সরিয়ে নিয়ে যাই নিরাপদ ওয়্যারহাউসে। তারপর কয়েক দিনের জন্যে কাজ গুছিয়ে নিতে লণ্ডনে ফিরি আমি। আর তারপর তো মারাই গেল উইলসন। তাই আমি এখন একমাত্র লোক যে কি না জানে কয়েনগুলো কোথায় আছে।’
কী যেন ভাবল স্টুয়ার্ট। তার পরের কথায় রানার মনে হলো বিশ্বাস করেছে সে। ‘তা হলে তো মনে হচ্ছে সঠিক লোকের সঙ্গেই কথা বলছি। সেক্ষেত্রে একটা কথা বলে দিতে চাই। নিজের চোখে দেখব সোনার কয়েন। তখন স্থির হবে নগদ টাকার ব্যাপারটা। এরপর একবার টাকা পেলে আর কখনও আমার সঙ্গে যোগাযোগ করতে পারবেন না।’
‘ঠিকমত টাকা পেলে আবার কথা কীসের!’ খোলা গলায় হাসল রানা।
‘আমার ধারণা ছিল বন্ধুর ব্যাপারে আপনার কোনও বক্তব্য থাকতে পারে। ওই যে, সেই বেন হ্যানন।’
এবার কণ্ঠ স্বাভাবিক রাখতে কষ্ট হলো রানার। ‘আমি তো আগেই বলেছি, হ্যাননদেরকে বিশ্বাস করত না উইলসন। ওরা চাচা-ভাতিজা বড়বেশি লোভী। সেজন্যেই হয়তো বিপদে পড়েছে। তাদের কী হলো তাতে আমার কিছু যায়-আসে না। আমি আইনি ঝামেলা বা কোনও বিপদে না পড়লেই খুশি।’
রানার কথায় চমকে গেছে জেসিকা। একহাতে মুখ চেপে ধরে ফিসফিস করে বলল, ‘এসব কী বলছ, রানা!’
‘ঠিক আছে, বুঝতে পেরেছি,’ বলল স্টুয়ার্ট। ‘আপনার কথা শুনে আগ্রহ বোধ করছি। এজন্যেই দিনের পর দিন না খাইয়ে রেখেও বুড়ো হারামজাদার কাছ থেকে সোনার কয়েনের ব্যাপারে কিছুই বের করতে পারিনি। ভেবে পাচ্ছিলাম না, কেন সে মুখ বন্ধ করে রেখেছে। এতক্ষণে সবই বুঝলাম।’
রাগে বুক জ্বলে গেল রানার। এত জোরে মোবাইল ফোন কানে চেপে ধরেছে যে ব্যথা পাচ্ছে। বুঝে গেছে মুখ খোলাবার জন্যে নির্যাতন করেছে ডিযঅনারেবলরা অসুস্থ বেন হ্যাননকে। বলল, ‘ওই বুড়ো হাবড়াটাকে চাপ দিয়ে লাভ হবে না। আমি হলে এসব বাজে কাজে সময় নষ্ট করতাম না।’
‘আমি নিজেও তাই ভেবেছি।’
এবার কী বলতে হবে ভাবতে গিয়ে চোখ বুজল রানা। ‘তা হলে বুড়োটাকে পৃথিবী থেকে সরিয়ে দিয়েছেন?’
‘না-না, বেঁচে আছে। তবে আজ আপনার সঙ্গে কথা হওয়ার পর সিদ্ধান্ত নেব। আপনার কী মনে হয়, তার বিষয়ে কী করা উচিত?’
‘আপনিই জানেন,’ সহজ স্বরে বলল রানা, ‘এ ব্যাপারে আমার বিন্দুমাত্র আগ্রহ নেই। শুধু মনে রাখবেন, ঠিক সময়ে হাজির হবেন কিনলোকার্ড গ্রামের পাবে।’ চট্ করে হাতঘড়ি দেখল রানা। ‘দেখা হবে পৌনে চারঘণ্টা পর। মাত্র একবার সুযোগ পাবেন, স্টুয়ার্ট। কোনও ভুল হলে কিন্তু বাকি জীবনেও সোনার হদিস আর পাবেন না। সব আমি বিক্রি করে দেব অন্য কাস্টোমারের কাছে।’
‘আমি ঠিক সময়ে হাজির হব।’
‘তা আমি জানি,’ বলে কল কেটে দিল রানা।
‘কী ভয়াবহ,’ নিচু গলায় বলল জেসিকা। অবাক চোখে দেখছে রানাকে।
থমথম করছে রানার মুখ। ভাল করেই জানে, ওর প্রিয় ওস্তাদের ব্যাপারে মস্ত ঝুঁকি নিয়েছে। ওর যদি কোনও ভুল হয়ে থাকে, জীবিত দেখবে না মানুষটাকে।
‘বুঝলাম না কেন এভাবে কথা বললে,’ বলল জেসিকা। ‘রন স্টুয়ার্ট তো মেরে ফেলতে পারে বেন হ্যাননকে।’
চাপা শ্বাস ফেলল রানা। জেসিকার চোখে কষ্ট ও দ্বিধা দেখে নিচু গলায় বলল, ‘স্টুয়ার্টের জন্যে সব সহজ করে দিতে হয়েছে। ফাঁদে ফেলতে হলে এ ছাড়া উপায় ছিল না। সে এখন ভাবছে সব করছি স্রেফ টাকার জন্যে। টাকা দেবে, বদলে পাবে সোনার কয়েন।’
‘তা বুঝেছি। কিন্তু বেন হ্যানন তো তোমার বন্ধু। তাঁর বাঁচা-মরা নিয়ে তোমার দুশ্চিন্তা নেই, তা কেন বললে? তুমি তো জানো তিনি বেঁচে আছেন। অথচ, খুন করতে সবুজ বাতি দেখিয়ে দিলে স্টুয়ার্টকে। কাজটা ভুল হয়ে গেল না?’
‘দুটো কারণে এমন করেছি,’ বলল রানা। ‘প্ৰথম কথা, একমাত্র আমি জানি কোথায় আছে সোনার কয়েন। তাই এখন আর বেনকে নির্যাতন করবে না তারা। ওদিকে সোনার হদিস বেন দিতে পারবে না, সেটা আমার মুখের কথা; বিশ্বাস করবে কি করবে না সেটা হুট করে বুঝে উঠতে পারবে না লোকটা। তাই ওকে বাঁচিয়ে রাখবে স্টুয়ার্ট। তার মত লোক কাউকে কখনও পুরো বিশ্বাস করে না। যখন-তখন দেখা করার ব্যাপারে পিছিয়ে যেতে পারে।’
‘তখন?’
‘তখনও বেনকে খুন করবে না। বিশেষ করে আমার সঙ্গে একা দেখা করতে এলে। কারণ, আমি সত্যি বলছি কি না তা জানার উপায় নেই তার। আমি ডাবল-ক্রস করলে সেক্ষেত্রে বেনকে ব্যবহার করবে দাবার ঘুঁটির মত করে। যাতে নিজে মুক্তি পেতে পারে।’
‘অর্থাৎ, আজ স্টুয়ার্টের সঙ্গে দেখা হলে নিশ্চয়ই তাকে বন্দি করবে তুমি। কিন্তু তাতেও তো কোনও লাভ দেখছি না। জিম্মি হিসেবে তার লোকের হাতে রয়ে যাবেন বেন হ্যানন।
‘তাদের জিম্মির চেয়ে আমার জিম্মি ঢের বেশি দামি। ডিনঅনারেবলদের বেতন দিচ্ছে স্টুয়ার্ট। সে না থাকলে একটা পয়সাও পাবে না তারা।’
‘কাজেই বসকে ফেরত পেতে ছেড়ে দেবে বেন হ্যাননকে। অথচ, শেষমেশ স্টুয়ার্টকে পাবে না তারা?’
‘ঠিক ধরেছ।’
‘তবুও তো মুখোমুখি হতে হবে ডিযঅনারেবলদের।’
মাথা নাড়ল রানা। ‘স্টুয়ার্টের সঙ্গে দেখা হলে এরপর তুমি এসবে জড়িত থাকবে না। যা করার আমি একা করব।’
‘তা হলে তো মানুষ খুনোখুনি হবে,’ আপত্তির সুরে বলল জেসিকা।
‘হয়তো, তবে আমার হাতে তখন থাকবে তুরুপের তাস।’
‘অনেক বড় ঝুঁকি নিচ্ছ।’
মাথা দোলাল রানা। ‘সত্যিই তাই। তবে ওদের ঝুঁকিটা আমার চেয়ে অনেক বেশি।’
দীর্ঘশ্বাস ফেলল জেসিকা। ‘তো এখন কী করবে?’
‘দুপুর একটার আগেই গ্রামে গিয়ে স্টুয়ার্টের জন্যে পেতে নেব ফাঁদ।’দু’বার রিং বাজতেই ওদিক থেকে খুট করে একটা আওয়াজ হলো। এরপর এল বেন হ্যাননের কণ্ঠ: ‘কে বলছেন?’
‘আমি, চাচা…’ পিটারের গলা ভেসে এল।
ভাতিজার কণ্ঠ চিনতে দেরি হলো না বেন হ্যাননের।
পরের দুই মিনিট কুশল বিনিময় শেষে সরাসরি মূল কথায় গেল পিটার, ‘চাচা, আমি বিপদে পড়েছি।’
‘কী ধরনের বিপদ, ভাতিজা?’ আদরমাখা সুরে জানতে চাইল বেন হ্যানন।
‘আসলে এখনও জানি না। তবে মনে হলো তোমার সঙ্গে আলাপ করা উচিত।’
নীরবে অপেক্ষা করল অবসরপ্রাপ্ত এসএএস সার্জেন্ট বেন হ্যানন।
সংক্ষেপে প্রথম থেকে সব খুলে বলল পিটার। তারপর জানাল, ‘প্রথমে ভেবেছি আত্মহত্যা করেছে রবার্ট। কিন্তু রাতে এই লোকটা জানাল, খুনিগুলো ডুবিয়ে মেরেছে ওকে। নিজ চোখে সব দেখেছে সে।
‘তোর সঙ্গে মজা করেনি তো কেউ?’ জানতে চাইল ওর চাচা। ‘ওই লোকের পরিচয় জেনেছিস?’
‘নাম-ঠিকানা কিছু বলেনি,’ বলল পিটার, ‘বলবেও না। ‘তোর যখন মনে হচ্ছে বিপদ হতে পারে, তো অবশ্যই চিন্তার বিষয়,’ বলল বেন হ্যানন।
‘কথাগুলো ঠাট্টা বলে ধরে নিতে পারলে খুশি হতাম, ‘ জানাল পিটার।
‘ওই লোক তোর পরিচিত, তাই না?’ চিন্তিত স্বরে বলল ওর চাচা।
‘তেমনই মনে হয়েছিল। আগে কোথায় যেন গলাটা শুনেছি। কিন্তু পরে আর কিছুই মনে পড়ল না। কথা বলার সময় খুব চিন্তার ভেতর ছিলাম। চাচা, আমার আসলে এখন কী করা উচিত?’
‘তোর কিছুই করতে হবে না,’ দ্বিধাহীনভাবে বলল বেন হ্যানন। ‘চুপ করে বসে থাক। দু’এক দিনের ভেতরই তোর ওখানে পৌঁছে যাব। তারপর দেখব কী করা যায়।’
ওর জন্যে সব কাজ ফেলে ছুটে আসবে চাচা ভেবে লজ্জা পেল রবার্ট। ইতস্তত করে বলল, ‘না, তোমাকে আসতে হবে না। আসলে কী করব ভেবে পাচ্ছি না। তাই ফোন দিয়েছি। আমার উচিতই হয়নি তোমাকে এসব জানিয়ে চিন্তায় ফেলা।’
‘বাজে কথা বলবি না,’ ধমক মারল বেন হ্যানন। একটার চেয়ে দুটো মাথা সবসময় ভালভাবে কাজ করে। এদিকের কাজগুলো একটু গুছিয়ে রেখেই সোজা চলে আসব তোর ওখানে।
‘কিন্তু… তুমি এসবে জড়াবে ভাবতে আমার খুব অস্বস্তি হচ্ছে।’
‘আরে রাখ! শীতে খামারে বেশি কাজ থাকে না,’ বলল হ্যানন। ‘তাই তোর লজ্জা পাওয়ারও কিছু নেই। দু’এক দিনের ভেতর চলে আসব। তারপর দু’জন মিলে জেনে নেব রবার্ট খুন হয়েছে না আত্মহত্যা করেছে।’
‘পুলিশের কাছে যাবে ভাবছ?’ জানতে চাইল পিটার।
‘শক্ত প্রমাণ পেলে হয়তো যাব। এখন থেকে সাবধানে এক পা এক পা করে এগোতে হবে।’
‘অনেক ধন্যবাদ, চাচা। তুমি আসছ শুনে বুক থেকে ভারী একটা পাথর নেমে গেছে। আজ রাতে নিশ্চিন্তে ঘুমাতে পারব।’
‘তোর বাপ মরার আগে আমার হাতটা ধরে বলেছিল, বেন, তোর ভাতিজাকে আগলে রাখিস। আর আমি তখনই কথা দিয়েছি, তোর কোনও বিপদ হলে তোর পাশে থাকব। তুই তো আমার শুধু ভাস্তে নোস, নিজের ছেলের মত। তুই আর বাঙালি একটা ভাল ছেলে, এই দু’জনের জন্যে মরতেও দ্বিধা নেই আমার।’
‘ওই ছেলে কে, চাচা?’ জানতে চাইল রবার্ট।
‘চিনবি না, ওর নাম মাসুদ রানা। ওর মত সৎ মানুষ আগে দেখিনি আর।’ আনমনে হাসল বেন হ্যানন। ‘এবার শোন, আমি না আসা পর্যন্ত কিচ্ছু করবি না, চুপচাপ বাড়িতে বসে থাকবি। তারপর দেখছি কী করা যায়।’
‘ঠিক আছে।’
‘এদিক-ওদিক আবার ঘুরতে বেরোবি না তো?’
‘না, কসম!’
‘ঠিক আছে, যত দ্রুত সম্ভব পৌঁছে যাব,’ বিদায় নিয়ে ফোন রেখে দিল বেন হ্যানন।
চাচাকে কথা দিয়েছে রবার্ট। তবে কয়েক ঘণ্টা বাড়িতে বসে থেকেই হাঁফ লেগে গেল ওর। দীর্ঘ সকাল যেন পার হবে না। এদিকে বুকে পাকিয়ে উঠছে দুশ্চিন্তা, হতাশা আর ভয়। তিলতিল করে পেরোচ্ছে সময়। তারপর সাড়ে এগারোটায় হঠাৎ বাজল ফোন। নীরবতার ভেতর ওটা যেন পাঁচ ফুট দূরে দাঁড়ানো রেল-ইঞ্জিনের হুইস্!
লাফিয়ে সোফা ছেড়ে একদৌড়ে গিয়ে রিসিভার কানে ঠেকাল পিটার। ভাবছে, নিশ্চয়ই কল দিয়েছে স্যামন-শিকারি সেই লোকটা। বোধহয় জরুরি কিছু বলবে। অথবা, এরই ভেতর এয়ারপোর্টে পৌঁছে গেছে চাচা। ফোন করেছে গ্রামে নিয়ে আসার জন্যে।
তবে স্যামন-শিকারি বা বেন হ্যাননের ফোন নয়।
‘জী, উইলসন আঙ্কেল,’ ঢোক গিলে বলল পিটার।
রবার্টের বাবার গলা শোকে ভারাক্রান্ত। যেন কবরের ভেতর থেকে কথা বলছেন। ছেলে হারিয়ে যেন মরেই গেছেন তিনি। ‘রবার্টের ভ্যানের ব্যাপারে ফোন দিলাম,’ কাঁপা গলায় বললেন মিস্টার উইলসন। ‘ওটা এখনও ওর বাড়ির সামনে দাঁড়িয়ে। ব্যবসার জিনিস, তোমার বোধহয় ওটা নিয়ে যাওয়া উচিত।’
ভ্যানটার কথা ভুলে গিয়েছিল পিটার। বিস্ময়কর কোনও কারণে গাড়িটা রবার্টের বাড়ির সামনে এনে রেখেছে পুলিশের লোক। ব্যবসার দ্বিতীয় পার্টনার বেঁচে নেই, তাই দুটো ভ্যানও আর লাগবে না পিটারের। তবে তা না বলে নরম সুরে জানাল, ‘জী, উইলসন আঙ্কেল, পরে নিয়ে আসব।’ দীর্ঘশ্বাস চেপে জিজ্ঞেস করল, ‘আন্টি আর আপনি এখন কোথায়, আঙ্কেল? এখন কি আগের চেয়ে ভাল আছেন আণ্টি?’
জবাবে বৃদ্ধ জানালেন, তিনি আপাতত আছেন রবার্টের বাড়িতেই। তাঁরা বুড়োবুড়ি কেউ ভাল নেই। তাঁর স্ত্রী জুডিকে কড়া ঘুমের ওষুধ দিয়েছেন ডাক্তার। বেচারি এখন ইনভার্নেস শহরের এক ক্লিনিকে। ক’দিন পর গ্রামে ফিরবেন। তখন যেন পিটার দেখা করে। ওকে দেখলে রবার্টকে হারানোর কষ্ট হয়তো একটু কমবে জুডির।
বিদায় জানিয়ে ফোন রেখে দিলেন বৃদ্ধ।
ওই ভ্যান নিয়ে আসা জরুরি নয়, তবে অন্তত বাড়ি থেকে বেরোবার একটা ছুতো তো পাওয়া গেছে, ভাবল পিটার।
কিনলোকার্ড গ্রামের কিনারায় মর্টগেজ করা একতলা ছোট এক বাড়িতে থাকত রবার্ট। সামান্য দূরেই ডাবল আর্ম পাব। নিজের বাড়ি থেকে বেরিয়ে দশ মিনিট হেঁটে ওখানে পৌছে গেল পিটার। উত্তর থেকে আসছে হু-হু হাওয়া, বড্ড শীতল। ওর মনে হলো আবারও শুরু হবে তুষারপাত।
রবার্টের বাড়ির কাছে পৌঁছে কাদামাখা সাদা ভ্যানটা চোখে পড়তেই গলার ভেতর দলা পাকিয়ে গেল পিটারের। বাড়ির জানালার পর্দা সরিয়ে ওর দিকেই চেয়ে আছেন বৃদ্ধ উইলসন, থমথম করছে চেহারা। একমিনিট পেরোবার আগেই দরজা খুলে বেরিয়ে এলেন তিনি। গাড়ির চাবি তুলে দিলেন পিটারের হাতে। দু’চার কথা শেষে বিদায় নিল পিটার। গাড়ি নিয়ে রওনা হয়ে তিক্ততা বাড়ল ওর মনের। বাড়ি ফিরে করার মত কোনও কাজ নেই। ভাল লাগছে না কিছুই।
একটু পর নিজের বাড়ির সামনে ভ্যান রেখে নেমে পড়ল পিটার। মনস্থির করল, ভাল করে সাফ করবে ভ্যানের কাদা ও ধুলোবালি। বড় অগোছাল ছিল রবার্ট। গাড়ির মেঝেতে পটেটো-চিপসের ছেঁড়া প্যাকেট, তুবড়ে যাওয়া কোকের ধাতব ক্যান, পানির স্বচ্ছ বোতল, কাগজের তৈরি কফির খালি কাপ, কেএফসির মোড়ক ইত্যাদি ছড়িয়ে আছে। বাড়ি থেকে ভ্যাকিউয়াম ক্লিনার ও পানি এনে ভ্যানে ঢুকে কাজে নামল পিটার। আনমনে মাথা নাড়ছে। মিনিটখানেক পর মেঝে আর ড্রাইভিং সিটের নিচে শুকিয়ে যাওয়া কাদা পরিষ্কার করতে গিয়েই ধাতব কী যেন ঠেকল ওর হাতে। ওটা তুলে নাকের সামনে ধরতেই বিস্ফারিত হলো পিটারের দু’চোখ। বিড়বিড় করে বলল, ‘হায়, ঈশ্বর!’হেঁটে চলেছে রানা ও জেসিকা। চারপাশে কোথাও নেই বাড়ি, কটেজ বা খামার। ডানে গেলেই ভাল হতো, ভাবছে রানা। পাশে নীরবে হাঁটছে জেসিকা। শীতের প্রকোপে আপেলের মত লালচে হয়েছে ওর দুই গাল। কোনও দিকেই নেই জনমানবের চিহ্ন। রানা বুঝল, ওর মত একই কথা ভাবছে মেয়েটা।
আরও কয়েক মাইল পেছনে ফেলল ওরা। তারপর দূর- পাহাড়ের ওপার থেকে অগ্নিঝড়ের মত ছিটকে এল ভোরের সূর্যের লাল-সোনালি-বেগুনি আলোকচ্ছটা। শুরু হলো মন ভাল করে দেয়ার মত চমৎকার একটা সকাল। কিন্তু রানার মনে হলো আড়াল থেকে কে যেন চরম দুশমনি করছে ওর সঙ্গে। একটু আগেও সময়কে মনে হচ্ছিল ধীরগতি। এখন হাতঘড়ির দিকে চেয়ে বুঝল, বড়বেশি দ্রুত ঘুরছে কাঁটা। আর মাত্র তিনঘণ্টা পর দেখা করতে হবে স্টুয়ার্টের সঙ্গে।
রানা ও জেসিকা যখন ভাবছে শেষ নেই সীমাহীন এই জঙ্গুলে এলাকার, সেই সময়ে তুষারে ভরা সরু এক পথের শেষে ওরা দেখতে পেল মাঝারি একটা খামারবাড়ি।
গ্রাম্য এলাকায় পৌঁছে গেছে ওরা। ফাটল ধরা সিমেন্টের চাতালের ওদিকে প্রায় ধসে পড়া বাড়ি। পাথুরে দেয়ালে সবুজ শেওলা। সেই কবে গায়েব হয়ে গেছে জানালার কাঁচগুলো। দু’দিকের ছোট ঘরগুলোও বোধহয় পরিত্যক্ত। রানার মনে হলো, অন্তত তিরিশ বছর আগে এখান থেকে চলে গেছে জমির মালিক। তবে সেটা ভাবতে গিয়েও দ্বিধা এল মনে, কারণ বাড়ির সামনের উঠানে দেখা যাচ্ছে দুটো গাড়ি। প্রথমটা পুরনো এক মরিস মাইনর, অন্যটা চোখকানা প্রাচীন এক ফোক্সভাগেন বিটল। জং ধরে এখানে-ওখানে খসে পড়ছে ওটার বডি। এবড়োখেবড়ো সব গর্তে অনায়াসেই মুঠো ভরে দিতে পারবে রানা।
‘ভাবছ এটা কারও বাড়ি?’ জানতে চাইল জেসিকা।
‘গিয়ে দেখি।’ ওই দুই গাড়ি কিনে নেয়ার টাকা রানার কাছে আছে। লাগবে যদিও মাত্র একটা। মরিস মাইনরটার দিকেই মন টানছে ওর। দুই পুরনো গাড়ি পাশ কাটিয়ে খামারবাড়ির দরজায় গিয়ে টোকা দিল রানা। অনেকেই অচেনা কারও কাছে গাড়ি বিক্রি করতে রাজি হয় না। কিন্তু হাসিভরা মুখে প্রচুর টাকা নিয়ে কেউ হাজির হলে তার কথা আলাদা। দুই কানের কাছে দুই ঠোঁট নিয়ে বিশাল এক হাসি মেলল রানা। দেখা যাক কী ঘটে।
বার কয়েক টোকা দিলেও ভেতর থেকে সাড়া দিল না কেউ। এবার আগের তিনগুণ জোরে নক করল রানা। তাতে বাড়ির ভেতর শুরু হলো জুতো পরা পায়ের আট-দশটা ধুপধাপ আওয়াজ। কে যেন চাপা স্বরে বলল, ‘আসছি!’ কয়েক মুহূর্ত পর কয়েক ইঞ্চি খুলে গেল দরজার কবাট। সেই ফাঁকে দেখা দিল মাথা-ন্যাড়া, শুকনো এক মাঝবয়সী লোক। জড়ানো কণ্ঠে বলল সে, ‘কে? জোনাস নাকি?’
একপলকে রানা বুঝে গেল ড্রাগসে ডুবে আছে লোকটা দরজার ওদিক থেকে ভকভক করে আসছে গাঁজা, চরস ও নানান ড্রাগের ধোঁয়া। জলে ভরা দুই ঝাপসা চোখে দরজার সামনে অচেনা দু’জন মানুষকে দেখে লোকটা বুঝল, এরা কোনমতেই জোনাস নয়। তাতে ভীষণ চমকে গেল সে। টলমল করে আবারও বন্ধ করে দিল দরজা। ফাটা গলায় হেঁকে উঠল, ‘অ্যাই, জলদি পালাও! বাইরে শালার পুলিশ!’
বাইরে থেকে বলল রানা, ‘ভয় পাবেন না। আমরা পুলিশ নই।’ অর্ধসত্য বলেছে ও।
কিন্তু ওর কথা সত্যি কি না তা জানার আগ্রহ নেই বাড়ির মানুষগুলোর। হাউমাউ করে উঠেছে সবাই মিলে, কী বলছে বোঝা যাচ্ছে না। আঁউ-আঁউ করে বিশ্রী আওয়াজে কেঁদে উঠল এক নারীকণ্ঠ। আরেকজন ধমকে উঠল, ‘গাধা-শুয়োর কোথাকার, তুই দরজা খুলতে গেলি কেন?’
জবাবে মধ্যবয়স্ক বলল, ‘ভেবেছি হারামজাদা জোনাস! তুইও তো তাই ভেবেছিলি!’
‘জমজমাট পার্টি ভেঙে গেছে,’ শুকনো গলায় বলল জেসিকা।
কয়েক সেকেণ্ড পর ওরা শুনল খুলে গেছে বাড়ির পেছন দরজা। পায়ের ধুপধাপ আওয়াজ এল ওদিক থেকে।
দরজা খুলে সামনের ঘরে পা রাখল রানা। মেঝেতে ধুলোভরা ঝুল। দেয়ালে দেয়ালে সবজেটে-ধূসর ফাংগাস- দরজার কাছের দেয়ালে তিনটে পেরেকে ঝুলছে কয়েকটা চাবি। তার ভেতর থেকে মরিস মাইনর গাড়িটার চামড়া দিয়ে তৈরি রিংটা নিল রানা। খুশিমনে বলল, ‘সহজেই পেলাম। গাড়ি চালু হলে বেশিক্ষণ লাগবে না গ্রামে পৌঁছে যেতে।’
‘তুমি তো বলেছিলে গাড়ি কিনে নেবে,’ আপত্তির সুরে বলল জেসিকা।
‘তাই কিনতাম। কিন্তু ওদেরকে টাকা দিলেই ড্রাগ্‌স্‌ কিনে শরীরের ক্ষতি করবে। আমি অত খারাপ মানুষ নই যে সেটা হতে দেব।’
‘কথাটা বোধহয় ঠিক।’
ওদের অমন ক্ষতি করা একদম অনুচিত।’
‘নৈতিক দায়িত্ব আছে না একটা?’
‘হ্যাঁ, ঠিক, সেজন্যেই গাড়িটা ধার নিচ্ছি।’
‘আমি তোমাকে ভোট দিলাম।’
বাড়ি থেকে বেরিয়ে এল ওরা। তুষার ও কাদাভরা মাঠে পরের দূরের বাড়ির দিকে ছপছপ শব্দে ছুটছে চারজন পুরুষ ও ছিঁচকাঁদুনে এক মহিলা। পেছনের দু’জন রীতিমত টলছে। দুই মুহূর্ত তাদেরকে দেখে নিয়ে মরিস মাইনরের দরজায় চাবি ঢোকাল রানা। তবে দরজা খোলা। পেছনের সিটে ব্যাগ রেখে স্টিয়ারিং হুইলের সামনে বসল ও। ইগনিশনে চাবি ভরে বিড়বিড় করে বলল, ‘চালু হও, বাছা!’ চাবি মুচড়ে দিতেই সত্যিই খকখক করে কেশে চালু হয়ে গেল মরিস মাইনরের ইঞ্জিন।
‘সেরেছে!’ বিড়বিড় করল জেসিকা। ‘চলে যাওয়া এত সহজ নয়!’
ওর তাক করা আঙুল অনুসরণ করে তাকাল রানা। পালিয়ে যাওয়ার একপর্যায়ে ঘুরে চেয়েছে দুই নেশাখোর। বুঝেও গেছে, ওদেরকে গ্রেফতার করতে আসেনি কেউ। বরং ওদের গাড়িটা চুরি করে নিয়ে যাচ্ছে দুই বাটপার। ন্যাড়া- মাথা, কাঠির মত চিকন লোকটা কী যেন বলছে সঙ্গীকে। তাতে রেগে গেল তার দোস্ত ভারী শরীরের গণ্ডার। উঠানের দিকে ছুটে এল তারা। তবে আগে ঢুকল টুলশেডে। সেটা মাত্র পাঁচ সেকেণ্ডের জন্যে, তারপর কোদাল আর শাবল হাতে উড়ে আসতে লাগল গাড়িটার দিকে।
‘ক্ষতি করতে পারবে না,’ জেসিকাকে ভরসা দিল রানা।
‘হয়তো। কিন্তু পিছু নিতে পারবে ফোক্সভাগেনে চেপে।’
‘যদি ওটা চালু হয়।’
‘এমনিতেই আমাদেরকে পুলিশ খুঁজছে। পেছনে কানা হেডলাইটওয়ালা গাড়ি এলে ধাওয়া করবে স্টুয়ার্টের লোক।’
ফোঁস করে দীর্ঘশ্বাস ফেলল রানা। ‘দুর্ভাগ্য কাকে বলে!’
‘এখন ঠোঁট ফোলাচ্ছ কেন, তুমিই তো ডেকে এনেছ এই পরিণতি।’
মরিস মাইনরের কাছ থেকে এখনও তিরিশ গজ দূরে ন্যাড়া ও গণ্ডার। ছুটে আসছে মেইলট্রেনের মত। ব্যাগ থেকে ক্রসবো আর নল কাটা বন্দুক নিয়ে গাড়ি থেকে নেমে পড়ল রানা। ওর হাতে দুই ধরনের অস্ত্র দেখে হার্ড ব্রেক কষে থেমে গেল দুই নেশাখোর। ক্রসবো কাঁধে ঝুলিয়ে পুরনো ফোক্সভাগেনের দিকে বন্দুক তাক করেই দুই ট্রিগার টিপে দিল রানা। বিকট ‘বুম!’ আওয়াজে দুই ব্যারেলের গুলি গিয়ে লাগল গাড়িটার পেছনের বনেটে। ক্ষত-বিক্ষত হলো জংধরা ঢাকনি। গর্ত থেকে ঝরঝর করে মাটিতে পড়ছে কালচে মোবিল।
বন্দুক খুলে ধোঁয়া ওঠা খালি গুলির খোসা মাটিতে ফেলল রানা। নতুন করে ব্যারেলে ভরল তাজা দুটো কার্তুজ। কিন্তু হাত থেকে কোদাল ও শাবল ফেলে ঘুরেই পাঁই-পাঁই করে ফিরতি পথে ছুটছে দুই নেশাখোর। রানার বন্দুকের পরের দুই গুলি লাগল ফোক্সভাগেন গাড়ির সামনের চাকায়। একটা হাব ভেঙে গড়িয়ে গেল দূরে। প্রচণ্ড আওয়াজ মিলিয়ে যাওয়ার পর বন্দুক মেঝেতে নামিয়ে কাঁধ থেকে ক্রসবো নিল রানা। তূণ থেকে তীর নিয়ে আটকে নিল ঠিক জায়গায়। বলল, ‘এবার খুশি?’,
‘যা করার তা তো করতেই হবে,’ আড়ষ্ট মুখে বলল জেসিকা।
‘বুঝি না তুমি কোন্ জাতের পুলিশ!’ মন্তব্য করল রানা।
‘এবার কী?’ গাড়ি থেকে জানতে চাইল জেসিকা।
‘ড্রাগ খারাপ, ওদের উচিত ডাক্তারের সঙ্গে দেখা করা, বলেই গণ্ডারের পশ্চাদ্দেশ লক্ষ্য করে ক্রসবোর তীর ছুঁড়ল রানা।
অন্তত এক শ’ গজ দূরে পৌঁছে গেছে লোক দু’জন। তবে পুচ করে গণ্ডারের নিতম্বের নরম মাংসে গিয়ে বিধল শিকারি তীর। করুণ প্রলম্বিত আর্তনাদ ছেড়ে একহাতে পাছা ধরে দৌড়ের গতি বাড়াল লোকটা। পেছনে বাংলাদেশের জাতীয় পাখি দোয়েলের লেজের মত নাচতে নাচতে চলেছে তীরের পালক।
‘তুমি আসলে খুব নিষ্ঠুর লোক,’ বলল জেসিকা।
‘এ-কথা বলে আমার নরম মনে কষ্ট দিয়ো না। আসলে ওর ভালর জন্যেই ডাক্তারের কাছে পাঠাচ্ছি।’ বন্দুক কুড়িয়ে নিয়ে গাড়ির পাশে পৌঁছুল রানা। ব্যাগে ক্রসবো আর শটগান রেখে চেপে বসল ড্রাইভিং সিটে। পরক্ষণে রওনা হলো কিনলোকার্ড গ্রামের উদ্দেশে।খামারবাড়ি পেছনে ফেলে ছুটছে মরিস মাইনর। কিছুক্ষণ পর পৌছে গেল জালের মত গ্রাম্যপথের জটলার ভেতর। উত্তর দিক লক্ষ্য করে চলেছে ওরা। মোটামুটি হিসেব করে দেখেছে রানা, কিনলোকার্ড গ্রাম এখনও কমপক্ষে পঞ্চাশ মাইল দূরে। অর্থাৎ নষ্ট করার মত সময় ওদের হাতে নেই।
চোরাই গাড়ি ঠিকঠাক চললেও আধুনিক টয়োটার তুলনায় ওটা প্রাচীন ঠেলাগাড়ি। বাজে রাস্তায় ঠাসঠাস শব্দে আওয়াজ করছে শক্যাজাম্পার (শক অ্যাব্যবার), তা ছাড়া বরফে মুহুর্মুহু পিছলে যাচ্ছে রাবার ক্ষয়ে যাওয়া টায়ার। কোঁ- কোঁ করছে পুরনো সাসপেনশন। অ্যাক্সেলারেটর চেপে রেখেছে রানা। তেলের মিটারের লাল অংশ দেখিয়ে চলেছে, ফুরিয়ে এসেছে টাঙ্কির ফিউল। দক্ষিণ থেকে এ৯২ হাইওয়েতে ওঠার আগেই পেট্রল চাই। তবে কপাল ভাল, রানা ও জেসিকা ব্ল্যাক মাউন্ট এলাকাতেই পেয়ে গেল সার্ভিস স্টেশন। পরের ঘণ্টায় পৌছুল শ্বাসরুদ্ধকর প্রাকৃতিক দৃশ্যের এলাকা গ্লেনকোতে। পাহাড়ি এলাকায় হাজির হওয়ার পর বহু নিচে রয়ে গেল বিশাল সবুজ অরণ্যের এলাকা র‍্যানোচ মুর। এরপর গ্লেনের মাঝ দিয়ে ধীরে ধীরে স্বাভাবিক উচ্চতায় নেমে এল ওরা।
‘এত সুন্দর মনোমুগ্ধকর দেশেও কীসব ভয়ঙ্কর ঘটনা ঘটে,’ আনমনে বলল জেসিকা। কয়েক মুহূর্ত পর তাকাল রানার দিকে। ‘আমরা একটা ব্যাপারে আলাপ করিনি। পাব ঠিক আছে, তবে ওখানে না-ও যেতে পারে স্টুয়ার্ট। তাই দ্বিতীয় জায়গা আগে থেকেই ঠিক করে রাখা উচিত।’
‘জায়গাটা হতে হবে নির্জন,’ বলল রানা, ‘যেন চট্ করে ওদিকে কেউ যেতে না পারে। এরকম ভাল কোনও জায়গা চেনো তুমি?’
‘ভাবছি গ্রামের ছয় মাইল উত্তরে পরিত্যক্ত এক স্যানাটোরিয়ামের কথা। গত শতকে ওখানে যক্ষ্মা রোগীদের চিকিৎসা দেয়া হতো। পরে ওটা ব্যবহার করেছে দ্বিতীয় বিশ্বযুদ্ধের সৈনিকরা। এরপর থেকেই পড়ে আছে। কেউ কেউ বলে জায়গাটা খুব ভুতুড়ে। একবার কেউ গেলে আর ফেরে না।’
‘আমার তো মনে হচ্ছে চমৎকার জায়গা,’ বলল রানা।
‘তো ওখানে যেতে পারো স্টুয়ার্টকে নিয়ে। কিন্তু তাকে বন্দি করলেও, সহজ হবে না বেন হ্যাননকে ছুটিয়ে নেয়া।’
‘গ্রামে গিয়ে স্টুয়ার্টকে বলব, গোপন জায়গায় লুকিয়ে রেখেছি সমস্ত সোনার মোহর,’ বলল রানা, ‘পরে স্যানা টোরিয়ামের কোনও ঘরে চেয়ারে বসিয়ে হাত-পা-মুখ বেঁধে রাখব। তাতে মাথা-ব্যথা শুরু হবে তার। এদিকে তার লোক জানবে না কোথায় হারিয়ে গেছে সে।’
‘বুঝলাম। কিন্তু তারপর?’
‘এখনও ঠিক করিনি,’ বলল রানা। ‘অবস্থা বুঝে ব্যবস্থা নেব।’
‘আমি তোমার মত আত্মবিশ্বাসী হতে পারলে ভাল হতো।’
জেসিকার কথায় রানা বুঝল, নিজে ও আত্মবিশ্বাসী নয়। যদিও মুখে কিছু বলল না।
একটু পর লোহার তৈরি বলাচুলিশ সেতু পেরিয়ে সরু লক লেভেন পেছনে ফেলল ওরা। ওখান থেকে বেশি দূরে নয় হাইল্যাণ্ডের লক লিনহে। চারপাশে সফেদ চূড়া নিয়ে জঙ্গুলে এলাকা। একদিকে হাইওয়ে, অন্যদিকে স্লেটের মত ধূসর পানির বিস্তার। সামনেই উত্তরে ফোর্ট উইলিয়াম। নিয়মিত হাইওয়ে ধরে চলেছে যানবাহন। তবে শীতের প্রকোপে সংখ্যায় বেশ কম। ওদের এই যাত্রায় একটু পর পর হাতঘড়ি দেখলেও একটু পর রানা বুঝল, কিনলোকার্ড গ্রামের পাবে পৌছে যাওয়ার পরেও হাতে পাবে কমপক্ষে আরও আধঘণ্টা।
‘গ্রামে পৌঁছে কী করতে চাও?’ জানতে চাইল জেসিকা।
‘স্যানাটোরিয়ামের পথ দেখাও,’ বলল রানা, ‘ওখানে থাকবে তুমি। তারপর গ্রাম থেকে স্টুয়ার্টকে তুলে পৌঁছে যাব। সব ঠিক থাকলে আমার সঙ্গে তাকে দেখতে পাবে।
‘তুমি পাগল নাকি? আধঘণ্টারও বেশি ওই ভুতুড়ে বাড়ির ভেতর একা বসে থাকব?’ ঘন ঘন মাথা নাড়ল জেসিকা।
‘আমি তো ভেবেছিলাম তুমি ভূতে ভয় পাও না।’
‘আমি খিদেয় মরছি। আগে তো নাস্তার ব্যবস্থা করবে, নাকি?’
‘এখন নাস্তা?’ বলল রানা। ‘ওটার জন্যে তো বেশ দেরি হয়ে গেছে।’
‘তা হলে আর্লি লাঞ্চ চাই।’
‘হাতে সময় নেই।’
‘কী বলো! খেতে লাগবে বড়জোর দশমিনিট। শীতের ভেতর ঘণ্টার পর ঘণ্টা হেঁটে এখন খেতেও না পেলে নিজের হাত কামড়ে খেয়ে নেব। শরীরটাও গরম করা দরকার।’
‘গতকালকের মত আবারও সয়া মিট দেয়া সালাদ?’
‘এবার আর অতটা সহ্য হবে না। আমার চাই বেকন, ডিম আর বিন। ‘দেখে তো মনে হচ্ছে তোমারও খুব খিদে লেগেছে।’
জেসিকার কথায় রানা টের পেল, পেটে ছুটোছুটি করছে একাধিক ছুঁচো। দৃঢ় মানসিকতার দেয়াল ধসে গেল ওর। নরম সুরে বলল, ‘দশমিনিট নাস্তার জন্যে। ঠিক আছে?
‘তো আগে আমার বাড়িতে চলো। কিচেনে সবই আছে।’ ধীরে ধীরে মাথা নাড়ল রানা। ‘ওখানে যাওয়া ঠিক হবে না। হয়তো এখনও অপেক্ষা করছে স্টুয়ার্টের লোক। তবে তারা চেনে না মিসেস ক্লার্কের কটেজ।’
‘তো তোমার কটেজ,’ রাজি হলো জেসিকা। ‘তবে ওটা এখন ডিপ ফ্রিযের মত ঠাণ্ডা। আমাকে ওখানে নামিয়ে দাও। আগুন জ্বেলে নেব। ততক্ষণে গ্রামের দোকান থেকে খাবার নিয়ে ফিরবে। ঠিক আছে?’
তর্কে না গিয়ে কাঁধ ঝাঁকাল রানা। ‘যা ভাল মনে করো।’
মিসেস ক্লার্কের কটেজের সামনে থামল রানা। জেসিকা গাড়ি থেকে নেমে যেতেই ওর হাতে কটেজের চাবি ধরিয়ে দিল। লাজুক হাসল মেয়েটা। ‘ফিরতে দেরি কোরো না। আর রান্নার তেল আনতেও ভুলে যেয়ো না।’
জেসিকার মিষ্টি হাসির রেশ রয়ে গেল রানার মনে। দেরি না করে চলল গ্রামের মুদি দোকানের উদ্দেশে। আকাশে নতুন করে জমেছে সাদা মেঘ। একটু পর হয়তো আবারও ঝরবে তুষার। মুদি দোকানের সামনে মরিস মাইনর রেখে ভেতরে ঢুকল রানা। আগের মতই কাউন্টারের ওদিকে বসে আছেন ঝোপের মত গোঁফওয়ালা সেই বৃদ্ধ দোকানি। পরস্পরের দিকে চেয়ে মৃদু মাথা দোলাল ওরা। তাক থেকে দরকারি জিনিস নিয়ে কাউন্টারে রাখতে লাগল রানা। বেকন, এক বাক্স ডিম, বড় এক টিন বেক করা বিন আর এক বোতল অলিভ অয়েল। দুই পুলিশের কাছ থেকে পাওয়া পাউণ্ড পকেটে রয়ে গেছে। বিশ পাউণ্ডের একটা নোট দোকানির হাতে দিল রানা। খুচরো ভাংতি পকেটে পুরে মালপত্র নিয়ে বেরিয়ে এল। আবারও ঝরছে তুষার।
রানার পকেটে দ্বিতীয়বারের মত বাজল পিসি গ্রাহামের মোবাইল ফোন। গাড়ির দিকে পা বাড়িয়েও থেমে গেল রানা। ওর চুল ও কাঁধে জমছে তুষারের কণা। কেন যেন কোনও কারণ ছাড়াই শিরশির করে উঠল ওর মেরুদণ্ডের ভেতর। কয়েক মুহূর্ত চুপ করে থাকল রানা। বেজে চলেছে গ্রাহামের ফোন। কে হতে পারে কলার! কেমন যেন বাজে অনুভূতি হচ্ছে রানার মনে। পকেট থেকে নিয়ে কল রিসিভ করে কানে মোবাইল ফোনটা ঠেকাল। ‘হ্যালো?’
ওদিক থেকে এল রন স্টুয়ার্টের কণ্ঠ: ‘প্ল্যানটা একটু পাল্টে নিতে হলো, মিস্টার রানা।’
ধক করে উঠল ওর বুক। ‘তা হলে সোনার কয়েনগুলো আপনার আর লাগবে না?’
‘না-না, তা নয়। তবে আমি আসলে আপনার প্রস্তাবে ঠিক রাজি হতে পারছি না।’
‘সেক্ষেত্রে আমিও পারছি না। মুহুর্মুহু পল্টি খাওয়া লোক আমার পছন্দ নয়। অন্যের কাছেই কয়েন বিক্রি করব।’
খুশির হাসি হাসল রন স্টুয়ার্ট। তাকে খুব আত্মবিশ্বাসী মনে হলো রানার। কেমন যেন কু ডাকছে ওর মন।
‘আসলে আমার দিকটা এবার একটু অন্যভাবে দেখবেন আপনি,’ বলল স্টুয়ার্ট। ‘এখন আমার হাতে এমন কিছু রয়েছে, যেটা আপনার খুব বেশি পছন্দ। ওটার ক্ষতি হোক তা চাইবেন না আপনি। তা হলে খুলেই বলি। মিস থমসন আর আপনি তো… আ… বেশ অন্তরঙ্গ সময় কাটাচ্ছিলেন। কিন্তু এখন আর সেটা সম্ভব নয়। এবার যুক্তিসঙ্গত একটা চুক্তিতে আসার চেষ্টা করুন, মিস্টার রানা। আপনি দেরি না করে আমার হাতে তুলে দেবেন সোনার কয়েন। বদলে ফেরত পাবেন অক্ষত জেসিকা থমসনকে। এর এদিক-ওদিক হলে শত শত টুকরো করে মেয়েটাকে আপনার কাছে পাঠিয়ে দেয়া হবে।’
চুপ করে আছে রানা। হঠাৎ বড় ক্লান্ত বোধ করছে। শুকিয়ে গেছে গলা। অর্থাৎ ওর ভাড়া করা বাসার ঠিকানা জেনে নিয়েছে ওরা।
হাসল স্টুয়ার্ট। ‘হ্যালো? আপনি লাইনে আছেন তো?’
চাপা শ্বাস ফেলল রানা। তপ্ত স্রোত বয়ে গেল ওর ধমনীর ভেতর। নিচু গলায় জানতে চাইল ও, ‘জেসিকা এখন কোথায়?’
‘পথে। ধরে আনা হচ্ছে আমার বাড়িতে,’ হাসল স্টুয়ার্ট। ‘আমার দুই লোক তাকে ধরেছে আপনার কটেজের ভেতর থেকে। একটু হাত-পা ছড়ে গেছে, তবে এ ছাড়া ভালই আছে মেয়েটা। ওর উচিত হয়নি বাধা দেয়া।’
‘ওর কোনও ক্ষতি হয়ে থাকলে প্রাণে বাঁচবে না, স্টুয়ার্ট’ চাপা স্বরে বলল রানা।
‘বেশ, তুমি যখন ভদ্রতার মুখোশ খুলে ফেললে, আমিও খুলে ফেলছি মুখোশ। সোজাসাপটাই বলি—তোমার প্রস্তাব মেনে নিলে মস্ত ক্ষতি হতো আমার, তাই না, মেজর? তুমি কি আমাকে বোকা মনে কর? থমসনকে কুকুরের খাবার হতে দিতে না চাইলে নতুন প্রস্তাবটা মন দিয়ে শুনে নাও। যত দ্রুত সম্ভব হাজির হও আমার দুর্গে। চেনো তো…’
‘জানি তুমি কোথায় আছ,’ শুকনো গলায় বলল রানা।
‘গুড। বলাবাহুল্য, আসবে একা। সঙ্গে কেউ এলে খুন হবে জেসিকা। সোনার মুদ্রাগুলো হাতবদল হওয়া মাত্রই তোমার হাতে তুলে দেব ওকে। তোমাকেও ছেড়ে দেব। রাজি? মুক্ত বিহঙ্গের মত উড়ে যেতে পারবে যেদিকে খুশি।
‘আমার আর কোনও উপায় আছে বলে তো মনে হচ্ছে না,’ বলল রানা।
‘ঠিক বলেছ। এবার তা হলে রওনা হয়ে যাও। আমি আবার খুব ধৈর্যশীল মানুষ নই। ইতিমধ্যেই অনেক বেশি দেরি হয়ে গেছে, আর সহ্য করতে পারছি না।’মা-বাবা গাড়ি দুর্ঘটনায় মারা যাবার পর থেকে বহুদিন পর্যন্ত প্রায়-রাতেই দুঃস্বপ্ন দেখত রানা। আটকা পড়েছে বিশাল এক বাড়িতে। করিডোরগুলো অন্ধকার ও ভুতুড়ে। প্রতিটা দরজা বন্ধ। রানা যতই চেষ্টা করুক, কোনও দরজা খুলে বেরিয়ে যেতে পারত না। চিরকালের জন্যে বন্দি থাকত। এটাও বুঝত, দরজা খুললেই ভয়ঙ্কর কোনও দানব শেষ করে দেবে ওকে। এক এক করে প্রতিটি দরজায় গিয়ে দাঁড়াত। তখনই টের পেত অন্ধকারে ওর দিকে পায়ে পায়ে এগিয়ে আসছে সাক্ষাৎ মৃত্যু। তবে দুঃস্বপ্ন বলে কথা, একসময় না একসময় চমকে উঠে ফুপুর বাড়িতে নিজের বেডরুমে ঘুম ভাঙত ওর। দরদর করে ঘামলেও আসলে মারধর করেনি কোনও দানব।
অবশ্য এই মুহূর্তে যা ঘটছে, তা দুঃস্বপ্ন নয়। জেগে উঠলেই রেহাই পাবে না এ থেকে। ওর সামনে আছে একের পর এক দরজা, যে-পথে আসবে নিদারুণ ব্যথা ও কষ্টকর মৃত্যু। ও সত্যিই বড় একা। হাতে এত সময় নেই যে বন্ধুদের কাছে সহায়তা চাইবে। দ্রুত ফুরিয়ে আসছে সময়। পুলিশের কাছে যেতে পারবে না। তাদের কে যে ভাল, আর কারা দুর্নীতিপরায়ণ, বোঝার উপায় নেই। বিকৃত রুচি আর জঘন্য মন-মানসিকতার নিষ্ঠুর জানোয়ার রন স্টুয়ার্ট ও তার সাক্ষাৎ পিশাচ অনুচরদের হাতে বন্দি জেসিকা আর বেন হ্যাননকে ফেলে নিজের প্রাণ বাঁচানোর কথা ভাবতেই পারবে না ও।
আসলে এই মুহূর্তে মাত্র একটা পথই খোলা আছে রানার সামনে। স্টুয়ার্টের কাছে আত্মসমর্পণ করতে হবে ওকে। পরে সুযোগ পাওয়া গেলে পাল্টে দেবে পাশার দান। অথবা, মৃত্যুর আগে ভেবে নেবে, ওর গুরু আর জেসিকাকে একা সহ্য করতে হয়নি মরণযন্ত্রণা।
এই মুহূর্তে ভেবেচিন্তে কোনও পরিকল্পনা তৈরি করার কোনও সুযোগ নেই। মুদি দোকানের বাইরে ফুটপাথে ব্যাগটা রেখে সোজা হয়ে দাঁড়াল রানা। খাবারগুলো আর কাজে লাগবে না। ওর হাতের চাপে মুড়মুড় করে ভাঙল গ্রাহামের মোবাইল সেট। ওটাও আর চাই না। হঠাৎ করে খুব শান্ত হয়ে গেল রানার মন। কয়েক পা গিয়ে উঠে পড়ল মরিস মাইনর গাড়িতে। ইঞ্জিন চালু করে ভাবল, এবার যেতে হবে শৈশবের সেই দানবের আস্তানায়।
মনের আয়নায় যে ম্যাপ আগেই এঁকেছে রানা, তাতে কিনলোকার্ড গ্রামের দক্ষিণে কয়েক মাইল গেলেই পৌঁছে যাবে স্টুয়ার্টের দুর্গে। ঝড়ের বেগে গ্রাম থেকে বেরিয়ে এল মরিস মাইনর। তুষারের কণা পড়তে না পড়তেই সাঁই-সাঁই করে উইণ্ডস্ক্রিন পরিষ্কার করছে দুই ওয়াইপার। পিচ্ছিল পথে হড়কে যাচ্ছে ক্ষয়ে যাওয়া চাকা। কেন যেন রানার মনে কোনও উত্তেজনা নেই।
বেশ কিছুক্ষণ পর অরণ্যের মাঝে সরু এক পথ দেখে বুঝল, কাছেই স্টুয়ার্টের এস্টেট। জঙ্গুলে পথে ক’বার বাঁক নেয়ার পর সামনে পড়ল উঁচু রট আয়ার্নের বন্ধ ফটক। ওটার দু’দিকে দূরে চলে গেছে বিশফুট উঁচু প্রাচীর। ফটকের দু’দিকের গেটপোস্টে আছে প্রমাণ আকৃতির দুটো ধূসর পাথরের সিংহ। ফটকের সামনে রানা থামতেই খুলে গেল কবাটের মাঝে ছোট এক দরজা। ওই পথে এল এক লোক। অন্যজন রয়ে গেল গেটের ওদিকে। তাদের দেখে ডিযঅনারেবল বলে মনে হলো না রানার। এরা বোধহয় সিকিউরিটি স্টাফের সদস্য। প্রথমজন এসে দাঁড়াল রানার পাশের জানালার ধারে। চোখে-মুখে দ্বিধা। আগে কখনও এই এস্টেটে পঞ্চাশ বছরের পুরনো গাড়িতে চেপে কাউকে আসতে দেখেনি। নিজের নাম জানাল রানা। সোজা হয়ে দাঁড়াল সিকিউরিটির লোকটা। ঘুরে হাতের ইশারা করল সঙ্গীর প্রতি। কয়েক সেকেণ্ড পর খুলে গেল দুই ফটক। হাতের ইশারায় জানিয়ে দেয়া হলো, দুর্গের দিকে যেতে পারে রানা।
সবুজ গাছে ছাওয়া বিশাল উঁচু এক পাহাড়ের দিকে গেছে স্টুয়ার্টের ব্যক্তিগত জঙ্গুলে পথ। কয়েক ধাপে ওপরে উঠেছে পাহাড়। চূড়াটাকে ঘিরে নিয়েছে কুয়াশার চাদর। কর্মচারীদের কটেজ পাশ কাটিয়ে এগোল রানা। দু’পাশে তুষারে ছাওয়া সবুজ মাঠে চরছে হাইল্যাণ্ডের প্রকাণ্ড সব গরু। একটু পর জঙ্গলের মাঝে বাঁক নিল সরু পথ। ওদিকে একটু দূরেই দেখা গেল প্রিন্স (?) রন স্টুয়ার্টের সাধের দুর্গ।
ইন্টারনেটের গুণে এ দৃশ্যের ছবি আগেও দেখেছে রানা। তবে দুর্গ আর এই এলাকা যে এতটা বিশাল, আগে ভাবতে পারেনি। কারও বোঝার সাধ্য নেই তুষারে ছাওয়া পাহাড়ের কোলে ওই দুর্গ আসলে মাত্র কয়েক বছর আগে তৈরি। নানাদিকে টারেট, টাওয়ার ও ব্যাটেলমেন্ট। হলিউডের শত শত কোটি ডলারের সিনেমার দৃশ্য হলেই বেশি মানিয়ে যেত। রানার মনে হলো, যে-কোনও সময়ে দুর্গের ভেতর থেকে সাদা ঘোড়ায় চেপে তলোয়ার ও বর্শা হাতে তেড়ে আসবে একদল প্রাচীন স্কটিশ যোদ্ধা। প্রকাণ্ড দুর্গটাকে দূর থেকে ঘিরে রেখেছে উঁচু প্রাচীর। খোলা উঁচু ফটক পেরিয়ে উঠানে এসে গাড়ি থামাল রানা। সামনেই দুর্গের প্রথমতলায় উঠে গেছে চওড়া পাথরের সিঁড়ি। ওখানে দাঁড়িয়ে কঠোর চোখে ওকে দেখছে তিনজন লোক। বামেরজনকে আগে দেখেনি রানা। একটু আগে মেইন গেটে যে দু’জনকে দেখেছে, এই লোক তাদের মত নয়। ডানে দাঁড়িয়ে আছে পরিচিত এক খুনি। ওই লোকই বিলি ম্যাকগ্রা খুন হওয়ার পর ট্রেইলার থেকে লাফিয়ে নেমে পালিয়েছিল।
তিনজনের দলের মাঝে আছে বাক ওয়াকি। অন্য দু’জনের তুলনায় কিছুটা বয়স্ক। কর্নেল কার্ল হপকিন্সের ফাইলের সেই ছবির চেয়ে একটু চিকন। পরনে সুট। গলায় টাই। তাকে কেন যেন করপোরেট বডিগার্ড বা সিক্রেট সার্ভিস এজেণ্ট বলেই মনে হলো রানার। হোলস্টার সহ আগ্নেয়াস্ত্র ফুলে আছে টেইলার দিয়ে তৈরি করা দামি সুটের একপাশে। অন্য দু’জনের কোমরেও পিস্তল। এরা যে ভাড়াটে খুনি, বুঝতে দেরি হলো না রানার। ওকে দেখে সামান্য হলেও নার্ভাস হয়েছে তারা। গাড়ির দরজা খুলে নেমে পড়ল রানা।
‘দু’হাত দু’দিকে মেলে দাও,’ বলল বাক ওয়াকি। ‘দুই পা ফাঁক করে দাঁড়াবে।’
ওকে সার্চ করতে দিল রানা। টের পেল, নিজের কাজে অত্যন্ত দক্ষ বাক ওয়াকি। তার দুই লোক তল্লাসী করল গাড়ি। ব্যাগের ভেতরে চোখ বোলাল। আসার পথে লক আরডাইকের তীরে থেমে সব অস্ত্র পানিতে ফেলেছে রানা। ওগুলোর সঙ্গে পানির নিচে ঠাঁই পেয়েছে গোলাগুলি ও তীর।
ওর ওয়ালেট আর ফোন নিয়ে বলল বাক ওয়াকি, ‘এর কাছে কোনও অস্ত্র নেই।’
‘এখানেও কিছু নেই,’ গাড়ির কাছ থেকে বলল বিলি ম্যাকগ্রার খুনি। সন্তুষ্ট হয়ে মাথা দোলাল বাক ওয়াকি। কয়েক পা পিছিয়ে তীক্ষ্ণদৃষ্টিতে দেখল রানাকে। ‘তা হলে তুমিই সেই এসএএস ফোর্স থেকে ট্রেইনিং নেয়া বাংলাদেশি অফিসার। তোমাকে দেখার জন্যে অধীর আগ্রহে ছিলাম।’
‘তো, তুমিই সেই পাথফাইণ্ডার, যে কি না নিজের পথ হারিয়ে ফেলেছ?’
রানার কথা শুনে লালচে হলো বাক ওয়াকির মুখ। ‘ঠিক আছে, এসো। বস্ তোমার জন্যে অপেক্ষা করছেন।
রানাকে পথ দেখাল তারা, সতর্ক। সিঁড়ি বেয়ে উঠে কারুকাজ করা ওক কাঠের ডাবল দরজার সামনে গিয়ে থামল। খুলে গেল কবাট। ভেতরে প্রকাণ্ড গ্র্যাণ্ড হল। মেঝে কে ফ্ল্যাগস্টোনের। দরজার দু’পাশে বর্শা ও কুঠার সহ দুটো-দুটো করে চারটে আর্মার সুট। রানার মনে হলো, হয়তো খুব কঠিন হবে না আর্মার সুটের একটা বর্শা নিয়ে এই তিনজনকে খতম করে দেয়া। তবে মনের কথা মনেই রাখল ও।
‘এদিকে,’ পথ দেখাল ওয়াকি। হলওয়ে পেরিয়ে চওড়া এক করিডোরে পড়ল ওরা। দু’দিকের দেয়ালে ঝুলছে শিংওয়ালা হরিণের স্টাফ করা মাথা। চকচকে কাঁচের চোখগুলো যেন দেখছে রানাকে। ডানে-বামে পেছনে পড়ছে পালিশ করা ওক কাঠের দরজা। দৃশ্যটা যেন রানার ছোটবেলায় দেখা সেই দুঃস্বপ্নের অংশ। এখান থেকে রেহাই নেই ওর। কোনভাবেই বাঁচাতে পারবে না বেন হ্যানন বা জেসিকাকে। শেষমেশ মরবে ওরা চরম কষ্ট পেয়ে। গলা শুকিয়ে গেলেও নির্বিকার মুখে হেঁটে চলেছে রানা। করিডোর ফুরিয়ে এলে সামনে পড়ল আরেকটা চওড়া ডাবল ডোর। চারজনের দলটা থেমে যেতেই রানার পেছনে রয়ে গেল বিলি ম্যাকগ্রার খুনি এবং তার সঙ্গী। বিপদ এলেই প্রতিহত করবে তারা। কয়েক পা বেড়ে দরজায় টোকা দিল বাক ওয়াকি। তারপর দরজা খুলে ঘুরে তাকাল রানার দিকে। ‘ভেতরে ঢোকো।’
চুপচাপ রাজকীয় ঘরটার ভেতর পা রাখল রানা।
দেয়ালে দেয়ালে কালচে কারুকাজ করা দামি কাঠের প্যানেল। ছাত থেকে নেমেছে দামি পর্দা। পার্কুয়েট মেঝে ঝিকঝিক করছে আয়নার মত। ঘরের মাঝে হাতে বোনা কেল্টিক নট ডিযাইনের পুরু কার্পেট। দেয়াল ঘেঁষে একের পর এক চকচকে আর্মার সুট। ওগুলোর সঙ্গে রয়েছে দু’হাতে ব্যবহার করতে হয় এমন চওড়া ফলার ক্লেমোর তলোয়ার। একপাশের র‍্যাকে সারি সারি পুরনো ফ্লিন্টলক মাস্কেট ও স্কটিশ ড্যাগার। ঘরের পেছনে কারুকাজ করা প্রকাণ্ড ফায়ারপ্লেসে জ্বলছে গনগনে আগুন। ওপরের ম্যান্টলপিসে সোনাপানি করা বড় এক অয়েল পেইন্টিঙের লোকটা বোধহয় ঐতিহাসিক কোনও চরিত্র।
ফায়ারপ্লেসের উল্টোদিকে ছাতছোঁয়া জানালার সামনে দাঁড়িয়ে তুষার ছাওয়া দুর্গের উঠান দেখছে স্টুয়ার্ট।ঘরে মানুষের উপস্থিতি টের পেয়ে ঘুরে দাঁড়াল বিলিয়নেয়ার রন স্টুয়ার্ট। রানা বুঝল, ভাব নিচ্ছে ব্যাটা-দরজার জোরালো টোকা তার কানে না যাওয়ার কোনও কারণই নেই। পরনে সিল্কের সাদা শার্টের ওপর দামি টুইডের সুট। পায়ে কমোডো ড্রাগনের চামড়ার আরামদায়ক লোফার। জানালা পথে আসা আলোয় ঝিকিয়ে উঠছে মাথার চকচকে রুপালি চুল। বোর্ডরুমে দুর্দান্ত লড়াই শেষে বিজয়ী হলে, বা করপোরেট প্রতিযোগীকে হারিয়ে দিলে যে সন্তুষ্টি থাকে ব্যবসায়ীর মুখে, এ মুহূর্তে তার মুখে সেই আত্মবিশ্বাসী মিটিমিটি হাসি।
‘তো তুমিই মাসুদ রানা? খুশি হলাম যে এসেছ। তোমাকে অসংখ্য ধন্যবাদ।’
রানার পর ঘরে ঢুকেছে বাক ওয়াকি ও ম্যাকগ্রার খুনি। করিডোরে রয়ে গেছে তৃতীয় লোকটা। পেছনে দরজাটা আটকে দিল বাক ওয়াকি। সঙ্গীকে নিয়ে দরজার দু’পাশে দাঁড়িয়ে গেল। হাতে পিস্তল। সতর্ক চোখে দেখছে রানাকে। ভাবছে, যে-কোনও সময়ে বিলিয়নেয়ারের ওপর খালিহাতে ঝাঁপিয়ে পড়বে যুবক। নিজেও অন্তত তিনবার একই কথা ভেবেছে রানা, তারপর সিদ্ধান্ত পাল্টে নিয়েছে। কথা বলল ঠাণ্ডা গলায়, ‘জেসিকা কোথায়?’
বাতাসে তাচ্ছিল্যের সঙ্গে হাত নাড়ল স্টুয়ার্ট। ‘কাছেই কোথাও আছে। তবে চাইলেও তাকে খুঁজে পাবে না। ওয়াকির লোক লিয়ন বেনেট এখন তাকে পাহারা দিচ্ছে। তার হাতে আছে ধারাল ছোরা। কারও বুকে বা পেটে ওটা গেঁথে দিতে পারলে মজা পায়। অবশ্য দুশ্চিন্তা কোরো না। আপাতত নিরাপদেই আছে মহিলা। তবে কতক্ষণ নিরাপদে থাকবে, তা নির্ভর করছে তোমার ওপর। কাজেই বলে ফেলো কোথায় আছে সোনার কয়েন।’
‘জেসিকা ভাল না থাকলে তোমার পরিণতি হবে খুব করুণ,’ বলল রানা।
‘তুমি বরং নিজের পরিণতি নিয়ে ভাবো, বাপু,’ হালকা সুরে বলল রন স্টুয়ার্ট।
‘নিজের মহাবিপদ ডেকে এনেছ,’ বলল রানা। ‘মানুষ তার ইচ্ছেপূরণ করতে গিয়ে মৃত্যুবরণ করে। আমিও তার বাইরে নই। কেউ বলবে না অনর্থক জীবন কাটিয়েছি। কিন্তু, তুমি যা চেয়েছ, তা তো পাবেই না, মরবে বেঘোরে।’
‘আমি ব্যবসায়ী,’ জবাবে বলল স্টুয়ার্ট। ‘ভাল করেই জানি কীভাবে সফল হতে হয়। তোমার মত মাথা গরম করে ভুল করি না। মনে রেখো, তুমি কিন্তু ভাল অবস্থানে নেই।’
‘বেন হ্যানন কোথায়?’ জানতে চাইল রানা।
‘হঠাৎ তার ভালমন্দে তুমি এত উদ্‌গ্রীব কেন?’ বিজয়ীর হাসি হাসল স্টুয়ার্ট। ‘তুমি আমাকে ধোঁকা দিতে পারোনি। জানতাম সে তোমার প্রিয় কেউ। চাতুরির বইয়ের প্রতিটি কৌশল আমার জানা। আমিই তৈরি করেছি ওগুলো।’
‘তার মানে সে বেঁচে আছে।’
এখনও। তাকে বাঁচাতে অক্লান্ত পরিশ্রম করছে আমার লোক। আসলে, মিস্টার রানা, আমার দুনিয়ায় আছে মাত্র দুই ধরনের লোক। একদল তারা, যারা আমার কাজে আসবে। আর দ্বিতীয় দলের দরকার নেই বেঁচে থাকার। এখন যখন তোমাকে হাতের মুঠোয় পেয়েছি, তাই লাগছে না বুড়ো লোকটাকে। এবার তোমার বন্ধুকে পৃথিবী থেকে বিদায় করে দেব। তার ভবিষ্যৎ এখন নির্ধারিত।’
‘একই কথা তোমার ক্ষেত্রেও প্রযোজ্য,’ বলল রানা। ‘বেন হ্যাননের ক্ষতি হলে সোনার কয়েনের হদিস পাবে না।’
‘সে বাঁচল না মরল, তাতে আমার কিছু না। আমি শুধু চাই আমার পূর্বপুরুষের হারিয়ে যাওয়া গুপ্তধন ফিরে পেতে।’
আমার পূর্বপুরুষের হারিয়ে যাওয়া গুপ্তধন কথাটা বলতে গিয়ে চকচক করে উঠেছে স্টুয়ার্টের চোখ, দেখেছে রানা। চট্ করে বুঝে গেছে, লোকটা ভয়ঙ্কর এক ম্যানিয়াক। ঠাণ্ডা মাথায় মানুষ খুন করবে নগ্ন লোভের কারণে।
‘একটা প্রশ্ন, স্টুয়ার্ট,’ সহজ সুরে বলল রানা, ‘জীবনে এত কিছু পেয়েও কয়েকটা কয়েনের জন্যে এতবড় ঝুঁকি নিচ্ছ কেন?’
তিক্ত হাসল স্টুয়ার্ট। ‘তোমার সেই কিছু কয়েন আমার জন্যে খুব জরুরি। নিজ বংশের সম্পদ। সতেরো শ’ ছেচল্লিশ সালে ফ্রান্সের রাজা পাঠান বনি প্রিন্সের কাছে ব্রিটিশ সাম্রাজ্যবাদীদের বিরুদ্ধে যুদ্ধে খরচ করার জন্যে।’
‘ও, তুমি এখন ইতিহাসবিদ,’ শুকনো গলায় বলল রানা।
‘আমি বনি প্রিন্স চার্লির একমাত্র উত্তরপুরুষ। ফ্রান্সের রাজা সাত সিন্দুকভরা সোনার কয়েন স্কটিশ সেনাবাহিনীকে দিলেও তা লুকিয়ে রাখা হয়েছিল সাগর থেকে বারো মাইল দূরে প্রাচীন এক পাইন জঙ্গলে। এরপর আর তার খোঁজ পাওয়া যায়নি। এখন জানি তা কোথায় আছে। বর্তমান বিক্রয়মূল্য বড়জোর দশ মিলিয়ন পাউণ্ড। অবশ্য তুমি নিজে ভাল করেই জানো দামটা।’
রানা ভাবছে, উন্মাদটা কথা বলুক। তার বক্তব্য থেকে হয়তো বেরোতে পারে মুক্তির উপায়।
উত্তেজিত হয়ে পায়চারি শুরু করল স্টুয়ার্ট। আবেগ কাজ করছে তার মগজে। বলতে লাগল, ‘এ অবিশ্বাস্য! বছরের পর বছর অভিজ্ঞ লোকদের দিয়ে এদিকের এলাকার মাইলের পর মাইল জায়গা সার্চ করিয়েছি। কয়েকবার খোঁজা হয়েছে ক্লুনি’স কেভ। বলা হয় ইংরেজদের কাছে কুলোডেন যুদ্ধে হেরে যাওয়ার পর ওখানেই লুকিয়ে ছিলেন বনি প্রিন্স। ভেবেছিলাম ওদিকেই কোনও
ওদিকেই কোনও গুহায় সোনার কয়েন রেখেছেন। কিন্তু তেমন কোনও গুহার হদিস পাইনি। অবশ্য সেজন্যে হাল ছেড়ে দিইনি। এরপর ইতিহাসবিদদের কাজে নিলাম, যাতে তারা পুরনো চিঠিপত্র ঘেঁটে দেখে। তবে সেসব থেকেও কিছুই জানা গেল না।’
‘আমরা পেয়েছি স্রেফ কপালের জোরে,’ বলল রানা।
‘কয়েনের জন্যে এক পয়সাও খরচ করব না,’ থমকে দাঁড়িয়ে রানাকে দেখল স্টুয়ার্ট। ‘প্রাণে বাঁচতে হলে ওগুলো আমাকে দিয়ে দিতে হবে তোমার।’
‘আমি তো ভেবেছিলাম দুই-চার মিলিয়ন পাউণ্ড তোমার কাছে কিছুই না।’
‘কথা ঠিক,’ বলল স্টুয়ার্ট। ‘তবে তোমাকে দেব কেন? কী কারণে? বুদ্ধিমানের মত মেনে নাও যে হেরে গেছ তুমি। বরাবরের মত জিতে গেছি আমি। এর আর এদিক-ওদিক হয় না।’
রানার মন চাইল বলে দিতে: দূর, ব্যাটা, আসলে আমিও কিছুই পাইনি। তুই পারলে খুঁজে বেড়া! নির্বিকার চেহারায় স্টুয়ার্টের দিকে চেয়ে রইল ও।
‘জীবনে আমি সবসময় জিতে এসেছি,’ বলল স্টুয়ার্ট।
‘ওই ছবি তা হলে বনি প্রিন্সের?’ ফায়ারপ্লেসের ওপরের চিত্র দেখাল রানা। আঠারো শতকের এক লোক নাক উঁচু করে দাঁড়িয়ে আছে। মাথায় পাউডারভরা পরচুলা। শিরস্ত্রাণের ডান কাঁধে লাল কেপ। ওটা দিয়ে বুঝিয়ে দেয়া হচ্ছে ওই লোক মহান এক নেতা। ছবির লোকটার চেহারা একেবারেই রন স্টুয়ার্টের মত। বিশ বছর বয়স বেড়ে গেলে লোকটা হতো বিলিয়নেয়ারের যমজ ভাই। রানা বুঝে গেল, দক্ষ কোনও চিত্রকরকে দিয়ে নিজের ছবি আঁকিয়ে নিয়েছে বাটপার স্টুয়ার্ট।
পোর্ট্রেটের দিকে এমন দৃষ্টিতে তাকাল বিলিয়নেয়ার, যেন দেখছে কোনও দেবতাকে। ধীরে ধীরে মাথা নাড়ল। ‘তাঁর নীল রক্ত বইছে আমার ধমনীতে।’
‘তা-ই?’ হাসল রানা। ‘তা হলে তো তুমিও স্কটিশ হিরো।’ জবাব দিতে স্টুয়ার্ট হাঁ মেলতেই বলল ও, ‘কিন্তু দুঃখের কথা, স্কটিশ হিরো আসলে এক ইতালিয়ান কাপুরুষ। দলের সবাইকে বিপদে ফেলে মহিলার পোশাক পরে পালিয়ে গিয়েছিল যুদ্ধক্ষেত্র থেকে। তোমার মতই বুদ্ধিমান ছিল। তবে তার গর্ব করার মত কিছুই ছিল না।’
চোখে আগুন নিয়ে রানাকে দেখল স্টুয়ার্ট। ‘বাজে কথা বলবে না! মূল কথা হচ্ছে, সেই সাত সিন্দুকভরা সোনার কয়েন আসলে তাঁরই। আর সেগুলো এখন আমি ফেরত চাই।’
‘আমার কথামত চললে ফেরত পাবে,’ বলল রানা। ‘বদলে যা চাইব, সেটা দেবে।’
‘তুমি বেশি বাড়াবাড়ি করছ,’ রাগে লাল হলো স্টুয়ার্টের দুই গাল। ‘কেউ আমার পথে বাধা হয়ে দাঁড়ালে, দেরি করি না তাকে সরিয়ে দিতে।’
‘তাই?’ বলল রানা। ‘কিন্তু মনে তো হচ্ছে না যে কিছু করার আছে তোমার।
ওর দিকে তর্জনী তাক করল স্টুয়ার্ট। ‘সময় লাগবে না তোমার পেট থেকে সব জেনে নিতে।
‘চেষ্টা করে লাভ হবে না,’ বলল রানা।
‘তাই? সেটা নিজেই দেখে নেব।’ তুড়ি বাজাল স্টুয়ার্ট। দরজার দু’পাশ থেকে এল বাক ওয়াকি আর তার সঙ্গী। যে- কোনও সময়ে ঝাঁপিয়ে পড়বে রানার ওপর।
‘মিস থমসনকে নিয়ে এসো,’ নির্দেশ দিল স্টুয়ার্ট। ‘দেখা যাক বান্ধবীর গলা ফাঁক হতে দেখলে এই লোক কী করে।’
‘কার্পেটটা কিন্তু সুন্দর, বস,’ বলল বাক ওয়াকি। ‘ওটা রক্তে ভিজে গেলে আপনার ভাল লাগবে?’ –
‘তা হলে গরম পোকার দিয়ে মেয়েটার চোখ তুলে নেব।’ ফায়ারপ্লেস দেখাল স্টুয়ার্ট। ‘তারপর তাকে ফেলব আগুনের ভেতর।’
‘তাতে তোমারই ক্ষতি,’ নিচু গলায় বলল রানা। কথাটা শুনে থমকে গেছে স্টুয়ার্ট। ‘কারণ গুপ্তধনের ব্যাপারে ওকে সবই খুলে বলেছি আমি,’ জানাল রানা। ‘আমি মুখ না খুললে জেসিকা হচ্ছে তোমার সেরা ইনশু্যরেন্স। তুমি ওটা হারাতে চাইবে না। আর সেজন্যেই ওই মেয়ের চুলের ডগাও স্পর্শ করবে না।’
বাক ওয়াকি আর তার সঙ্গী চেয়ে আছে স্টুয়ার্টের দিকে। চোখ সরু করে রানাকে দেখছে বিলিয়নেয়ার। কয়েক মুহূর্ত পর বলল, ‘তুমি মিথ্যা বলছ। আগেই আমাকে বলেছ, রবার্ট উইলসন ছাড়া তুমি একমাত্র মানুষ যে কি না জানে কোথায় আছে সোনার কয়েন।’
‘সেটা সকালের কথা,’ বলল রানা। ‘তবে সকাল তো বহু আগেই বিদায় নিয়েছে। গ্রামে ফেরার সময় জেসিকাকে সবই জানিয়েছি।’
‘কোথায় গিয়েছিলে তোমরা?’ জানতে চাইল রাক ওয়াকি।
‘ডিযঅনারেবল নামের একদল পশুর ব্যাপারে খোঁজ নিতে অন্য শহরে,’ বলল রানা। ‘জানলাম আমি একা নই, আরও অনেকে তাদের ব্যাপারে জানে। সতর্ক হয়ে উঠেছে কর্তৃপক্ষ। যে-কোনও সময়ে এখানে হানা দেবে। সে-সময় শুধু তোমরা নও, গ্রেফতার হবে তোমাদের নির্বোধ বস্ত্ত।’
রানা জানে, বাক ওয়াকির মত লোককে কর্তৃপক্ষের ভয় দেখিয়ে লাভ হবে না। তবে রন স্টুয়ার্ট ঘাবড়ে যেতে পারে। ঘটলও তা-ই। ফ্যাকাসে হলো বিলিয়নেয়ারের মুখ। দাঁত দিয়ে ঠোঁট কামড়ে ধরে কী যেন ভাবছে। কয়েক মুহূর্ত পর আড়ষ্ট কণ্ঠে বলল, ‘ঠিক আছে, বুঝলাম। তবে তাতে কী? তুমি মুখ না খুললেও মেয়েটার মুখ খোলাতে পারব।’
‘নির্যাতনে সবসময় সঠিক তথ্য মেলে না,’ বলল রানা। ‘মেয়েটা হয়তো শকের মধ্যে চলে যাবে। বা, ভয়ে আবোলতাবোল বলবে। তাতে তোমার কোনও লাভ হবে না।
‘নির্যাতনের ব্যাপারে তুমি বহু কিছু জানো, তাই না?’ টিটকারির হাসি হাসল স্টুয়ার্ট।
‘আমাকে এ বিষয়ে ট্রেইনিং দেয়া হয়েছে,’ বলল রানা। ‘জানি কীভাবে যন্ত্রণা দিতে হয়। আমাকে ওই কাজের মাস্টার বলতে পারো। আর সঠিক সময়ে তোমার ওপরেও ওই ট্রেইনিং প্রয়োগ করব।
‘তাই নাকি? বড় করে শ্বাস নিল স্টুয়ার্ট। রেগে গেলেও তার চোখে দ্বিধা আর ভয় দেখল রানা। ‘ঠিক আছে। আপাতত তোমার সঙ্গে খেলছি। অন্যকিছুও করব। ওয়াকি, তুমি ডানজন থেকে নিয়ে এসো বুড়ো হারামজাদাকে। সে নাকি কিছুই জানে না। তো তাকে খুন করলেও ক্ষতি হবে না আমার।’
মুচকি হাসল বাক ওয়াকি। ‘এবার ঠিক লাইন পেয়েছেন, বস্। খুশি হব বুড়োকে খতম করতে পারলে।’ সঙ্গীকে বলল সে, ‘কোয়ার্ট, তুমি এখানে পাহারা দেবে। দেখবে কোনও ধরনের ঝামেলা যেন না করতে পারে এই লোক।’
ডানজনে যেতে হবে না বুঝে খুশি হয়ে মাথা দোলাল অ্যালান কোয়ার্ট। রানার উদ্দেশে বলল বাক ওয়াকি, ‘নিরস্ত্র কাউকে জবাই করতে হলে সেরা লোক কোয়ার্ট। কাজ শেষ হলে উধাও হতেও দেরি করে না।’
বাক ওয়াকি দরজার দিকে যেতেই কেল্টিক কার্পেটের দিকে চেয়ে কী যেন ভাবল স্টুয়ার্ট। ‘একমিনিট, ওয়াকি। ভাবছি, ভাল হয় রানাকে ডানজনে নামিয়ে দিলে। ওটার মেঝে রক্তে ভরে গেলেও ক্ষতি নেই। তুমি দেখবে, যেন বুড়ো হারামজাদা মরার আগে কথা বলার সুযোগ না পায় রানার সঙ্গে।
‘ঠিক আছে,’ বলল বাক ওয়াকি। ‘আপনিও আমাদের সঙ্গে আসবেন নাকি, বস্?’
টুইডের কোটের কবজি গুটিয়ে সোনার হাতঘড়ি দেখল স্টুয়ার্ট। ‘না, এখন নয়। লাঞ্চের সময় হয়ে গেছে।’
‘লাঞ্চ এনজয় করুন, বস্। মেন্যুতে আজকে কী আছে?’
‘পোচ্ড় স্যামন,’ মৃদু হাসল রন স্টুয়ার্ট।
রানার দিকে পিস্তলের নল ঘোরাল বাক ওয়াকি। এত কাছে নেই যে তার ওপর ঝাঁপিয়ে পড়ে অস্ত্র কেড়ে নিতে পারবে রানা। অত্যন্ত সতর্ক লোক বাক ওয়াকি। নিচু গলায় বলল, ‘সামনে বাড়ো, চুতিয়ার বাচ্চা!’
‘পরে তোমার সঙ্গে কথা হবে,’ স্টুয়ার্টকে বলল রানা।
ওকে ঘর থেকে বের করে করিডোরে আনল বাক ওয়াকি আর কোয়ার্ট। দরজার কাছেই আছে তৃতীয় ডিযঅনারেবল। ‘তুমিও সঙ্গে এসো,’ গ্রেগরি বেলকে বলল বাক ওয়াকি।
‘কোথায় যাচ্ছি?’
‘নিচে। ওখানে মজা হবে।’
বন্দির কাছ থেকে দূরে থাকার ট্রেইনিং আছে তাদের। ভাল করেই জানে, সামান্য ভুল হলেও তাদের ওপর ঝাঁপিয়ে পড়বে মাসুদ রানা। ফলাফল হবে খুব খারাপ। দুশ্চিন্তা করতে গিয়ে দরদর করে ঘামছে কোয়ার্ট আর বেল। মাথা ঠাণ্ডা রেখেছে বাক ওয়াকি। তার কোনও বিকার নেই। ইচ্ছে করলে ডানজনের দিকে যাওয়ার পথে গড়িমসি করতে পারে রানা, তবে বেন হ্যাননের সঙ্গে দেখা হবে ভাবতে গিয়ে কোনও কৌশল করল না। জেসিকার জন্যেও আছে দুশ্চিন্তায়। দুর্গের করিডোর ও হলওয়ের ঘোরপ্যাচে পড়ে এগিয়ে চলল আরও ভেতরের দিকে। আগের চেয়েও সতর্ক হয়ে গেছে তিন ডিযঅনারেবল।
‘একটা কথা জানো, রানা?’ হাঁটতে হাঁটতে বলল বাক ওয়াকি। ‘তোমাকে খুন করার জন্যে অধীর আগ্রহে অপেক্ষা করছি। সেই সময় বেশি দূরেও নেই। খুশি হব বস্ আমাকে কাজটা দিলে।’
‘তুমি বড়বেশি আশা করো,’ বলল রানা। ‘দলে তো তোমরা মাত্র চারজন।’
‘অন্যরাও পৌঁছে যাবে,’ বাঁকা হাসল বাক ওয়াকি। ‘কথা হয়েছে আমার পুরনো বন্ধু মৌরেন লরির সঙ্গে। লণ্ডন থেকে তার সঙ্গে এখানে আসছে আরও নয়জন। যে-কোনও সময়ে পৌঁছে যাবে। তোমাকে দেখলে খুশি হবে ওরা, মেজর।’
লোকটা সত্যি বলছে কি না জানা নেই রানার। তবে বাক ওয়াকির চোখে কোনও কপটতা দেখল না ও।
‘আমি দুটো ব্যাপার খুব অপছন্দ করি,’ বলল ওয়াকি। ‘তার একটা হচ্ছে তোমার মত নীতিবান অফিসার। তোমরা মনে করো অন্যরা যেন মানুষই নয়। আর দ্বিতীয়টা হচ্ছে, কেউ আমাদের দলের কারও ক্ষতি করলে। তাকে প্রাণে বাঁচতে দিই না আমরা।’
‘তা হলে তো তোমরা আমাকে খুব ঘৃণা করো!’ বলল রানা। ‘কারণ আমার হাতেই মরেছে তোমাদের দোস্ত হ্যারি অ্যাণ্ডারসন। ডিযঅনারেবলদের দলের বাকি চোদ্দজনকে শেষ করতেও মন্দ লাগবে না আমার।
তিক্ত মুখে মাথা দোলাল বাক ওয়াকি। সঙ্গীদের উদ্দেশে বলল, ‘তোমরা শুনলে শালার বোলচাল?’
‘ভাবছি এত নিচে তুমি নামলে কী করে,’ বলল রানা। ‘তোমার ফাইল দেখেছি। তুমি ছিলে পাথফাইণ্ডারদের স্টাফ সার্জেন্ট। দু’বার জিতে নিয়েছ এওএসসি পদক। অথচ, শেষমেশ গিয়ে নাক গুঁজলে ইঁদুরের দলে। এত পতন কীভাবে হলো তোমার? কপাল মন্দ ছিল, নাকি খুলে গেছে মগজের কয়েকটা বল্টু?’
‘তোমার কপাল খারাপ যে আরডাইক লকের তীরে আমার রাইফেলের গুলিতে খুন হওনি,’ বলল বাক ওয়াকি। ‘তবে এবার আমার হাতে মরবে চরম যন্ত্রণা পেয়ে।’
‘সঠিক লক্ষ্যে লাগাতে গিয়ে মিস্ করেছ,’ বলল রানা, ‘তোমার গোটা জীবনটাই মস্ত এক মিস্। মৃত্যুও এই ঘনিয়ে এল বলে।’
‘যা খুশি বলো,’ ঘড়ঘড়ে গলায় বলল বাক ওয়াকি, ‘তবে খুন করার আগে তোমাকে নিয়ে ফুর্তি করে নেব আমরা।’
পাথুরে প্যাসেজওয়েতে পেরেক গাঁথা বড় এক ওক কাঠের দরজা পেরোল ওরা। সিঁড়ি বেয়ে নেমে এল বেযমেণ্টে। নানাদিকে গেছে কিছু দরজা। একপাশের সরু সিঁড়ি বেয়ে রানাকে নিয়ে প্রায়ান্ধকারে আরও একতলা নামল ডিযঅনারেবলরা। বদ্ধ পরিবেশ ভেজা-ভেজা। দেয়ালের পেরেক থেকে খুলে জ্বেলে নেয়া হলো দুটো ইলেকট্রিক লণ্ঠন। বাক ওয়াকি আর কোয়ার্টের হাতে থাকল ও-দুটো। উজ্জ্বল আলোর তাড়া খেয়ে হুড়মুড় করে হটে গেছে কালো ছায়া। সামনে ব্যাঙ্কের ভল্টের মত ভারী, চওড়া ইস্পাতের দরজা। রানাকে পিস্তলের মুখে রেখে দেয়ালের কাছে কোণঠাসা করল কোয়ার্ট আর বেল। ওদিকে চাবি বের করে একে একে চারটে ভারী প্যাডলক খুলল বাক ওয়াকি। ঠেলে সরাল দরজাটা। রানা বুঝল, মানুষকে বন্দি রাখতে গিয়ে নিজের আয়োজনে কোনও ত্রুটি রাখেনি রন স্টুয়ার্ট।
ভল্টের দরজার ওদিকে যেতে ইশারা করল বাক ওয়াকি নিজেই আগে ঢুকল সামনের ঘরে। রানাকে পিস্তলের মুখে রেখে ওর পিছু নিয়ে এল কোয়ার্ট আর বেল।
‘প্রায় পৌঁছে গেছি,’ রানাকে বলল বাক ওয়াকি। ‘আশা করি পুরনো বন্ধুর সঙ্গে দেখা হলে খুশি হবে তুমি।’
পাথরের চৌকো, এবড়োখেবড়ো ব্লক দিয়ে তৈরি সুড়ঙ্গে ঢুকল ওরা। বাতাসে ফাংগাস ও পানির গন্ধ। বারো ফুট যেতেই সামনে পড়ল আরেকটা সিঁড়ি। ধাপ বেয়ে নেমে যেতে যেতে রানার মনে হলো, ওরা পৌঁছে গেছে দুর্গের ভিত্তির খুব কাছে।
ডিযঅনারেবলরা খুব সতর্ক। যথেষ্ট দূরত্ব বজায় রাখছে। ওকে নিয়ে দুশ্চিন্তা করছে লোকগুলো, টের পেল রানা। সিঁড়ি থেকে নামার পর সামনে পড়ল শিকের তৈরি এক দরজা। ওটার তালা খুলে রানাকে ভেতরে ঢোকাল ডিযঅনারেবলরা। এবারের খিলান সহ সুড়ঙ্গটা আগেরটার চেয়েও সরু। দুলন্ত লণ্ঠনের আলোয় নড়ছে ভুতুড়ে ছায়া। বদ্ধ পরিবেশে আটকে আসছে শ্বাস। রন স্টুয়ার্টের দুর্গ নতুন হলেও পাতালে নামার পর এখন সবই মধ্যযুগীয় বলে মনে হচ্ছে রানার। বহুকাল আগে এভাবেই আটকে রাখা হতো বন্দিদেরকে। অন্ধকারে ক্ষুধার জ্বালায় কষ্ট পেয়ে পেয়ে একসময় মরত মানুষগুলো। তার আগে বাঁচার জন্যে খুবলে খেত মৃত সঙ্গীর লাশ। এই ধরনের কারাগারে দিনের পর দিন অসুস্থ বেন হ্যাননকে কাটাতে হয়েছে ভাবতে গিয়ে ভয়ানক রাগ হলো রানার। বুকে ফুঁসে উঠছে রাগ।
‘হ্যাঁ, প্ৰায় পৌঁছে গেছি,’ মন্তব্য করল বাক ওয়াকি।
সামনে দেয়াল তুলে আটকে দেয়া হয়েছে পাথুরে সুড়ঙ্গ। রানা ভেবেছিল, পুরু শিকের কোনও দরজা দেখবে। কিন্তু চারপাশে তেমন কিছু নেই। নিচে চোখ যেতেই দেখল, বাক ওয়াকির পায়ের কাছের মেঝেতে লোহার পুরু শিক দিয়ে তৈরি ট্র্যাপডোর। নিচে ডানজন। আপাতত বড় একটা বল্টু দিয়ে আটকে রাখা হয়েছে ট্র্যাপডোর। পাশে শুইয়ে রাখা হয়েছে অ্যালিউমিনিয়ামের কলাপসিবল মই।
ডান পা ব্যবহার করে বল্টু খুলল বাক ওয়াকি। মেঝেতে লণ্ঠন নামিয়ে দু’হাতে তুলল ভারী ট্র্যাপডোর। গর্তের দিকে চেয়ে নিচে ঘুটঘুটে আঁধার ছাড়া আর কিছুই দেখল না রানা। জানার উপায় নেই কত নিচে মেঝে। গর্ত থেকে এল ভাপসা দুর্গন্ধ।
‘যিশু, কী বাজে গন্ধ, রে!’ বিড়বিড় করল গ্রেগরি বেল। ‘বুড়ো শালা বোধহয় এই গন্ধেই মরে গেছে!’
ট্র্যাপডোর মেঝেতে শুইয়ে রাখল বাক ওয়াকি। সাবধানে গর্তে নামাল লম্বা করে নেয়া অ্যালিউমিনিয়ামের মই। নিচের মেঝেতে ওটা ঠেকতেই ‘ঠং!’ শব্দ এল তলা থেকে। প্রতিধ্বনিত হলো আওয়াজটা। গলা ছেড়ে বলল বাক ওয়াকি, ‘অ্যাই, হ্যানন! জেগে ওঠ! তোর জানের দোস্ত এসেছে দেখা করতে!’বিশাল এক পাথুরে বোতলের মত করে তৈরি স্টুয়ার্টের ডানজন। ভেতরে ঢুকিয়ে দিলে কারও সাধ্য নেই নিজে থেকে উঠে আসবে। আফ্রিকায় এমন কিছু জেলখানা দেখেছে রানা। অনেক কষ্ট করে ওর একটা থেকে বেরিয়েও এসেছে। তবে এই ডানজনটা খারাপের দিক থেকে একনম্বর।
‘শুনছিস, হ্যানন?’ হাঁক ছাড়ল বাক ওয়াকি। ‘তৈরি হ! একটু পরেই শুরু হবে পার্টি!’
অন্ধকার থেকে কোনও জবাব এল না। কোয়ার্ট বলল, ‘বুড়ো শালাটা বোধহয় মরেই গেছে। মজা দেখতে পাবে না।’
মাথা নাড়ল বাক ওয়াকি। ‘না, ওই শালা সবসময় ভাব ধরে যে সে ঘুমিয়ে আছে। আসলে সবই দেখে চোখ সরু করে। এবার চোখ বড় করে সব দেখবে। কোয়ার্ট, তোমার ছোরার ফলায় যথেষ্ট ধার আছে তো?’
‘আছে, আছে!’ বাঁকা হাসল কোয়ার্ট
মুহূর্তের জন্যে অসতর্ক হয়েছে সে, বুঝে গেল রানা। ফলে ঝট করে সামনে বাড়ল ও। শরীরের মাংসপেশি হয়ে গেছে টান খাওয়া স্প্রিঙের মত। এবার ঝাঁপিয়ে পড়ে লোকটার অস্ত্র কেড়ে নিয়েই গুলি করবে তিন বদমাশের বুকে। তবে মুহূর্তটা দেখতে পেয়েছে ওয়াকিও, তৈরি হয়ে গেছে। সরাসরি রানার মাথা লক্ষ্য করে পিস্তল তাক করেছে সে। ‘না, মেজর! এত সহজে রেহাই নেই। চালাকি করলে নাক-মুখ উড়ে যাবে হলো-পয়েন্ট গুলি খেয়ে।’
‘আমাকে খুন করলে খুব অসন্তুষ্ট হবে তোমার বস্,’ বলল রানা। ‘ভুলে গেছ, তার চাই মেলা সোনার কয়েন?
‘সোনা,’ গজগজ করল বাক ওয়াকি। ‘পাগল হয়ে গেছে লোকটা, নইলে সবই বুঝত। আমি তার মত গাধা নই! যা শুনতে চাইছে, তাই তাকে শোনাচ্ছ! আসলে এক তোলা সোনাও নেই তোমার কাছে।’
‘অথচ দেখো, আমার মুখ খোলার জন্যে টর্চার করতে নিয়ে চলেছ।’
‘আমি শুধু ফুর্তির জন্যে তোমাকে খুন করতে চাই,’ বলল ওয়াকি, ‘যাতে হাড়ে হাড়ে বোঝো, ডিযঅনারেবলদের সঙ্গে লাগলে কী হয়।’ সঙ্গীদের উদ্দেশে বলল সে, ‘শুয়োরের বাচ্চার ওপর নজর রাখো। চালাকির চেষ্টা করতে পারে। কোয়ার্ট, তুমি আগে নেমে যাও গর্তে। জলদি!’
অস্বস্তি নিয়ে গর্তের পাশে থামল কোয়ার্ট। মই বেয়ে নেমে চলল। হাতের লণ্ঠন থেকে চারপাশে ছড়িয়ে পড়েছে আলো। নিচে বিন্দু-বিন্দু জলে ভেজা পাথুরে দেয়াল দেখল রানা। মেঝেতে নেমে ওপরে লণ্ঠন তুলে ধরল কোয়ার্ট।
‘এবার তুমি,’ রানাকে বলল বাক ওয়াকি। যাতে বিপদ না হয়, তাই বন্দির কাছ থেকে সরে গেছে।
মই বেয়ে নামতে লাগল রানা। ওপর থেকে ওর দিকে তাক করা রয়েছে দুটো পিস্তল। নিচে আরেকটা। ধীরে ধীরে শ্বাস নিচ্ছে রানা। শান্ত রাখছে নিজেকে। ভাবছে, দেখাই যাক এরপর কী ঘটে। এক ধাপ এক ধাপ করে যেন নরকে নেমে চলেছে রানা। কয়েক দিন ধরে এখানেই আটকে রাখা হয়েছে ওর ওস্তাদ বেন হ্যাননকে। ক্রমেই হয়তো খারাপের দিকে গেছে তার শরীর। হয়তো মারধর করা হয়েছে। এখন আহত এবং প্রায়-মৃত। যতই মই বেয়ে নামছে রানা, বাড়ছে ভয়াবহ দুর্গন্ধ। নিচে দাঁড়িয়ে মুখ বিকৃত করে ওপরে চেয়ে আছে অ্যালান কোয়ার্ট। মইয়ের শেষ ধাপে রানা পা রাখার আগেই দূরে সরে গেল সে।
মই থেকে নেমে পায়ের নিচে শক্ত মেঝে পেল রানা। দূর থেকে ওর দিকে পিস্তল তাক করেছে কোয়ার্ট। বামহাতে উঁচু করে ধরেছে আলোকিত লণ্ঠন। আড়ষ্ট কণ্ঠে বলল সে, ‘এক পা নড়লে মগজ উড়িয়ে দেব। কথাটা মাথায় ঢুকেছে?’
এখনও সাড়া নেই বেন হ্যাননের। উজ্জ্বল আলোয় ডানজনের পেছনদিকে গাঢ় ছায়া আর অন্ধকার ছাড়া কিছুই দেখল না রানা। কোথাও নেই ওর ওস্তাদ। মইয়ের ধাপ বেয়ে নেমে আসছে বাক ওয়াকি আর গ্রেগরি বেল।
রানাকে সরে দাঁড়াতে ইশারা করল কোয়ার্ট।
নীরবে নির্দেশ পালন করল রানা।
কয়েক মুহূর্ত পর ডানজনে নামল দুই ডিযঅনারেবল। লণ্ঠন তুলে চারপাশে আলো ফেলল বাক ওয়াকি। ‘হ্যানন?’
মাথার দিকে দুটো পিস্তলের নল তাক করা আছে বলে চুপ করে দাঁড়িয়ে আছে রানা। বাক ওয়াকির হাতের লণ্ঠনের আলোয় দেখছে দূরের দেয়াল। গলা শুকিয়ে গেছে। ভাবছে, যে-কোনও সময়ে মেঝেতে দেখবে মৃত বেন হ্যাননকে।
অবশ্য, তখনই ঘটল দুটো ঘটনা।
প্রথমটা হচ্ছে: বাক ওয়াকির লণ্ঠনের আলোয় পাথরের ডানজনের কোথাও দেখা গেল না বেন হ্যাননকে। পেছন দেয়ালে আছে চারকোনা একটা গর্ত। ওখান থেকে সরিয়ে ফেলা হয়েছে পাথরের একটা ভাঙা ব্লক।
ধক করে উঠল রানার হৃৎপিণ্ড।
ডানজনে নেই বেন হ্যানন! স্টুয়ার্ট আর তার দলের সবাইকে ফাঁকি দিয়ে বেরিয়ে গেছে সে!
শুয়োরের বাচ্চা তো নেই!’ আঁৎকে উঠল বাক ওয়াকি।
কেন যেন গলা ছেড়ে হাসতে ইচ্ছে হলো রানার। এমন নিশ্ছিদ্র ডানজন থেকেও হাওয়া হয়ে গেছে ওর ওস্তাদ!
এখনও রানার দিকে অস্ত্র তাক করে রেখেছে কোয়ার্ট আর বেল। অনিশ্চয়তায় কাঁপছে পিস্তলের নলদুটো। তখনই দ্বিতীয় ঘটনাটা ঘটল। বেজে উঠল বাক ওয়াকির মোবাইল ফোন। ওটা পকেট থেকে নিয়ে কানে ঠেকাল সে। প্রায় চেঁচিয়ে উঠল, ‘কী?’ রাগ উবে গিয়ে দুশ্চিন্তায় পড়েছে সে। ‘বেনেট? কী হয়েছে?’
ওদিকের আবছা কণ্ঠ শুনছে রানা। কর্কশ গলায় চেঁচিয়ে চলেছে কেউ। অর্থ বোঝা যাচ্ছে না। তবে ভালভাবেই শুনছে বাক ওয়াকি। বিস্ফারিত হলো তার দুই চোখ। ঝুলে গেল নিচের চোয়াল। ‘শালী কী করেছে? বলছ, হারামজাদী ছোরা দিয়ে ফুটো করে দিয়েছে তোমার পেট?’
রানা বুঝল, দুর্গের কোথাও এক ডিযঅনারেবলকে কাঁচকলা দেখিয়ে মুক্ত হয়ে গেছে জেসিকা! বুকে অদ্ভুত এক স্বস্তির বাতাস টের পেল ও।
নতুন সংবাদে হতভম্ব হয়েছে ডিযঅনারেবলদের সবাই। অবশ্য, তা মাত্র কয়েক মুহূর্তের জন্যে। কিন্তু ওই একমুহূর্তই দরকার ছিল রানার।
নিজেদের মাঝে তিনফুট ব্যবধান রেখে রানার কাছ থেকে মাত্র পাঁচফুট দূরে আছে কোয়ার্ট ও বেল। কোয়ার্ট বামে, বেল ডানে। তারা ত্রিকোণের দুটো পয়েন্ট হলে তাদের কয়েক ফুট দূরে তৃতীয় পয়েণ্ট বাক ওয়াকি। কোয়ার্ট আছে রানার একটু কাছে।
টার্গেট হিসেবে তাকেই বেছে নিল রানা। এক পা এগিয়ে ঝাঁপিয়ে পড়ল কোয়ার্টের ওপর। ওর কাঁধের জোর গুঁতো লাগল লোকটার পাঁজরে। একইসময়ে মুচড়ে কেড়ে নিল তার হাত থেকে পিস্তল। ট্রিগার গার্ডে ছিল কোয়ার্টের তর্জনী, মড়াৎ করে ভাঙল ওটা। পিস্তলটা পেয়েই সরাসরি তার মুখে গুলি করল রানা। পরক্ষণে তিনফুট দূরে গ্রেগরি বেলের বুকে লাগল ওর দ্বিতীয় গুলি। প্রায় একই মুহূর্তে ছিটকে পিছিয়ে মেঝেতে পড়ল দুই লাশ। রানা বুঝে গেল, কোয়ার্ট বা বেল অসতর্ক হলেও এত সহজ হবে না বাক ওয়াকিকে শেষ করা।
এদিকে ফোন ফেলে হোলস্টার থেকে পিস্তল নিয়ে কুঁজো হয়েছে ডিযঅনারেবলদের নেতা। চমকে গেছে বলে অন্যহাত থেকে ফেলে দিয়েছে লণ্ঠন। মেঝেতে ঠাস্ করে পড়ে নিভে গেল আলো। দু’হাতে পিস্তল ধরে অন্ধকারে গুলি করল বাক ওয়াকি। ম্যাগাযিনে আছে সতেরোটা রাউণ্ড। সেগুলোর যে- কোনও একটাই রানাকে খতম করতে যথেষ্ট।
মরার শখ নেই বলে ডাইভ দিয়ে মেঝেতে পড়েই শরীর গড়িয়ে দিয়েছে রানা। এক সেকেণ্ড পর ওর গায়ে ঠেকল কোয়ার্টের লাশ। শক্ত হাতে ওটাকে নিজের শরীরের সঙ্গে চেপে ধরল রানা—ওর এখন চাই নিরাপদ বর্ম। থ্যাপ-থ্যাপ আওয়াজে দুটো গুলি কোয়ার্টের পিঠে লাগতেই থরথর করে কেঁপে উঠল লাশ। রানা ধরে নিয়েছে, বাক ওয়াকির নাইন এমএম হলোপয়েন্ট বুলেট লাশের শরীর ফুটো করে বেরোবে না। ওই থিয়োরি ঠিক কি না জানতে গিয়ে মস্তবড় ঝুঁকি নিয়েছে। কোয়ার্টের কাঁধের ওপর দিয়ে পাল্টা দুটো গুলি পাঠাল রানা। তবে এরই মধ্যে ডানজনের মই লক্ষ্য করে ছুট দিয়েছে বাক ওয়াকি। প্রায়ান্ধকারে তাকে দেখতে পেল না রানা। পাথরের ডানজনের দেয়ালে লেগে রাগী মৌমাছির মত বিই-বিই আওয়াজে নানাদিকে ছিটকে যাচ্ছে কয়েকটা বুলেট। নিজেদের গুলিতেই যখন-তখন খুন হবে ওরা।
রানার বড় সমস্যা হচ্ছে, বাক ওয়াকিকে দেখতে না পেলেও কোয়ার্টের হাত থেকে পড়া লণ্ঠনের আলোয় ওকে ভাল করেই দেখবে লোকটা। বুটের হিল দিয়ে পিষে লণ্ঠন চুরমার করে দিল রানা। চারপাশে নামল ঘুটঘুটে আঁধার। ক্রল করে লণ্ঠনের কাছ থেকে সরে গাঢ় ছায়া হয়ে উঠল রানা। মনে মনে আফসোস করল, এখন ওর নাইট-ভিশন গগল্‌স্‌টা থাকলে কাজে লাগত!
ডানজনে নেমেছে থমথমে নীরবতা। গুলির আওয়াজে ভোঁ-ভোঁ করছে কানের ভেতর। রানার ধারণা, দূর থেকে ওকে দেখতে চাইছে বাক ওয়াকি। অন্ধকারে চোখও সয়ে গেছে তার। যে-কোনও সময়ে গুলি করবে ওকে লক্ষ্য করে। ওর ধারণাই সঠিক হলো। ডানজনের আরেক দিকে ঝলসে উঠল মাযল ফ্ল্যাশ। পরক্ষণে গুড়ুম শব্দে কানে তালা লাগিয়ে দিল বুলেট। রানা কোথায় আছে আন্দাজ করে গুলি করেছে বাক ওয়াকি। তবে তার গুলি লাগল রানার কাছ থেকে ছয়ফুট দূরের মেঝেতে। ফুলকি তৈরি করে দূরের দেয়ালে লেগে নানাদিকে ছুটতে লাগল বুলেট। রানার মাথার কয়েক ইঞ্চি ওপর দিয়ে গেল একবার, দ্বিতীয়বার গেল কয়েক ফুট ওপর দিয়ে।
রানা জানে কোথায় আছে বাক ওয়াকি। পাল্টা গুলি করতে দেরি করল না। তবে ডিযঅনারেবল দলনেতা সতর্ক যোদ্ধা। সরে গেছে আরেক দিকে। রানার পিস্তলের মাযল ফ্ল্যাশ লক্ষ্য করে গুলি পাঠাল সে। অবশ্য আগেই ক্রল করে ডানদিকে সরে এসেছে রানা।
আবারও নীরবতা নামল ডানজনে। কান পেতে আছে রানা আর বাক ওয়াকি। সামান্য আওয়াজ পেলেই বুঝবে কোথায় গুলি পাঠাতে হবে। দু’জনের ভেতর শুরু হয়েছে ইঁদুর-বেড়াল খেলা। যে-কোনও সময়ে মরবে দেয়ালে পিছলে যাওয়া যে-কোনও বুলেটের আঘাতে।
তিলতিল করে পেরোচ্ছে সময়। তারপর হঠাৎ করেই শুরু হলো ধুপধাপ আওয়াজ। পরক্ষণে অ্যালিউমিনিয়ামের ধাপে ঠং-ঠং শব্দ। মই বেয়ে ঝোড়ো বেগে উঠছে বাক ওয়াকি। আওয়াজ লক্ষ্য করে গুলি পাঠাল রানা। মইয়ের ধাপে লেগে পিছলে গেল বুলেট। আবারও গুলি করল রানা। বুনো বেড়ালের মত আছড়েপাছড়ে মই বেয়ে উঠছে বাক ওয়াকি। রানা আবারও গুলি করার আগেই পৌঁছে গেল ওপরে। একদৌড়ে মইয়ের কাছে পৌছে গেল রানা। এবার ঝড়ের বেগে ধাপ বেয়ে উঠবে ভেবেছে, এমনসময় ওপর থেকে এল একরাশ গুলি। ডানজনের দেয়ালে লেগে নানাদিকে ছুটছে রাগী বুলেট। বাধ্য হয়ে মেঝেতে ডাইভ দিয়ে পড়ল রানা। পরক্ষণে শুনল খড়মড় আওয়াজে টেনে তুলে নেয়া হচ্ছে মই। মাত্র পাঁচ সেকেণ্ড পর ঠাং আওয়াজে গর্তের মুখে নামল ট্র্যাপডোর। খটাং শব্দে আটকে গেল বল্টু। ট্র্যাপডোরের শিকের মাঝ দিয়ে এল গুলির মাযল ফ্ল্যাশ। পর পর পাঁচটা বুলেট নিচে পাঠাল বাক ওয়াকি। জবাবে ওপরের গর্তের মাযল ফ্ল্যাশ লক্ষ্য করে পাল্টা চারটে গুলি করল রানা। থেমে গেছে ওয়াকির পিস্তলের গর্জন। ছুটন্ত পায়ের আওয়াজ পেল রানা।
দূরে সরে যাচ্ছে পদশব্দ। ঘুটঘুটে অন্ধকারে একা রয়ে গেল রানা। চারপাশে বারুদ পোড়া গন্ধ ও থমথমে নৈঃশব্দ্য। যুদ্ধরত অবস্থায় অনেক সময় গুলির আঘাত টের পাওয়া যায় না। তাই উঠে দাঁড়িয়ে আহত হয়েছে কি না, সেটা বুঝতে হাত দিয়ে শরীর চাপড়ে দেখল রানা। না, কোনও জখম নেই ওর শরীরে। তিক্ত মনে ভাবল, আগের চেয়ে কমে গেছে শত্রু। মারা গেছে তিন ডিযঅনারেবল। ছোরার আঘাতে আহত আরেকজন। এ খবর পেলে খুব খুশি হতেন কর্নেল হপকিন্স।
নিজে রানা আছে দুশ্চিন্তায়। ওপরে গিয়ে জেসিকাকে খুঁজে নেবে বাক ওয়াকি। অথচ, ডানজনে বন্দি অবস্থায় কোনও সাহায্যে আসতে পারবে না ও।
কয়েক মুহূর্ত ভেবে নিয়ে পা দিয়ে মেঝেতে ঝাড়ু দেয়া শুরু করল রানা। একটু পর পেয়ে গেল বাক ওয়াকির হাত থেকে ফেলে দেয়া ইলেকট্রিক লণ্ঠন। ভেবেছিল নষ্ট হয়ে গেছে ওটা। তবে ক’বার ঝাঁকিয়ে নেয়ায় জ্বলে উঠল বাতি। মেঝেতে লণ্ঠন রেখে গ্রেগরি বেলের পিস্তলটা তুলে বেল্টে নিজের পিস্তলের পাশে গুঁজল রানা। কোয়ার্ট ও বেলের পকেট সার্চ করে পেল বাড়তি দুটো ম্যাগাযিন। তারাও ওয়াকির মত একই ক্যালিবারের বুলেট ব্যবহার করছিল। এখন রানার কাছে চৌত্রিশটা হলো-পয়েন্ট বুলেট থাকলেও যুদ্ধ ঘোষণার মত উপযুক্ত অস্ত্র বা গোলাগুলি ওর নেই। অবশ্য মাত্র একটা বুলেটই যথেষ্ট রন স্টুয়ার্টকে শেষ করতে। সে মারা গেলে লড়াইয়ের আগ্রহ হারিয়ে ফেলবে ডিযঅনারেবলরা। কোয়ার্ট ও বেলের মোবাইল ফোনদুটো সংগ্রহ করল রানা। মেঝে থেকে লণ্ঠন তুলে নিয়ে চলে গেল দেয়ালের নিচে রহস্যময় সেই গর্তের কাছে। ওদিক দিয়েই বেরিয়ে গেছে ওস্তাদ।
সিমেন্ট দিয়ে গাঁথা পাথুরে ব্লক কীভাবে খুলল বেন হ্যানন, ভেবে পেল না রানা। ডানজনে কোনও যন্ত্রপাতি নেই। দিনের পর দিন ঘণ্টার পর ঘণ্টা খালি হাতে কাজ করেছে মানুষটা। ভাঙা এক ব্লকে লেগে আছে শুকনো রক্ত।
গর্ত থেকে ভকভক করে বেরোচ্ছে বাজে দুর্গন্ধ। লণ্ঠনের আলোয় রানা দেখল, দেয়ালের ওদিকটা সুড়ঙ্গমত লাগছে। আকারে দুই ফুট চওড়া ঢালাই করা মোটাসোটা সিউয়ারেজ পাইপের মত। পানির ভেতর পড়ে আছে বাঁধাকপি, গাজর ও শাকসব্জির পচা টুকরো। দুর্গের কিচেন থেকে নেমে ডানজনের গা ঘেঁষে গেছে এই পাইপ।
বিস্ময় নিয়ে আনমনে মাথা নাড়ল রানা। পাইপের ভেতর দিয়ে যাওয়া জলের কলকল আওয়াজে জায়গাটা খুঁজে পেয়েছে বেন হ্যানন। দিনের পর দিন ভিজে নরম হয়ে গেছে পাথরের ব্লকের চারপাশ। ভীষণ যন্ত্রণা সহ্য করে খালি হাতে খামচে তুলে নেয়া হয়েছে সিমেন্ট। পরে ঠিক জায়গায় গায়ের জোরে কয়েকটা লাথি দিতেই খুলে গেছে পাথরের ব্লক। মেঝেতে আছাড় মেরে ওটা কয়েক খণ্ড করে নিয়েছে বেন হ্যানন। চোখা দেখে একটা অংশ নিয়ে হামলা করেছে পাইপের ওপর। একসময় পাইপের গায়ে তৈরি হয়েছে বড় ধরনের ফাটল। ওদিক দিয়ে নেমে যেতে পারবে বোঝার পর মারাত্মক ঝুঁকি নিয়েছে মানুষটা। ভাল করেই জানত, পাইপের কোথাও আটকা পড়লে প্রাণে বাঁচবে না।
যেহেতু ডানজন থেকে বেরোবার অন্য আর কোনও উপায় নেই, তাই এবার একই ঝুঁকি নেবে বলে স্থির করল রানাও। ওর ওস্তাদ পাইপের ভেতর দিয়ে বেরিয়ে যেতে পারলে ও-ও পারবে।
হাঁটু গেড়ে মেঝেতে বসল রানা। বড় করে শ্বাস নিয়ে কুঁজো হয়ে মাথা ভরে দিল ভাঙা পাইপের ভেতর। ভয়ানক গন্ধ আর গ্যাসের কারণে জ্বলছে ওর নাক-মুখ। নিজেকে সান্ত্বনা দিল, আমি তো আর টয়লেটের পাইপের মাঝ দিয়ে যাচ্ছি না! অবশ্য এই পাইপ কত দূরে গেছে, তা কে জানে!
দু’হাতের জোরে শরীর টেনে পাইপের ভেতর ঢুকল রানা। মেঝেতে জমে আছে বরফের মত ঠাণ্ডা চার ইঞ্চি গভীর পানি। ওখান থেকে উঠছে বাজে দুর্গন্ধ। বেন হ্যানন আকারে ছোট, তাই পাইপের ভেতর দিয়ে অপেক্ষাকৃত সহজে এগোতে পেরেছে। একেকবারে খানিকটা করে শরীর এগিয়ে নিচ্ছে রানা। সামনে মেঝেতে রাখছে ইলেকট্রিক লণ্ঠন। আলোয় দেখছে কয়েক ফুট। তার একটু দূরেই ঘুটঘুটে আঁধার। বদ্ধ জায়গায় দম আটকে আসতে চাইছে রানার। কোথায় চলেছে জানা না থাকলেও কোথাও না কোথাও নিশ্চয়ই শেষ হয়েছে পাইপ।
প্রতিবারে কয়েক ইঞ্চি করে এগোচ্ছে রানা। নাকের কাছেই ঘোলা পানি। শ্বাস নিচ্ছে মুখ দিয়ে। আশা করছে হড়হড় করে বমি করে দেবে না। মনে পড়ছে জেসিকার কথা। দুর্গের ভেতরে ওকে খুঁজছে বাক ওয়াকি। একবার পেয়ে গেলে ঘুষিয়ে ভর্তা করবে ওকে।
মৃদু ছপছপ আওয়াজে চলেছে রানা। কয়েকবার ওর সামনে থেকে ছুটে পালিয়ে গেল ধেড়ে ইঁদুর। ওগুলো কামড়ে দিতে পারে ভেবে চিন্তিত হলো রানা। পরের দশ মিনিটে দু’বার মনে হলো, শেষ নেই এ পাইপের। প্রতি দুই মিনিটে একবার করে চোখ বুজে বিশ্রাম নিল। মনের আয়নায় দেখল সবুজ পাহাড় ও ফুলে ভরা উপত্যকা। শ্বাস-প্রশ্বাস স্বাভাবিক হলে আবারও চলল। নিজেকে সান্ত্বনা দিল, ওস্তাদ এই পাইপ দিয়ে বেরিয়ে থাকলে তুমিও পারৰে।
আরও বিশ মিনিট পর দূরে দিনের আবছা আলো দেখল রানা। নতুন উদ্যম ফিরল শরীরে। একটু পর পাইপ শেষ হলো এক ম্যানহোলের ভেতর। কয়েক ফুট ওপরে সরিয়ে রাখা হয়েছে দুই ফুট ব্যাসের লোহার গোল ঢাকনি। ওই পথে হু-হু করে ঢুকছে শীতল হাওয়া। মাঝে মাঝে ঝরছে তুষারকণা। ম্যানহোলের ভেতর সোজা হয়ে দাঁড়িয়ে বুক ভরে শ্বাস নিল রানা। বুঝতে পারছে, বেশ ক’দিন পর প্রথমবারের মত মুক্ত বাতাসে শ্বাস নিতে পেরে কেমন লেগেছে বেন হ্যাননের।
মেঝেতে লণ্ঠন রেখে দুই হাতের জোরে ম্যানহোল থেকে উঠে এল রানা। চারপাশে চেয়ে বুঝল, ও এসে উঠেছে দুর্গ থেকে বেশ কিছুটা দূরে। নতুন করে ঝরছে তুষার। ধূসর আকাশ বলে দিচ্ছে, যে-কোনও সময়ে শুরু হবে তুষারঝড়।
ভেজা পোশাকে হ্যাঁচকা টান মারছে দমকা হাওয়া। চোখে-মুখে লাগছে তুষারকণা। প্রচণ্ড ঠাণ্ডায় থরথর করে কাঁপছে রানা। বুঝে গেল, কিছুক্ষণের ভেতর নিরাপদ কোনও উষ্ণ আশ্রয় না পেলে মরতে হবে প্রবল শীতে। এরই ভেতর দিনের আলো কমে এসেছে। ধীরে ধীরে নামছে রাত। তার সঙ্গে যেন প্রতিযোগিতা করে নেমে চলেছে তাপমাত্রা।
হাঁটু সমান গভীর তুষারের ভেতর এবড়োখেবড়ো জমিতে হোঁচট খেতে খেতে চলল রানা। যে-কোনও সময়ে শুরু হবে তুষারঝড়। চারপাশ হয়ে যাবে সাদা চাদরের মত। এখনই বড়জোর কয়েক গজ দূরের দৃশ্য দেখা যাচ্ছে। কোন্ দিকে চলেছে কোনও ধারণা নেই রানার। মিনিট কয়েক হাঁটার পর দূরে দেখল কালো, নিচু এক লম্বাটে ঘর। দেরি না করে ওদিকেই চলল।
রানার মনে হলো ওটা কোনও আস্তাবল বা খোঁয়াড়। তবে কাছে যেতেই দেখল কাঠের একতলা ঘরটা ব্যবহার করা হচ্ছে মালপত্র বা রসদ রাখার গুদাম হিসাবে। ওখানে ধাক্কা খেয়ে স্তূপ তৈরি করছে তুষার। দেয়াল ধরে এগোতেই একটু দূরে কাঠের পলকা এক দরজা পেল রানা। দেরি না করে কবাট ঠেলে ঢুকে পড়ল কুটিরের ভেতরে।
একদিকের দেয়ালে তুষার-ঢাকা ছোট দুটো বন্ধ কাঁচের জানালা। সেই পথে আসছে আবছা আলো। অবশ্য বাইরের চেয়ে ঘরের তাপমাত্রা কয়েক ডিগ্রি বেশি। বাতাসে ভাসছে চেনা গন্ধ। একটু আগেও এখানে জ্বলছিল প্রোপেইন স্টোভ বা হিটার।
মৃদু আলোয় চাষের যন্ত্রপাতি, বাড়ি মেরামতের মালপত্র, একটা র‍্যাকে কয়েক ক্যান এনামেল রং আর কয়েকটা কাঠের বাক্স দেখল রানা। কুটিরের ভেতরে তারপুলিন দিয়ে ঢেকে রাখা হয়েছে বড় কী যেন। টান দিয়ে তারপুলিন সরাতেই রানা দেখল, ওটা দুই সিটের এক অল-টেরেইন ইউটিলিটি ভেহিকেল। ব্যাটারিচালিত জিনিসটা গলফ কার্ট ও মিলিটারি অ্যাসল্ট বাগির সঙ্কর বলেই মনে হলো ওর। দুর্গ পাহারা দিতে বোধহয় ওটা ব্যবহার করে রন স্টুয়ার্টের প্রহরীরা।
তারপুলিন আগের জায়গায় রেখে ঘুরে দাঁড়াল রানা। শীতে এতই কাঁপছে, খট-খট করে বাড়ি খাচ্ছে দুই পাটি দাঁত। ওর বুঝতে দেরি হলো না, খুঁজে নিয়ে জ্বালতে হবে প্রোপেইন হিটার। আগে চাই শরীরের স্বাভাবিক তাপ ফিরিয়ে আনা। কুটিরের অন্যদিকে কী আছে দেখতে চলল রানা। ক্রমেই কমে আসছে বাইরের আলো। জোরেশোরে শুরু হয়ে গেছে তুষারঝড়। র‍্যাকে চোখ বোলাতে গিয়ে রিচার্জেবল একটা ইলেকট্রিক লণ্ঠন দেখল রানা। ওটা নিতে হাত বাড়াতেই পেছন থেকে ওর ওপর ঝাঁপিয়ে পড়ল কেউ!লোকটা হালকা হলেও হাতের পেশি ইস্পাতের তারের মত টানটান। এত আক্রোশ নিয়ে ঝাঁপিয়ে পড়েছে যে তাল হারিয়ে মেঝেতে পড়ল রানা। ক্ষিপ্র চিতার মত ওর ওপর চড়াও হলো লোকটা। দু’হাতে টিপে ধরেছে রানার গলা। রানা বুঝে গেল, যে-কোনও সময়ে ভেঙে যাবে ওর কণ্ঠনালী। ঝট করে দু’হাতে লোকটার দুই কড়ে আঙুল ধরল রানা। তবে আক্রমণকারী হুঁশিয়ার লোক। হাতদুটো গুটিয়ে নিয়েই ঘুষি মারল ওর চোয়ালে। দু’জনের পায়ের ধাক্কা খেয়ে র‍্যাক থেকে ঝরঝর করে নামল কিছু যন্ত্রপাতি। একটা ভারী রেঞ্চ পড়ল হামলাকারীর মাথার ওপর। মৃদু গুঙিয়ে উঠে সরে যেতে চাইল সে। অবশ্য আগেই তার সোলারপ্লেক্সাস বরাবর মাঝারি ওজনের দুটো ঘুষি বসিয়ে দিয়েছে রানা। প্রায় একইসময়ে ধড়মড় করে উঠে দাঁড়াল দু’জন। রানা ভাবল, এবার দেরি না করে আক্রমণে যাবে। তবে জানালা পথে আসা মৃদু আলোয় মাঝারি আকারের মানুষটাকে দেখে থমকে গেল।
একই হাল আক্রমণকারীর। ফ্যাসফেঁসে গলায় বলল, ‘রানা! তুমি? তুমি এখানে কী করে?’
‘আপনি তা হলে এখানে, ওস্তাদ!’ দীর্ঘশ্বাস ফেলল রানা। ‘আপনাকেই খুঁজছিলাম।’
কয়েক মুহূর্ত পরস্পরের দিকে চেয়ে রইল যোগ্য ওস্তাদ ও তার তুখোড় শিষ্য, তারপর সামনে বেড়ে একে অপরকে জড়িয়ে ধরল ওরা।
‘আপনাকে দেখে ভাল লাগছে, রেন,’ বলল রানা। ‘আমরা দুশ্চিন্তায় পড়ে গিয়েছিলাম।’
‘আম তো বুঝলাম, রা-টা কে? মিরাণ্ডা? বেশি কাঁদাকাটি করছে?’
‘করবে না? কাউকে কিচ্ছু না বলে কী ছেলেমানুষী কাজটা করলেন আপনি, ওস্তাদ? আমরা আছি কী করতে? আমাদের মানুষ বলে মনে করেন না বুঝি?’
‘তোমার লাগেনি তো, বাছা,’ বকা খেয়ে কথা ঘোরাবার চেষ্টা করল রানার শ্রদ্ধেয় গুরু। স্নেহ ভরে শিষ্যের পিঠে হাত বোলাচ্ছে।
‘না, একেবারেই না,’ বলল রানা, ‘পড়ার সময়ে আপনার ট্রেইনিং ঠিকই মনে ছিল।’
‘আরেকটু হলেই আমাদের দু’জনের যে-কোনও একজন মারা পড়ত আজ,’ ওকে ছেড়ে পিছিয়ে গেল বেন হ্যানন। ‘আমি ভেবেছি ওই কুকুরের বাচ্চাগুলোর কেউ।’
‘এখন সংখ্যায় কমে গেছে,’ র‍্যাক থেকে লণ্ঠন নিয়ে একহাত দিয়ে আড়াল করে আলো জ্বেলে নিল রানা।
গত কয়েক মাস ধরে অসুখে ভুগে শুকিয়ে দুই গাল চুপসে গেছে বেন হ্যাননের। কপালে গভীর বলিরেখা। আগের চেয়ে হালকা হয়েছে তার রুপালি চুল। পাইপের ভেতর দিয়ে আসতে গিয়ে গায়ের ছেঁড়া পোশাকে লেগেছে কাদা। রানার মনে হলো দিনের পর দিন ডানজনে থেকে দুর্বল হয়ে গেছে মানুষটা। মুখে কিছু বলল না ও। বরাবরের মতই বেনের চোখে জ্বলছে দৃঢ় প্রতিজ্ঞা। স্বয়ং মৃত্যু ছাড়া ওই আলো নিভিয়ে দিতে পারবে না কেউ।
‘তুমি এ জায়গা খুঁজে পেলে কী করে, রানা?’
‘সে অনেক কথা, ওস্তাদ… পরে সব বলব। মিরাণ্ডা ভাবী পাঠিয়েছেন। খুব দুশ্চিন্তায় আছেন।’
ওর মুখে স্ত্রীর কথা শুনে আবেগের ছাপ পড়ল হ্যাননের চোখে। নিচু গলায় জানতে চাইল, ‘ও ঠিক আছে তো? শেষ কখন কথা বলেছ? বাক ওয়াকি নামের এক হারামজাদা বলেছিল মিরাণ্ডার ক্ষতি করবে। তা-ই যদি করে থাকে, দুনিয়ার কোথাও লুকিয়ে বাঁচবে না।’
মৃদু মাথা নাড়ল রানা। ‘কিচ্ছু ভাববেন না। কোনও ক্ষতি হয়নি। হবেও না। আপাতত রোমে ভাইয়ের বাড়িতে আছেন। বিপদে নেই। তবে আপনার কথা ভেবে মানসিক যন্ত্রণায় আছেন।’ ওর মনে পড়ল পকেটে আছে কোয়ার্ট আর বেলের মোবাইল ফোন। তাই দেরি না করে একটা মোবাইল ফোন বের করে বেন হ্যাননের হাতে দিল। ‘নিন, কথা বলুন। আপনি যে ভাল আছেন সেটা জানিয়ে দিন।’
মোবাইল ফোনের দিকে চেয়ে ঝুঁকে গেল বৃদ্ধ মানুষটার কাঁধ। রানার মনে হলো যন্ত্রটা ব্যবহার করবে না হ্যাঁকড়া বুড়ো। তবে পরক্ষণে আস্তে করে মাথা নাড়ল। ‘হুঁ, ফোন করা উচিত। তবে, কেন যেন মনে হচ্ছে ঝামেলা শেষ হয়নি। না, বাছা, সব শেষ হওয়ার আগে কথা না বলাই ভাল।’
লণ্ঠন সামনে রেখে মেঝেতে মুখোমুখি হয়ে বসল রানা আর বেন। সংক্ষেপে গত ক’দিনের ঘটনা তাকে জানাল রানা। যোগাযোগ করেছিল মিরাণ্ডা ভাবী। তারপর গ্রামে যেতেই স্থানীয় মস্তানদের সঙ্গে গোলমাল হলো ওর। পরে খুন হয়েছে বাক ওয়াকির সঙ্গী। ওই দলের হাতেই মারা গেছে বিলি ম্যাকগ্রা। এসবে জড়িয়ে পড়েছে জেসিকা। সে-সময়ে রানা জানতে পেরেছে যে ঐতিহাসিক গুপ্তধন নিয়ে কামড়াকামড়ি করছে একদল কুকুর। গ্র্যানিট পাথরের মত কঠিন মুখে রানার কথা শোনার পর জানতে চাইল বেন, ‘হাসপাতালে পিটারকে দেখতে গিয়েছিলে? ও কেমন আছে?’
‘শেষবার শুনেছি এখনও জ্ঞান ফেরেনি। আমি দুঃখিত।’
‘এজন্যে পস্তাতে হবে ওদেরকে। স্টুয়ার্ট, তার ঘুষখোর পুলিশ আর তাদের দলের সবাইকে।’
‘আপনি যথেষ্ট করেছেন, বেন। বাকিটুকুর ভার আমার উপর ছেড়ে দিন। আপনার বিশ্রাম দরকার।’
‘তা-ই?’ কড়া চোখে ওকে দেখল হ্যানন। ‘এই কথা বলার সাহস তুমি পেলে কী করে?’
মানুষটা রেগে গেছে জেনেও বলল রানা, ‘বলছি, কারণ মিরাণ্ডা আমাকে বলেছেন আপনি অসুস্থ। গত কয়েক দিনে আমার বারবার মনে হয়েছে, বোধহয় মারাই গেছেন। আপনি যেন আরও অসুস্থ না হন, সেটা চাইছি মিরাণ্ডা আর আমার জন্যেই।’
চোখ পাকিয়ে ওকে দেখছে বৃদ্ধ। দুই মণির আলোটা হয়ে গেছে বরফের টুকরোর মত শীতল। নিজের চেয়ে আকারে বড় লোককে স্রেফ দৃষ্টি দিয়ে আগেও ঘাবড়ে দিয়েছে সে। ‘তুমি পাগল হলে, রানা? আমি অসুস্থ? কে বলেছে? মিরাণ্ডা বড়বেশি দুশ্চিন্তা করে। বুড়ো বেন হ্যাননের কিছুই হয়নি। স্টুয়ার্টের দলের লোকগুলোকে শেষ না করে থামব না।’ ডান তর্জনী রানার বুকে তাক করল সে। ‘ভুলেও আমাকে ফেলে কিছু করবে না, বাছা। নইলে বাকি জীবনেও তোমাকে ক্ষমা করব না।
দীর্ঘশ্বাস ফেলল রানা। কোমরে গুঁজে রাখা পিস্তল বের করে বেনের হাতে ধরিয়ে দিল। ‘জানতাম এটাই বলবেন। ওস্তাদ, আপনার মনে আছে তো কীভাবে পিস্তল চালাতে হয়?’
‘একটু একটু,’ হাসল বেন। ‘দু’চারটে নতুন কৌশলও দেখাতে পারব, তোমাকে।’
‘তো, চলুন, রওনা হই,’ বলল রানা। ‘যে-কোনও সময়ে দুর্গে পৌঁছে যাবে আরও দশজন প্রাক্তন সৈনিক। এদিকে দুর্গে আটকা পড়েছে জেসিকা। ওকে খুঁজছে বাক ওয়াকি আর স্টুয়ার্ট। মেয়েটাকে উদ্ধার করে সরিয়ে দিতে হবে।’
‘কোনও প্ল্যান আছে, বাছা?’ জানতে চাইল রেন।
‘না,’ জানাল রানা, ‘ওদেরকে সামনে পেলেই গুলি করব। কাজ শেষ হলে সোজা ফিরব যে যার বাড়িতে।’
‘গুড। তবে আমার কাছে আরও ভাল একটা প্ল্যান আছে। তুমি যখন এলে, সেসব নিয়েই কাজ করছিলাম।’
‘আপনি কী করতে চান?’
মৃদু হেসে লণ্ঠন নিয়ে উঠে দাঁড়াল বেন হ্যানন। হাতের ইশারায় রানাকে বলল সঙ্গে যেতে। ‘নিজেই দেখো, বাছা। মন ভাল হয়ে যাবে।’
.
বাজে ঝামেলায় পড়েছে বাক ওয়াকি। বিড়বিড় করে গালি দিচ্ছে নিজেকে। মাসুদ রানার শেষ গুলিটা লেগেছে তার বাম কাঁধে। নাইন এমএম হলো-পয়েন্ট বুলেট চুরমার করেছে হাড়, সেই সঙ্গে ছিঁড়ে দিয়েছে বেশ কয়েকটা নার্ভ। কাঁধ থেকে মরা সাপের মত ঝুলছে অসাড় বামহাত। অবশ হয়ে যাচ্ছে শরীরের বামদিক। একবার তীব্র ব্যথা শুরু হলে ওই ক্ষত পাগল করে দেবে ওকে। রক্তে ভিজে সপ-সপ করছে শার্ট ও জ্যাকেট। ঘামে ভিজে গেছে ভুরু। টপ-টপ করে স্বেদবিন্দু পড়ছে চোখে। দ্রুত হাঁটছে বাক ওয়াকি, পেছনের মেঝেতে রয়ে যাচ্ছে রক্তের ফোঁটা।
কয়েক দফা সিঁড়ি ভেঙে দুর্গের প্রথমতলায় উঠল সে। সুস্থ হাতে মোবাইল ফোন নিয়ে কল দিল স্টুয়ার্টকে। সংক্ষেপে জানাল নিচে কী ঘটেছে। এইমাত্র লাঞ্চ শেষ করে দামি ওয়াইনে চুমুক দিয়েছে স্টুয়ার্ট। বাক ওয়াকির কথা শুনে খেপে গিয়ে চিৎকার করে গালাগালি করল সে।
যত দ্রুত সম্ভব ফোন রেখে বাটারি রুমের দিকে চলল বাক ওয়াকি। ওখানেই আছে দুর্গের সমস্ত মদের লকার। ওই ঘরেই জেসিকা থমসনকে পাহারা দিচ্ছিল লিয়ন বেনেট। ভেতর থেকে বন্ধ ছিল দরজা। তবে কপাট এখন আধখোলা। দরজা পেরিয়ে রক্তের ছাপ গেছে প্যাসেজ ধরে ডান দিকে।
বাটারি রুমের মেঝেতে হাত-পা ছড়িয়ে পড়ে আছে লিয়ন বেনেট। বাক ওয়াকি দেখল লোকটার হাতে এখনও মোবাইল ফোন। একফোঁটা নড়ছে না সে। উধাও হয়েছে জেসিকা থমসন। মেঝেতে ছড়িয়ে আছে দামি মদের বোতল- ভাঙা কাঁচ ও ক্রিস্টালের গ্লাস। মদে ভাসছে মেঝে। তবে তার সঙ্গে মিশে আছে লাল রক্ত। বেনেটের ক্ষুরধার বাউই ছোরাটা গেঁথে আছে তারই পেটে। শ্বাস চলছে খুব ধীরে।
লোকটার দিকে পা বাড়িয়ে পিছলে গিয়েও সামলে নিল বাক ওয়াকি। বসে পড়ল অনুচরের পাশে। অক্ষত হাতে চওড়া ছোরাটা ধরে টেনে বের করতে গিয়ে বুঝল, পেটের গর্ত থেকে খুলে আসছে না ওটা।
‘বেনেট! লিয়ন! কথা বলো!’
জবাব নেই লোকটার তরফ থেকে। রক্তক্ষরণ আর শকের কারণে জ্ঞান নেই। তাকে সরাতে গিয়ে বাক ওয়াকি বুঝল, একহাতে কাজটা পারবে না। এবার কী করবে ভাবতে শুরু করেছে, এমনসময় ঝড়ের বেগে বাটারি রুমে ঢুকল রন স্টুয়ার্ট। পেট ভরে লাঞ্চ খেলেও মেজাজ তার ভয়ানক তিরিক্ষি হয়ে আছে। রক্তের সাগরের সামনে থমকে গিয়ে টলে উঠল সে। চারপাশ দেখে চেঁচিয়ে উঠল, ‘কী হয়েছে? ওই কুত্তী কই?’
‘এমন কোথাও গেছে, যেখানে ওকে আমরা খুঁজব না,’ বিরক্ত হয়ে বলল বাক ওয়াকি। চাইছে বিদায় হোক রন স্টুয়ার্ট।
‘ওকে খুঁজে বের করো! জলদি!’
‘ওই মেয়ের চেয়েও বড় ঝামেলায় আছি আমরা,’ বলল বাক ওয়াকি। ‘ডানজন থেকে বের হয়ে কোথায় যেন চলে গেছে বেন হ্যানন। এ-ও জানি না কোথায় আছে মাসুদ রানা। কারাগার হিসেবে আপনার ডানজন মোটেই মজবুত ছিল না। এতক্ষণে ওখান থেকে বেরিয়ে গেছে সে।’
‘এসব কী বলছ!’ আরও রেগে গেল স্টুয়ার্ট। ‘ওকে নিচে ফেলে এখানে পালিয়ে এসেছ?’
পিটপিট করে চোখ থেকে ঘাম ঝরাল বাক ওয়াকি। ‘আরে, অন্তত আমার দিকটা তো দেখবেন, নাকি? তাকান এদিকে! গুলি খেয়েছি, বাজেভাবে আহত। একা আমি কোনভাবেই ওর সঙ্গে পারতাম না। আমার কথা বুঝতে পেরেছেন? মৌরেন লরি আর তার দলের অন্যরা না এলে একা কিছুই করতে পারব না। আমি তো আর খুন হওয়ার জন্যে চাকরি নিইনি আপনার।’
‘কীজন্যে তোমাকে চাকরি দিয়েছি, আর করছটা কী, ভাল করেই বুঝতে পারছি,’ বেসুরো গলায় চেঁচাল স্টুয়ার্ট। ‘যাও, আগে খুঁজে বের করো কুত্তীটাকে! তারপর কী করতে হবে সেটা আমি বলে দেব!’
‘আপনি কি কানা নাকি? দেখছেন না মেঝেতে পড়ে আছে আহত একজন মানুষ? আপনার চেয়ে ওর মূল্য আমার কাছে ঢের বেশি। আপনি তো আছেন সোনার নেশায়। অথচ, ওই জিনিস হয়তো কোনও কালেই ছিল না।’
‘বললেই হলো?’ টুইডের কোটের পকেট থেকে চকচকে রুপালি, ছোট্ট একটা পিস্তল বের করল রন স্টুয়ার্ট। এই জিনিস আগে কখনও তার কাছে দেখেনি বাক ওয়াকি। সে কিছু বলার আগেই অজ্ঞান লিয়ন বেনেটের মাথার দিকে অস্ত্রটা তাক করেই ট্রিগার টিপে দিল স্টুয়ার্ট। বদ্ধ জায়গায় কড়াৎ আওয়াজে গর্জে উঠেছে পিস্তল। খুব কম রেঞ্জে মিস হলো না বুলেট। বেনেটের মাথার পাশ থেকে ফিনকি দিয়ে বেরোল রক্তের স্রোত। মাত্র একবার নড়ে উঠেই স্থির হয়ে গেল দেহটা।
‘হলো? এবার তো আর ওকে সাহায্য করা যাবে না! যাও, খুঁজে আনো মেয়েলোকটাকে। খুঁজে বের করবে মাসুদ রানাকেও। যত ধরনের গুবলেট করেছ, সেগুলো তোমাকেই ঠিক করতে হবে।’
মৃত সঙ্গীকে দেখল বাক ওয়াকি, তারপর মুখ তুলে তাকাল রন স্টুয়ার্টের দিকে। ভুলে গেছে যে সে আহত। বাকি জীবনেও হয়তো ঠিক হবে না বামহাত। প্রচণ্ড রাগে থরথর করে কাঁপছে সে। হ্যাঁচকা টানে বেনেটের পেট থেকে বাউই ছোরাটা বের করেই উঠে দাঁড়াল। ঠিক করেছে, ফাঁসিয়ে দেবে সে হারামি ব্যবসায়ীর পেট।
বিপদ বুঝে চট্ করে দরজার দিকে সরে গেছে স্টুয়ার্ট ওখান থেকে বাক ওয়াকির দিকে পিস্তল তাক করল। বিকৃত চেহারায় বলল, ‘এক মিলিয়ন পাউণ্ড, ওয়াকি! কাজ শেষ করো! নগদ দেব!’
কথাটা শুনে থমকে গেল ঠাণ্ডা-মাথার খুনি। শক্ত হাতে ধরেছে ছোরার হ্যাণ্ডেল। ‘পুরো এক মিলিয়ন পাউণ্ড?’
‘দেড় মিলিয়ন! না, দুই! কীভাবে কাজটা শেষ করবে সেটা তোমাকেই বুঝতে হবে। পুরো দুই মিলিয়ন পাউণ্ড!’
কড়া চোখে স্টুয়ার্টকে দেখছে বাক ওয়াকি। তার মনের ভেতর প্রচণ্ড ঘৃণা জন্মেছে লোকটার প্রতি। হারামজাদাটা বড়লোক বলেই মনে করে যা খুশি করিয়ে নেবে মানুষকে দিয়ে। তবে এ-ও ঠিক, দুই মিলিয়ন পাউণ্ড মেলা টাকা। ওই পরিমাণ টাকা পেতে পারে ভাবতেই রাগ কমল তার। আড়ষ্ট কণ্ঠে বলল, ‘আগে হাত থেকে পিস্তল ফেলুন, আমি আপনাকে বিশ্বাস করি না।’
‘তোমাকে গুলি করে আমার কোনও ফায়দা নেই। মন দিয়ে শোনো আমার কথা। হয়তো পরেও চাকরি করতে পারবে।’
‘পিস্তল ফেলুন,’ আবারও বলল বাক ওয়াকি।
‘তা হলে আগে হাত থেকে তুমি ছোরা ফেলো।
কয়েক মুহূর্ত ভেবে হাত থেকে ছোরা ছেড়ে দিল বাক ওয়াকি। খটাং শব্দে পড়ে রক্তের পুকুরে অলস ঢেউ তুলল অস্ত্রটা। কোটের পকেটে পিস্তল পুরল স্টুয়ার্ট।
‘ঠিক আছে, নগদ দুই মিলিয়ন পাউণ্ডের জন্যে আমাকে দিয়ে যে-কোনও কাজ করাতে পারবেন,’ বলল ওয়াকি। ‘তবে একটা কথা, এই লড়াই শেষ হলে মাসুদ রানা আমার। আমিই শেষ করব তাকে। সেই প্রথম থেকেই সব ধরনের গোলমাল তৈরি করেছেন স্বয়ং আপনি। এবার আমি সেটা নিজের মত করে শেষ করব। আর এরপর কখনও আপনার কোনও কাজ নেব না। আমার কথা বুঝতে পেরেছেন?’
আবারও বেজে উঠেছে ফোন। স্টুয়ার্টের ওপর থেকে চোখ না সরিয়ে ফোন ধরল সে।
যোগাযোগ করেছে মৌরেন লরি। জানিয়ে দিল ক্রিস কোল আর দলের অন্য আটজন সহ লণ্ডন থেকে ইনভার্নেস এয়ারপোর্টে পৌছে গেছে। আধঘণ্টা পর হাজির হবে দুর্গে।জেসিকা জানে, ও বন্দিদশা থেকে মুক্ত হয়েছে নেহায়েত কপাল জোরে। পাহারায় ছিল মাত্র একজন লোক। ওকে আটকে রাখা হয়েছিল দুর্গের অনেক ভেতরের দিকের এক ঘরে। আর সেজন্যেই গ্লাস-বোতল পতনের জোর আওয়াজ শুনতে পায়নি কেউ। ওই নোংরা শুয়োরটার হাত থেকে রক্ষা পেয়ে অনেক হালকা লাগছে এখন!
গ্রামে রানার কটেজে বন্দি হয়েই জেসিকা দেখেছে, ওর দিকে চেয়ে বারবার জিভ দিয়ে ঠোঁট চাটছে টাকমাথা এক লোক। তখনই বুঝেছে, প্রথম সুযোগে ওর ওপর ঝাঁপিয়ে পড়তে চাইবে কুকুরটা। দুর্গের ওই মদের গুদামে বন্দি হওয়ার একঘণ্টার মধ্যেই রীতিমত উন্মাদ হয়ে উঠল সে।
.
ঘরের একধারে শত শত ক্রেট বোঝাই দুর্মূল্য ওয়াইনের বোতল রাখা। দেয়ালের র‍্যাকে থরে থরে সাজানো আছে বিশ বছরের পুরনো দামি মদের বোতল। মাঝারি এক এইল-এর পিপের ওপর বসে জেসিকা ভাবছে, কীভাবে খুলবে হাতের প্লাস্টিকের কেই টাই। ওদিকে ঘরের আরেক দেয়ালে পিঠ ঠেকিয়ে একের পর এক সিগারেট ফুঁকে চলেছে আর একদৃষ্টে গিলছে ওকে মুশকো পাহারাদার টেকো লোকটা। দৃষ্টিতে কেমন এক ঘোর। দু’চোখ দিয়ে চাটছে জেসিকার কোমর থেকে বুক, তারপর অধর পর্যন্ত। ঠোঁটে লোভী হাসি। বামহাতে আলগা করে ধরে আছে বিশাল এক চকচকে ছোরা। বহুক্ষণ পর বলল সে, ‘ডার্লিং, তুমি জানো, শেষমেশ তোমার কপালে কী ঘটবে? তোমাকে বাঁচতে দেবে না ওরা।’
‘আমি তোমার ডার্লিং নই।’
ওর কথায় কাঁধ ঝাঁকাল লোকটা। ‘তোমাকে নিয়ে ওরা কী করবে ভাবতে গিয়ে খুব খারাপ লাগছে আমার। তুমি চাইলে আমি অবশ্য তোমাকে সাহায্য করতে পারি।’
এবার কী আসছে, সেটা বুঝে চুপ করে থাকল জেসিকা।
‘কিন্তু তোমাকে সাহায্য করলে তার বদলে তো আমার কিছু প্রাপ্য হয়, নাকি?’
শুয়োরটা ওকে সরাসরি দৈহিক মিলনের প্রস্তাব দিচ্ছে! শিরশির করছে জেসিকার বুক। ঢোক গিলল। আশা করল লোকটা যেন বুঝতে না পারে, ও ভয় পেয়েছে। মুখে রা নেই।
‘আমি না হয় তোমার সঙ্গে একটু ফুর্তিই করলাম,’ বলল লোকটা, ‘তুমিও কিন্তু দারুণ মজা পাবে। একেবারে স্বর্গের দোরগোড়া পর্যন্ত পৌঁছে দেব তোমাকে, তারপর এখান থেকে মুক্ত করে দেব। বুঝতেই পারছ কতবড় ঝুঁকি নিচ্ছি। বদলে তো আমার কিছু প্রাপ্য হয়, হয় না?’
জেসিকা বুঝল, শুকনো কথায় থামবে না জানোয়ারটা। মেঝেতে সিগারেট ফেলে জুতো দিয়ে ওটা পিষে দিল সে। দেয়াল থেকে সরে এল ওর কয়েক ফুটের ভেতর। চোখে- মুখে কামুক হাসি। বারকয়েক জিভ চেটে ছোরাটা তাক করল জেসিকার বুকের দিকে। ‘তোমার ও-দুটো খুব সুন্দর, তাই না, ডার্লিং? তুমি ব্রেসিয়ার খুললে আমি না হয় দু’চোখ মেলে দূর থেকেই ও দুটো একটু দেখলাম? তোমার কোনও আপত্তি নেই তো?’
নির্বিকার চোখে তাকে দেখল জেসিকা। কয়েক মুহূর্ত পর শুকনো গলায় বলল, ‘গাধা কোথাকার, আমার হাত তো হ্যাণ্ড টাই দিয়ে বাঁধা। পোশাক খুলব কী করে?’
খিলখিল করে হেসে উঠল লোকটা। ‘তা হলে তুমি বলছ, হাত খুলে দিলে নিজে থেকে আমাকে সব দেখাবে, ঠিক কি না?’
‘হয়তো, কে জানে!’ জোর করে মুচকি হাসল ও।
‘ভালই বলেছ। আসলে গাড়ি না চালিয়ে তো আর কেউ কেনে না। ঠিক কি না? যন্ত্রপাতি ঠিক আছে কি না বুঝতে হবে না?’
‘তুমি যন্ত্রপাতি দেখতে চাইলে আমার আপত্তি নেই,‘ বলল জেসিকা। ‘তবে নিজে তোমাকে কিছুই দেখাতে পারব না, সেটা তো বুঝতেই পারছ?’
আরও দু’পা এগোল হবু-ধর্ষক। তার মুখের বিশ্রী দুর্গন্ধে বমি এল জেসিকার। ‘ঠিক আছে, ডার্লিং, তুমি সোজা হয়ে দাঁড়াও। আমি তোমার হাতের বাঁধন খুলে দিচ্ছি। এরপর কিন্তু দু’জন মিলে দারুণ মজা হবে। ঠিক আছে? আপত্তি নেই তো তোমার?’
পিপে থেকে নেমে দাঁড়াল জেসিকা। ধক-ধক করছে বুকের ভেতর অস্থির হৃৎপিণ্ড। ওর পেছনে চলে গেল লোকটা। আদরমাখা গলায় বলল, ‘সাবধান, কেমন? ছোরাটায় কিন্তু অসম্ভব ধার, চাই না তোমার হাত কেটে যাক।’ কবজিতে ইস্পাতের শীতল স্পর্শ টের পেল জেসিকা। আটকে ফেলেছে দম। ছোরার ফলা এতই ধারাল যে কুট শব্দে কেটে গেল প্লাস্টিকের টাই। শরীরের দু’দিকে নেমে এল জেসিকার দু’হাত। এঁটে বসা প্লাস্টিকের টাই কবজিতে তৈরি করেছে জ্বলুনি। ধীরে ধীরে ঘুরে দাঁড়াল জেসিকা। চুমু দেবে বলে আরেকবার ঠোঁটদুটো ভিজিয়ে নিয়ে লোকটা ঘেঁষে আসছে কাছে। মস্ত টাকে জমেছে কয়েক বিন্দু ঘাম। চাপা স্বরে বলল সে, ‘ঠিক আছে, এবার আস্তে আস্তে খোলো তোমার ব্লাউয আর ব্রেসিয়ার।’
দু’হাত বুকের কাছে নিল জেসিকা। মুখটা সামান্য হাঁ করে উদগ্র আগ্রহ নিয়ে চেয়ে আছে ধর্ষকপ্রবর—এই বুঝি খুলল ব্লাউয় ও ব্রেসিয়ার। এরপরই তো দেখবে দুধ-সাদা, ফর্সা…
তখনই ঝট্ করে জেসিকার ডানহাতের তর্জনী ও মধ্যমা সামনে বেড়ে খচ্ করে ঢুকল লোকটার দুই চোখে। বেদম ব্যথা পেয়ে বিকট আর্তনাদ ছাড়ল ধর্ষক। মুহূর্তে অন্ধ হয়ে গেছে চোখের তীব্র যন্ত্রণায়। ভীষণ রেগে গিয়ে ছোরা গেঁথে দিতে চাইল মেয়েটার পেটে। তবে আগেই পিছিয়ে গেছে জেসিকা। পরক্ষণে ওর লাথি পড়ল ধর্ষকের অণ্ডকোষের ওপর। এবারের আর্তচিৎকার হলো গতবারের তিনগুণ জোরে। আহত ভালুকের মত চাপা গর্জন ছেড়ে একপাশ থেকে আরেক পাশে ছোরা চালাল সে। আরেকটু হলে ওটার ডগা ফুটো করে দিত জেসিকার পাঁজর। টলমল করে পিছিয়ে কাত হয়ে এইল-এর একটা পিপের ওপর হুমড়ি খেয়ে পড়ল জেসিকা।
‘হারামজাদী-মাগী, এবার তোর পেটের নাড়িভুঁড়ি বের করে নেব!’ জেসিকার সামনে দানবের মত দাঁড়িয়ে গেল লোকটা। ওপর থেকে সাঁই করে নামল হাতের ছোরা। জেসিকা বুঝে গেল, এখন আর সরে যেতে পারবে না। তবুও শেষ আশা হিসেবে কষে লাথি ছুঁড়ল শত্রুর হাঁটুর বাটির ওপর। ফলে পা পিছলে ওয়াইনের ক্রেটের ওপর ঠাস্ করে মাথা দিয়ে পড়ল লোকটা। ওপরের র্যাক থেকে পড়ে ঝনঝন আওয়াজে ভাঙল একরাশ বোতল ও গ্লাস। মেঝেতে গড়াচ্ছে লালচে ওয়াইন। ধড়মড় করে উঠতে গিয়ে পায়ের নিচে বোতল হড়কে যেতেই আবার আছাড় খেল লোকটা। হাত থেকে ফস্কে গেল ছোরা। আর তখনই ছোঁ দিয়ে ওটা তুলে নিয়েই তৈরি হয়ে গেল জেসিকা।
এদিকে ওয়াইনের গলাভাঙা একটা বোতল হাতে উঠে দাঁড়াতে চাইল হবু-ধর্ষক। পুলিশের সব নিয়ম মেনে চলে জেসিকা। এক্সটেণ্ডে ব্যাটন হাতে যে-কোনও লোককে ঠাণ্ডা করে দেয়ার ট্রেইনিং আছে ওর। মাটিতে ফেলে আম লক করে হ্যাণ্ডকাফ পরাতেও সময় লাগবে না। কিন্তু মিলিটারি ট্রেইনিং পাওয়া খুনিকে ঠেকাতে পারবে না সামান্য এক ছোরা দিয়ে। আরও বড় কথা, লোকটার হাতে এখন ভাঙা বোতল। জেসিকার গলা ফাঁক করে দেবে এক পোঁচে।
মুহূর্তে সব বুঝে গেল জেসিকা। সামনে বেড়েই গায়ের জোরে ক্ষুরধার ছোরাটা ঘ্যাঁচ করে গেঁথে দিল লোকটার পেটে। ছিটকে এসে ওর মুখে এসে লাগল তাজা রক্ত। আহত বন্য পশুর মত কর্কশ গর্জন ছেড়েই পেট চেপে ধরে মেঝেতে লুটিয়ে পড়ল লোকটা।
এদিকে ঘুরেই দরজার দিকে ছুটল জেসিকা। মনে মনে প্রার্থনা করছে, আশপাশে যেন শয়তানটার দলের কেউ না থাকে। কপাল ভাল, করিডোর ফাঁকা। একদৌড়ে প্রথম বাঁকের ওদিকে গেল জেসিকা। ছুটতে ছুটতে ঢুকে পড়ল আরেক করিডোরে। এদিকটা দুর্গের সার্ভিস সেকশন। দেয়াল সাদা চুনকাম করা। মেঝে কমদামি পাথরের তৈরি। কোথাও শিল্পের কোনও চিহ্ন নেই।
জেসিকা বুঝে গেল, এবার ওকে খুঁজতে বেরোবে একদল লোক। হয়তো এরই ভেতর রওনা হয়ে গেছে। হয়তো স্টুয়ার্টের সঙ্গে আছে পাঁচ বা দশজন। সহজে হাল ছাড়বে না তারা। তবে ভরসার কথা, দুর্গের এক শ’র বেশি ঘর ও করিডোরের কোথাও হয়তো লুকিয়ে পড়তে পারবে জেসিকা পরে মাথা ঠাণ্ডা হলে ভেবে বের করবে কী করা উচিত।
কিছুক্ষণ হেঁটে কারুকাজ করা এক খিলান পেরোল ও। আবারও পৌঁছে গেছে দুর্গের রেসিডেনশিয়াল এলাকায়। দু’দিকের দেয়ালে ঝুলছে দামি ট্যাপেস্ট্রি ও পেইন্টিং। মেঝে চকচকে সাদা মার্বেলের। আধখোলা এক দরজা দেখে ভেতরে উঁকি দিল জেসিকা। কয়েক মুহূর্ত পর বুঝে গেল ঘরে কেউ নেই। চট্ করে ভেতরে ঢুকে ভিড়িয়ে দিল দরজা। আগে কখনও এতবড় ডাইনিংরুম দেখেনি। চারদেয়ালে সোনাপানি করা ফ্রেমে ঝুলছে বিশাল আয়না। ওর প্রতিটি প্রতিবিম্বের গালে ও মুখে লাল রক্তের ছিটা। নিজেকে কেন যেন খুব দুর্বল আর অসহায় মনে হলো ওর। ঠোঁটে লবণাক্ত স্বাদ টের পেতেই হাত দিয়ে মুখ মুছল। ঘরের মাঝে মস্ত টেবিলে বসতে পারবে ষোলোজন মানুষ। টেবিলের এমব্রয়ডারি করা স্যাটিন টেবিলক্লথ নেমেছে মেঝের কাছে। ঘরের একদিকে বুক সমান উঁচু ফায়ারপ্লেস। অন্যদিকে বিরাট জানালায় মেঝে পর্যন্ত দামি পর্দা। জানালার দিকে চোখ যেতেই জেসিকা দেখল, বিকেলের মরা আলোয় দুর্গের আঙিনায় ঝরছে সফেদ তুষার। যে-কোনও সময়ে তুমুল বেগে শুরু হবে তুষারঝড়।
আকাশের রুদ্রমূর্তি দেখে মন দমে গেল ওর। বুঝতে দেরি হলো না, এখন দুর্গ ছেড়ে কোথাও গেলে শীতের ভেতর মরে পড়ে থাকবে। ক’মুহূর্ত পর হামাগুড়ি দিয়ে টেবিলের কাপড়ঘেরা তাঁবুর মত জায়গাটায় ঢুকল জেসিকা। ভয় লাগছে। শ্বাস অনিয়মিত। শান্ত করতে চাইল মনটাকে। ভাবছে: এরপর কী করবে?নিজের কোয়ার্টারের দিকে যেতে যেতে বাক ওয়াকি বুঝতে পারল, আসলেই খুব খারাপ ওর অবস্থা। দু’বার সিঁড়ি বেয়ে উঠতে গিয়ে জ্ঞান হারিয়ে ঢলে পড়েছে। অতীতে আগেও দু’বার গায়ে গুলি লাগলেও এত যন্ত্রণা পেতে হয়নি। এবার আসলে বাজেভাবে আহত হয়েছে সে। দাঁতে দাঁত চেপে নিজেকে বলে চলেছে: আর যাই হোক, সামান্য একটা নাইন এমএম বুলেট ঠেকাতে পারবে না আমাকে।
অন্যান্য কাজ করার আগে একবার নিজের ঘরে ফিরতে হবে। কারণ ওখানেই আছে কিট ব্যাগ। ওটার ভেতরেই আছে দরকারি কিছু ড্রাগ্‌স্‌। কিছুক্ষণ পর হাঁফাতে হাঁফাতে ঘরে ঢুকে কিট ব্যাগ খুলে ওটা থেকে নিয়ে দুই সায়রেট মরফিন ইঞ্জেক্ট করল। তারপর কয়েক দফায় শ্বাসের সঙ্গে নাক দিয়ে নিল টুকরো ক্রিস্টাল মেথামফেটামিন। এরপর নিল বিশেষ সিরিঞ্জ। ওটার ভেতর ভরল এক্সটেণ্ডেবল সেলিউলোস স্পঞ্জ। সেগুলো ক্ষতের ভিতর ছিটিয়ে দিলেই আঠার মত আটকে দেবে ক্ষত। তখন আর রক্ত ঝরবে না। দুর্বলতা না বাড়লে বেশ কিছুক্ষণ লড়তে পারবে। আপাতত মেরামত হবে না বামহাত। তবে, একবার দুই মিলিয়ন পাউণ্ড হাতে পেলে দুনিয়ার সেরা চিকিৎসা নিতে পারবে।
কিছুক্ষণ নিজের চিকিৎসা করার পর আগের চেয়ে সুস্থ বোধ করল বাক ওয়াকি। ঘড়ি দেখে বুঝল, হাতে রয়েছে বাড়তি কয়েকটা মিনিট। তাই স্থির করল, দলের লোক পৌঁছে যাওয়ার আগে নিজেই খুঁজে দেখবে হারামি ওই পুলিশ জেসিকা থমসনকে। পরে সবাই এলে খুঁজে নেবে মাসুদ রানাকেও। এরই ভেতর মরফিন আর মেথামফেটামিন মিলে একটা আমেজের মত তৈরি করেছে তার মনে। কোয়ার্টার থেকে বেরিয়ে সিঁড়ি বেয়ে নেমে আবারও বাটারি রুমের সামনে পৌছে গেল। চারপাশে চেয়ে দেখল, কোথায় যেন চলে গেছে স্টুয়ার্ট। ‘আমার টাকা বুঝিয়ে দিয়ে তারপর মরুক শালা,’ বিড়বিড় করল বাক ওয়াকি। মেঝেতে বেনেটের লাশ দেখে সিদ্ধান্ত নিল, পরে ওটার চিরস্থায়ী ব্যবস্থা নেবে।
আধঘণ্টা আগে ফোনে বেনেট বলেছে, হাত ফস্কে বেরিয়ে গেছে শয়তান মেয়েটা। করিডোরে তার ফেলে যাওয়া মরচের মত রক্তের শুকনো পদচিহ্নের পিছু নিল বাক ওয়াকি। করিডোরে বাঁক নেয়ার পর বিশফুট যেতেই মিলিয়ে গেল রক্তের দাগ। তবে হাল ছাড়ল না বাক ওয়াকি। কপাল ভাল, একটু পর খাটো এক সিঁড়ির ধাপে পেল পায়ে চটকানো রক্তের দাগ। সে বুঝে গেল, মেয়েটা গেছে পাথুরে খিলান পেরিয়ে রেসিডেনশিয়াল এরিয়ার দিকে। বাক ওয়াকির মন বলল, সামনে নিশ্চয়ই রক্তের আরও ফোঁটা থাকবে। বাটারি রুমের রক্ত জুতোয় নিয়ে ছুটে গেছে বোকা মেয়েলোকটা। পোশাক, হাত, মুখ আর চুলেও নিশ্চয়ই রক্ত লেগেছে। আরও কয়েক গজ যেতেই করিডোরে বাঁক নেয়ার আগে দেয়ালে দেখল লাল আঠালো চিহ্ন। বাক ওয়াকি তিক্ত স্বরে বিড়বিড় করে বলল, ‘কুত্তী, তুই শেষ!’
মেথ আর মরফিনের গুণে উত্তেজিত হয়ে উঠেছে তার মগজ। ফাইটার প্লেনের পাইলটের মত তীক্ষ্ণ হয়েছে চোখ। কোমর থেকে পিস্তল নিয়ে শক্ত হাতে ধরল সে। সামনে কিছু নড়লে সরাসরি গুলি করবে। বুঝে গেছে, তুষারঝড়ের ভেতর ভুলেও বেরোবে না মেয়েটা। অর্থাৎ, নিশ্চয়ই কোথাও লুকিয়ে আছে দুর্গেরই ভেতর!
ধীর পায়ে করিডোর ধরে চলল সে। মার্বেলের মেঝেতে ক্লিক-ক্লিক আওয়াজ তুলছে বুট। একটু পর একটা দরজার হাতলে রক্তমাখা হাতের চিহ্ন দেখল। একটু আগেও ওখানে ছিল স্টুয়ার্ট। মজা করে খেয়েছে ভাজা স্যামন মাছ। ওই ঘরেই দলের করপোরেট গাধাদেরকে নিয়ে দামি খাবার আর শ্যাম্পেন সাবাড় করে সে।
ডাইনিং রুমে জেসিকা আছে ধরে নিয়ে কুমিরের মত এক কান থেকে আরেক কানে গেল বাক ওয়াকির চওড়া হাসি। কান পাতল দরজায়। তবে ওদিকে কোনও আওয়াজ নেই। দরজা ঠেলে ঘরে ঢুকল সে। সুরেলা কণ্ঠে বলল, ‘কই, বেরিয়ে এসো, ডার্লিং! তুমি কোথায়?’
টেবিলের দিকে চোখ গেল তার। টেবিলক্লথটা প্রায় তাঁবুর মত স্পর্শ করেছে মেঝে। সামনে বেড়ে টেবিলের পাশে থেমে ঝটকা দিয়ে কাপড়টা তুলল সে। পিস্তল হাতে ঝুঁকে দেখল টেবিলের নিচে। বিড়বিড় করল, ‘যাশালা!’
টেবিলের নিচে নেই জেসিকা। কাপড়টা হাত থেকে ফেলে জানালার দিকে তাকাল বাক ওয়াকি। জানালার দু’দিকে মুড়িয়ে রাখা পর্দা নেমে এসেছে মেঝেতে। ‘ওরে, বোকা শালী, তুই তা হলে ওখানে?’ দ্রুত হেঁটে ডানদিকের জানালার সামনে থামল সে। ঝটকা দিয়ে সরাল পর্দা কিন্তু কাঠের প্যানেল ছাড়া ওদিকে কিছুই নেই। পরের জানালাও পরখ করল। কেউ নেই। ‘আরেহ্, শালী তো মহা হারামির বাচ্চা! নিশ্চয়ই এখানেই কোথাও আছে!’
সত্যিই ঘরে আছে জেসিকা। মার্বেলের মেঝেতে পদশব্দ শুনেছে। এরপর খুলে গেল দরজা। টেবিলের কাপড়টা সরাল কেউ। সরানো হলো জানালাদুটোর পর্দাও। তবে লোকটা ঘরে ঢোকার আগে জেসিকার মনে হয়েছে, টেবিলের নিচে লুকিয়ে থাকলে যখন-তখন ধরা পড়বে। তাই সোজা গিয়ে ঢুকেছে ফায়ারপ্লেসের ভেতর। চিমনির দু’দিকে হাত রেখে গায়ের জোরে নিজেকে তুলে নিয়েছে ওপরে। চিমনির কালিঝুলি মেখে ভূত হয়ে গেছে। পায়ের নিচে একগাদা জ্বালানি কাঠ। একবার আগুন জ্বেলে দিলে জীবন্ত শিক কাবাব হয়ে যাবে ও।
লোকটার কথা শুনেই বুঝেছে, প্রলাপ বকছে ভয়ঙ্কর এক নেশাখোর। ভয়ে শুকিয়ে গেছে ওর গলা। অন্ধকার চিমনির ভেতর ঝুলে থেকেছে। নড়তেও ভুলে গেছে। হাত বা পায়ে লেগে চিমনি থেকে ঝরঝর করে নিচে পড়তে পারে কালিঝুলি। তার চেয়েও খারাপ হবে হাত ফস্কে লোকটার পায়ের কাছে গিয়ে পড়লে। তখন আর ওকে খুঁজে নিতে হবে না তার।
একমিনিট ধরে বিড়বিড় করে ওকে গালি দিল লোকটা, তারপর তিক্ত স্বরে বলল, ‘ঠিক আছে, কুত্তী! ভাবিস না যে রেহাই পেলি! একবার ধরতে পারলে ছোরা দিয়ে মুখে এমনই ডিযাইন করে দেব, তোর বাপ-মাও লাশ চিনবে না!’
একটু পর খুলে গেল দরজা। ধুপ করে বন্ধ হলো। করিডোর ধরে দূরে চলে গেল পদশব্দ।
আরও একটু পর ধীরে ধীরে ফায়ারপ্লেসে নেমে এল জেসিকা। সোনাপানি করা প্রকাণ্ড আয়নায় নিজেকে দেখল। আগের মতই দুর্বল ও অসহায় দেখাচ্ছে ওকে। শরীরে মেখে আছে ঝুলকালি। হেঁটে কোথাও গেলেই ঝরবে কয়লার গুঁড়ো। ছুটে গিয়ে দরজা ফাঁক করে করিডোরে উঁকি দিল জেসিকা। আশপাশে কেউ নেই। বড় করে শ্বাস নিয়ে ঘর থেকে বেরিয়ে এল। জানে না, মস্ত এই দুর্গের কোথায় লুকিয়ে পড়তে পারবে।
একটু দূরেই চওড়া সিঁড়ি ওপরে গেছে। ওটার দু’পাশের ভিত্তির ওপর শিরস্ত্রাণ পরা দুটো মূর্তি। চকচকে দস্তানায় গুঁজে রাখা আছে দীর্ঘ দুটো তলোয়ার। কাছের মূর্তির দস্তানা থেকে তলোয়ারটা খুলে নিল জেসিকা। ওটা দৈর্ঘ্যে প্রায় ওর সমান। তেমনই ভারী। তবে ছোরা নিয়ে কেউ ওর মুখে ডিযাইন করতে এলে এক খোঁচায় তার পেট ফাঁসিয়ে দেবে ও। দু’হাতে তলোয়ারের হাতল ধরে ঝড়ের বেগে সিঁড়ি বেয়ে ওপরের গ্যালারিতে উঠল জেসিকা। একমুহূর্ত দ্বিধায় পড়ল। ডানে যাবে, নাকি বামে?
দ্বিধা এলে বামে যাই, বলেছিল রানা। ওর পরামর্শ মেনে নিল জেসিকা। বামে ল্যাণ্ডিং সরু হয়ে মিশে গেছে এক করিডোরে। দু’দিকে বার্নিশ করা অপূর্ব সুন্দর ওক কাঠের দরজা। পর পর তিনটে দরজা পেছনে ফেলে চতুর্থ দরজার কাছে গিয়ে দেখল, সামান্য ফাঁক হয়ে আছে কবাট। সাবধানে ভেতরে উঁকি দিল জেসিকা। ঘর খালি এবং খুব বিলাসবহুল। দরজার তালায় ঝুলছে বড় একটা চাবি। নীরবে ঘরে ঢুকল জেসিকা। চাবি ঘুরিয়ে আটকে দিল দরজার তালা। এতক্ষণ পর একটু স্বস্তির শ্বাস ফেলতে পারল। চারপাশে খুঁজছে আরও ভাল কোথাও লুকিয়ে পড়ার জায়গা। ঘরের একদিকে পাঁচজন ঢুকে পড়তে পারবে এমন বড় এক ওয়ারড্রোব। আরেকদিকে রাজকীয় পালঙ্ক। ওটার নিচে লুকিয়ে পড়া যেতে পারে।
খাটের পাশে সাইড টেবিলে আছে পুরনো আমলের একটা টেলিফোন। ওটার বুকে আঙুল ঢুকিয়ে ডায়াল করতে হয়। ক্লথ কর্ড সংযুক্ত করেছে সেটের সঙ্গে রিসিভারটাকে। জাদুঘর ছাড়া আজকাল অন্য কোথাও এ জিনিস দেখা যায় না। ছোটবেলায় ওদের বাড়িতে এমন একটা ফোন ছিল। তলোয়ার বিছানায় রেখে কানে রিসিভার ঠেকাল জেসিকা। ডায়ালারে আঙুল ভরে ডায়াল করল হাইল্যাণ্ড এবং আইল্যাণ্ড ডিভিশনাল পুলিশ হেডকোয়ার্টারে। কয়েক মুহূর্ত পর কল রিসিভ করল কেউ।
সময় নষ্ট না করে বলল জেসিকা, ‘আমি পিসি জেসিকা থমসন, ফোর্ট উইলিয়াম থেকে। জরুরি ভিত্তিতে ডিটেকটিভ চিফ সুপারইণ্ডেণ্ট কানিংহ্যামের সঙ্গে কথা বলতে চাই।’
‘সরি। তিনি এখন জরুরি মিটিঙে আছেন।’
দাঁত দিয়ে ঠোঁট কামড়ে ধরল জেসিকা। ‘তা হলে তাঁর ডেপুটির সঙ্গে কথা বলতে চাই।’
‘দুঃখিত, আপনি আসলে কী বিষয়ে বলতে চান?’
‘সেটা তাঁকেই বলব। প্লিয, দেরি করবেন না। খুব জরুরি।’
‘একমিনিট অপেক্ষা করুন।’
অপেক্ষা করল জেসিকা। সময় যেন পেরোতে চাইল না। ওদিক থেকে কথা বলছে না কেউ। বারবার ঘরের দরজার দিকে তাকাচ্ছে জেসিকা। মনে হচ্ছে, যে-কোনও সময়ে ধুমধাম আওয়াজে ধাক্কা শুরু হবে। আরও কয়েক মুহূর্ত পর ডিসিএস বা তাঁর ডেপুটি নয়, লাইনে এলেন ইনভার্নেসের সিআইডি চিফ। চেইন অভ কমাণ্ড অনুযায়ী তিনি জেসিকার উচ্চপদস্থ অফিসার।
রন স্টুয়ার্টের দুর্গ কোথায়, এবং ওখানে এসে কী ধরনের বিপদে পড়েছে, শান্ত স্বরে সিনিয়র অফিসারকে জানাল জেসিকা। আরও বলল, গোটা ব্যাপারটাতে জড়িয়ে আছে মানুষ খুন আর কিডন্যাপিং। ঘুষখোর পুলিশের ক’জনকে নিয়ে বিলিয়নেয়ার রন স্টুয়ার্টের কাছে বিক্রি হয়ে গেছে ডিটেকটিভ ইন্সপেক্টর জন মুরে আর সার্জেন্ট ডানকান রিড। জেসিকার কথা শুনে প্রথমে সন্দেহের ভেতর পড়লেন সিআইডি চিফ। তবে একটু পর বুঝলেন একটা কথাও মিথ্যা বলছে না জেসিকা।
‘আমি মজা করতে ফোন করিনি, স্যর,’ কথা শেষ করার আগে বলল জেসিকা। ‘মিথ্যা বলার কোনও আগ্রহও নেই। জরুরি ভিত্তিতে আপনাদের সাহায্য না পেলে একটু পর হয়তো খুন হয়ে যাব একদল ডাকাতের হাতে।’
কথা শেষ করে রিসিভার নামিয়ে রাখল জেসিকা, ভাবল হয়তো আধঘণ্টার ভেতর পৌঁছে যাবে পুলিশ বাহিনী। পা টিপে টিপে গিয়ে দরজায় কান পাতল। বাইরের করিডোরে কোনও আওয়াজ নেই। একটু পর জানালায় গিয়ে থামল। পরিষ্কার দিনে হয়তো দেখত দূরে পাহাড় আর সুউচ্চ পর্বত। তবে আকাশ কালো করে পৃথিবীর ওপর ঝাঁপিয়ে পড়েছে তুষারঝড়। ঘড়ি দেখে জেসিকা বুঝল, পৌনে একঘণ্টারও বেশি হলো ধর্ষক লোকটার হাত থেকে ছুটে এখানে-ওখানে লুকিয়ে বেড়াচ্ছে ও। দিনের আলো নিভিয়ে ঘনিয়ে এসেছে সন্ধ্যার আবছা আঁধার। দুর্গের আঙিনায় দমকা হাওয়ায় একদিক থেকে আরেকদিকে ছুটছে বরফকণা। এরই ভেতর উঠানে জমে গেছে হাঁটু সমান তুষার। তারই মাঝ দিয়ে এক সারিতে আসছে তিনটে জিপগাড়ি। জ্বলছে হেডলাইট। কয়েক মুহূর্ত পর আঙিনায় এসে থামল ওগুলো।
জেসিকা চট্ করে বুঝে নিল: যারা এসেছে, তারা পুলিশ নয়!‘ভাল করে দেখে নাও, বাছা,’ মৃদু হেসে বলল বেন হ্যানন। ‘মনটা ভাল হয়ে যাবে।’
মিথ্যা বলেনি প্রাচীন যোদ্ধা।
জানালা দিয়ে যেন আলো বের না হয়, সেজন্যে লণ্ঠনটা হাত দিয়ে আড়াল করে রেখেছে বেন হ্যানন। ঘরের একপাশে সরে গেছে ওরা। ডানজন থেকে মুক্ত হয়ে এই কুটিরে আসার পর বসে থাকেনি প্রাক্তন এসএএস সার্জেন্ট। একটা বেঞ্চির ওপরে এখন খোলা প্যাকিং কেস। ওটার ভেতরে রয়েছে টেপ দিয়ে মুড়িয়ে রাখা হলদে স্প্রে-পেইণ্ট করা ছোট সব ক্যান। একটা তুলে নিয়ে রানার হাতে দিল বেন।
ক্যানের ভেতরে রানা দেখল আধ পাউণ্ডের সাদাটে কাদা। একেকটা প্রমাণ সাইযের আলুর মত। হাতে নিয়েই ও বুঝল, ওটা কাদামাটি নয়। ওর মনে পড়ল, আগেও ব্যবহার করেছে এই জিনিস।
‘যা ভাবছি, এটা কি সেই জিনিসই?’
হাসল বেন হ্যানন। আলো পড়ে ঝিক করে উঠল তার ওপরের পাটির একটা দাঁত। ‘অবশ্যই সেই জিনিস, বাছা।’
গুরুর দিকে তাকাল রানা। ‘এবার বলুন তো, কোথায় পেলেন আরডিএক্স হাই এক্সপ্লোসিভ?’
‘এখানেই। সবমিলে চল্লিশটা। হাফ পাউণ্ডের।’ র‍্যাকের পাশের বড় ক্রেট দেখাল বেন। ‘আরও আছে একুশটা ডেটোনেটর। অবশ্য শুধু এগুলোই পাইনি, আরও কিছু আছে।’
নিজের কানকে বিশ্বাস করতেও দ্বিধা হলো রানার। চারপাশে তাকাল। কুটিরে আছে বাড়ি তৈরির নানান যন্ত্রপাতি আর রসদ। বুঝে নিল, মাত্র কয়েক বছর আগে উঁচু পাহাড়ের কোলে স্টুয়ার্টের দুর্গ তৈরি করতে গিয়ে পাহাড়ি ঢাল থেকে সরানো হয়েছে হাজার হাজার টন নিরেট পাথর। এবং তা করা হয়েছে আরডিএক্স হাই এক্সপ্লোসিভ ব্যবহার করে। দ্বিতীয় বিশ্বযুদ্ধে ওটা তৈরি করে ব্রিটেনের রয়েল আর্সেনাল। নাম দেয়া হয় রিসার্চ ডিপার্টমেন্ট এক্সপ্লোসিভ। সংক্ষেপে আরডিএক্স। উনিশ শ’ তেতাল্লিশ সালে নাযি জার্মানির নদীর বাঁধ ভাঙতে ওটা ব্যবহার করেছিল ব্রিটিশ আর্মি। এত বছর পরেও বোমা তৈরির জরুরি মশলা হিসেবে নানান দেশের আর্মি ব্যবহার করছে আরডিএক্স। সহজে বিস্ফোরিত হয় না, ফলে টেরোরিস্টদের পছন্দের জিনিস। টিএনটি বা ডিনামাইটের চেয়ে ঢের নিরাপদ। সারাদিন ধরে হাতুড়ি দিয়ে পেটালে, গুলি চালালে বা আগুনে ফেলে দিলেও ফাটবে না। তবে ডেটোনেটর বা ব্লাস্টিং ক্যাপের গুণে ওটা মুহূর্তে হয়ে উঠবে ভয়ঙ্কর বোমা। সেমটেক্স বা প্লাস্টিক এক্সপ্লোসিভ তৈরির সময় কাঁচামাল হিসেবে ব্যবহার করা হয় আরডিএক্স। পুরনো বাড়ি ধসিয়ে দিতে নিয়মিত কাজে লাগায় কর্মাশিয়াল ডেমোলিশন কোম্পানিগুলো।
‘দুর্গ তৈরির সময় বোধহয় কয়েক ট্রাক আরডিএক্স এনেছিল লোকটা,’ মন্তব্য করল রানা।
‘কাজ শেষে রয়ে গেছে আরও কিছু,’ বলল বেন। ‘ভাল করত নষ্ট করলে বা নিরাপদ কোথাও রাখলে। সত্যিই বড় বাজে জিনিস। আর এটাই হবে তাদের সর্বনাশের কারণ।’ বেঞ্চের ওপর রাখা আরও দুটো কার্ডবোর্ড বক্স দেখাল সে।
দুই বাক্সে আছে ডেটোনেটর যুক্ত বিশটা আরডিএক্স।
প্রতিটা এক পাউণ্ডের বোমা। ডিভাইসগুলোতে হলদে স্প্রে পেইণ্ট দিয়ে সংখ্যা লিখে নিয়েছে বেন হ্যানন। ‘এটা দ্যাখো,’ একটা ওয়াকি-টকি দেখাল। ওটা আসলে রেডিয়ো রিমোট ডেটোনেটর। দূর থেকে বোমা ফাটিয়ে দেয়ার কাজে ব্যবহার হয়।
‘দরকারি খেলনা,’ বলল রানা।
‘গাধাগুলো আরও কিছু জিনিস রেখে গেছে, ‘ বেঞ্চের তলা থেকে গুটিয়ে রাখা নীল নাইলনের দড়ির মত কী যেন বের করল বেন হ্যানন।
‘ডেটোনেটর কর্ড,’ নিচু গলায় বলল রানা।
‘এক শ’ গজেরও বেশি।’
এবার নিজের পরিকল্পনার কথা খুলে বলল বেন হ্যানন। ওরা ব্যবহার করবে বিশ পাউণ্ড আরডিএক্স। সব শেষে জানতে চাইল, ‘তোমার কী মনে হয়, রানা? এতে হবে না?’
‘স্টুয়ার্ট ভাববে, আপনি খেপে আগুন হয়ে যাওয়া খোদ ইবলিস মিঞা,’ বলল রানা।
হাসল বেন হ্যানন রানার প্রশংসায় খুশি হয়ে। ‘তা হলে চলো, বাছা, ওদেরকে একটু দেখিয়ে দিই কীভাবে কাজ করি আমরা!’ রানা হাজির হওয়ার আগে বোমা তৈরির কাজে ব্যস্ত ছিল মানুষটা, প্রস্তুতি নিচ্ছিল একা যুদ্ধ করার।
উষ্ণ হিটারের ধারে বসে পরের দশটা মিনিটে এক শত গজ ডেটোনেটর কর্ডে বিশটা বোমা যুক্ত করল ওরা। প্রতি পাঁচ গজ দূরে একটা করে সাদাটে দলা। কর্ডের শেষমাথায় ব্লাস্টিং ক্যাপ। কাজ শেষ হলে পুরো কর্ড গুছিয়ে নিল বেন হ্যানন। এসময়ে অন্য বিশটা বোমা বাক্স থেকে নিয়ে পুরনো চটের এক ব্যাগে পুরল রানা।
কাজ শেষে ট্র্যান্সপোর্টের দিকে মন দিল ওরা। বাইরে তুষারঝড়ের ভেতর হেঁটে যুদ্ধক্ষেত্রে যেতে আপত্তি আছে ওদের। কয়েক মুহূর্ত পর রানা বুঝল, আগেই পোলারিস ইউটিলিটি ভেহিকল পরীক্ষা করে রেখেছে ওর ওস্তাদ। গাড়ির টাঙ্কিতে ফিউল যেমন আছে, তেমনি হাওয়াও আছে চাকার ভেতর। যন্ত্রটার ওপর থেকে তারপুলিন সরাল ওরা। যত্নের সঙ্গে গাড়িতে রাখল নীল কর্ডে যুক্ত আরডিএক্স আর বোমাভরা চটের ব্যাগ। পকেটে গ্রেগরি বেলের মোবাইল ফোনের পাশে রেডিয়ো রিমোট কন্ট্রোল রাখল রানা। বেন হ্যাননের হাতে দিল কোয়ার্টের মোবাইল ফোন। ওদের দুই ফোন স্পিড-ডায়াল করে নিয়েছে ওরা। যুদ্ধের সময় জরুরি আলাপ করতে পারবে নিজেদের ভেতর।
স্ট্র্যাটেজিক প্ল্যান তৈরি করে পোলারিসে উঠল ওরা। হুইলের দায়িত্ব নিল রানা। পাশের সিট থেকে ওকে হাতের ইশারা করল বেন হ্যানন। রানা ইগনিশনের চাবি মুচড়ে দিতেই চালু হলো ছয় শ’ সিসির সিঙ্গেল-সিলিণ্ডার ইঞ্জিন। কুটিরের দরজায় গিয়ে পড়ল উজ্জ্বল হেডলাইট। সিটবেল্ট বেঁধে নিল ওরা। ওস্তাদের দিকে চেয়ে হাসল রানা, ‘রেডি?’
‘আবার জিগায়!’
‘তো চললাম!’ গিয়ার দিয়ে অ্যাক্সেলারেটর মেঝের সঙ্গে চেপে ধরল রানা। চাবুক খাওয়া ঘোড়ার মত লাফিয়ে এগোল গাড়িটা। পরক্ষণে পলকা দরজা উড়িয়ে বেরিয়ে গেল তুমুল তুষারঝড়ের ভেতর। চারপাশে উড়ছে সফেদ তুষারকণার তৈরি পুরু চাদর।
এবড়োখেবড়ো জমিতে নাচতে নাচতে ছুটছে পোলারিস ভেহিকেল। তুষার যেখানে গভীর, বাধ্য হয়ে নিচু গিয়ার ব্যবহার করছে রানা। মাটি কামড়ে গড়িয়ে চলেছে পুরু চার চাকা। তুষারঝড় ভেদ করে দূরে গেছে হেডল্যাম্পের শক্তিশালী সাদা রশ্মি। এরই ভেতর দিন শেষে নেমে গেছে সন্ধ্যার আঁধার। এখন ঝড়ের ভেতর সহজে ওদেরকে দেখতে পাবে না কেউ।
রানা বুঝে গেছে, দুর্গে যারা নিজেদেরকে নিরাপদ ভাবছে, জানে না একটু পর কী ধরনের বিপর্যয় শুরু হবে!তুষারঝড়ের মাঝে দুর্গ লক্ষ্য করে ছুটে চলেছে পোলারিস যান। বারবার ডাইনে-বাঁয়ে লাফিয়ে গা থেকে ওদেরকে ঝেড়ে ফেলতে চাইছে হালকা গাড়িটা। টিকে থাকছে ওরা সিটবেল্টের গুণে। শীতল হাওয়ায় হাত-মুখ জমে যাচ্ছে। দুর্গের কাছে ধবধবে সাদা আলো দেখল রানা। একটু পর ডানে বাঁক নিয়ে দেয়ালের দিকে গেল রশ্মিটা। ওদিকেই দুর্গের টাওয়ার ও র‍্যাম্পার্ট।
হুইল ঘুরিয়ে পুব দেয়াল লক্ষ্য করে চলল রানা। দুর্গ পাশ কাটিয়ে উঠবে পাহাড়ের উত্তর দিকের ঢাল বেয়ে। আশা করছে, এই ঝড়ের ভেতর দুর্গ থেকে কেউ শুনবে না পোলারিসের ইঞ্জিনের বিশ্রী কর্কশ আওয়াজ।
দুর্গের পুব দেয়াল পেছনে ফেলে পাহাড়ি ঢালে পাথর ও গাছের শিকড়ে হড়কে যেতে চাইল গাড়িটার চাকাগুলো। যত ওপরে উঠছে রানা ও বেন, ওদের দেহ গেঁথে যাচ্ছে সিটে। মেঝের সঙ্গে অ্যাক্সেলারেটর চেপে ধরে রেখেছে রানা। উঠতে গিয়ে পিছলে যাচ্ছে গাড়িটা। দাঁতে দাঁত চেপে পাহাড়ি ঢাল বেয়ে উঠছে ওরা। একবার খসে গেলে বহু নিচে পড়ে খুন হবে। একটু পর অনেক নিচে দেখা গেল স্টুয়ার্টের দুর্গ। মনেই হলো না ওটা বিশাল এলাকা জুড়ে তৈরি মস্ত প্রাসাদ। দুর্গের জানালায় আলো দেখে দু’জন বুঝল, যথেষ্ট ওপরে উঠে এসেছে ওরা।
এবার সবচেয়ে বিপজ্জনক কাজটা করতে হবে।
বেনের সিগনাল পেয়ে পাহাড়ের গা বেয়ে আড়াআড়িভাবে চলল রানা। বহু নিচে দুর্গের উত্তর দিকের প্রাচীর। যেভাবে পাহাড়ে কাত হয়ে ঝুলে আছে গাড়ি, শিরশির করছে রানা আর বেনের ঘাড়ের পিছনটা। ইউটিলিটি ভেহিকেল পিছলে গেলে শত শত ফুট নিচের পাথুরে জমিতে গিয়ে পড়তে হবে।
রানাকে আবারও সিগনাল দিল বেন হ্যানন।
গতি কমিয়ে পাহাড়ের গায়ে থামল রানা। কী করতে হবে ভাল করেই জানে ওরা। নিজেদের ভেতর কোনও কথা হলো না। গাড়ি থেকে নেমে পড়ল বেন হ্যানন। পোলারিসের পেছন থেকে নিয়ে পাহাড়ের গায়ে বিছিয়ে দিল কয়েক ফুট নীল কর্ড। দ্রুত কাজ করছে পোড় খাওয়া যোদ্ধা। কর্ডের এক প্রান্ত গুঁজল ভারী একটা বোল্ডারের নিচে। আবারও চেপে বসল গাড়ির সিটে। ব্যস্ত হাতে খুলছে কর্ড। এদিকে সাবধানে তেড়চাভাবে কয়েক গজ গিয়ে থেমেছে রানা। কাজটা এতই ঝুঁকিপূর্ণ যে, এই শীতল হাওয়াতেও দরদর করে ঘামছে দু’জন। পাহাড়ি ঢালে মাকড়সার মত ঝুলছে গাড়িটা। একবার পিছলে গেলে নিশ্চিত মৃত্যু। খাড়া ঢাল বেয়ে এগোতে হবে অন্তত আরও এক শ’ গজ। এসময়ে পাহাড়ের গায়ে বোমা সহ নীল কর্ড পেতে দেবে বেন।
দ্বিতীয় বোল্ডারের নিচে কর্ড গুঁজল সে। পাহাড়ের খাড়া ঢালে বোল্ডারগুলোর মাঝে ধীরে ধীরে পেতে দিচ্ছে বোমা বাঁধা কর্ড। অনেক নিচে স্টুয়ার্টের দুর্গের গেই ও টাওয়ার। ওদের পরের কাজ হবে ওখানে।
পাহাড়ে ওঠা যেমন বিপজ্জনক, নেমে যাওয়াও সমানই ঝুঁকিপূর্ণ। বারবার পিছলে গেল চাকাগুলো। যে-কোনও সময়ে বোল্ডারে লেগে কাত হলেই শুরু হবে গাড়িটার ভয়ঙ্কর পতন। বেশ কিছুক্ষণ পর নামার সময় দুর্গের দেয়াল বামে দেখতে পেল ওরা। হেডলাইট নিভিয়ে দিল রানা। গিয়ার নিউট্রাল করে ইঞ্জিন বন্ধ করে শব্দহীনভাবে নেমে এল সমতল জমিতে। দুর্গের কোথাও কোনও জনমানবের নড়াচড়া নেই। আগের মতই ঝরঝর করে তুষার ঝরছে ছাতে ও উঠানে। এবার পরের কাজ।
দুর্গের গেটের বিশ গজ দূরে দেয়ালের ধারে থামল ওদের ইউটিলিটি ভেহিকেল। ওটা আর লাগবে না। লোড বে থেকে চটের ব্যাগ ভরা বোমা নিয়ে গাড়ি থেকে নেমে পড়ল রানা ও বেন। রানা পকেটে রেখেছে রেডিয়ো রিমোট ডেটোনেটর। মুখ তুলে দেখল, বহুদিন পর উত্তেজনার ছাপ পড়েছে ওর ওস্তাদের মুখে। কোনও কথা হলো না ওদের ভেতর। নীরবে গভীর তুষার মাড়িয়ে চলে গেল দেয়ালের পাশে গেটের কাছে। এখন দুর্গ থেকে ওদেরকে দেখতে পাবে না কেউ। সতর্ক চোখে গেটের ওদিকে চোখ রাখল রানা। উঠানে আছে কালো রঙের বাক্সের মত তিনটে মিটসুবিশি ফোর-হুইল- ড্রাইভ গাড়ি। ওগুলোর ছাতে ও বনেটে জমছে সাদা তুষারের চাদর। আগের জায়গায় রয়ে গেছে রানার চুরি করা পুরনো মরিস মাইনর। বেশিক্ষণ হয়নি দুর্গে এসেছে মিটসুবিশি জিপগুলো। রানা ও বেন বুঝে গেল, এরই ভেতর হাজির হয়ে গেছে বাক ওয়াকির অন্যান্য বন্ধুরা। সবমিলিয়ে তারা বোধহয় দশজন।
‘খুব ঠাণ্ডা রাত,’ বিড়বিড় করল বেন হ্যানন।
পকেট থেকে রিমোট ডেটোনেটর নিল রানা। ‘আপনি বোধহয় শরীর গরম করতে চাইছেন?’
‘আমি তো ভেবেছি তুমি ভুলেই গেছ হাত গরম করা উচিত।’
ওদের কাছে আছে বিশটা ডেটোনেটর ক্যাপ। একুশটা চ্যানেল। প্রথম চ্যানেলে ডায়াল করল রানা। মনে মনে বলল, কাজ হলেই হয়। পরক্ষণে টিপে দিল সেণ্ড বাটন।
চমৎকারভাবে কাজ করল ডেটোনেটর।
পাহাড়ের ওপরে পৌঁছে গেছে সিগনাল। ব্লাস্টিং ক্যাপ ফেটে যেতেই দপ করে আগুন জ্বলে উঠল নীল ডেটোনেটর কর্ডে। ওটা আসলে সাধারণ ফিউয। ফাঁপা শরীরের ভেতরে আছে বিস্ফোরকের গুঁড়ো। ঝড়ের বেগে পুড়তে শুরু করেছে বলে প্রায় একইসময়ে জ্বলে উঠেছে বারুদভরা এক শ’ গজ ফাঁপা কর্ড। দূর থেকে বিস্ফোরণের আওয়াজ শুনল ওরা। যেন বিশটা নয়, বিস্ফোরিত হয়েছে শক্তিশালী একটা আরডিএক্স বোমা। পাহাড়ের ওপরে রাতের আঁধারে ঝলসে উঠেছে উজ্জ্বল সাদা আলো। পরক্ষণে থরথর করে কেঁপে উঠল দুর্গের চারপাশ।
হাতে তৈরি বোমা হলেও তার শক্তিকে ছোট করার উপায় নেই। পাহাড়ের ঢালে লাফ দিয়েছে শত শত বোল্ডার। আকাশ থেকে মাটিতে পড়েই শুরু হয়েছে ভয়ঙ্কর অ্যাভালাঞ্চ। বড়-ছোট হাজার হাজার পাথরের খণ্ড গড়িয়ে নেমে আসছে দুর্গের প্রাচীরের দিকে। প্রতি মুহূর্তে বাড়ছে পতনের গতি। শ্বাস আটকে ওদিকে চেয়ে রইল রানা ও বেন।
মাত্র কয়েক মুহূর্ত পর দুর্গের ছাতে পড়ল গাড়ির সমান আকারের বড় একটা পাথরখণ্ড। ফেটে গেল ছাত। আকাশ থেকে বরফশিলার মত পড়ছে পাথর। মিসাইলের মত এসে লাগছে গেইল ও টাওয়ারের গায়ে। প্রাচীন আমলের মজবুত দুর্গ হলেও চুরমার হতো পাথরের আঘাতে। স্টুয়ার্টের দুর্গ তো সেই তুলনায় শোন্-পাপড়ি। নানাদিকে ছাত-দেয়াল ধসে পড়ছে বিকট আওয়াজ তুলে।
অবশ্য কাজ এখনও ঠিকভাবে শুরুই করেনি রানা ও বেন। ‘শুয়োরগুলো জেনেছে আমরা পৌঁছে গেছি,’ বলল প্রৌঢ় যোদ্ধা।
মাথা দোলাল রানা। ‘হ্যাঁ, ওদেরকে হতাশ করব না। চলুন, কাজে নামা যাক।’সোনার কয়েনের গায়ে খোদাই করে লেখা: LVD. XV. D. G. FR. ET NAV. REX. উল্টোপিঠে রাজকীয় চেহারার দাড়ি- ওয়ালা এক লোকের মুখ। মাথায় কারুকাজ করা মুকুট। নিচে কিছু অক্ষর। ভুরু কুঁচকে পড়ল পিটার: CHRS. REGN. VINC. IMPER. 1747. আগে কোনদিন এমন কিছু দেখেনি ও। কয়েনের গায়ে ধুলোবালি। অর্থাৎ, বেশি দিন হয়নি মাটি খুঁড়ে তোলা হয়েছে। মোহরটা সতেরো শ’ সাতচল্লিশ সালের। জিনিসটা তামার নয়। সোনার কয়েন কীভাবে রবার্টের কাছে এল, ভেবে পেল না পিটার। চট্ করে গাড়ি থেকে নেমে বসে পড়ল ড্রাইভিং দরজার পাশে। হাত ভরল সিটের নিচে। হাতড়ে দেখছে আর কিছু আছে কি না। কয়েক মুহূর্ত পর বিস্মিত হলো দ্বিতীয় মোহর পেয়ে। আরে! দীর্ঘক্ষণ চেয়ে রইল ওটার দিকে। আগেরটার মত হলেও এটা তৈরি করা হয়েছে আরও একবছর আগে সতেরো শ’ ছেচল্লিশ সালে।
পিটারের মনে জেগে উঠল জরুরি প্রশ্নঃ এসব মোহর কোথায় পেল রবার্ট? সে যতই বোকা হোক, গাড়ির মেঝেতে এসব ফেলে রাখবে তা হতে পারে না! গায়ের কাদা জানিয়ে দিচ্ছে, গত ক’দিনের ভেতরই মোহরগুলো পড়েছে গাড়ির মেঝেতে। সেক্ষেত্রে ধরে নেয়া চলে, এগুলো পেয়েছে রবার্ট জঙ্গল বা লকের তীরে।
স্কটল্যাণ্ডের ইতিহাস অত্যন্ত সমৃদ্ধ আর ঘটনাবহুল। দেশের অন্যান্য এলাকার চেয়ে বেশি ইতিহাস তৈরি করেছে এদিকটা। বড়লোক হওয়ার আশায় বহু বছর ধরেই লক আরডাইকের তীরে পাইন জঙ্গল, পাহাড়-টিলা ও উপত্যকায় আতিপাতি করে গুপ্তধন খুঁজেছে শত শত মানুষ। কারও কাছে ছিল কোদাল বা শাবল, কারও কাছে মেটাল ডিটেক্টর, কিংবা ডিভাইনিং রড। অবশ্য আজও মেলেনি ঐতিহাসিক কোনও সম্পদ। স্বর্ণসন্ধানীরা বড়জোর পেয়েছে জংধরা তীরের ডগা বা পচা কাঠির মত ক্ষয়ে যাওয়া একটা-দুটো স্কটিশ ক্লেমোর তলোয়ার। ফলে ধীরে ধীরে কমে গেছে গুপ্তধন শিকারিদের আনাগোনা। আজকাল বিশাল এলাকা খুঁজেও ওদের একজনকেও পাওয়া যায় না। বহুকাল ধরেই এদেরকে নিয়ে ঠাট্টা-মস্করা করেছে গ্রামের মানুষ। হাসতে হাসতে বলেছে: ‘যতই খোঁজো, গুপ্তধন আর পাবে না! সব আমরা হজম করে ফেলেছি!’
আনমনে মাথা নাড়ল পিটার। এখন দেখা যাচ্ছে, ভুল জানে গ্রামের মানুষ! কিন্তু রবার্ট কেন ওকে জানাল না, কী পেয়েছে? কেন যেন নিজেকে বঞ্চিত লাগল পিটারের। ঘনিষ্ঠ বন্ধু হলেও স্বর্ণমুদ্রা পাওয়ার তথ্যটা ওর কাছ থেকে গোপন করেছে রবার্ট। অর্থাৎ, ওকে বিশ্বাস করেনি। রবার্ট হয়তো ভেবেছে, এ-কথা জানলে ওর কাছ থেকে সোনার কয়েন চুরি করবে পিটার! বা হয়তো ভেবেছে, ফার্মের অফিস টাইমে ওগুলো পেয়েছে বলে মোহরের ভাগ চাইবে পিটার!
‘ধ্যাৎ, এসব কী যা-তা ভাবছি,’ বিড়বিড় করল পিটার।
মাথায় কিছুই খেলছে না ওর।
ভ্যানের ভেতর এগুলো রয়ে গেল কী করে?
যে-কেউ চাইবে গোপনে সব লুকিয়ে রাখতে। অর্থাৎ, জ্ঞাতসারে ভ্যানের সিটের নিচে কয়েন ফেলে রাখেনি রবার্ট। আসলে জানত না মেঝেতে পড়ে গেছে সোনার এই দুই মোহর। ওর বন্ধু অলস ও বোকা ছিল। জানত না কখন হাত বা পকেট থেকে পড়ে গেছে সোনার মোহর। তার মানে এ-ও ধরে নিতে হবে, সে-সময়ে অন্যদিকে মনোযোগ ছিল ওর।
কিন্তু সে-সময়ে কী ঘটেছিল যে মন অন্যদিকে থাকবে? যৌক্তিক চিন্তা এল পিটারের মনে। আসলে আরও কয়েন পেয়েছিল রবার্ট। মনের চোখে দৃশ্যটা দেখল পিটার। স্বর্ণজ্বরে আক্রান্ত রবার্টের মাথা খারাপ হয়ে গেছিল লোভে। কয়েন পেয়ে মুঠো মুঠো তুলেছে মাটির নিচ থেকে। খেয়ালই করেনি কখন গাড়িতে ওঠার সময় হাত থেকে ফস্কে মেঝেতে পড়েছে দুটো মোহর।
এখন, কথা হচ্ছে, কয়টা কয়েন পেয়েছিল রবার্ট?
অনেকগুলো?
এত বেশি যে গুনতে যায়নি। ভেবেছে বাড়ি ফিরে গুনবে।
কিন্তু সবমিলে রবার্টের কাছে তা হলে কয়টা মোহর থাকতে পারে?
এক ডযন? বিশটা? ত্রিশটা? কে জানে!
আরেকটা চিন্তা আসতেই হিম হয়ে গেল পিটারের বুক। এই দুই মোহর বলে দিচ্ছে, অনেকগুলো পেয়েছিল রবার্ট। সেক্ষেত্রে সেসব এখন কোথায়? হয়তো নিজের কাছেই রেখেছিল রবার্ট। তারপর ওকে ধরল খুনির দল। তা হলে তো সব সব পেয়ে গেছে তারা। হয়তো আরও সোনার মোহর পারে সে-লোভেই খুন করেছে রবার্টকে! কিংবা চেয়েছে চিরতরে ওর মুখ বন্ধ করে দিতে।
হঠাৎই রবার্টের মৃত্যুর আসল কারণ বুঝে গেল পিটার। সোনার মোহরদুটো পকেটে রেখে মোবাইল ফোন বের করল সে। কল দিল ওর চাচা বেন হ্যাননকে। কিন্তু ওদিক থেকে ধরছে না কেউ। ইতালিয়ান ল্যাণ্ডফোন। মেসেজিং সার্ভিস নেই যে ভয়েসমেইল পাঠাবে। মোবাইল ব্যবহার করে না চাচা-চাচী। তাদের ই-মেইল ঠিকানা আছে পিটারের কাছে। কিন্তু ওদিক থেকে কখনও ই-মেইল চেক করা হয় না বলে আগেই হাল ছেড়ে দিয়েছে।
এখন চুপচাপ বসে থাকার সময় নয়, ভাবল পিটার। কিছু না কিছু ওকে করতেই হবে। মানুষকে জানাতে হবে, কীভাবে মারা গেছে রবার্ট। খুনের সাক্ষীও আছে। আর এটাও পরিষ্কার, সোনা লুঠ করতে গিয়েই খুন করা হয়েছে বেচারাকে।
কিনলোকার্ড গ্রামে একটি চার্চ, পাব, গাড়ি মেরামতির গ্যারাজ, বিশজন ছাত্র-ছাত্রী সহ ছোট্ট এক প্রাথমিক স্কুল থাকলেও কোনও পুলিশ স্টেশন নেই। আর তাতে যথেষ্ট ফুর্তি এবং স্বস্তিতে আছে গ্রামের মানুষ। এই এলাকায় পুলিশ বলতে রয়েছে জেসিকা থমসন। তার কথা মনে পড়তেই আবারও ভ্যানে উঠল পিটার। গ্রামের মূল বসতি থেকে একটু দূরে ছোট এক কটেজ ভাড়া নিয়েছে মেয়েটা। একাই থাকে ওখানে। কিছুক্ষণ পর ওই কটেজের সামনে পৌঁছে গেল পিটার। জেসিকার সঙ্গে শেষবার ওর কথা হয়েছিল অন্তত ষোলো বছর আগে। কয়েক মাস আগে মেয়েটা গ্রামে ফিরেছে জানলেও, জরুরি কোনও কারণ ঘটেনি বলে দেখা করেনি। এখন নার্ভাস লাগছে ওর।
আজ অবশ্য নার্ভাস না হলেও চলত। কটেজের দরজায় তালা দিয়ে কোথায় যেন গেছে জেসিকা। এখন পুলিশের সঙ্গে কথা বলতে চাইলে যেতে হবে দক্ষিণ-পুবে ত্রিশ মাইল দূরের ফোর্ট উইলিয়ামে। আঁকাবাঁকা পথের হাজার ঝক্কি সয়ে একঘণ্টা পর দূরের সেই শহরে গিয়ে পৌঁছুল পিটার।
কুয়াশামাখা ঝুঁকে আসা টিলার কোলে চারকোনা থান ইঁটের মত পুলিশ স্টেশন বিল্ডিংটা শহর থেকে দূরে লক এইলের তীরে। রিসেপশন ডেস্কে পৌঁছে হড়বড় করে ডিউটি অফিসারকে সব জানাল পিটার। অবশ্য অপ্রাসঙ্গিকভাবে হঠাৎ কথা বলতে শুরু করেছে বলে কিছুই বুঝল না পুলিশ অফিসার। প্রথমে পিটারকে শান্ত হতে অনুরোধ করল সে, তারপর নিয়ে গেল জানালাহীন এক ইন্টারভিউ রুমে। ঘরে একটা টেবিল আর চারটে প্লাস্টিকের চেয়ার ছাড়া আর কিছু নেই। পিটারকে অপেক্ষা করতে বলে ঘরে তালা মেরে উধাও হলো পুলিশ অফিসার। তাতে কেন যেন পিটারের মনে হলো, ও বন্দি হয়েছে পুলিশ স্টেশনে। ঘরের কোণে দেখল, নিষ্পলক ওকে দেখছে ভিডিয়ো ক্যামেরার কালো চোখ।
অপেক্ষায় পেরোল আধঘণ্টা, তারপর দরজা খুলে ভেতরে ঢুকল সাধারণ পোশাকের মধ্যবয়স্ক দুই লোক। নিজেদেরকে পরিচয় দিল ডিটেকটিভ ইন্সপেক্টর জন মুরে ও ডিটেকটিভ সার্জেন্ট ডানকান রিড হিসেবে। দানবাকৃতি লোক জন মুরে, মোষের গর্দানের মত মোটা ঘাড়। আপেলের মত লালচে দুই গাল। তার সঙ্গী ডানকান রিড ছোটখাটো, হালকা-পাতলা লোক। মাথার চুল বালির মত ধূসর রঙের। ঠোঁটের ওপরে পুরু গোঁফ। অস্থির ধরনের লোক সে, সর্বক্ষণ নাড়ছে দুই হাত। পিটারের উল্টোদিকের চেয়ার টেনে বসল তারা। ডিউটি অফিসারকে বলা পিটারের কথাগুলো আবারও জানতে চাইল।
প্রথম থেকে সব বলল পিটার। বাদ পড়ল না কিছুই। বুকপকেট থেকে নোটবুক আর কলম নিয়ে গম্ভীর চেহারায় খস খস করে জরুরি তথ্য টুকল সার্জেন্ট রিড। তবে সোনার মোহরের প্রসঙ্গ উঠতেই ওগুলো দেখতে চাইল দুই ডিটেকটিভ।
‘মাত্র একটাই এনেছি,’ অপেক্ষাকৃত নতুন মোহরটা পকেট থেকে বের করে তাদেরকে দেখাল পিটার। মিথ্যা বলেছে। পকেটে রয়ে গেছে অন্য মোহরটা। কেন যেন মনে হয়েছে, এদেরকে বিশ্বাস করা উচিত হবে না। ওর কাছ থেকে নিয়ে নিস্পৃহ চেহারায় সোনার মোহর দেখল ইন্সপেক্টর মুরে। তারপর ফেরত না দিয়ে জানাল, আপাতত প্রমাণ হিসেবে ওটা রেখে দিচ্ছে। এমনটা হবে আগেই ধারণা করেছে পিটার। কোনও তর্কে গেল না। ইন্সপেক্টর মুরে মোহরটা ডানকান রিডের হাতে দেয়ায় প্লাস্টিকের ছোট্ট ব্যাগে পুরল সে ওটা। জন মুরে জানাল, পিটারের দুশ্চিন্তার কিছু নেই, মোহরটা পুলিশের কাছে নিরাপদেই থাকবে।
‘আবার যখন আসবেন, দ্বিতীয়টা আনতে ভুলবেন না, ‘ বলল সার্জেন্ট ডানকান রিড।
‘তা তো বটেই,’ জবাবে বলল পিটার। মনে মনে বলল, জীবনেও না!
‘এবার আরেকবার বলুন ওই পোচারের কথা, যে-লোক বলেছে সে দেখেছে আপনার বন্ধুকে খুন হতে,’ থলথলে দুই হাত টেবিলে রেখে পিটারের দিকে ঝুঁকল মুরে।
ইন্সপেক্টরের কথা অস্বাভাবিক লেগেছে পিটারের কাছে। তবুও আবার প্রথম থেকে বলল: ‘আগেই বলেছি, আমার মনে হয়েছে তাকে চিনি। তবে মনে পড়ছে না নাম। চেহারাটাও মনে নেই। ওই লোক দেখেছে চারজন লোক ঠেলে নিয়ে গিয়ে রবার্টকে ফেলে দিয়েছে লকের পানিতে। সাঁতার জানত না রবার্ট। তাই ডুবে মারা গেছে।’
‘সাঁতার জানত না বলে ডুবে মরেছে?’ ঊর্ধ্বতন অফিসারের দিকে তাকাল সার্জেন্ট রিড। তার ভার দেখে পিটারের মনে হলো, ওই তথ্য পেয়েই কেস সমাধান করে ফেলেছে সে। এরা যে ব্যাপারটা গুরুত্বের সঙ্গে নিচ্ছে না, সেটা বুঝে গেল ও।
ভারী দুই কাঁধ তুলে শ্রাগ করল ইন্সপেক্টর মুরে। ‘সত্যি বলতে, মিস্টার হ্যানন, আমাদের হাতে জরুরি কোনও সূত্র নেই। আপনি যেটা বলছেন, সবই কান-কথা। অথচ, এই ধরনের অভিযোগ সবসময় অত্যন্ত গুরুতর। এবং তাই এ ক্ষেত্রে চাই নিরেট প্রমাণ। আর সেটা না থাকলে এই ধরনের কেস ধোপে টিকবে না।’
‘আপনারা চাইলে খুঁজে বের করতে পারবেন সেই সাক্ষী আসলে কে,’ বলল পিটার।
‘সত্যিই যদি কোনও সাক্ষী থেকে থাকে,’ বলল সার্জেন্ট রিড।
‘হ্যাঁ, সত্যিই সে সাক্ষী হয়ে থাকলে,’ ফাঁপা স্বরে বলল পিটার। অধৈর্য লাগছে ওর। মনে হচ্ছে, এখানে এসে সময় নষ্ট করেছে।
‘কিন্তু, মিস্টার হ্যানন, বলুন দেখি আমরা কীভাবে খুঁজে বের করব সেই অদৃশ্য লোকটাকে?’
‘আপনারা জানেন, লকে গোপনে বেআইনিভাবে স্যামন মাছ ধরে সে। ওই লোককে খুঁজে বের করতে তো সমস্যা হওয়ার কথা নয়। আমাকে বলেছে, আগেও তাকে জেল- জরিমানা করেছে পুলিশ। অর্থাৎ, আপনাদের ফাইলে তার নাম থাকবে। ডেটাবেস দেখলেই পাবেন সে আসলে কে। কাজটা খুব কঠিন হওয়ার কথা নয়।
‘আপনার এই তথ্যের জন্যে হয়তো ঝামেলা একটু কম হবে,’ বলল ডানকান। ‘তবে আমরা জানি না, কবে বা কখন সে ধরা পড়েছে। এখন কী কাজ করে বা কোথায় থাকে, তা-ও জানা নেই। ডেটাবেসে আছে শত শত মানুষের নাম, তাদের পেশা ও বাড়ির ঠিকানা। তাই এতজনের ভেতর থেকে নির্দিষ্ট কাউকে খুঁজে নেয়া অতটা সহজ নয়। এজন্যে যেমন সময় দিতে হবে, তেমনি চাই জনবল।’
বিস্ময় নিয়ে পুলিশ অফিসারকে দেখল পিটার। ভাবছে: পুলিশের তো জনবলের অভাব নেই! আর তাদেরকে তো বেতন দেয়াই হয় অপরাধীকে খুঁজে বের করার জন্যে! কেন যেন তিক্ত হয়ে গেল ওর মন। এরা কেন যেন তদন্ত করতে চাইছে না রবার্টের খুনের ব্যাপারে। শুকনো গলায় বলল পিটার, ‘আপনারা নিশ্চয়ই খুঁজে বের করতে পারবেন ওই সাক্ষীকে। আর সেক্ষেত্রে সমস্যা হবে না তার কাছ থেকে সব জেনে নিতে। স্যামন মাছ ধরে বলে আপনারা তাকে গ্রেফতার না করলে, তাতেই হয়তো মুখ খুলবে সে।’
‘কাজটা অত সহজ নয়,’ চালিয়াতি হাসি হাসল সার্জেন্ট রিড।
‘এটা খুনের কেস, কিছু না কিছু তো করতে হবে, তাই না?’ বলল পিটার।
দুই ঠোঁট প্রসারিত করে বড় করে শ্বাস নিল ইন্সপেক্টর মুরে। ‘বুঝতে পেরেছি। আপনি তা হলে সবই বুঝে গেছেন, তাই না, মিস্টার হ্যানন? তো আমাদের হয়ে আপনি নিজেই তদন্তের কাজে নেমে পড়ুন না!’
‘আমিও তা-ই ভাবছি,’ তিক্ত সুরে বলল পিটার। পরক্ষণে ওর মনে হলো, অনুচিত হলো পুলিশের লোককে চেতিয়ে দেয়া।
এরপর কোনও দিকেই গেল না ইন্টারভিউ। বিশ মিনিট পর বিরক্তি নিয়ে পুলিশ স্টেশন থেকে বেরিয়ে এল পিটার। এত কষ্ট সহ্য করে খামোকা এখানে এসেছিল বলে রাগ লাগছে। বাড়ি ফেরার দীর্ঘ পথে বারবার মনে হলো, মাঝখান থেকে লুট হলো সোনার মোহরটা। অস্বাভাবিক কোনও কারণে রবার্টের খুনের ব্যাপারে তদন্ত করতে চাইছে না দুই পুলিশ অফিসার। বিষয়টা গুরুত্বের সঙ্গে নেয়নি তারা।
আনমনে ভাবল পিটার, যাক গে, আজ বা আগামীকাল পৌঁছে যাবে চাচা। তখন সবই খুঁটিয়ে খুঁটিয়ে তদন্ত করবে।
বাড়ি ফিরে ফোনে কোনও মেসেজ পেল না পিটার। তাতে দমে গেল ওর মন। চিন্তা অন্যদিকে সরাতে গিয়ে দিনের বাকি সময় বাড়ির পাঁচিলের ভাঙা অংশ মেরামত করল। সন্ধ্যার দিকে বসল কমপিউটারের সামনে। ইন্টারনেটে ঢুকে সার্চ কি-ওঅর্ড হিসেবে ব্যবহার করল গোল্ড কয়েন… আরডাইক… পাইন জঙ্গল। তাতে যে ধরনের তথ্য পেল, সব টুকে নিল নোটপ্যাডে। এরপর পুরনো মোহরের যেসব সাইট আছে, সেগুলো একে একে দেখল।
সতেরো শ’ ছেচল্লিশ সালের স্বর্ণমুদ্রা ইণ্টারনেটে সার্চ দিতেই এল তথ্য: CHRS. REGN. VINC. IMPER. 1746. ওই মোহরের নাম: Louis d’or. অষ্টাদশ শতাব্দীতে প্রচলিত ছিল ফ্রান্সে। লোকে বলত ফ্রেঞ্চ ফ্র্যাঙ্ক। বর্তমান মূল্য প্রতিটি কমবেশি পাঁচ হাজার পাউণ্ড। টাকার অঙ্ক জেনে গলা শুকিয়ে গেল পিটারের। আনমনে ভাবল, ফ্রান্সের ওই সোনার মোহর কী কারণে এসেছিল এই স্কটল্যাণ্ডে?
আরও কিছু ডেটা পেয়ে নোটপ্যাডে টুকে নিল পিটার। কাজ শেষ করে ইণ্টারনেটে সার্চ করল স্যামন মাছের বেআইনি শিকার আর শিকারিদের ওপর। এবারও পেল টুকটাক কিছু খবর। তবে সেসব জরুরি কিছু নয়। তা-ও নোটপ্যাডে লিখল। কাজটা শেষ করে হাতঘড়ি দেখল। রাত হয়ে গেছে। অথচ যোগাযোগ করেনি চাচা। বিরক্ত করবে না ঠিক করেছে, তাই ইতালিতে আবারও ফোন দিল না। একবার ভাবল, পাঠিয়ে দেবে কি না ই-মেইল। চাচাকে সোনার মোহরের ব্যাপারটা জানিয়ে রাখা উচিত।
স্মার্টফোন দিয়ে মোহরের ছবি তুলল পিটার। ছবির নিচে মেসেজও দিল: ‘রবার্ট এটা পেয়েছে। সব অদ্ভুত লাগছে। আশা করি দ্রুত চলে আসবে তুমি, চাচা।’
মেসেজ পাঠিয়ে দেয়ার পর নিজেকে ভীষণ একা আর অসহায় লাগল ওর। মন ছেয়ে গেল চরম হতাশা ও রাগে। ফড়াৎ করে নোটপ্যাড থেকে কাগজটা ছিঁড়ে গোল পাকিয়ে ছুঁড়ে ফেলল ঘরের কোণে ওয়েস্টপেপার বাস্কেট লক্ষ্য করে। ওটা ঠিক জায়গায় না পড়ে গড়িয়ে গিয়ে থামল এক চেয়ারের পাশে। পিটারের মন এতই বিক্ষুব্ধ যে, উঠে গিয়ে গোল পাকানো কাগজটা ঠিক জায়গায় ফেলল না। মন কু ডাকছে ওর। বারবার মনে হচ্ছে, চাচা হয়তো আসবেই না।দুর্গে একের পর এক ঘরে ঝড়ের মত হানা দিচ্ছে বাক ওয়াকি, হতাশ। বিরক্ত হচ্ছে রন স্টুয়ার্টের ওপর। শালার আক্কেল নেই যে এতবড় বাড়ি বানিয়ে বসে আছে! ফোন বেজে উঠতেই কল রিসিভ করল সে।
‘কী, বাক, অন্যরা কই?’ ভারী গলায় জানতে চাইল মৌরেন লরি। ‘কই, কেউ তো আমাদেরকে বাড়িতে ঢুকতে দিচ্ছে না! সব শালা কি ভুলেই গেল যে আমরা পুরনো বন্ধু?’
‘তুমি কোথায়?’
‘শালার দরজার সামনে। ওটা তো অন্তত খুলবে, নাকি? বরফের ভেতর ঠাণ্ডায় জমে যাচ্ছি!’
নাকে ক্রিস্টাল মেথ গুঁজে দুর্গের লবির দিকে ছুটল বাক ওয়াকি। একতলায় নেমে বুঝল, আশপাশে নেই রন স্টুয়ার্ট। মাত্র তিনমিনিটের মাথায় বন্ধুদের সঙ্গে দেখা হলো তার। নবাগত দলের সবার পরনে ভারী কোট এবং কমব্যাট বুট। পাঁচজনের সঙ্গে পেটমোটা মিলিটারি হোল্ডঅল। ওগুলোর ভেতরে কী আছে সেটা ভাল করেই জানে বাক ওয়াকি।
মৌরেন লরি ষাঁড়ের মত তাগড়া লোক। বলা হয় কখনও হাতাহাতি লড়াইয়ে হার হয়নি তার। লরির দোস্ত ক্রিস কোল তার উল্টো। ঝাড়ুর শলার মত সরু হলেও ম্যাচের কাঠির মত বেঁটে। দু’চোখ পিটপিট করে পাখির মত করে।
এ ছাড়া, দলে আছে মিলিটারি থেকে ঘাড় ধরে বের করে দেয়া আরও আট ডিযঅনারেবল: ইয়ান, লরেন্ট, ওয়ার্নার, এরিক, ম্যাড, লুই, আলী ও ডগলাস।
মৌরেন দানব হলে ইয়ান হচ্ছে দানবের বাপ—দৈর্ঘ্যে সাত ফুট এক ইঞ্চি। পেশিভরা মোটা ঘাড় মাথার চেয়ে চওড়া।
ওয়ার্নারের রয়েছে শুধু ডানদিকের কান।
আর লরেন্টের আছে মাত্র একটা চোখ। মুখের বামদিক কালো কাপড় দিয়ে ঢেকে রাখে সে।
খোঁচা-খোঁচা চুল থেকে তুষারকণা ঝাড়তে গিয়ে মাথায় হাত বোলাল মৌরেন লরি। বিস্ময় নিয়ে দেখছে বাজেভাবে আহত হয়েছে পুরনো বন্ধু বাক ওয়াকি। ‘হায়, যিশু! কী ব্যাপার, বাক? তোমাকে তো ঝাঁঝরা করে দিয়েছে!’
‘আরে, না!’ ড্রাগসের কারণে মগজে রক্ত টগবগ করছে বাক ওয়াকির। আগের চেয়েও সতর্ক। ক’বার মনে হয়েছে, দরকারই নেই ডাক্তার বা হাসপাতালের! এমনিতেই ভাল আছে। ‘যাক, ভাল লাগছে যে তোমরা পৌঁছে গেছ।’
‘হ্যাঁ, কপাল ভাল শেষমেশ পৌঁছুতে পেরেছি,’ বলল দানব। ‘যা আবহাওয়া, পাইলট শালা তো ভাবছিল নামতেই পারবে না। এয়ারফিল্ড ছেয়ে গেছে বরফে। পথের হালও ভাল না। আমরা অবশ্য এসব পাত্তা দিইনি। আর এখানে এসে দেখছি বড় ঝামেলায় পড়ে গেছ তোমরা। কোয়ার্ট কোথায়? বা বেল আর বেনেট?’
‘ওরা সবাই মারা গেছে, মৌরেন।’
সাইকোপ্যাথ দানব মৌরেন লরি। সংবাদটা শুনে ও চোখের পাতা পড়ল না তার। শান্ত, নিচু গলায় বলল, ‘বলেছিলে হ্যারি শেষ। তা হলে বলছ, আমাদের চারজনকে খতম করে দিয়েছে মাত্র একজন লোক?’
ড্রাগসের জন্যে অদ্ভুত প্রতিক্রিয়া হচ্ছে বাক ওয়াকির মগজে। তাই বলে হারিয়ে বসেনি যৌক্তিক চিন্তা। স্টুয়ার্ট ওদের দলের কাউকে খুন করেছে বললে মৌরেন আর অন্যরা সঙ্গে সঙ্গে লোকটাকে খুন করতে চাইবে। তাতে যে আপত্তি আছে ওয়াকির, তা-ও নয়। তবে আগে লোকটার কাছ থেকে পেতে হবে মিলিয়ন মিলিয়ন পাউণ্ড। এদিকে এ-ও বলা যাবে না, ওরা বোকা বনেছে এক মেয়ের কাছে। কয়েক মুহূর্ত দ্বিধা করে বলল সে, ‘হ্যাঁ, ওরা খুন হয়েছে তার হাতেই।’
‘তুমি যদি বলো এই এলাকা ছেড়ে পালিয়ে গেছে সে, তো আমরা খুব হতাশ হব,’ চাপা স্বরে বলল মৌরেন।
‘না, এদিকেই আছে। তোমরা পৌঁছে গেছ, এবার সবাই মিলে গেঁথে ফেলব ওকে।’
‘তো ঠিক সময়েই পার্টিতে যোগ দিয়েছি,’ বলল মৌরেন। দলের পাঁচজনের ব্যাগের দিকে হাতের ইশারা করল সে। ‘ব্যাগ খোলো। বাক ওয়াকি দেখুক মজা করার জন্যে সঙ্গে করে কী এনেছি।’
নিয়মিত নানান দেশে মার্সেনারি হিসেবে কাজ করে সে। এ ছাড়া আছে অস্ত্র স্মাগলিঙের ব্যবসা। লণ্ডন ও ম্যানচেস্টারের অর্গানাইড্ ক্রাইম গ্যাংগুলোকে আগ্নেয়াস্ত্র সরবরাহ করে। এখন রন স্টুয়ার্টের কাছে বিক্রি করছে রোমানিয়ান ফুল অটোমেটিক একে-৪৭ ব্যাটল রাইফেল। সঙ্গে আছে ফোল্ডিং স্টক, ট্যাকটিকাল লাইট, লাইট, লেযার, স্পেয়ার ম্যাগাযিন আর হাজার হাজার গুলি।
অস্ত্র দেখে মাথা দোলাল বাক ওয়াকি। ‘এতেই হবে। ঠিক আছে, এবার কাজে নেমে পড়ব। গোলমাল শুরু হওয়ার একটু আগেও নিচের ডানজনে ছিল মাসুদ রানা। তবে আমার ধারণা, এতক্ষণে ওখান থেকে বেরিয়ে দুর্গের বাইরে চলে গেছে।’
‘তাই যদি হয়, সে কি আর বসে আছে?’ বলল ক্রিস কোল। ‘নিশ্চয়ই এতক্ষণে হাওয়া হয়ে গেছে।’
‘তা করবে না, কারণ দুর্গেই রয়ে গেছে মেয়েটা,’ বলল বাক ওয়াকি। ‘তাই তাকে আবারও ফিরতে হবে।’
‘কীসের মেয়ে?’ জানতে চাইল মৌরেন।
‘পুলিশের এক মহিলা অফিসার,’ বলল বাক ওয়াকি। ‘তার সঙ্গে মাখামাখি আছে মাসুদ রানার। মেয়েটা এখন দুর্গে লুকিয়ে আছে। আগে তাকে খুঁজে বের করতে হবে।
আরও তথ্যের দরকার নেই মৌরেনের দলের কারও। পুলিশের প্রতি এমনিতেই শ্রদ্ধা নেই তাদের মনে। আর সেই পুলিশ যদি মেয়ে হয়, তা হলে তো কথাই নেই।
‘চিবিয়ে খেয়ে নেব ওকে,’ বলল মৌরেন।
মাথা দোলাল বাক ওয়াকি। ‘তাতে সমস্যা নেই। তবে মাসুদ রানা যেন জীবিত থাকে, সেটা চাইছেন আমার বস্। কাজটা কঠিন হবে।’
‘বাঁচিয়ে রাখতে হবে কেন?’
‘কারণ বসের ধারণা, কোথাও টনকে টন সোনার কয়েন লুকিয়ে রেখেছে রানা।
‘কথা কি সত্যি?’ আগ্রহ নিয়ে জানতে চাইল মৌরেন। বন্ধুর দুই চোখ চকচক করতে দেখল বাক ওয়াকি। দানব ভাবছে, স্টুয়ার্টকে কাঁচকলা দেখিয়ে কয়েন লোপাট করবে। ওয়াকির ধারণা বাস্তবে ওগুলো নেই, নইলে নিজেই রানা আর স্টুয়ার্টকে যমের বাড়িতে পাঠিয়ে সব দখল করত।
‘আরেকটা কথা,’ বলল সে, ‘রানার পরিচিত এক বুড়োও আছে। আগে চাকরি করত এসএএস ফোর্সে। হয় দুর্গের ভেতরে, নয়তো বাইরে কোথাও আছে। দু’জন মিলে হয়তো ঘোঁট পাকাতে চাইছে।’
‘তাতে সমস্যা নেই। তাকেও কি জীবিত ধরতে হবে?’
মাথা নাড়ল ওয়াকি। ‘ওকে শেষ করলেও ক্ষতি নেই।’
‘ঠিক আছে, একটু পর শিকারে বেরোব,’ বলল মৌরেন। ‘এখন আগে চাই এক মগ গরম কফি।’
মুহূর্তের জন্যে বাক ওয়াকি ভাবল, বোধহয় বেশি মেথের কারণে ভুল শুনেছে কানে। পরক্ষণে বলল, ‘সময়মত এখান থেকে বেরোতে হবে। হাতে সময় নেই, মৌরেন।’
চেহারা গম্ভীর করে মাথা নাড়ল দানব। ‘এক মগ করে কফি না পেলে লড়তে পারব না, বাক। সেই সকাল থেকে পেটে কিছু পড়েনি। আগে কিছু খেয়ে নেব। বয়েয, তোমরা কী বলো?’
‘ঠিক,’ বিড়বিড় করে সায় দিল ক্রিস কোল এবং অন্যরা।
‘বেশ,’ হাল ছেড়ে দিল রাক ওয়াকি। ‘তো এসো।’
কিছুক্ষণ পর দুর্গের মস্ত কিচেনে পৌঁছল তারা। চুলায় চাপিয়ে দেয়া হলো পানিভরা বড় কেতলি। কেবিনেট থেকে কয়েক প্যাকেট দামি বিস্কুট নিয়ে টেবিল ঘিরে বসল সবাই। ‘তোমার বসের রুচি আছে,’ মন্তব্য করল মৌরেন। ‘যেমন দুর্গ, তেমনই কিচেন। রাজকীয়।’
‘টাকার অভাব নেই তার।’
‘কারও কারও কপাল ভাল থাকে, তাই না?’ বিরক্ত হয়ে বলল মৌরেন।
একটু পর মগে কড়া কফি ঢেলে নিল সবাই। কালো তরলে চুমুক দেয়ার ফাঁকে নিজেদের মাঝে বাটোয়ারা করল একে-৪৭। অস্ত্রগুলো কক করার সময় কিচেন ভরে উঠল ধাতব আওয়াজে। রাইফেল নিল না শুধু বাক ওয়াকি। এক হাতে ওটা ব্যবহার করতে পারবে না। আপাতত পিস্তল হাতেই লড়তে হবে তাকে।
রাইফেল মাথার উপর তুলে জটিল হাসি দিল ক্রিস কোল। ‘এবার রক-অ্যান-রোল শুরু হবে। এতক্ষণ কপালের জোরে বেঁচে গেছে মাসুদ রানা। কিন্তু দশজনের বিরুদ্ধে কিছুই করতে পারবে না। আমরা ওকে ন্যাংটো করে…’
ঠিক তখনই প্রচণ্ড বিস্ফোরণের আওয়াজে চুপ হয়ে গেল সে। থরথর করে কেঁপে উঠল গোটা দুর্গ।
‘আরেহ্…’
ভীষণ দুলুনি আর আওয়াজে থমকে গেছে সবাই। পায়ের নিচে থরথর করে কাঁপছে মেঝে। বাক ওয়াকির মনে হলো চারপাশে শুরু হয়েছে জোরালো ভূমিকম্প। কিন্তু বাস্তবে তা হচ্ছে না। আকাশ থেকে বোমাবর্ষণ হচ্ছে দুর্গের ওপর। নানাদিকে বিকট আওয়াজ। এদিক-ওদিক দুলছে ঘরের দেয়াল। ঝরঝর করে ঝরছে শুকনো রঙ ও সিমেন্টের চাপড়া। যখন-তখন ছাত ধসে পড়বে ভেবে মাথা নিচু করে নিল ডিযঅনারেবলরা।
‘হামলা করেছে!’ চেঁচিয়ে উঠল লরেন্ট। বিস্ফারিত হয়েছে তার একমাত্র চোখটা।
বিস্ময় নিয়ে বাক ওয়াকির দিকে চেয়ে আছে অন্যরা।
আসলে কী ঘটছে জানা নেই ওয়াকির। তবে একটা ব্যাপারে মনে কোনও সন্দেহ নেই। চাপা স্বরে বলল সে, ‘মাসুদ রানা! সবই ওই শালার কুকীর্তি!’শুরু হয়েছে রন স্টুয়ার্টের দুর্গে রানা ও বেনের আচমকা হামলা। গেট পেরিয়ে ওরা ঢুকে পড়েছে তুষারভরা উঠানে। একের পর এক ছায়ার মাঝ দিয়ে এগিয়ে চলেছে। রানার বাম কাঁধে ঝুলছে বোমাভরা চটের থলে। ডানে পেছনের অন্ধকারে ছুটছে বেন হ্যানন। প্রথম থেকেই তার হৃৎপিণ্ডের কথা ভেবে দুশ্চিন্তা করছে রানা। তবে এখন পর্যন্ত দুর্ধর্ষ যোদ্ধার তরফ থেকে কোনও দুর্বলতার লক্ষণ দেখেনি।
দুর্গ থেকে এখনও পাল্টা হামলা করেনি শত্রুপক্ষ। রানা বুঝতে পারছে, শীঘ্রিই বোমাবর্ষণের বিস্ময় কাটিয়ে উঠবে তারা। আর তখন আগের চেয়ে অনেক সতর্ক হতে হবে ওদেরকে। উঠানে রাখা মিটসুবিশিগুলোর পাশে পৌছে গেল রানা। দুই আর তিন নম্বর লেখা দুটো বোমা থলে থেকে বের করে গড়িয়ে দিল দুটো গাড়ির নিচে। ওই দুটো বোমার আঘাতে ছিঁড়েখুঁড়ে আকাশে উঠবে তিন গাড়ি। তখন আশপাশে কেউ থাকলে বাঁচবে না। গাড়ির কাছ থেকে সরে গেল রানা। একবার ভাবল ডেটোনেট করবে বোমাগুলো, তারপর স্থির করল কাজটা করবে আরও পরে।
উঠান পেরিয়ে দুর্গের সিঁড়ির কাছে পৌঁছে গেল রানা ও বেন। এখন যে-কোনও সময়ে পাল্টা আক্রমণ করবে শত্রুপক্ষ। দেয়ালের পাশ দিয়ে হেঁটে দুর্গের পশ্চিম প্রাচীরের কাছে গেল ওরা। এদিকটা দুর্গের পেছনদিক। বাঁক নিয়ে ওরা দেখল তুষারের ভেতর স্তূপ তৈরি করেছে একগাদা পাথরখণ্ড ও বড় বোল্ডার। পাথরধসে ভেঙে পড়েছে উত্তর দিকের দেয়ালের একটা অংশ। বড় এক বোল্ডারের নিচে পিষে চ্যাপ্টা হয়ে গেছে দুর্গের কর্মচারীদের গাড়ি। পেছনদিকে ছিল বেশ কয়েকটা গ্যারাজ আর একতলা ঘর। পাথরবর্ষণে বাজে ধরনের ক্ষতি হয়েছে ওগুলোর। একপাশে দুটো শিপিং কন্টেইনারের সমান স্টিলের তৈরি এক দালান। সামনের দিকে লেখা হাই-ভোল্টেজ। রানা বুঝে গেল, ওই ঘর থেকেই সরবরাহ করা হয় দুর্গের বিদ্যুৎ। নিশ্চয়ই ওটার ভেতরে আছে ভোল্টেজ রেগুলেটর, ট্র্যান্সফর্মার আর ব্যাকআপ জেনারেটর। দালানের একপাশের দেয়াল থেকে সিমেন্টের কনডুইটের মাধ্যমে পুরু কেই গেছে দুর্গের ভেতর। প্রায় ছুটতে ছুটতে বিদ্যুৎ ভবনের কাছে পৌঁছুল রানা। ওটার ভেতর থেকে এল চাপা গুঞ্জন। চারপাশে পাথরধস হলেও ঠিকভাবে স্টুয়ার্টের দুর্গে বিদ্যুৎ পৌঁছে দিচ্ছে যন্ত্রপাতিগুলো।
কিন্তু বেশিক্ষণের জন্যে নয়, ভাবল রানা। থলে থেকে চার নম্বর বোমা নিয়ে লাথি মেরে পাঠিয়ে দিল ইস্পাতের বৈদ্যুতিক দালানের নিচের প্ল্যাটফর্মের তলে। বেনকে ইশারা করে বড় একটা গ্যারাজের আড়ালে সরে গেল রানা। রেডিয়ো রিমোটের চার নম্বর চ্যানেল ডায়াল করে টিপে দিল সেণ্ড বাটন।
পাহাড়ে বোমা বিস্ফোরণের শব্দ দূরে থাকলেও কাছের বিস্ফোরণের বিকট আওয়াজে কাঁপল চারপাশ। ইলেকট্রিকাল দালান থেকে ছিটকে বেরোল শক্তিশালী শকওয়েভ। মুচড়ে গেল ইস্পাতের নিচের প্ল্যাটফর্ম। আকাশে উঠেছে আগুনের গোলা আর একরাশ কালো ধোঁয়া। পেরেকের মত অজস্র লোহার শ্যাপনেল ছুটছে নানাদিকে। একইসময়ে দপ করে নিভে গেল দুর্গের সমস্ত বাতি। রানাকে বুড়ো আঙুল দেখিয়ে খুশির হাসি হাসল বেন হ্যানন। তার শেখানো বিদ্যা ঠিকভাবেই মনে রেখেছে প্রিয় শিষ্য।
ছুটতে ছুটতে দুর্গের পেছন দরজায় পৌঁছুল রানা আর বেন, হাতে উদ্যত পিস্তল। দু’জনই ভাবছে, একটু আগের দুই ডাইভার্শনের জন্যে সুবিধে পাবে। প্রথমেই চমকে দিয়েছে প্রস্তরবর্ষণ করে। ফলে দুর্গের ভেতর ছড়িয়ে পড়বে ডিযঅনারেবলরা। খুঁজতে শুরু করবে ওদেরকে। এক এক করে তাদেরকে কাবু করার সুযোগ পাবে ওরা। আর দ্বিতীয় ডাইভার্শনের কারণে, মিলিটারি ট্রেইনিং অনুযায়ী দুই বা তিনজনের দল গড়বে ডিযঅনারেবলরা। ধরেই নেবে, ছোট ছোট দল তৈরি করেছে বলে আগের চেয়ে দক্ষতার সঙ্গে পাল্টা হামলা করতে পারবে আক্রমণকারীর ওপর। সেক্ষেত্রে একে একে দলগুলোর সঙ্গে লড়ার সুযোগ পাবে রানা আর বেন।
একটু পর রানা বুঝল, ঠিকভাবেই কাজ করছে ওর প্ল্যান। পেছনের দরজার তালা বিকল করে দুর্গের ভেতরে ঘুটঘুটে আঁধারে ঢুকে পড়ল ওরা। ভাল করেই জানে, যে- কোনও সময়ে সামনে থেকে আসবে হামলা।
চওড়া করিডোর ধরে এগোতে গিয়ে একটু পর দূরে দুটো ট্যাকটিকাল ওয়েপন লাইট দেখল ওরা। ধীর পায়ে ওদের দিকেই আসছে লোকদু’জন। একবার এদিকে আবার ওদিকে ফেলছে আলো। অন্ধকারে কোনও শত্রুকে দেখলেই গুলি ছুঁড়বে। রানা আগেই ধরে নিয়েছে, ভারী অস্ত্র নিয়ে হাজির হবে ডিযঅনারেবলরা, কাজেই বিস্মিত নয়।
কোনও সুযোগই পেল না শত্রুপক্ষ। তাদের অস্ত্রে সংযুক্ত জ্বলন্ত বাতি দেখিয়ে দিচ্ছে কোথায় আছে তারা। অন্ধকারে শত্রুকে পিস্তলের গুলিতে গেঁথে ফেলার ট্রেইনিংটা ভালভাবেই কাজে লাগাল রানা আর বেন।
সাবমেশিন গানের একপশলা গুলির মত চারবার গর্জে উঠল ওদের হাতের পিস্তল। হোঁচট খেল বাতিদুটো। গুলি লেগে ধুপ করে মেঝেতে পড়ল দুই ডিযঅনারেবল। ছুটে তাদের সামনে পৌঁছে গেল রানা ও বেন। দুই শত্রুর একজন হাঁচড়েপাঁচড়ে উঠে বসতে চাইছে। তবে এখন শত্রুকে দয়া দেখাবার সময় নেই। সরাসরি তার মাথায় গুলি করল রানা। লাশ হয়ে মেঝেতে নেতিয়ে পড়ল লোকটা।
তবে এরা কেউ বাক ওয়াকি নয়। একজনের একটা কান নেই। অন্যজনের মুখের বামদিকে কালো পট্টি। লোকটা ছিল কানা।
‘আগের মতই পাশাপাশি লড়ছি, তাই না, রানা?’ হাসল বেন। নতুন করে লড়তে পেরে খুশি। রানা জবাব দেয়ার আগেই থরথর করে কেঁপে উঠল রানার পকেটে মোবাইল ফোন। কল এসেছে। সামান্য দ্বিধা নিয়ে লোকটার পকেট থেকে ফোন নিয়ে কল রিসিভ করল রানা। চুপ করে আছে। ওদিক থেকে ভারী গলায় বলল কেউ, ‘কানা ফকির? গুলির আওয়াজ পেলাম। কী হয়েছে? ওকে পেয়েছ?’ কণ্ঠস্বর বাক ওয়াকির নয়,।
‘না, আমরা কানা ফকিরকে পেয়েছি,’ বলল রানা। ‘এবার তোমাদেরকেও খুঁজে নেব।’
লোকটা কিছু বলার আগেই কল কেটে দিল রানা। কোমরে পিস্তল গুঁজে পকেটে রাখল মোবাইল ফোন। দুই মৃত ডিযঅনারেবলের অস্ত্র সংগ্রহ করল ওরা। লোকদু’জন ব্যবহার করছিল রোমানিয়ান মিলিটারি একে-৪৭। অস্ত্রগুলোর সঙ্গে আছে আধুনিক প্রতিটি সুযোগ-সুবিধা। ম্যাগাযিনে ত্রিশটা বুলেট। রাইফেল সেট করা ছিল ফুল অটোমেটিক ফায়ার মোডে। স্কটিশ হাইল্যাণ্ডের গ্রাম্য এলাকায় পাওয়া যায় না এই জিনিস।
‘এরা ঝামেলার জন্যে তৈরি,’ বিড়বিড় করল বেন।
‘যা চেয়েছে, পেয়ে গেছে,’ বলল রানা।
অস্ত্রদুটোর বাতি নিভিয়ে নিঃশব্দে এগোল ওরা।
নীরব নয় ওদের শত্রুপক্ষ। একটু দূরে চিৎকার করে দরজা বন্ধ করার শব্দ শুনল রানা ও বেন। করিডোরে বাঁক নিয়ে ভূতের মত চলল ওরা। সামনেই পাথুরে এক খিলান। ওদিকেই একে একে দরজা খুলে ভেতরে আলো ফেলে দেখছে আরও দুই ডিযঅনারেবল। প্রচুর আওয়াজ করছে তারা। মিলিটারিতে চাকরি করলেও ভাল যোদ্ধা ছিল না। তাদের পনেরো ফুটের ভেতর পৌঁছে রাইফেলের বাতি জ্বেলে নিল রানা আর বেন। গাড়ির হেডলাইটের উজ্জ্বল বাতির সামনে পড়া খরগোশের মত চমকে গেছে শত্রুপক্ষ।
তাদের একজন চড়ুই পাখির মত হালকা। চোখও পাখির মত পিটপিট করে। অন্যজন মোষের মত বিরাট। একপশলা গুলির আঘাতে পাখি-চোখের বুক ঝাঁঝরা করল বেন হ্যানন। দানবের মাথায় বিধল রানার তিনটে গুলি। হাত থেকে অস্ত্র ফেলে পিছিয়ে গিয়ে কাত হয়ে মেঝেতে পড়ল লোকটা।
বিড়বিড় করল রানা, ‘বিদায় নিল এদের আটজন। রয়ে গেছে আরও সাতজন।’কানা লোকটার ফোন ব্যবহার করে গুরুগম্ভীর কণ্ঠের ডিযঅনারেবলকে কল দিল রানা। ফোন রিসিভ করলেও ওদিক থেকে কথা বলল না লোকটা। নিচু গলায় তাকে জানাল রানা, ‘তোমাদেরকে একটা প্রস্তাব দিচ্ছি, মন দিয়ে শুনবে। বাঁচতে হলে এখনই পালিয়ে যাও। নইলে একে একে মরবে আমাদের হাতে।’
‘মর্, কুত্তার বাচ্চা!’ জবাবে বলল লোকটা।
ফোন রাখার আগে জানাল রানা, ‘তা হলে আর সুযোগ পাচ্ছ না।’ বেনের পাশে হাঁটতে হাঁটতে জেসিকার কথা ভাবল ও। বেচারি নিশ্চয়ই শুনতে পেয়েছে গোলাগুলির আওয়াজ। বুঝে গেছে, ওর জন্যে আবারও দুর্গে ঢুকেছে রানা। অথবা জেসিকা হয়তো এরই মধ্যে বেরিয়ে গেছে এখান থেকে। খারাপ কিছুও হয়ে থাকতে পারে, হয়তো ধরা পড়ে গেছে ডিযঅনারেবলদের হাতে।
জেসিকার চিন্তা জোর করে মন থেকে দূর করল রানা। যুদ্ধের সময় সতর্ক থাকতে হবে ওকে।
দুর্গে গোলকধাঁধার মত অজস্র করিডোর। এদিকে-ওদিকে দরজা। একের পর এক খিলান। সামনে ওপরে গেছে চওড়া সিঁড়ি। ওপরের গ্যালারির জানালা দিয়ে ঢুকছে মৃদু আলো। রানার ইশারায় ওর সঙ্গে সিঁড়ি বেয়ে দোতলায় উঠল বেন। জানালা দিয়ে উঠান দেখল ওরা। থমথম করছে চারপাশ। কাত হয়ে ঝরছে তুষার। জানালা থেকে সরে যেতে গিয়েও থমকে গেল রানা।
বাইরে তুষারভরা জমিতে কারা যেন!
এইমাত্র দুর্গের সামনের দরজা খুলে ছুটে বেরিয়ে গেছে উঠানে। তাদের হাতে রাইফেল না থাকলে স্টুয়ার্টের সাধারণ কর্মচারী বলে ধরে নিত রানা। এখন পরিষ্কার বুঝে গেল, খুন হওয়ার ভয়ে ভেগে যাচ্ছে পাঁচ ডিযঅনারেবল। তাড়াহুড়ো করে মাঝের মিটসুবিশি জিপে উঠল তারা। দরজা খুলে যাওয়ায় বাতি জ্বলে উঠেছে গাড়ির ভেতর। সেই আলোয় রানা জেনে গেল, ওই পাঁচজনের ভেতর বাক ওয়াকি নেই।
পানিভরা গামলা থেকে মাছ তুলে নেয়ার মত সহজ কাজ করল রানা। পকেট থেকে রিমোট নিয়ে আঙুল রাখল বাটনে। গাড়ির দরজা বন্ধ করেছে লোকগুলো। চালু হলো জিপের ইঞ্জিন। জ্বলে উঠল হেডলাইট। উঠানের দূরে গিয়ে পড়ল জোরালো আলো। সরসর করে উইণ্ডশিল্ডে জমা তুষার সরাচ্ছে ওয়াইপার। এগস্ট থেকে বেরোল শীতল ধোঁয়া।
এবার রওনা হবে গাড়িটা। জানালা থেকে সরে একে একে দ্বিতীয় আর তৃতীয় চ্যানেলের বাটন টিপল রানা। দুটো মিটসুবিশির নিচে এক সেকেণ্ড বিরতি নিয়ে বিস্ফোরিত হলো দুই আরডিএক্স বোমা। একটাই যথেষ্ট ছিল। হালকা খেলনার মত আকাশে উঠল মাঝের গাড়িটা। একই হাল হলো সামনের আর পেছনের গাড়িদুটোর। উঠানে যেন ঝিকিয়ে উঠেছে মধ্যদুপুরের রোদ। কিছু বোঝার আগেই পৃথিবী ছেড়ে বিদায় নিয়েছে পাঁচ ডিযঅনারেবল।
দলে তারা এখন তেরোজন নয়। মাত্র দু’জন। আর আছে রন স্টুয়ার্ট। রানার ধারণা, ওই তিনজনের মধ্যে সবচেয়ে বিপজ্জনক হচ্ছে বাক ওয়াকি। জ্বলন্ত গাড়ির দিক থেকে ফিরে বেনকে ‘চলুন,’ বলতে গিয়েও থমকে গেল রানা। প্রায় দুই ভাঁজ হয়ে বুক চেপে ধরেছে বেন। মানুষটা যে-কোনও সময়ে অসুস্থ হবে ভাবছিল রানা। এখন তাই হয়েছে। এত উত্তেজনার ধকল সহ্য করতে পারেনি বেনের দুর্বল হৃৎপিণ্ড।
হাত থেকে রাইফেল ফেলে দু’হাতে তার কাঁধ চেপে ধরল রানা। ‘বেন! বেশি খারাপ লাগছে? আপনাকে কি শুইয়ে দেব?’
ওর ওস্তাদের হাত ফস্কে পড়ল রাইফেল। দেয়ালে পিঠ ঘষে ধীরে ধীরে মেঝেতে বসল সে। ব্যথা সহ্য করতে গিয়ে দাঁতে দাঁত চেপে চোখ বুজে ফেলেছে। মুহূর্তে যেন বেড়ে গেছে বয়স বিশ বছর। ভীষণ দুর্বল। রানার মনে হলো, যে- কোনও সময়ে মারা যাবে ওর ওস্তাদ, অথচ কিছুই করতে পারবে না ও!
পেরোল দীর্ঘ ক’টা মুহূর্ত, তারপর চাপা স্বরে বিড়বিড় করল বেন, ‘আমি… ঠিক আছি!’ শ্বাস নিতে কষ্ট হচ্ছে। ‘ঠিক হয়ে যাবে! আসলে বিশ্রাম নিইনি যে! তুমি রওনা হও, রানা!’
ধীরে ধীরে মাথা নাড়ল রানা। ‘না, আপনার পাশেই থাকছি।’
চুপ করে আছে বেন। মুখ হাঁ করে শ্বাস নিচ্ছে। চোখ রাখল শিষ্যের চোখে। এত কড়া দৃষ্টি যে চমকে গেল রানা। ‘রওনা হও, বাছা! মেয়েটা খুব ভাল, ওকে বাঁচাতে হবে! তুমি রওনা হও, নইলে আমি নিজেই তোমাকে গুলি করব!’
রানার হয়ে সিদ্ধান্ত জানিয়ে দিয়েছে বেন হ্যানন।
দ্বিধা নিয়ে উঠে দাঁড়াল রানা। মেঝে থেকে সংগ্রহ করে নিল রাইফেল। ওস্তাদের পাশে বোমাভরা চটের থলে রেখে করিডোর ধরে এগোল।
.
দ্বিগুণ বা তিনগুণ মরফিন আর ক্রিস্টাল মেথ শরীরে নেয়ার পরেও এতক্ষণে কেটে যাচ্ছে বাক ওয়াকির ঘোর। ভাঙা কাঁধে শুরু হয়েছে দপদপে ব্যথা। দুর্গের অন্ধকার করিডোর ধরে হাঁটতে গিয়ে হোঁচট খাচ্ছে বারবার। আনমনে ভাবছে, প্রথম বিস্ফোরণের আওয়াজটা শোনার আগপর্যন্ত সব ঠিকই ছিল। ওরা ঠিক করেছিল, দলের ডিযঅনারেবলরা খুঁজে বের করবে মাসুদ রানাকে। ওদিকে বকে খুঁজে নেবে বাক ওয়াকি। কিন্তু সব ভণ্ডুল হয়ে গেছে। এরপর দুর্গের ভেতর শুরু হলো গুলির আওয়াজ। বাক ওয়াকি বুঝে গেল, এক এক করে তার দলের সদস্যদেরকে খুন করছে মাসুদ রানা। কয়েকটা দল তৈরি করে আলাদা হয়ে গেল ওরা। তখন থেকে বারবার স্টুয়ার্টের সঙ্গে মোবাইল ফোনে কথা বলতে চেয়েছে সে। তবে তাতে লাভ হয়নি। কোথায় যেন ঘাপটি মেরে আছে হারামির বাচ্চা!
রক্তাক্ত প্যান্টের কোমরে পিস্তল গুঁজে করিডোর ধরে হেঁটে চলেছে ওয়াকি। হঠাৎ করেই তার হাতে বেজে উঠল মোবাইল ফোন। কল স্টুয়ার্টের নয়! ভীত কণ্ঠে জানাল ম্যাড, ‘একটা কথা, ওয়াকি! আমরা চলে যাচ্ছি! আলী, এরিক, লুই, ডগলাস আর আমি! তোমারও আমাদের সঙ্গে যাওয়া উচিত বলে মনে করি!’
‘ওই লোক কিন্তু একা,’ তীব্র ব্যথা সহ্য করে দাঁতে দাঁত চেপে বলল বাক ওয়াকি। ‘তোমরা কি মাত্র একজনের ভয়ে পাঁচজন মিলে পালিয়ে যাবে?’
‘ফালতু কথা বাদ দাও, ওয়াকি,’ বলল ম্যাড। ‘ওই শালা একা নয়। সঙ্গে আছে অন্তত দশজন সৈনিক। ঘাসের মত কাটা পড়ছি আমরা!’
‘মৌরেন কই? ও কি তোমাদের সঙ্গে আছে?’
‘জানি না কোথায়। মাথা ঠিক থাকলে পালাও এই নরক থেকে। আমাদের সঙ্গে যাবে, নাকি মরবে?’
‘আমি যাচ্ছি না,’ কর্কশ স্বরে বলল বাক ওয়াকি। ‘আগে বকে খুঁজে বের করব।’
‘যা খুশি করো! আমরা চলে যাচ্ছি!’
কল কেটে যেতেই স্টুয়ার্টকে ফোন দিল বাক ওয়াকি। কিন্তু ফোন বন্ধ। তার মনে হলো, কমোডে ভেসে যাচ্ছে দুই মিলিয়ন পাউণ্ড। ঠিক করল, প্রথম সুযোগে পিস্তলের মুখে স্টুয়ার্টকে রেখে তার কাছ থেকে নগদ সব টাকা আদায় করে নেবে। তারপর পালিয়ে যাবে দুর্গ ছেড়ে। এখন মাসুদ রানা ওই হারামি ব্যবসায়ীকে নাগালে পাওয়ার আগেই তাকে হাতের মুঠোয় পেতে হবে। এটাই চ্যালেঞ্জ।
শুধু টাকার জন্যেই রয়ে গেছে বাক ওয়াকি। কাঁধের স্পঞ্জ ভিজে সপ-সপ করছে। নতুন করে আবার পড়ছে রক্ত। ক্রমে আরও দুর্বল হচ্ছে সে। টলতে টলতে সিঁড়ি বেয়ে দোতলায় উঠল। স্টাডিরুমে নেই স্টুয়ার্ট। জানালায় গিয়ে নিচে ম্যাড আর দলের কয়েকজনকে দেখল। প্রাণভয়ে চলে যাচ্ছে কাপুরুষগুলো! মরুক হারামজাদারা!
বাক ওয়াকি বুঝে নিল, সত্যিই একা হয়ে গেছে সে। তবে মরে গেলেও হার মানবে না।
জানালা থেকে সরে গিয়ে দরজার দিকে রওনা হতেই শুনল প্রচণ্ড বিস্ফোরণের বিকট আওয়াজ। বাইরে একই সঙ্গে ঝলসে উঠেছে রক্তিম আগুন আর ধবধবে সাদা আলো। চুরমার হয়েছে তিনটে গাড়ি, আর ওগুলোর সঙ্গে শেষ হয়ে গেছে পাঁচ ডিযঅনারেবল। জানালায় চোখ রেখে ধ্বংসযজ্ঞ দেখে হাঁ হয়ে গেল ওয়াকি। কয়েক মুহূর্ত পর টলতে টলতে বেরিয়ে এল স্টাডিরুম থেকে। আবারও সিঁড়ি বেয়ে নামতে লাগল নিচতলায়।
সিঁড়ির শেষ ধাপে নেমে হঠাৎ উজ্জ্বল আলোর বন্যায় ভেসে গেল সে। কে যেন নিচু গলায় ডাকল তাকে। থমকে গিয়ে চরকির মত ঘুরে ওপরে তাকাল বাক ওয়াকি।সিঁড়িতে অনিয়মিত পায়ের আওয়াজ পেয়ে রানা বুঝে গেছে, ওই লোক মারাত্মকভাবে আহত। নিঃশব্দে আওয়াজ অনুসরণ করে কয়েক মুহূর্ত পর দেখল, সিঁড়ির শেষ ধাপে পা রেখেছে লোকটা। হাঁপিয়ে চলেছে বেদম। সে করিডোরে নেমে যাওয়ার আগেই ওপর থেকে রাইফেলের বাতিটা জ্বালল রানা। জোরালো আলোয় চিনে গেল তাকে। এখন আর নেই আগের সেই বাক ওয়াকি। পাণ্ডুর হয়েছে গোটা মুখ। চোখে তীব্র ব্যথা আর পরাজয়ের গ্লানি। রক্তে ভিজে কালো হয়ে গেছে পোশাক। দেহের পাশে মরা সাপের মত ঝুলছে বামহাত। আড়ষ্ট মুঠোয় ধরে রেখেছে পিস্তল। রানা জেনে গেল, গোলাগুলির সময় ডানজন থেকে নিরাপদে বেরোতে পারেনি সে।
‘নড়বে না, ওয়াকি,’ নিচু গলায় বলল রানা।
থমকে গেছে ঠাণ্ডা-মাথার খুনি। কড়া, আলোয় চোখ পিটপিট করে রানাকে দেখতে চাইছে। অসাড় হাতে ওপরে তুলতে চাইল পিস্তল। তাতে কাজ হলো না।
‘ভুল কোরো না,’ বলল রানা, ‘ট্রিগার টেপার আগেই খুন হবে।’
‘চাইলে গুলি করো,’ জবাবে বলল বাক ওয়াকি। বড় ক্লান্ত তার কণ্ঠস্বর। ‘আমি এমনিতেই শেষ।’
‘জেসিকা কোথায়?’ জানতে চাইল রানা।
শুকনো হাসল বাক ওয়াকি। ‘জানতে খুব ইচ্ছে হচ্ছে, তা-ই না?’
‘ওর কাছে পৌছে দাও, বদলে পালিয়ে যেতে দেব। প্রাণে বেঁচে যাবে।’
‘ও, তা হলে তোমার কথা মেনে আমাকে চলতে হবে?’
‘আগে হাত থেকে পিস্তল ফেলো। তারপর আমাকে নিয়ে চলো জেসিকার কাছে।’
বাক ওয়াকি কিছু বলার আগেই অন্ধকারে গুড়গুড় করে উঠল ভারী কণ্ঠস্বর, ‘না, বাক, ওকে কোথাও নিতে হবে না। ও এবার মরবে কুকুরের মত।’
চোখের কোণে রানা দেখল, অন্ধকার ছায়া থেকে বেরিয়ে এসেছে বিশালদেহী এক লোক। তার রাইফেলের আলো পড়েছে ওর মুখে। আলো পড়তেই চোখ কুঁচকে ফেলল রানা। ভারী গলায় লোকটা বলল, ‘কী খবর, মেজর? ভেবেছিলে যা খুশি করবে?’ বাক ওয়াকিকে বলল সে, ‘তুমি ভেবেছ তোমাকে ফেলে চলে যাব, দোস্তো?’
মাত্র একজনকে গুলি করতে পারবে, বুঝে গেছে রানা। অন্যজনের হাতে খুন হবে। শুকনো গলায় বলল ও, ‘চাইলে গুলি করতে পারো। তবে সেক্ষেত্রে বাঁচবে না তোমার বন্ধু।’
কর্কশ গলায় হাসল দানব। ‘বাকের এখন যে অবস্থা, গুলি করলে হাসতে হাসতে মরে বাঁচবে। তবে সেক্ষেত্রে তুমি নিজেও খতম হবে, মেজর। মাথায় বুদ্ধি থাকলে হাত থেকে রাইফেল ফেলো। তোমার সঙ্গে কথা আছে।’
পাথরের মূর্তির মত দাঁড়িয়ে আছে রানা। রাইফেল তাক করে রেখেছে বাক ওয়াকির বুকে। আহত ডিযঅনারেবলের হাত থেকে টপটপ করে রক্ত পড়ছে। মৃদু টলছে লোকটা। জানতে চাইল রানা, ‘কী বিষয়ে কথা বলবে?’
‘তোমার কাছ থেকে সোনার কয়েনের গল্প শুনবে লরি আঙ্কেল। তুমি কি ভেবেছ এমনি এমনি রক্তভরা এই দোজখে রয়ে গেছি?’
‘সোনা চাইলে কোদাল হাতে মাটি খুঁড়তে শুরু করো, শুকনো গলায় বলল রানা। ‘একদিন না একদিন কিছু না কিছু পেয়েই যাবে।
‘বাজে কথা বাদ দাও। ভাল করেই জানি, তুমি কোথাও লুকিয়ে রেখেছ সোনার কয়েন। আমরা চুক্তি করব। আমাকে দেবে সব সোনা, বদলে তোমাকে ছেড়ে দেব। ভাল প্রস্তাব, কী?’
‘ওকে গুলি করো,’ বেসুরো কণ্ঠে বলল বাক ওয়াকি।
আবারও কর্কশ স্বরে হাসল মৌরেন লরি। ‘সেক্ষেত্রে ওর গুলিতে খুন হবে আমার বন্ধু। তুমি কি তা-ই চাও, বাক?’
‘রানা অত দ্রুত নয়,’ বিড়বিড় করল বাক ওয়াকি।
‘আমরা কেউই মরতে চাই না,’ বলল মৌরেন, ‘আর মরতেই হবে, এমনও নয়।’
রানা বা বাক ওয়াকি কিছু বলার আগেই অন্ধকারে বলে উঠল চতুর্থ কণ্ঠ, ‘কথাটা ভুল!’
ইঁদুরের মত কিঁচকিঁচ শব্দে চেঁচিয়ে উঠল মৌরেন লরি। তার হাত থেকে মেঝেতে খটাস্ করে পড়ল রাইফেল। একইসময়ে স্লো মোশন ছায়াছবির মত বাক ওয়াকির হাতের পিস্তল ওপরে উঠতে দেখল রানা। ট্রিগারে চেপে বসছে তর্জনী। ওর বুকের দিকে ঘুরে গেছে পিস্তলের নল। দেরি না করে দ্বিধাহীনভাবে গুলি করল রানা। হাই-ভেলোসিটির রাইফেলের বুলেট সরাসরি বিধল বাক ওয়াকির কপালে। ভীষণ ঝটকা খেল তার মাথা। পরক্ষণে ধড়াস করে করিডোরে পড়ল লোকটার লাশ।
চরকির মত ঘুরেই মৌরেনের দিকে রাইফেল তাক করল রানা। জোরালো আলোয় দেখল মস্ত হাঁ মেলে হাঁটু গেড়ে বসে পড়েছে লোকটা। গলগল করে মুখ থেকে ছিটকে বেরোচ্ছে রক্তের স্রোত। তার পেটে গেঁথে দেয়া হয়েছে চওড়া ফলার একটা তলোয়ার। মৌরেন লরির পিঠ আর পেট ভেদ করে দিয়েছে ওটা। আলো উঁচু করে রানা দেখল, দানবের পেছনে দাঁড়িয়ে আছে জেসিকা। এখনও দু’হাতে ধরে রেখেছে তলোয়ারের হাতল।
‘জেসিকা?’
অস্ফুট স্বরে কী যেন বলল মেয়েটা, কথাটা বুঝতে পারল না রানা। মোটা গলায় কর্কশ আর্তনাদ শুরু করেছে মৌরেন লরি। পেট থেকে ছিটকে বেরোচ্ছে রক্ত। হ্যাঁচকা টান দিয়ে তলোয়ারটা খুলতে চাইল জেসিকা। তবে পাঁজরে আটকা পড়ে গেছে বলে বেরিয়ে এল না ফলা।
‘একপাশে সরে দু’হাতে কান ঢাকো, জেসিকা,’ বলল রানা। মৌরেন লরির পরিণতি দেখে খারাপই লাগছে ওর। জেসিকা সরে যেতেই তার মগজে গুলি করল রানা। আচমকা থামল বিকট আর্তনাদ। কাত হয়ে মেঝেতে পড়ল লোকটা। এখনও পিঠ-পেট ভেদ করে গেঁথে আছে তলোয়ার।
‘হ্যাঁ, এবার বলো,’ বলল রানা। ‘তোমার কথা শুনতে পাইনি।’
‘আমি বলেছি অনেকক্ষণ পর দেখা হলো।’
‘আমি তোমাকে খুঁজছিলাম।’
‘পেয়েও তো গেছ।’
‘অথবা, তুমি আমাকে পেয়েছ।’
কাঁধ ঝাঁকাল জেসিকা। ‘ঘর থেকে তোমার গলার আওয়াজ পেলাম। তখন মনে হলো, আমি হয়তো কোনও উপকারে আসতে পারি।’
‘তা পেরেছ।’
‘তো এত যে উপকার করলাম, বদলে কি আমাকে দুই- একটা চুমু দেয়া যায় না?’
রাইফেল ফেলে কয়েক পা গিয়ে জেসিকাকে জড়িয়ে ধরল রানা। ওর নিষ্ঠুর ঠোঁটদুটো নেমে এল মেয়েটার নরম অধরে। মিনিটখানেক পর মুখ পিছিয়ে নিয়ে বলল জেসিকা, ‘ওরা সবাই কি…’ আর কিছুই বলছে না।
‘ডিযঅনারেবলরা আর নেই। তবে খুঁজে বের করতে হবে স্টুয়ার্টকে।’
‘আর বেন হ্যানন?’ কথাটা বলতে গিয়ে কেঁপে গেল জেসিকার কণ্ঠ।
ওস্তাদের কথা মনে পড়তেই গলা শুকিয়ে গেছে রানার। কী বলবে ভাবছে, এমনসময় নিচতলা থেকে বলল বেন হ্যানন, ‘এই যে আমি, আরেকটা সিঁড়ি বেয়ে নেমে এসেছি। তোমাদের জন্যে একটা চমকও আছে।’
‘সেটা কী?’ জানতে চাইল জেসিকা।
‘সদরদরজা দিয়ে বেরিয়ে যাচ্ছিল ব্যাটা—রন স্টুয়ার্ট,’ বলল বেন। ‘তবে তার পায়ের আওয়াজ পেয়ে পিছু নিয়েছিলাম। সহজেই ধরা পড়েছে আমার হাতে। ওর পরনে নানদের কালো ড্রেস। বোধহয় ভেবেছে এই পোশাকে পালিয়ে যেতে পারবে। ওকে বলেছি, পুলিশের হাতে তুলে দেব। তবে ভুলেও যদি আমাদের কথা তাদেরকে বলে, নিজে তো ভালমত ফাঁসবেই, পরে জেলখানায় ঢুকে স্রেফ খুন করে ফেলব।’
‘কী বলেছে সে?’ জানতে চাইল জেসিকা।
‘একটু আগে বলল, জীবনেও আমাদেরকে দেখেনি।’
‘আমি কিছুই করিনি, কিছুই বলিনি,’ স্টুয়ার্টের মিনমিনে কণ্ঠ শুনল রানা ও জেসিকা। ‘আমাকে খামোকা বন্দি করা হয়েছে। আমাকে ছেড়ে দেয়া হোক।’
‘কিছুই করোনি, তাই না? শালার পো শালা, হারামির বাচ্চা!’ কড়া ধমক দিল বেন হ্যানন।
‘জেসিকা নিচতলায় নেমে যাও,’ বলল রানা। ‘আমি দড়ি জোগাড় করে আনছি। আরও কিছু কাজ রয়ে গেছে।’
.
দশমিনিট পর উঠানে প্রবল তুষারপাতের ভেতর বড় এক রাজকীয় চেয়ারে দড়ি দিয়ে আষ্টেপৃষ্টে বেঁধে ফেলা হলো রন স্টুয়ার্টকে। বাইরে বিধ্বস্ত সব গাড়ি এবং পোড়া দালানের উপর চোখ বুলাল জেসিকা, তারপর ওর দুই গালে কষে দুটো চড় মেরে রানার চুরি করা মরিস মাইনর গাড়ির পেছন সিটে গিয়ে উঠল জেসিকা।
একটু আগে ওস্তাদের কাছ থেকে বোমাভরা চটের থলে নিয়েছে রানা। ঘুরে এসেছে দুর্গের দোতলার বড় কয়েকটা ঘর থেকে। মরিস মাইনর গাড়িতে ওঠার আগে বেন হ্যাননের হাতে রিমোট ডেটোনেটরটা দিল রানা। মৃদু মাথা দোলাল। ‘আপনিই শেষ করুন, ওস্তাদ।’
‘আগে গাড়িতে উঠি,’ বলল বেন হ্যানন।
ওরা চেপে বসল প্রাচীন মরিস মাইনরের সামনের দুই সিটে। ইঞ্জিন চালু করে গাড়ি ঘুরিয়ে নিয়ে ফিরে চলল রানা। ভাবছে, লুঠ করা যে টাকা ওর কাছে রয়ে গেছে, সেগুলো ব্যয় করে ক্ষতিপূরণ দেবে ডুবে ডুবে জল খাওয়া ওই টয়োটা গাড়িটার রেন্টাল কোম্পানিকে।
দুর্গের কম্পাউণ্ড থেকে বেরিয়ে রিমোট ডেটোনেটরের সেণ্ড অল বাটনটা টিপে দিল বেন।
পরমুহূর্তে পেছনে বিদ্যুতের ঝিলিকের মত সাদা আলো দেখল ওরা। লাফ দিয়ে আকাশে উঠল দুর্গের নানান অংশ। কানে এল বিকট আওয়াজ। বিস্ফোরণের আঘাতে হুড়মুড় করে ধসে পড়ছে বিশাল দালান। লাল আগুনের গোলা বেরোচ্ছে অসংখ্য ভাঙা জানালা দিয়ে। গলগল করে বেরিয়ে আকাশে উঠছে ঘন ধোঁয়া।
জঙ্গুলে সরু পথ শেষ করে এস্টেটের মেইন গেটে পৌছে গেল রানা। খুলে রাখা হয়েছে দুই কবাট। কর্মচারীরা গোলাগুলি আর বোমার আওয়াজে আগেই পালিয়ে গেছে। তুষারভরা পথে তিনটে গাড়ির গভীর দাগ দেখল ওরা।
গ্রামের দিকে গাড়ি বাঁক নেয়ায় পেছনের সিট থেকে নিচু গলায় বলল জেসিকা, ‘এবার কিন্তু আমার বাড়িতে উঠব, রানা। জরুরি কিছু দেনা-পাওনা আছে।’
চট্ করে রানাকে দেখল বেন হ্যানন। বুঝে গেছে, তার শিষ্যকে খুব পছন্দ করে ফেলেছে মেয়েটা। মতামত জানাল সে, ‘রানা খুবই ভাল ছেলে, ওর দ্বারা তোমার কখনও কোনও ক্ষতি হবে না।’
দূরে ওরা শুনল পুলিশের অন্তত বিশটা গাড়ির সম্মিলিত সাইরেন।
‘স্কটল্যাণ্ডের পুলিশ মাত্র দু’ঘণ্টায় পৌঁছে যায়,’ তিক্ত স্বরে বলল জেসিকা। ‘আর আমি তাদেরই একজন!’
‘তুমি আবার যখন-তখন আমাকে গ্রেফতার করবে না তো?’ মৃদু হেসে জানতে চাইল রানা।
‘কথামত চললে শেষমেশ হয়তো এবারের মত ছেড়েই দেব,’ লাজুক স্বরে বলল জেসিকা।তিনদিন পর।
ফোর্ট উইলিয়ামের ঘুষখোর অফিসারদের বিরুদ্ধে সাক্ষ্য দিয়েছে জেসিকা। ফলে হাজার হাজার জিজ্ঞাসা খুবলে খাচ্ছে স্কটিশ পুলিশের বড়কর্তাদের মন। দুর্গের উঠান থেকে গ্রেফতার করা হয়েছে রন স্টুয়ার্টকে। তদন্তে জানা গেছে, বেলফোর্ড হাসপাতালে গিয়ে অচেতন পিটার হ্যাননকে খুনের চেষ্টা করেছিল সে। সিসিটিভি ফুটেজ সংগ্রহ করেছে পুলিশ। কেন যেন পুলিশ ডিপার্টমেন্ট থেকে বিরক্ত করা হয়নি রানা বা বেন হ্যাননকে। এর বড় কারণ বোধহয় এটা: (অব.) কর্নেল হপকিন্স এবং ব্রিটিশ আর্মির কর্মরত ক’জন জেনারেল চেয়েছেন সাধারণ মানুষ যেন কিছুতেই জেনে না যায় ডিযঅনারেবলদের বিষয়টি।
দুর্গে হামলার পরদিন রানার সঙ্গে বেলফোর্ড হাসপাতালে গিয়ে ভাতিজাকে দেখে এসেছে বেন হ্যানন। ডাক্তার ভরসা দিয়েছেন, আগের চেয়ে ভাল আছে পিটার। আগামী দু’এক দিনের ভেতর হয়তো জ্ঞান ফিরবে।
হাসপাতাল থেকে বেরিয়ে জোর করে ওস্তাদের হাতে মোবাইল ফোন তুলে দিয়েছে রানা। প্রথমে আপত্তি তুললেও পরে ইতালিতে স্ত্রীর সঙ্গে কথা বলেছে বেন।
বিকেলে ভাতিজার বাড়িতে রানা আর জেসিকার সঙ্গে বসে আছে বেন, এমনসময় এয়ারপোর্ট থেকে ট্যাক্সিতে চেপে এসে ঝড়ের বেগে বাড়িতে ঢুকল মিরাণ্ডা। কেঁদেকেটে জারে- জার হয়ে গেছে। স্ত্রীর কথায় শপথ নিয়েছে বেন, জীবনেও কোনও বিপদে আর পা বাড়াবে না। আসলেই মেলা বয়স হয়েছে তার। তবে মিরাণ্ডাকে জড়িয়ে ধরে সান্ত্বনা দেয়ার ফাঁকে রানার দিকে চেয়ে চোখ টিপেছে বুড়ো।
রানা ভাল করেই জানে, দুর্দান্ত সাহসী, বেপরোয়া, দুরন্ত স্বামীকে বেঁধে রাখা সত্যিই কঠিন হবে।
সন্ধ্যার দিকে ফোন করলেন ডাক্তার লরেন। ভাল সংবাদ পেল ওরা। কোমা থেকে উঠেছে পিটার। কথা বলতে পারছে। জ্ঞান হারাবার আগে কী হয়েছিল, সবই মনে আছে তার। ডাক্তার জানালেন, আশা করা যায় সম্পূর্ণ সুস্থ হয়ে উঠবে সে।
সে-রাতেই হাসপাতালে গিয়ে ভাতিজার সঙ্গে কথা বলল বেন। একই রাতে খুশি মনে স্ত্রীর সঙ্গে বিমানে চেপে ফিরল ইতালিতে। অবশ্য তার আগে রানাকে বলেছে, ‘যার শেষ ভাল, তার সব ভাল, বাছা! নিশ্চয়ই এরপর আবারও দারুণ কোনও অভিযানে আমরা যেতে পারব!’
রাতে রানা ও জেসিকা জানল, জেল থেকে ছেড়ে দেয়া হয়েছে পরিবেশবাদী জিম অ্যাণ্ডারসন ও তার দলের সদস্যদেরকে। রবার্ট উইলসন খুনের বিষয়ে জেসিকার দেয়া প্রমাণ আমলে এনে তাদের বদলে গ্রেফতার করা হয়েছে ডিটেকটিভ ইন্সপেক্টর জন মুরে ও ডিটেকটিভ সার্জেন্ট ডানকান রিডকে। রেহাই পায়নি তাদের দুষ্টচক্রের দুর্নীতি- পরায়ণ পুলিশ অফিসাররা কেউ। জেরার সময় সবার আগে ভেঙে পড়েছে রানা ও জেসিক র ওপর হামলা করা হাইওয়ের সেই দুই পুলিশ। তাদের কাছ থেকে জরুরি তথ্য পেয়ে আরও কঠোর হয়েছেন পুলিশের বড়কর্তারা। কিন্তু জানা যায়নি, কী কারণে ওই দুই পুলিশ পুড়িয়ে দিয়েছে নিজেদের গাড়ি। এ ব্যাপারে কোনও কথাই বলেনি তারা।
রন স্টুয়ার্টের দুর্গে হামলার পর আজ তৃতীয় দিনে সকাল সাতটায় ঘুম থেকে উঠে দারুণ সুস্বাদু স্টেক ও হাতে-তৈরি পাউরুটির সুগন্ধে আনমনে হাসল রানা। গত ক’টা দিন যেন বাস করছে ও সত্যিকারের স্বর্গে। প্রতিরাত যেন আসছে স্বপ্নময় মধুরাতের মত। রানা ভাবছে, জেসিকার মত গুণী স্ত্রী পেলে সংসার জীবনটা না-জানি কী দারুণ আনন্দের হবে!
আজ ওরা চলেছে আরডাইক লকের তীরে পাইন বনে পিকনিক করতে। সেজন্যেই ভোর থেকে কিচেনে নানান খাবার রাঁধছে জেসিকা। ওর সুরেলা, মিষ্টি কণ্ঠের গুনগুন গান শুনল রানা। বিছানা ছেড়ে গিয়ে ঢুকল বাথরুমে। দশমিনিটে শাওয়ার সেরে পোশাক পাল্টে চলে এল কিচেনে। ওর পায়ের শব্দ পেয়ে ঘুরে মৃদু হাসল জেসিকা। কিন্তু ওর চোখে কীসের যেন এক অচেনা বিষাদ আর গভীর শঙ্কা।
‘কী হয়েছে, জেসিকা?’ জানতে চাইল রানা।
ওর চোখে চেয়েও দৃষ্টি নামিয়ে নিল জেসিকা। নিচু গলায় বলল, ‘ফোনে এক ভদ্রলোক তোমাকে চেয়েছেন।’
‘নাম কী তাঁর?’ জিজ্ঞেস করল রানা।
‘জানালেন, তিনি বিসিআই চিফ মেজর জেনারেল (অব.) রাহাত খান। বলেছেন, তুমি যেন ফোন করো তাঁকে।’ হাসল জেসিকা। তবে সেই হাসিতে একরাশ কষ্ট। ‘এবার বোধহয় তোমাকে ডেকে নেবেন তিনি। ‘
‘হয়তো,’ ঘুরে কিচেন থেকে বেরিয়ে বেডরুমে ঢুকল রানা। আবারও বসের সঙ্গে কথা বলবে ভাবতে গিয়ে বুকের ভেতরটা ধড়াস-ধড়াস করছে। বহুদিন পর সত্যিই হয়তো পাবে দুর্দান্ত কোনও অ্যাসাইনমেন্ট। সুযোগ আসবে দেশের জন্যে কিছু করার। ছোঁ দিয়ে বালিশের পাশ থেকে ফোন নিল রানা।
বেডরুমের দরজা থেকে বলল জেসিকা, ‘আমি তোমাকে সংসারের মায়াজালে বাঁধতে চাইনি। তবে আবারও এদেশে এলে তুমি যেন ভুলে যেয়ো না আমার কথা।’
মৃদু মাথা দোলাল রানা। ফোনে ডায়াল করার আগে গভীর কণ্ঠে বলল, ‘কখনও নয়, জেসিকা!’
***
চমত্কার
পরদিন।
রাতে একফোঁটা ঘুমাতে পারেনি পিটার। ভোরের দিকে ভাবল, আজও খুলবে না সার্ভেয়ার অফিস। মন ভাল লাগছে না ওর। রাতে যোগাযোগ করেনি চাচা।
কিছুক্ষণ বিছানায় গড়িয়ে পিটার স্থির করল, একবার ঘুরে আসবে গল্ফ কোর্সের ডেভেলাপার সাইট থেকে।
সিদ্ধান্ত হয়ে যেতেই পোশাক পাল্টে বাড়ির দরজায় তালা মেরে বেরিয়ে এল। দেরি না করে রওনা হলো ভ্যান নিয়ে। বুদ্ধিমানের মত এড়িয়ে গেল ডেভেলাপার সাইটের সদর দরজা। কোম্পানির বিপক্ষে লড়তে গেটের সামনে পৌছে গেছে বেশ কয়েকজন বিক্ষোভকারী।
ওদিকে না গিয়ে দূরের সরু সেই দরজার সামনে পৌঁছে গেল পিটার। এখানেই বেড়ার ধারে ছিল রবার্টের ভ্যান। গাড়ি থেকে নেমে দরজা খুলে বেড়ার ওদিকে ঢুকল ও। কিছুক্ষণ ঘোরাঘুরি করল পাইন জঙ্গলে। ভাল করেই জানে, রবার্টের মত হঠাৎ করেই সোনা পাবে, সে আশা নেই।
আসলে নিজেও জানে না পিটার, কেন এখানে এসেছে। তবে বাড়িতে কিছুই ভাল লাগছিল না। কিছুক্ষণ পর জঙ্গলের দক্ষিণ সীমানায় ঢালু জমিতে পৌঁছে গেল। এদিকটা ক্রমে নিচু হয়ে নেমে গেছে লকের তীরে। একবার চোখ তুলে ধূসর মেঘে ছাওয়া আকাশ দেখল পিটার। আজকে ঝিরঝির করে বইছে বরফ-ঠাণ্ডা হাওয়া। ওর নাকের ফুটো দিয়ে ভুসভুস করে বেরোচ্ছে ধোঁয়াটে নিঃশ্বাস। আরডাইক লক ঘিরে রেখেছে কুয়াশাভরা, প্রাচীন সব রুক্ষ পাহাড়। মাঝে মাঝে মেঘের ফাঁক গলে বরফ-ঢাকা মাটিতে এসে পড়ছে একচিলতে সোনালি রোদ। এই চিরকালের অদ্ভুত সুন্দর প্রকৃতি সবসময় ভাল লেগেছে পিটারের। কিন্তু প্রিয় বন্ধুর করুণ মৃত্যুর পর এখন সবই যেন কেমন অচেনা লাগছে।
কিছুক্ষণ জঙ্গলে কাটিয়ে লকের তীরে গিয়ে থামল পিটার। মনে সামান্য আশা, হয়তো দেখা হবে সেই পোচারের সঙ্গে। অবশ্য আরডাইক লক দৈর্ঘ্যে পুরো বারো মাইল। নিয়মিত লকে চোখ রাখে ফিশারির লোক। অন্য জায়গা ফেলে আবারও রবার্টের খুনের এলাকায় হাজির হবে পোচার, সে সম্ভাবনা খুবই কম। তা ছাড়া, ভেসে এদিক- ওদিক গিয়ে থাকতে পারে রবার্টের লাশ।
সময় নষ্ট করছে বুঝে দমে গেল পিটারের মন। আবারও জঙ্গলে ঢুকে হাঁটতে হাঁটতে পৌঁছে গেল ভ্যানের কাছে। গাড়িতে উঠবে, এমনসময় ঝুপঝুপ করে ফের শুরু হলো বৃষ্টি। দেরি না করে দরজা খুলে সিটে বসল পিটার। ইঞ্জিন চালু করে গাড়ি ঘুরিয়ে ফিরে চলল গ্রামের দিকে। একটু পর রিয়ারভিউ মিররে দেখল, পিছন থেকে আসছে একটা গাড়ি।
আঁকাবাঁকা পথে অন্য কোনও যানবাহন নেই। হঠাৎ বাক্সের মত চারকোনা ফোর-হুইল-ড্রাইভ অডি গাড়িটা কোথা থেকে এল, ভেবে পেল না পিটার। অবশ্য ওদিকে বেশি মনোযোগও দিল না।
কিছুক্ষণ পর দেখল, পেছনের গাড়িটার গতি ঘণ্টায় অন্তত পঞ্চাশ মাইল। দেখতে না দেখতে চলে এল খুব কাছে। সরু, আঁকাবাঁকা পথে এত গতি খুব বিপজ্জনক। আগ্রাসী ভঙ্গিতে পিটারের ভ্যানের পেছনে পৌঁছে গেল ফোর- হুইল-ড্রাইভ।
ওটার ড্রাইভারটা আস্ত হারামজাদা, ভাবল পিটার। সে যেন পাশ কাটিয়ে যায়, তাই গতি কমাল ও। কয়েক মুহূর্ত পর বুঝল, পাশ কাটাতে চায় না ওই ড্রাইভার। সমান গতি তুলে যেন চোর-পুলিশ খেলা খেলতে চাইছে!
বিরক্ত হয়ে আবারও গতি বাড়াল পিটার।
এবারও পেছনে রয়ে গেল অডি।
সামনে পথ সর্পিল হতেই পেছনের গাড়ির কথা ভুলে সতর্ক হলো পিটার। রিয়ারভিউ মিররে দেখল, পেছনের গাড়িতে রয়েছে কমপক্ষে তিন-চারজন লোক।
‘কী, ওভারটেক করবি না?’ আনমনে বলল পিটার।
কয়েক মুহূর্ত পর গর্জন ছেড়ে ভ্যানের পাশে পৌঁছে গেল ফোর-হুইল-ড্রাইভ। তাতে খুশিই হলো পিটার। এবার বিদায় হোক শয়তানটা। কিন্তু ইচ্ছেপূরণ হলো না ওর। ভ্যানকে পেছনে ফেলে হঠাৎ এগিয়ে গেল অডি। পরক্ষণে ব্রেক কষে আড়াআড়িভাবে থেমে দাঁড়াল গোটা পথ জুড়ে। প্রবল বৃষ্টির ফোঁটার ভেতর ঝিলমিল করছে টকটকে লাল ব্রেক লাইট।
দুর্ঘটনার আশঙ্কায় আস্ত কলজেটা গলার কাছে উঠে এল পিটারের। সংঘর্ষ এড়াতে কড়া ব্রেক কষে থামতে চাইল। কিন্তু বরফে ঢাকা পিচ্ছিল পথে হড়কে গেল ভ্যানের চার চাকা। আঁৎকে উঠল পিটার। ঝড়ের বেগে ঘুরে গেছে ভ্যান। সামনের চাকাদুটো ধুম করে পড়ল নিচের ঘাস জমি পেরিয়ে গভীর এক নালায়। একটু দূরেই গ্রামের কারও খেতের পাথুরে সীমানা প্রাচীর। ধুপধাপ আওয়াজে নালা থেকে উঠে ওখানে গিয়ে নাক গুঁজল ভ্যান। দেয়ালে বাড়ি খেয়ে মুচড়ে গেছে বনেট।
জোর ঝাঁকি খেয়ে অবশ বোধ করছে পিটার। নাক-মুখ চেপে ধরেছে বিস্ফোরিত এয়ারব্যাগ। দিনের আলোয় চোখের সামনে দেখছে অজস্র রঙিন নক্ষত্র। মাথা পরিষ্কার হওয়ার আগেই শুনল পায়ের আওয়াজ। কয়েক মুহূর্ত পর টান দিয়ে খোলা হলো ভ্যানের দরজা। হু-হু করে শীতল হাওয়া ঢুকল ক্যাবে। আবছাভাবে পিটার দেখল ওর দিকে ঝুঁকল বিশালদেহী একলোক। ধাতব শব্দ হলো সিটবেল্ট খোলার।
পরমুহূর্তে কোটের কলার চেপে হ্যাঁচকা টানে পিটারকে নামিয়ে নেয়া হলো ড্রাইভিং সিট থেকে। এখনও ঠিক মত মাথা কাজ করছে না ওর। কোনও বাধা দিতে পারল না। তা ছাড়া, ওই দানব আকারে ওর প্রায় দেড়গুণ। ওকে ঘাসের ওপর দিয়ে ছেঁচড়ে নেয়া হলো সরু পথের ধারে। পিটার শুনল খুলে বন্ধ হয়েছে গাড়ির কয়েকটা দরজা। হতভম্বের মত শুয়ে থেকে দেখল, ওকে ঘিরে ধরেছে কয়েকজন লোক। হাঁ করে তাদের দিকে চেয়ে রইল বেচারা।
নিষ্ঠুর চোখে পিটারকে দেখছে চারজন লোক। তাদের পরনে কুইল্টেড জ্যাকেট, মাথায় কালো উলের বেনি হ্যাট, হাতে কালো গ্লাভ্স্। যে দু’জন ভ্যান থেকে ছেঁচড়ে ওকে নামিয়ে এনেছে, এরা একেবারেই অচেনা।
অন্য দু’জনকে চিনতে পেরেই আঁৎকে উঠল পিটারের অন্তরাত্মা।
ঠোঁটে বাঁকা হাসি নিয়ে তাদের একজন বলল, ‘কী খবর, দোস্তো, পিটার হ্যানন?‘একই দিনে সকাল এগারোটায় পশ্চিম হাইল্যাণ্ড লাইনের ছোট্ট স্পিয়ান ব্রিজ রেলওয়ে স্টেশনের বাইরে একজন যাত্রী পেল স্থানীয় এক ট্যাক্সি ড্রাইভার। লোকটা মাত্র নেমেছে রেলগাড়ি থেকে। বয়স্ক ও হালকা-পাতলা। মাথায় কদমছাঁট চুল। খোঁচা-খোঁচা ধূসর দাড়ি। লোকটাকে দেখলেই মনে হয় আগে আর্মিতে ছিল সে। তার গন্তব্য কয়েক মাইল দূরের কিনলোকার্ড গ্রাম। নিজেই ট্যাক্সির বুটে রাখল ট্র্যাভেল ব্যাগ। এরপর চেপে বসল পেছন সিটে। বহু বছর ট্যাক্সি চালিয়ে মানুষ চেনার অদ্ভুত ক্ষমতা অর্জন করেছে ড্রাইভার। তার মনে হলো, একসময়ে এই লোক ছিল দুর্ধর্ষ কোনও যোদ্ধা। খুব লম্বা নয়। আকারেও বড় নয়। তবে ইস্পাতের মত কঠিন কী যেন আছে লোকটার ভেতর। হুমকি দিচ্ছে না কাউকে। অশুভ কিছু নেই আচরণে। তবে প্রৌঢ় বড়বেশি চুপচাপ। তার চারপাশে বিরাজ করছে নীরব, শান্ত এক থমথমে পরিবেশ। সেই পরিবেশ বিনষ্ট করা হলে বিপদ হবে যে- কারও। সে বোধহয় গ্লাসগো বা ওদিকের মানুষ। গত কয়েক বছর ছিল গ্রিস বা স্পেনের মত উষ্ণ কোনও দেশে। ধূসর চোখের ভারী পাতা প্রায় ঢেকে রেখেছে মণিদুটোকে। যদিও তীক্ষ্ণ দৃষ্টিতে দেখছে চারপাশের সবকিছু। সাঁই-সাঁই করে পেছনে পড়ছে উত্তর-পশ্চিমের পিচঢালা পথ। ওদিকে চেয়ে আছে সে।
‘মনে হচ্ছে আপনি এদিকের নন,’ আলাপের ভঙ্গিতে বলল ট্যাক্সি ড্রাইভার।
রিয়ারভিউ মিররে তাকে নিরিখ করল ধূসর চোখদুটো। এক কথায় বলল প্রৌঢ়, ‘না।’
‘কারও সঙ্গে দেখা করতে এসেছেন? আত্মীয় বা বন্ধুর বাড়ি বেড়াতে যাচ্ছেন কিনলোকার্ড গ্রামে?’
জবাবে মাথা দোলাল প্যাসেঞ্জার। একেবারেই আলাপী নয়। তবে হাল ছাড়ল না ট্যাক্সি ড্রাইভার। ‘আমার নাম টম। টম ম্যাকলিন। আমি থাকি কেয়ারলোচিতে।’
‘আমি বেন হ্যানন,’ নিচু গলায় বলল প্যাসেঞ্জার।
‘পরিচিত হয়ে খুশি হলাম। কোথাও বেড়াতে চাইলে আমাকে ফোন দেবেন, ঠিক আছে?’ পকেট থেকে বিজনেস কার্ড নিয়ে কাঁধের ওপর দিয়ে প্যাসেঞ্জারের দিকে বাড়িয়ে দিল ট্যাক্সি ড্রাইভার।
‘বেশ,’ কার্ডটা নিল বেন হ্যানন। গাড়ির ভেতর আবারও নামল নীরবতা। কিছুক্ষণ পর কিনলোকার্ড গ্রামে পৌঁছে গেল ট্যাক্সি। ঠিকানা জানাল প্যাসেঞ্জার। বাড়ির নম্বর দেখে ছোট এক বাড়ির সামনে থামল ট্যাক্সি ড্রাইভার। গাড়ি থেকে নেমে বুট খুলে নিজের ব্যাগ নিল বেন হ্যানন। চুপচাপ মিটিয়ে দিল ভাড়া। কথা না বাড়িয়ে ট্যাক্সি নিয়ে রওনা হয়ে গেল ড্রাইভার। গ্রামের ফাঁকা রাস্তার দু’দিক দেখে নিয়ে বেন হ্যানন ভাবল, গত এক শতাব্দীতে কিছুই বদলে যায়নি এই গ্রামে। মনে পড়ল ছেলেবেলার স্মৃতি। দূরে কুয়াশামাখা ছোট-বড় নীরব পাহাড়ের সারি। কনকনে শীতের সকালে বাড়িগুলোর চিমনি থেকে ভেসে আসছে কাঠপোড়া ধোঁয়ার অদ্ভুত মায়াবী সুবাস।
ফোনে বাড়ির ঠিকানা জানিয়ে দিয়েছে ভাতিজা পিটার। কাগজটা আরেকবার দেখল বেন হ্যানন। হ্যাঁ, এটাই প্যাট্রিক স্ট্রিটের নয় নম্বর বাড়ি। সামনেই ধূসর পাথরের টেরেস। ইতালিতে ওর ছড়িয়ে-ছিটিয়ে তৈরি করা খামারবাড়িটার সঙ্গে এটার কোনও মিল নেই। তাতে খুশিই হলো হ্যানন। অর্থনৈতিকভাবে ভাল করছে ওর ভাতিজা। ছোটবেলায় বড় কষ্টে কাটাতে হয়েছে পিটারকে। মরে গেল ওর মা। তার মাত্র চার-পাঁচ বছর পর পৃথিবী ছেড়ে বিদায় নিল বাবা। তখন বাবা-মার ভূমিকায় নামল বেন নিজে। প্রতিদিন ভাবত ভাই আর ভাবীর কথা। কখনও কাউকে না বললেও বারবার মনে হতো, বাচ্চাটার অভিভাবক হিসেবে মোটেই ভাল করছে না সে। তারপর ধীরে ধীরে আর্মি ক্যাম্পে বড় হয়ে উঠল পিটার। লেখাপড়া শেষ করে জানাল ব্যবসা করবে। বেন নিজের জমিয়ে রাখা টাকা দিতে চাইলেও নিল না। ওর বাবার রেখে যাওয়া সামান্য টাকা নিয়ে নেমে পড়ল ব্যবসায়। এরপর দায়দায়িত্ব কমে গেল বেনের। আর্মি থেকে অবসর নেয়ার পর ইতালিতে ঘুরতে গিয়ে পরিচিত হলো মিরাণ্ডা লভেঞ্জোর সঙ্গে। পরিচয় থেকে দু’জনের প্রেম, তারপর বিয়ে। বেন হ্যানন রয়ে গেল ইতালিতে। স্বামী-স্ত্রী মিলে গড়ে তুলল ছোট্ট একটা খামার। গত দু’বছরে পিটারের সঙ্গে আর দেখা হয়নি। তবে গতকাল ভাতিজা ফোনে বলেছে, বিপদে আছে সে। আর সেজন্যেই আজ এখানে হাজির হয়েছে বেন হ্যানন। সদর দরজার পাশে ডোরবেল দেখে ওটা টিপে হাসি- হাসি মুখে অপেক্ষায় থাকল সে। বহুদিন পর আবারও দেখা হচ্ছে চাচা-ভাতিজার।
কয়েক মিনিট পেরিয়ে গেলেও ভেতর থেকে দরজা খুলল না কেউ। আরও কয়েকবার বেল বাজাল বেন। একটু পর বুঝে গেল বাড়িতে কেউ নেই। তার চোখ পড়ল বাড়ির সামনের উঠানে। পার্কিং স্পেসে গাড়ি নেই। বোধহয় জরুরি কোনও কাজে গেছে পিটার। অথচ, আগে যে কথা হয়েছে, তাতে তো ওর থাকার কথা বাড়িতেই! একটু বিরক্ত হলো বেন। রেলস্টেশনের পে-ফোন থেকে কল দিয়ে ভেবেছিল ওখান থেকে ওকে গাড়িতে তুলে নেবে পিটার। কিন্তু কয়েকবার ফোনের পরেও কল রিসিভ করেনি ছেলেটা। তখন পিটারের মনে হলো, এই যে জীবনেও মোবাইল ফোন ব্যবহার করবে না বলে শপথ নিয়েছিল, সেটা হয়তো ভাল করেনি সে। আজ ওটা থাকলে পিটারের সঙ্গে কথা বলতে পারত।
অবশ্য যা করার তো করেই ফেলেছে। তাই আরেকবার পুরনো শপথ ঝালিয়ে নিল, কখনও কিনবে না বিরক্তিকর যন্ত্রটা। ক্রমেই উন্নতির সঙ্গে সঙ্গে জিনিসটা কঠিন থেকে কঠিনতর হচ্ছে। এখন আর মাথাটা তেমন চলতে চায় না।
আনমনে এসব ভাবছে বেন, এমনসময় ওপরে কাঁচের জানালার কবাট তোলার সর-সর আওয়াজ শুনতে পেল। দরজা থেকে পিছিয়ে তাকাতেই দেখল, পাশের বাড়ির দোতলার জানালায় এসে দাঁড়িয়েছেন কোঁকড়া সাদা চুলের এক বৃদ্ধা।
‘এক্সকিউয মি, আপনি কি পিটার হ্যাননকে খুঁজছেন?’ জানতে চাইলেন বৃদ্ধা।
মাথা দোলাল বেন। ‘আমি ওর চাচা।’
‘পোলিস আগেই ঘুরে গেছে,’ স্কটিশ উচ্চারণে পুলিশের আগমনের কথা জানালেন মহিলা।
ভুরু কুঁচকে গেল বেনের। ‘পুলিশ? ওরা এখানে এসেছিল কেন?’ আনমনে ভাবল, আগেই না পিটারকে বলেছি, এখনই যেন পুলিশের কাছে না যায়?
বৃদ্ধার পরের কথা শুনে হতবাক হলো বেন।
‘আই, পিটার খুব আহত। ওকে নিয়ে যাওয়া হয়েছে ফোর্ট উইলিয়ামের হাসপাতালে।’
‘আহত? কী হয়েছে ওর?’
দুঃখ নিয়ে মাথা নাড়লেন বৃদ্ধা। ‘জানি না তো! তবে মনে হলো খুব গুরুতর কিছু। ওই দুর্ঘটনা ঘটেছে আজ সকালেই। আপনি বরং হাসপাতালে চলে যান।’
বেনের মাথায় বাজ পড়লেও দৃশ্যত কোনও পরিবর্তন এল না ওর চেহারায়। পকেট থেকে ট্যাক্সি ড্রাইভারের বিজনেস কার্ড নিয়ে মহিলার কাছে জানতে চাইল, ‘ফোনটা একবার ব্যবহার করলে আপনার আপত্তি আছে?’
.
একঘণ্টা পর একই দিনে দ্বিতীয়বারের মত ড্রাইভার টম ম্যাকলিনের ট্যাক্সি ক্যাব থেকে বেরিয়ে এল বেন। সামনেই ফোর্ট উইলিয়াম বেলফোর্ড হাসপাতালের চওড়া সিঁড়ি। কাঁচের দরজা ঠেলে রিসেপশন এরিয়ায় ঢুকে সামনের ডেস্কে গিয়ে দাঁড়াল বেন। ‘আজই ভর্তি হয়েছে পিটার হ্যানন। বলুন তো সে কোথায় আছে?’
‘আপনি কি তাঁর আত্মীয়?’
‘আমি তার আপন চাচা,’ বলল বেন হ্যানন, ‘ও কি গাড়ি দুর্ঘটনায় আহত হয়েছে? এখন কেমন আছে?’
‘দয়া করে ওদিকের চেয়ারে বসুন, মিস্টার হ্যানন। একটু পর কেউ একজন এসে আপনার সঙ্গে কথা বলবেন।’
এখন বসতে পারবে না বেন। চেয়ারগুলোর সামনে পায়চারি করতে লাগল। ধীরে ধীরে পেরিয়ে গেল আট মিনিট, তারপর একটু দূরের করিডোরের দরজা খুলে বেরিয়ে এলেন ক্লান্ত চেহারার এক মহিলা ডাক্তার, পরনে সার্জনের পাতলা নীল অ্যাপ্রন। অন্যদিকে যাওয়ার আগেই তাঁর দিকে ছুটে গেল রিসেপশন ডেস্কের মেয়েটি। নিচু গলায় কী যেন বলল। আঙুল তুলে দেখাল বেন হ্যাননকে।
বেনকেই দেখছেন মহিলা ডাক্তার। চেহারায় আষাঢ়ের ঝড়ের কালো মেঘ। বেন বুঝে গেল, আর যাই হোক, ভাল কোনও সংবাদ দেবেন না ওই মহিলা।
ধীর পায়ে তার সামনে এসে থামলেন ডাক্তার। সোনালি চুল খাটো বেণি করা। ইউনিফর্মের বুকের প্লেটে লেখা: ডক্টর লরেন, হেড সার্জন। তিনি কিছু বলার আগেই জানতে চাইল বেন, ‘বলুন তো, আমার ভাতিজা কি মারা গেছে?’
‘না, এখনও বেঁচে আছে,’ শুকনো গলায় বললেন ডাক্তার লরেন। পরের কথাগুলো শুনতে শুনতে দাঁতে দাঁত পিষল বেন। মুঠো হলো দু’হাত। ‘পিটার হ্যাননের এপিডিউরাল হেমাটোমা হয়েছে, ফেটে গেছে চিকবোন, ভেঙে গেছে নিচের চোয়াল, দুই কলারবোন, এ ছাড়া ডানহাতে তৈরি হয়েছে কম্পাউণ্ড ফ্র্যাকচার, বাম পায়ে আরেকটা, এদিকে খুলে গেছে কাঁধের হাত। ভয়ঙ্করভাবে ছেঁচে গেছে মুখ-হাত-পায়ের ত্বক ও পেশি। রোগীর কপাল ভাল যে সে স্বাস্থ্যবান যুবক। নইলে হাল ছেড়ে দিতাম। সাধারণ মানুষ এত নির্যাতনের পর বাঁচতে পারে না।’
পিটারের কাছে রবার্টের মৃত্যুর খবর পেয়েছে বেন। আর এখন এই ভয়াবহ দুঃসংবাদ। শীতল ক্রোধে জ্বলছে ওর হৃৎপিণ্ড। ডাক্তার জানালেন, সকালে স্থানীয় এক মহিলা গাড়ি নিয়ে তাঁর বান্ধবীর সঙ্গে দেখা করতে যাচ্ছিল, সেই সময় লকের ধারে ওই পথে পিটারকে গুরুতর আহত অবস্থায় পায়। বরফের মত ঠাণ্ডা বৃষ্টির ভেতর পড়ে ছিল অচেতন যুবক। ওই মহিলা দেরি না করে ৯৯৯ নম্বরে কল করে। আগে সে ছিল নার্স। রোগীর পাল্স্ পরীক্ষা করে বুঝে গিয়েছিল এবার কী করতে হবে। সে প্রাথমিক চিকিৎসা না দিলে বাঁচত না পিটার হ্যানন।
গ্রামের মানুষ ভেবেছিল, সদ্যমৃত রবার্টের মতই মারাত্মক কোনও দুর্ঘটনায় পড়েছে পিটার। এবার ব্যাখ্যা করে বললেন ডাক্তার লরেন, ‘হাসপাতালে আনলে আমরাও প্রথমে তা-ই ভেবেছি। কিন্তু জখম পরীক্ষা করতে গিয়ে বুঝলাম, ওটা গাড়ি দুর্ঘটনা নয়। যেহেতু বেধড়ক পেটানো হয়েছে, তাই সঙ্গে সঙ্গে পুলিশকে জানিয়ে দিয়েছি। তারা এবার তদন্ত করবে।’
‘তাই করবে, না?’ শুকনো গলায় বলল বেন হ্যানন।
‘আমার ধারণা, অন্তত দু’জন মিলে নিষ্ঠুরভাবে পিটিয়ে আহত করেছে পিটার হ্যাননকে,’ বললেন ডাক্তার লরেন। ‘আক্রমণকারী সংখ্যায় আরও বেশিও হতে পারে। তাদের কাছে ছিল বেসবল-ব্যাটের মত শক্ত কিছু।’ ধীরে ধীরে মাথা নাড়লেন সার্জন লরেন। ‘আগে কখনও কাউকে এভাবে জখম হতে দেখিনি। ভয়াবহভাবে পিটিয়ে অসহায় একজন যুবককে ফেলে গেছে মৃত্যুর জন্যে।
আগুন জ্বলছে বেন হ্যাননের হৃৎপিণ্ডে। চুপ করে আছে সে। কয়েক মুহূর্ত পর জানতে চাইল, ‘পিটার কি বাঁচবে?’
‘কমপ্লেক্স নিউরোসার্জারির ফ্যাসিলিটি এই হাসপাতালে নেই, তাই খুলি কেটে ট্রেপ্যান করেছি। বলা কঠিন…’
‘জানি ট্রেপ্যানেশন কী,’ শুকনো গলায় বলল বেন। বহু বছর আগে আফ্রিকায় একটি লড়াইয়ে এসএএস বাহিনীর আহত এক সৈনিকের খুলিতে নিজেই ড্রিল করেছিল ও। নইলে চাপ কমত না মগজের ওপর থেকে। সেই মানুষটা আজও বেঁচে থাকলেও ওর জীবনটা মৃত্যুর মতই দুঃসহ আর করুণ।
হাতঘড়ি দেখলেন ডাক্তার লরেন। ‘একঘণ্টার বেশি হলো অপারেশন হয়েছে। রোগী আছে ইনটেনসিভ কেয়ারে। আপাতত শারীরিক অবস্থা স্থিতিশীল। তবে জ্ঞান ফিরলে তখন বোঝা যাবে আসলে কেমন আছে। বেশি দুশ্চিন্তা করছি মগজের অপারেশনটার জন্যে। তার কোমা হতে পারে একঘণ্টার, আবার হতে পারে একদিন, একসপ্তাহ কিংবা মাসের পর মাসব্যাপী। ‘
‘অথবা হয়তো জ্ঞানই ফিরল না।’
‘সেই সম্ভাবনা উড়িয়ে দিচ্ছি না। সেক্ষেত্রে মানসিক প্রস্তুতি নিতে হবে আপনাকে।’
‘ওর বাঁচার সম্ভাবনা এক শ’ ভাগের কত ভাগ?’
‘হিসেব কষে বলার উপায় নেই, মিস্টার হ্যানন। যে কোনও কিছু ঘটে যেতে পারে।’
‘আপনি অসত্য বলছেন না বলে ধন্যবাদ, ডক্টর লরেন,’ গম্ভীর কণ্ঠে বলল বেন।
‘এই ধরনের বাজে পরিস্থিতি হলে সবসময় রোগীর আত্মীয়-স্বজনদেরকে জানানো হয়। তবে পিটারের কোনও আত্মীয়কে আমরা খুঁজে পাইনি।’
‘আমিই পিটারের একমাত্র আত্মীয়,’ বলল বেন। ‘ডক্টর, আমি কি ওকে একবার দেখতে পারি? মাত্র কয়েক মুহূর্তের জন্যে?’
দ্বিধা করলেন ডাক্তার। ‘ওকে দেখে হয়তো মন ভেঙে যাবে আপনার। ‘
ডক্টর লরেন জানেন না, তারুণ্যে আর্মিতে যোগ দেয়ার পর থেকে কত ধরনের কত ভয়ঙ্কর অভিজ্ঞতার মাঝ দিয়ে গেছে বেন হ্যানন। শুকনো গলায় বলল সে, ‘তবুও একনজর দেখব আমার ভাতিজাকে।’
‘তবে একমিনিটের বেশি নয়। আসুন আমার সঙ্গে।’কয়েক ঘণ্টা আগের কথা।
অপারেটিং টেবিলে পড়ে আছে অচেতন পিটার হ্যানন। একইসময়ে ফোনে আলাপ করছে দু’জন লোক। তাদের কথা খুব গোপনীয়। বাইরের কেউ জেনে গেলে বুঝে যেত, এরাই মৃত্যু-মুখে ঠেলে দিয়েছে পিটার হ্যাননকে।
‘কিছুই বুঝতে পারছ না এমন ভাব করছ কেন? বারবার বলেছি, পিটিয়ে সব জেনে নেবে। তারপর কাজ শেষে খুন করবে। এসবের ভেতর তো না-বোঝার কিছুই নেই।’
‘আমরা পেটাতে পেটাতে বুঝলাম, আসলে ও কিছুই জানে না।’
‘খালি হাতে ফিরলে, তার চেয়েও খারাপ যা করেছ, সেটা হচ্ছে ওই যুবক এখনও বেঁচে আছে। এবার যখন-তখন বিপদ হবে। তুমি কি গাধা নাকি?’
‘আমার দোষ ছিল না। আপনাকে তো আগেই বলেছি, ওকে খুনের আগেই হাজির হলো গাড়িটা। তখন বাধ্য হয়ে লুকিয়ে পড়লাম জঙ্গলে।’
‘হ্যাঁ, বুড়ি এক মেয়েলোকের ভয়ে জঙ্গলে গিয়ে সেঁধালে চার-চারটে দামড়া পুরুষমানুষ। এবার বলো, এতবড় কাপুরুষ তোমরা হলে কী করে? তোমাদের কথা শুনে তো মনে হয় চাইলে ওই বেটিকেও একমুহূর্তে শেষ করে দিতে পারতে।’
‘আপনি বলেননি বুড়িকে খুন করতে। তা ছাড়া, সেটা করতে গিয়ে ওই পথে আরও কয়েকজন হাজির হলে, তখন কী করতাম আমরা?’
‘লক আরডাইকের পাশের গ্রাম্যপথ তো এম২৫ নয়। অনায়াসেই সব সামলে নিতে পারতে।’
‘আসলে… কপাল মন্দ, চিফ। কিছুই করার ছিল না। আপনি তো জানেন, আপনার কথামত অন্য হারামিটাকে খতম করে দিয়েছি। …তাই না? তখন তো আর কোনও সমস্যা হয়নি।’
‘ঠিক। তবে আসল খবর বের করতে পারনি। পরের বার তো সব গুবলেট করলে আনাড়ির মত। আমার উচিত ছিল বাক ওয়াকিকে কোরিয়া থেকে ফেরত আনা। হাসতে হাসতে কাজটা শেষ করত। তোমাদের মত কপালের ওপর নির্ভর করত না সে।’
‘বাক ওয়াকি তো আপনার সরাসরি নির্দেশে কাজ করে। তবে আপনিও চান না এই ঘটনার সঙ্গে জড়িয়ে যাক সে। চান সেটা?’
‘ওটাই তো আমার ভুল। তোমাদের মত গাধাদেরকে ওই কাজ করতে দেয়াই উচিত হয়নি। সহজ কোনও কাজও তোমরা সুষ্ঠুভাবে সারতে পারো না। অথচ, পয়সা কম দিই না তোমাদেরকে! ‘
‘এবার না হয় এসব কথা বাদই দিন, চিফ। আমরা কিন্তু তন্নতন্ন করে সার্চ করেছি উইলসনের বাড়ি। সেজন্যে নিয়েছি বড়জোর বিশ মিনিট। এর চেয়ে কমসময়ে এই কাজ কেউ পারত না। তার কাছে আরও মোহর থাকলে সেটাও পেতাম। বুঝতে পারছি না, কী কারণে এত ভাবছেন। ওই দুই হারামির সঙ্গে কেউ জড়াতে পারবে না আপনাকে। তা ছাড়া, হ্যানন আছে কোমার ভেতর। একটা কথাও বলবে না।‘
‘কিন্তু কোমা থেকে উঠে এলে, তখন?’
কোমা থেকে ওঠা সহজ না। ভয়ঙ্করভাবে পিটিয়ে হাড়গোড় সব ভেঙে দিয়েছি। ডাক্তার বলেছে, এপিডিউরাল হেমাটোমা। রক্তক্ষরণ হচ্ছে মগজে। এই যে আমরা আলাপ করছি, এখনও শুয়োরটার মগজে অস্ত্রোপচার করছে ডাক্তার। বেঁচে গেলেও সে হবে ভেজিটেবলের মত। বাকি জীবন খাবার নেবে মুখে টিউব দিয়ে।’
‘তা হলেই ভাল। নইলে মহাবিপদ। ওই ছোকরা হঠাৎ করে কথা বলে উঠলে ঝামেলায় পড়বে তোমরা। পরে তোমাদের পেট থেকে সব ফাঁস হলে বিপদে পড়ব আমি।’
‘কখনোই এমনটা হবে না, আপনি নিশ্চিন্তে থাকুন।’
‘আমি চাই, নিজে যেন হাসপাতালে চোখ রাখো তুমি। খেয়াল রাখবে কী ঘটছে। হ্যানন চোখ মেললে বা আঙুল নাড়লেও আমাকে জানাবে। মনে রেখো, যা শুরু করেছ, তোমাকেই সেটা শেষ করতে হবে। আমরা কোনও ঝুঁকি নেব না।’
‘হাসপাতালে রোগীকে খুন করা খুব কঠিন কাজ। একটু পর পর আসছে ডাক্তার আর নার্স। রোগীর ওপর চোখ রাখা হচ্ছে পুরো চব্বিশ ঘণ্টা।’
‘তুমি কি টিভি দেখো না নাকি? নিয়মিতই তো রোগীকে খতম করছে মেডিকেল স্টাফরা। ন্যাশনাল হেল্‌থ্ সার্ভিস ওই কাজ না পারলে, সেটা করবে তুমি। কীভাবে করবে জানতেও চাই না। আসল কথা হচ্ছে, ঠিকভাবে কাজটা শেষ হলো কি না। চিরকালের জন্যে যেন ঘুমিয়ে পড়ে হ্যানন। আমার কথা বুঝতে পেরেছ?’
‘জী, বুঝতে পেরেছি।’
‘তুমি বুঝতে পেরেছ, সেটা জেনে খুব আনন্দিত হলাম। তবে যতদিন আমার হয়ে কাজ করবে, মাথায় রেখো, আবারও কোনও কাজে গুবলেট করলে সেটা সহ্য করব না আমি। সেক্ষেত্রে হ্যাননের চেয়েও হাজার গুণ করুণ হবে তোমার হাল। ঠিক আছে, ফোন রাখছি। আবারও ফালতু বিষয়ে আমাকে বিরক্ত করবে না।’মাত্র একমিনিটের জন্যে কাঁচের ওদিক থেকে পিটারকে দেখতে দিয়েছেন ডাক্তার লরেন। এখন ওই কেবিন থেকে বেরিয়ে ভাতিজার ভয়ঙ্কর আহত চেহারাটা চোখের সামনে ভাসছে বেন হ্যাননের। পিটারের চারপাশে ছিল টিউব ও মেশিন। তবে কয়েক মুহূর্তে যা বুঝবার বুঝে গেছে বেন। ফলে মনে জন্ম নিয়েছে প্রচণ্ড ঝড়ের মত ভয়ঙ্কর আক্রোশ। হাসপাতাল থেকে বেরিয়ে পার্কিং লটে বৃষ্টির ভেতর থেমে টম ম্যাকলিনের ট্যাক্সিটা খুঁজল সে। ওটা নেই। অপেক্ষা করতে গিয়ে বিরক্ত হয়ে চলে গেছে লোকটা।
এখন দুপুর একটা। খিদে লাগলেও তিক্ত হয়ে গেছে বেন হ্যাননের মন। ভাবছে, এবার কী করবে। প্রথমেই চাই নিজস্ব একটা যানবাহন। তারপর…
‘মিস্টার হ্যানন? একমিনিট! আপনার সঙ্গে কথা বলতে চাই।’
কথাগুলো এসেছে পেছন থেকে। ঘুরে দাঁড়াল বেন হ্যানন। হাসপাতাল থেকে বেরিয়ে এসেছে এক মেয়ে। তার বয়স বড়জোর পঁচিশ। পরনে জিন্সের জ্যাকেট ও প্যান্ট। জ্যাকেটের ওপর চাপিয়ে নিয়েছে রেইনকোট। তাকে খুব হতাশ বলে মনে হলো বেন হ্যাননের। মেয়েটার নাম জানে না সে। আগে কখনও দেখেওনি।
‘আমি বেন হ্যানন,’ বলল সে। ‘তোমার জন্যে কী করতে পারি, ল্যাসি?’ বেনের এখন যে বয়স, পঁয়তাল্লিশের চেয়ে কমবয়সী যে-কাউকে ল্যাসি বা ল্যাডি বলে সম্বোধন করে সে।
‘আমি জেসিকা থমসন,’ বলল মেয়েটা, ‘পিটারের ছোটবেলার বান্ধবী। হাসপাতালে এসেছি ওকে দেখতে। তবে পরিবারের বাইরের কাউকে ঢুকতে দেয়া হবে না বলেছে।
দাঁড়িয়ে ছিলাম ইন্টেনসিভ কেয়ার রুমের বাইরে। হাসপাতাল কর্তৃপক্ষ বলল, এইমাত্র পিটারকে দেখে গেছেন ওর চাচা।’
‘তুমি তোমার বন্ধুকে দেখতে এসেছিলে বলে ধন্যবাদ, ল্যাসি,’ গম্ভীর কণ্ঠে বলল বেন। ‘খুব বাজেভাবে আহত হয়েছে পিটার।’
‘ও… কী… মানে, সুস্থ হয়ে উঠবে তো?’
‘এখনও বেঁচে আছে। তবে জ্ঞান ফিরলে ওর জীবনটা কেমন হবে, কেউ জানে না। ওকে সুস্থ করতে সাধ্যমত করছেন ডক্টর লরেন। তাঁকে দায়িত্বশীল মানুষ বলেই মনে হয়েছে।’ বেন হ্যাননের মুখ থেকে এ-কথা বের হওয়া মানেই বিশাল এক প্রশংসা।
আবেগ সামলে নিতে গিয়ে কয়েক মুহূর্ত পেরিয়ে গেল জেসিকা থমসনের। ভিজে গেছে লালচে দুই চোখ। ‘আমি আসলে মেনে নিতে পারছি না, পিটারের এমন হবে।’
‘আমি পুলিশের সঙ্গে কথা বলব,’ জানাল বেন হ্যানন। ‘তুমি কি পুলিশ স্টেশনটা কোথায় সেটা চেনো?’
‘চিনি। আমি ওখানেই চাকরি করি।’
‘তুমি মহিলা পুলিশ?’ জানতে চাইল বেন। তার মনে হয়নি এত মিষ্টি মেয়ে পুলিশ বাহিনীতে লেফ্‌ট-রাই করে। তবে হতে পারে কত কিছুই।
মৃদু মাথা দোলাল জেসিকা। ‘আপাতত অফ ডিউটিতে আছি। একঘণ্টা পর শিফট শুরু হবে। ডাক্তার তো পিটারকে দেখতে দিল না, তাই এখন ফিরব পুলিশ স্টেশনে। আপনি চাইলে আমার গাড়ির পিছু নিয়ে আসতে পারেন।’
পারতাম, যদি আমার কোনও গাড়ি থাকত।’
‘তা হলে বরং আমার সঙ্গেই চলুন?’
প্রাচীন এক বাদামি ল্যাণ্ড রোভার ব্যবহার করে জেসিকা থমসন। ওটার বড়িতে থকথকে কাদা। ভেতরে আধুনিক সুযোগ-সুবিধা নেই। বেন হ্যানন জিপে ওঠার পর নরম সুরে বলল জেসিকা থমসন, ‘ঠিক বিলাসবহুল নয় আমার গাড়িটা।’
ল্যাণ্ড রোভারটা পছন্দ হয়েছে বেন হ্যাননের। ‘ডিউটির সময় বছরের পর বছর এই গাড়ি ব্যবহার করেছি। কখনও খারাপ লাগেনি।’
‘আপনি তা হলে আর্মিতে ছিলেন?’ আন্দাজ করল জেসিকা থমসন।
‘অনেক দিন আগের কথা, ল্যাসি। আমি এখন বাস করি ইতালিতে।’
‘অবসর নিয়ে ওই দেশে থাকতে নিশ্চয়ই খুব ভাল লাগে?’
‘অবসর? ….আমি? না, ল্যাসি, জীবনেও অবসর নেব না।’,
‘দুঃখিত। আমি ভেবেছিলাম…’
‘ভেবেছিলে বুড়ো হয়ে গেছি।’ আনমনে ভাবল বেন হ্যানন, সত্যিই হয়তো বুড়ো হয়ে গেছে সে, কে জানে!
‘কথাটা বলেছি বলে আমি লজ্জিত। তো এখন কী করেন আপনি?’
‘টমেটো চাষ করি,’ বলল বেন হ্যানন। কয়েক মুহূর্ত পর অন্য প্রসঙ্গে গেল, ‘তা হলে পিটারের কেসের তদন্তে যেসব অফিসার আছে, তাদের একজন তুমি?’
‘পিটার আমার ছোটবেলার বন্ধু, তাই এই কেসে আমাকে কাজ করতে দেয়া হয়নি,’ দুঃখিত কণ্ঠে বলল জেসিকা। ‘তা ছাড়া, আমি তো মাত্র কনস্টেবল পদে আছি। ওই কেস নিয়ে কাজ করছেন ডিটেকটিভ ইন্সপেক্টর মুরে আর ডিটেকটিভ সার্জেণ্ট রিড।’
‘তো তাদের সঙ্গেই কথা বলব,’ জেসিকা থমসনের দিকে তাকাল বেন হ্যানন। ‘ছোটবেলা থেকেই পিটারের সঙ্গে তোমার বন্ধুত্ব?’
‘একেবারেই ছোটবেলা থেকে,’ বলল জেসিকা। ‘তারপর চলে গেলাম গ্লাসগো শহরে লেখাপড়া করতে। গ্র্যাজুয়েশনের পর চাকরি নিলাম পুলিশ বাহিনীতে। এদিকে ফিরেছি মাত্র কয়েক মাস আগে।’
‘আমি জন্মেছিলাম ওই গ্লাসগো শহরেই।
বিষণ্ণ হাসল জেসিকা থমসন। ‘তা-ই?’ ওর ওই হাসি ম্লান হলেও মেঘের মাঝে ঝিকিয়ে ওঠা রোদের মত মিষ্টি। ‘আমার অবশ্য এদিকটাই সবসময় বেশি ভাল লাগে। তবে ভাবতেও পারি না গ্রাম্য এই পরিবেশে পিটারকে এভাবে আহত করা হবে। ও তো ছোটবেলা থেকেই মিশুক আর হাসিখুশি ছেলে।’
‘তা ঠিক।’
কিছুক্ষণ পর পুলিশ স্টেশনে পৌঁছে গেল ওরা। ডিউটি অফিসারের সঙ্গে বেন হ্যাননের পরিচয় করিয়ে দিয়ে বিদায় নিল জেসিকা থমসন। বেনকে নেয়া হলো ইন্টারভিউ রুমে। চেয়ারে না বসে পায়চারি করতে লাগল সে। মিনিট পাঁচেক পর ঘরে ঢুকল ডিটেকটিভ ইন্সপেক্টর জন মুরে আর ডিটেকটিভ সার্জেন্ট ডানকান রিড। দুই অফিসার চেয়ারে বসতে বললেও বসল না বেন হ্যানন। দরজার কাছেই দাঁড়িয়ে আছে জেসিকা থমসন। পরনে এখন ইউনিফর্ম। বেন হ্যানন অস্বস্তির ভেতর পড়বে ভেবে ঘরে ঢুকে তার বাহুতে হাত রাখল মেয়েটা। যেন জুগিয়ে দেবে সাহস ও আত্মবিশ্বাস। জেসিকা যে সবসময় ন্যায়ের পক্ষে থাকবে, আর কঠিন তদন্তের ক্ষেত্রেও পিছিয়ে যাবে না, কী করে যেন বুঝে গেল বেন হ্যানন। কোনও ভণিতা ছাড়া কাজের কথায় এল সে, ‘তো আপনারা সন্দেহভাজন কাউকে পেয়েছেন?’
‘এখনও না, মিস্টার হ্যানন। মাত্র তদন্ত শুরু করেছি আমরা।’
‘নিশ্চয়ই বুঝতে পেরেছেন, একইসঙ্গে দুটো কেসে কাজ করতে হবে?’ বলল বেন হ্যানন। ‘পিটারের ধারণা, খুন হয়েছে ওর ব্যবসায়িক পার্টনার রবার্ট উইলসন। আর ওই বিষয়ে খোঁজ নিচ্ছিল বলে পিটিয়ে আহত করা হয়েছে ওকে।’
‘মিস্টার উইলসনের মৃত্যুর ব্যাপারে আপনার ভাতিজা কী ধারণা পোষণ করতেন, তা জেনেছি,’ বলল ডিটেকটিভ সার্জেন্ট ডানকান রিড। ‘দু’দিন আগে এখানে এসেছিলেন। সবই খুলে বলেন তখন। দীর্ঘ কাহিনী। রবার্ট উইলসন খুনের সময় লকের তীরে নাকি ছিল স্যামন মাছ-শিকারি এক পোচার। সে দেখেছে সে দেখেছে ওই হত্যাকাণ্ড। ওই হত্যাকাণ্ড। পরে মিস্টার উইলসনের কাছে পাওয়া গেছে সোনার কয়েন।’ ভুরু উঁচু করে বেন হ্যাননকে দেখল সার্জেন্ট। চোখের চাহনিতে প্রচ্ছন্ন আগ্রহ।
পিটার ফোর্ট উইলিয়ামের পুলিশ স্টেশনে ঢুঁ মেরেছে, এটা নতুন খবর বেনের কাছে। আরও বিস্মিত হয়েছে সোনার মোহরের কথা শুনে। আপাতত চুপ করে থাকল। ভাবছে, স্বর্ণমুদ্রার কথা আমাকে বলেনি কেন পিটার? অবশ্য, ওই বিষয়টা হয়তো এসেছে ওদের ফোনে আলাপের পর। তখন সব গুছিয়ে ইতালি ত্যাগের কাজে ব্যস্ত ছিল সে নিজে।
‘আপনারা নিশ্চয়ই নিজেরা আলাপ করেছেন?’ বলল ইন্সপেক্টর মুরে। ‘তখন নিশ্চয়ই সোনার কয়েনের কথাও আপনাকে বলেছেন পিটার হ্যানন—তাই না? সেক্ষেত্রে নিশ্চয়ই এ-ও জানেন: কোথায় সোনার কয়েন পেয়েছিলেন মিস্টার উইলসন?’
তদন্তের ছলে সোনার মোহরের খবর জানতে চাইছে পুলিশ অফিসার, ভাবল বেন হ্যানন। তবে ওই ব্যাপারে তার কিছুই জানা নেই। সেই কথাই বলল, ‘না, এই প্রথম শুনলাম সোনার মোহরের কথা। ওটার সঙ্গে পিটারের আহত হওয়ার কোনও সম্পর্ক আছে?’
‘আপাতত জরুরি তদন্তের খাতিরে কিছুই জানাতে পারব না,’ মুখে তৃপ্তির হাসি নিয়ে বলল ইন্সপেক্টর মুরে।
তেত্রিশ বছর আর্মিতে চাকরি করেছে বেন হ্যানন। ছাব্বিশ বছর তার পদবী ছিল এসএএস ফোর্সে নন-কমিশণ্ড অফিসার হিসেবে। ভাল করেই চেনে নানান ধরনের মানুষকে। ইন্সপেক্টর মুরে বা সার্জেন্ট রিডকে বাজে লোক বলেই মনে হচ্ছে তার। কী যেন গোপন করছে তারা। চিরকাল অন্ধকারে থাকতে ঘৃণা করে বেন। ‘তদন্তের ব্যাপারে আপনারা কী ভাবছেন?’ বলল সে। ‘আপনাদের তো বোঝার কথা, ওই দুই কেস একই সুতোয় গাঁথা।’
কেসের প্রাথমিক এই অবস্থায় কিছুই ধরে নেয়া ঠিক হবে না, মিস্টার হ্যানন,’ স্মার্ট ভঙ্গিতে বলল সার্জেন্ট রিড। ভাতিজার আহত, অসুস্থ চেহারাটা মনে পড়তেই রাগে পিত্তি জ্বলে গেল বেনের। তবে সে কিছু বলার আগেই সার্জেন্ট আবারও বলল, ‘আমরা তদন্তের সময় সাধারণ মানুষকে আগেভাগে কিছুই জানাই না। তবে নিশ্চিত থাকুন, ঠিকভাবেই তদন্ত করা হবে। ঠিকই আমাদের হাতে ধরা পড়বে অপরাধীরা। সুতরাং আপনি নিশ্চিন্তে বাড়ি ফিরে যেতে পারেন।’
মেঘের ডাকের মত গুড়গুড় করে উঠল হ্যাননের কণ্ঠ, ‘আগেও এই ধরনের কথা শুনেছি।’
‘আপনি আসলে কী বলতে চান?’ বিরক্ত হয়ে জানতে চাইল ইন্সপেক্টর মুরে।
‘বলতে চাইছি, এখন হাসপাতালে মারাত্মক আহত হয়ে পড়ে আছে আমার অচেতন ভাতিজা। আর আপনারা তদন্তের নামে অলস সময় কাটাবেন, সেটা জানার জন্যে এত দূরের ইতালি থেকে এমনি এমনি বেড়াতে আসিনি আমি। আপনারা পুরো দুটো দিন হাতে পেয়েও এই কেস নিয়ে কোনও কাজ করেননি। আমার ভাতিজার কাছে শুনেছি, এক স্যামন- পোচার রবার্ট উইলসনের হত্যাকাণ্ড দেখেছে। অথচ, মোটা একখানা পাছা নিয়ে এখনও অফিসে গ্যাট মেরে বসে আছেন আপনি, তাকে খুঁজে বের করার ব্যাপারে কিছুই করেননি।’ প্রথমে ইন্সপেক্টর মুরের বুকে, তারপর সার্জেন্ট রিডের বুকের দিকে তর্জনী তাক করল বেন হ্যানন। তার আঙুল যেন টারেট মাউন্টেড ফিফটি ক্যালিবারের ব্রাউনিং মেশিনগান। ‘আর আপনার শুঁটকি পাছাটাও নড়েনি চেয়ার ছেড়ে।’
এতই হতবাক হয়েছে দুই পুলিশ অফিসার, রেগে উঠতেও ভুলে গেছে তারা। চোখে আগুন নিয়ে তাদেরকে দেখছে বেন হ্যানন। ‘এসবের ভেতর কোনও ষড়যন্ত্র আছে। ঠিক আছে, পুলিশ এই কেস নিয়ে এগোতে রাজি না হলে, আমি নিজেই তদন্ত করে দেখব।’
ঘরে চুপ করে দাঁড়িয়ে আছে জেসিকা থমসন। তার চোখে মুহূর্তের জন্যে বিস্ময় দেখল বেন হ্যানন।
গম্ভীর হয়ে গেছে দুই পুলিশ অফিসার। তাদের ভেতর প্রথমে মুখ খুলল ইন্সপেক্টর মুরে, ‘আপনি দেখছি পুলিশ অফিসারদেরকে সম্মান দিয়ে কথা বলতে শেখেননি, মিস্টার হ্যানন।’
‘বাছা, তোমরা যা করছ, এর বেশি কিছু তোমাদের প্রাপ্য হয় না।
সস্তা ওয়াইনের মত লালচে হলো সার্জেন্ট রিডের দুই গাল। ‘আশা করি নিজে থেকে তদন্ত করতে গিয়ে বিষয়টাকে আরও জটিল করে তুলবেন না আপনি,’ বলল সে। ‘সে ধরনের কিছু ঘটলে পুলিশ হিসেবে সেটা বরদাস্ত করব না আমরা।’
‘তোমরা বরং আমার পথ থেকে দূরে থেকো,’ চাপা স্বরে বলল বেন হ্যানন। ‘নইলে বিপদে পড়বে। এরপর থেকে আমি যা করব, তা পেশাদার মানুষ হিসেবেই করব। এসবের ভেতর তোমাদের মত অপেশাদার কারও নাক না গলানোই ভাল।’
‘আমরা কিন্তু আপনাকে সতর্ক করে দিচ্ছি,’ চেয়ার ছেড়ে সটান উঠে দাঁড়াল ইন্সপেক্টর মুরে। দৈর্ঘ্যে সে বেন হ্যাননের চেয়ে কমপক্ষে ছয় ইঞ্চি উঁচু। প্রস্থে দুই গুণ। কঠোর চোখে প্রতিপক্ষকে দেখছে, ভঙ্গি করছে যে-কোনও সময়ে ঝাঁপিয়ে পড়বে খেপা গরিলার মত। সাধারণ কেউ তাকে খেপে উঠতে দেখলে আতঙ্কে অস্থির হয়ে ওঠে। অথচ শান্ত, শীতল চোখে তাকে দেখছে বেন। একমিনিট চোখে চোখ রেখে ভয়ে গলা শুকিয়ে গেল ইন্সপেক্টর মুরের। ধপ্ করে বসল চেয়ারে। শব্দ করছে না।
আসলেই শেষ হয়ে গেছে ইন্টারভিউ।
‘তোমার সামনে এসব কথা বলতে হলো, তাই দুঃখিত, ল্যাসি,’ জেসিকা থমসনকে এটুকু বলেই ঘর ছেড়ে বেরিয়ে গেল বেন হ্যানন।