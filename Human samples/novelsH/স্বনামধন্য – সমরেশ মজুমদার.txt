স্বনামধন্য – উপন্যাস – সমরেশ মজুমদার
ভরত যখন পনেরো বছরের কিশোর তখন একটি ছবি দেখেছিল টিভিতে। তখন রবিবার বিকেলে বাড়ির সবাই একসঙ্গে বসে টিভি দেখত, গল্প করত, চা খেত। বড় সুখের সময় ছিল তখন। ছবিটা ছিল ইংরেজিতে, পটভূমিও ভারতবর্ষ নয়। ছিমছাম রাস্তা, গাড়িগুলো ট্রাফিক আইন মেনে চলছে, বাসে কেউ দাঁড়িয়ে নেই। বাড়িগুলোর দুপাশে বাগান, রাস্তার গায়ে সার দেওয়া গাছেরা দাঁড়িয়ে। ভোরবেলায় খবরের কাগজ আর দুধের প্যাকেট বাড়িগুলোর দরজায় রেখে দেওয়া হয়েছে গৃহস্বামী ঘুম ভেঙে তুলে নেন বলে। কোনো মতলববাজের দেখা পাওয়া গেল না যে সেগুলো চুরি করতে এসেছে। বাজারে হাঁকাহাঁকি চিৎকার নেই কিন্তু অনেকরকমের সবজি মাছ মাংস থরে থরে সাজানো রয়েছে যাদের গায়ে নির্দিষ্ট দামের লকেট ঝুলছে। তাই দেখে প্রয়োজনীয় ওজনের প্যাকেট তুলে নিয়ে গিয়ে লোকে কাউন্টারে দাম দিচ্ছে। ছবিটার আর কী কী ঘটনা ছিল, মানুষগুলো নিজেদের মধ্যে কী নাটক করেছিল তা ভরতের স্মরণে নেই কিন্তু ওইসব দৃশ্যগুলো দারুণভাবে মনে গেঁথে গিয়েছিল। ছবি দেখা শেষ হতেই সে প্রশ্ন করেছিল, আচ্ছা বাবা, আমাদের কলকাতা এ রকম হতে পারে না?
সঙ্গে সঙ্গে বড়রা বিশ্রীভাবে হেসে উঠেছিল। মা বলেছিল, চেষ্টা করলে হয় না কি!
বাবা বলেছিল, স্বপ্ন! স্বপ্ন দেখতে পারিস।
স্বপ্নটা দেখতে ভাল লাগত ভরতের। তার বয়স পনেরো হলেও বাবা এবং মা একটুও ভরসা করতে চাইতেন না। দামি স্কুলের বাস তাকে ফ্ল্যাটবাড়ির গেট থেকে তুলে নিয়ে যেত সকালে, ফিরিয়ে দিত ছুটি হলে। স্কুলের পাঁচিলঘেরা চৌহদ্দিতে যে জীবন তার সঙ্গে কলকাতা শহরের কোনো মিল ছিল না। যা কিছু সে দেখতে পেত তা আসা যাওয়ার পথে বাসের জানলা দিয়ে। তবে অনেক কিছু ঠিকঠাক বুঝে ওঠার আগে বাস জায়গাটায় দাঁড়িয়ে চলে যেত। স্কুলের সমবয়সী বন্ধুরা যে জীবনের গল্প বলত তার স্বাদ সে স্কুল ছাড়ার আগে পায়নি। স্বাধীনভাবে বাসে ট্রামে স্কুলে যাওয়ার জন্যে বাড়িতে আবেদন করলে উল্টে বকুনি শুনতে হয়েছে। বাবা বলত, স্কুলে যাওয়া আসা করছ, সেটা সহ্য হচ্ছে না? বৃষ্টি মিছিল এগুলো হলে বুঝতে পারবে স্কুলের বাস কি ভাল! আর মা বলত, কে তোকে এ সব বদ মতলব দিচ্ছে বল তো? একা যাবি, বন্ধু-বান্ধব জুটবে, সিগারেট বিড়ি ধরাবে তারপর ড্রাগ। সর্বনাশ হয়ে যাবে তোর!
অতএব বারো ক্লাশ পর্যন্ত জানলা দিয়ে যে কলকাতা সে দেখেছিল তার সঙ্গে স্বপ্নের ছবির কোনো মিল নেই। ওর স্কুলের নিকটতম বন্ধু পাভেল বলেছিল, তুই যেটা দেখছিস সেটা রঙিন ছবি।
তার মানে?
খুব বিশ্রী ভাঙাচোরা কোনো বাড়ির যদি রঙিন ছবি তোলা হয় দেখবি বেশ সুন্দর লাগে। একবার খবরের কাগজের প্রথম পাতায় পুজোর সময় ডাস্টবিনে জমে থাকা আবর্জনার রঙিন ছবি ছাপানো হয়েছিল, দেখে মনে হচ্ছিল ঠাকুরের ছবি ছাপা হয়েছে। বাস্তব ফোটে ব্ল্যাক অ্যান্ড হোয়াইটে। সেটা দেখতে পাবি রাস্তায় হাঁটলে মানুষের সঙ্গে মিশলে। কলেজে ওঠার আগে তুই জাল কেটে বের হতে পারবি না, ততদিন রঙিন ছবি দ্যাখ।
ভরতের মনে কলেজে যাওয়ার বাসনা তীব্র হয়েছিল বলে ও পড়াশুনায় খুব মন দিয়েছিল। ফল বের হলে দেখা গেল তার নাম তাবৎ পরীক্ষার্থীদের মধ্যে নবম স্থানে রয়েছে।
.
তার নাম কেন ভরত রাখা হয়েছিল তাই নিয়ে সে অনেকবার প্রশ্ন করেছিল অল্প বয়সে। রামায়ণে রামচন্দ্র নায়ক, তার পরে লক্ষ্মণ। শত্রুঘ্নর ভূমিকা খুব অল্প, নেই বলতে গেলে। ভরত সুবোধ বালক, দাদার পাদুকা মাথায় করে দেশ শাসন করেছিল বারো বছর। তার মায়ের কুকর্মের জন্যে সে মানুষের সহানুভূতি অত কাণ্ড করেও পায়নি। এমন কি মন্থরাকে শাসন করলেও নয়। পাভেল বলেছিল, মুখ্যমন্ত্রী যখন দেশের বাইরে যান তখন মন্ত্রিসভার এক নিরীহ প্রবীণ মন্ত্রীর ওপর দায়িত্ব দিয়ে যান যিনি তার অনুপস্থিতিতে অ্যাক্টিং মুখ্যমন্ত্রী হয়ে থাকেন। লোকটার কোনও সিদ্ধান্ত নেবার সাহস থাকে না এবং জনসাধারণও তাঁকে মুখ্যমন্ত্রী বলে মনে করে না। ভরত ছিল সেইরকমের রাজা। তাই ভরতের ভূমিকা বকলম। বুঝলি?
ভরত এই রকম ব্যাখ্যা পছন্দ করেনি। সে কারও বকলম নয়। প্রেসিডেন্সি কলেজে ভর্তি হয়ে তার মনে হয়েছিল এখন তাকে প্রমাণ করতে হবে সে একজন স্বাধীন মানুষ। তখন তার বয়স আঠারো।
ইদানীং বাবা এবং মা, আবার বাবার সঙ্গে তার, মায়ের সঙ্গে তার যে সম্পর্ক তাতে গোলমাল বাধছিল। বাবা চেয়েছিলেন সে জয়েন্ট দিয়ে ইঞ্জিনিয়ারিং পড়ুক। পাশ করে ম্যানেজমেন্ট শেষ করে সোজা পথে এগিয়ে যাক। মা চেয়েছিলেন সে ডাক্তারি পড়ুক। ডাক্তারদের চাকরি যাই হোক না কেন চেম্বার খুলে বসলে আয় হতে বাধ্য। বাবা এবং মায়ের দুটো প্রস্তাবই তার পছন্দ হয়নি। ডাক্তার বা ইঞ্জিনিয়ার না হয়ে সে বিজ্ঞান নিয়ে গবেষণা করতে বেশী আগ্রহী। কিন্তু তার এই আগ্রহকে কোনও মূল্য দেয়নি ওরা। বলেছিল, এত বছর পড়াশুনার পরে বাকি জীবন অনিশ্চিত হয়ে যাবে। পাঁচ বা ছয় বছর পরে নিশ্চিত অর্থ সে রোজগার করতে পারবে না বলে ওদের বিশ্বাস। এবং এই একটা জায়গায় বাবা এবং মা একই ভাবনা ভেবেছিল। ভরত তর্ক করেছিল, সবাই যদি ডাক্তার বা ইঞ্জিনিয়ার হয় তবে গবেষণা করবে কে? গবেষণা না করলে দেশের উন্নতি হবে কী করে? ভারতবর্ষে ডাক্তার বা ইঞ্জিনিয়ার প্রচুর কিন্তু কোনও বিজ্ঞানী নেই, দেশের অবস্থা কী হবে ভাবতে পারো?
বাবা বলেছিল, সে সব ভাবার জন্যে নেতারা আছেন। তোমাকে ভাবতে হবে না। আমার সময়ে সাত আট হাজার মাইনে পেলে চলে যাচ্ছে কোনও মতে, তোমার সময়ে কুড়ি হাজার মাসে পেতে হবে। সেটা পেতে গেলে ও সব বিলাসিতা করা চলবে না।
মা বলেছিল, ঠিকই। তবে কুড়িতে হবে না। সাত আট হাজারে আমার দুর্দশা দেখতে পাচ্ছি। ইঞ্জিনিয়ার হলে মাস মাইনেতে মুখ থুবড়ে পড়ে থাকতে হবে। বরং ডাক্তারদের ফি আরও বাড়বে। এখনই কলকাতার অনেক ডাক্তার মাসে লাখ টাকা হেসে খেলে রোজগার করে।
কিন্তু জয়েন্ট দেয়নি ভরত। বলা যেতে পারে দিতে পারেনি। বাবা মা ফর্ম জমা দিয়েছিল। তার মত এত বিরূপ ছিল যে পরীক্ষার আগের দিন যখন চিকেন পক্সের আবির্ভাব বোঝা গেল তখন অত্যন্ত খুশি হয়েছিল। মনে হয়েছিল তাতে মুখে ফুটে ওঠা গুটিকাগুলো আশীর্বাদ হয়ে এসেছে। পরীক্ষায় বসলে তাকে ঠিকঠাক উত্তর দিতে হত। ইচ্ছে করে জানা উত্তর না লেখা তার পক্ষে সম্ভব হত না। ভরত জানে জয়েন্ট দিলে তাকে হয় যাদবপুর নয় মেডিক্যাল কলেজে যেতে হত। পনেরো দিন বিছানায় পড়ে থেকে সে যখন বাইরে বের হল তখন প্রেসিডেন্সি কলেজ ছাড়া অন্য কোনও পথ খোলা নেই। রেগে মেগে বাবা বলেছিল, ও ইচ্ছে করে পক্স বাধিয়েছে। স্রেফ শয়তানি করার জন্যে। মা অবশ্য বলেছিল, ইচ্ছে করে জ্বর, পেটের অসুখ, সর্দি বাধানো যায়, পক্স কি করে কেউ বাধায় আমি জানি না। কি বুদ্ধি! বাবা চেঁচিয়ে বলেছিল, তোমার ছেলে সব পারে।
সেদিন প্রায় কুরুক্ষেত্র হয়ে গিয়েছিল তাদের বারোশো স্কোয়ার ফুটের ফ্ল্যাটটায়। প্রবল জ্বরে আক্রান্ত, ভরত সমস্ত শরীরে ব্যথা নিয়ে ওদের দুজনের সংলাপ শুনতে বাধ্য হয়েছিল। মা ছুটে গিয়েছিল বাবার সামনে, আমার ছেলে! আমার ছেলে বলতে তুমি কী বোঝাচ্ছ?
যা বোঝায় তাই। তুমি ওকে পেটে ধরেছিলে, অতএব তোমার ছেলে।
অদ্ভুত! যখন ও কিছু খারাপ করবে তখনই তুমি বলবে তোমার ছেলে! যখন পরীক্ষায় স্ট্যান্ড করল তখন পাঁচজনকে বলেছ আমার ছেলে? তোমার মতো সুবিধেবাদী পুরুষ পৃথিবীতে নেই।
আমি সুবিধেবাদী? চমৎকার! একটু ভেবে বলো কথাটা!
যথেষ্ট ভেবেছি। আমার জীবন নষ্ট করে দিয়েছ তুমি। মা কড়া গলায় বলেছিল।
কে কার জীবন নষ্ট করল তা পাবলিককে বিচার করতে বলবে? সুবিধেবাদী! তোমার জন্যে, তোমার মন রাখার জন্যে আমি মা-ভাইবোনদের ছেড়ে এই ফ্ল্যাটে চলে এসেছিলাম। ওরা প্রচণ্ড অর্থকষ্টে পড়বে জানা সত্ত্বেও মাসে দুশো টাকার বেশি দিইনি। আমি সুবিধেবাদী?
বাঃ। আমি তোমাকে নিষেধ করেছি দুশো টাকার বেশি দিতে! বলেছি তোমার মা ভাইবোনকে না খাইয়ে রেখে আমাদের কেক পোলাও খাওয়াও!
বলোনি? কিন্তু করতে বাধ্য করেছ। তোমার এই ফ্ল্যাট, স্ট্যাটাস মেইনটেন করে দুশো টাকার বেশি ওদের দেবার ক্ষমতা আমার ছিল না সেটা তুমি জানতে না?
এত কম ক্ষমতা নিয়ে বিয়ে করেছিলে কেন? মা ভাইবোনের জন্যে যখন এতটা কষ্ট পেয়েছ তখন ক্ষমতা বাড়াবার চেষ্টা করোনি কেন? তোমার কলিগদের যখন তরতর করে প্রমোশন হয়েছে, মাইনে বেড়েছে তখন তুমি আটকে ছিলে কেন? জবাব দাও।
আমি দুনম্বরি করতে পারিনি, পা চাটতে পারিনি।
ওহো, রামচন্দ্র। তোমার কেন প্রমোশন হয়নি আমি জানি না বলে ভেবেছ?
কেন? কী জানো তুমি?
তোমার বসের বউ, ওই পাঞ্জাবি মেয়েটার সঙ্গে প্রেম করতে গিয়েছিলে তুমি। মেয়েটা তোমাদের সঙ্গে ফ্লার্ট করত, সবাই সেটা বুঝত শুধু তুমি বোঝনি, মজে গিয়েছিলে। তোমাদের লুথার সাহেব সেটা জানতে পেরে তোমার বারোটা বাজিয়ে দিয়ে গেছেন।
তুমি জানলে কী করে এ সব কথা। কে বলেছে তোমাকে?
আমি জেনেছি।
ও বুঝেছি! মুখার্জি বলেছে। বলবেই তো! এই মুখার্জি সোয়াইনটার সঙ্গে তোমার কী সম্পর্ক তা আমি জানি না ভেবেছ! তোমাকে গিফট দেয়, পার্টিতে গিয়ে তোমার মাথা ধরলে বাড়িতে পৌঁছে দিয়ে যায়, হোয়াই! আমাকে সুবিধেবাদী বলা হচ্ছে!
দীপক! খুব বাড়াবাড়ি করছ তুমি। মুখ সামলে কথা বলল।
ভয় দেখিও না। চেঁচিও না।
ওয়েল। আমাকে বিয়ে করতে তোমাকে কে বলেছিল। আমি কি তোমার পেছনে ঘুরেছিলাম। তুমি কেন তখন নেড়ি কুকুরের মতো আমার প্রেম আদায় করতে পাগল হয়েছিলে? মুখার্জি! ও রকম হাজারটা মুখার্জিকে আমি কখনও কেয়ার করিনি। তোমার লুথার সাহেব টেলিফোনে আমাকে প্রেম নিবেদন করতেন। লুথার সাহেব। তোমার মুখার্জির সারোগীর বস! তুমি জানো সে কথা! ইচ্ছে করলে লোকটাকে নাচিয়ে আমি অনেক কিছু আদায় করতে পারতাম। কেন? মিসেস লুথার, ওই পাঞ্জাবি উইচটা যখন দিল্লি গিয়েছিল আর লুথার অসুস্থ হলো তখন তুমি চাওনি আমি গিয়ে লোকটাকে দেখে আসি! গেলে তোমার প্রমোশন আর আটকে থাকত না! তুমি কি নিজের সুবিধের জন্যে আমাকে ব্যবহার করতে চাওনি?
অসম্ভব! তোমার সঙ্গে কথা বলা যায় না। আমি সরল মনে যা বলেছি তখন তুমি প্রতিবাদ করোনি আর এখন বিশ্রীভাবে ব্যাখ্যা করছ। বাবার পায়ের শব্দ পাওয়া গেল। কথা বলতে বলতেই অন্য ঘরে চলে গেলেন। বিছানায় শুয়ে চোখের আড়ালে থাকা মায়ের মুখ কল্পনা করল ভরত। মা এখন হাঁপাচ্ছে। ঠোঁট কামড়াচ্ছে। এত তাড়াতাড়ি বাবা রণে ভঙ্গ দেবে ভাবতে পারেনি।
প্রেসিডেন্সি কলেজে যাতায়াতের জন্যে কলেজবাস থাকলে বাবা-মা খুশি হত। তখন ওর দিকে তারা এমন চোখে তাকাত যেন ক্যান্সার রুগি দেখছে। কোনো উজ্জ্বল ভবিষ্যৎ নেই, নিশ্চিত অর্থ রোজগারের প্রতিশ্রুতি নেই এমন জীবনে ছেলে প্রবেশ করেছে এবং সেটা মেনে নিতে বাধ্য হয়েছে তারা। ওইসময়ে ওদের কথাবার্তায় বেশ মিল থাকত, দেখে মনে হত মেড ফর ইচ আদার। প্রথমদিন কলেজে ভর্তির সময় বাবা গিয়েছিল। বাড়ি থেকে কোন বাস কতরকম রাস্তা হয়ে যায় তা পইপই করে বুঝিয়ে বলেছিল, যদি কোনও প্রব্লেম ফেস করো সঙ্গে সঙ্গে আমার অফিসে ফোন করবে। তোমার পকেটে যেন এক টাকার কয়েন সবসময় থাকে। পাবলিক বুথ থেকে ফোন করতে পারবে?
মা বলেছিল, শোনো, পড়াশুনায় ভাল রেজাল্ট করলেই সবার চরিত্র ভাল হয় না। তোমার কলেজে এমন অনেক মেয়ে বা ছেলে পাবে যারা সিগারেট খায়, ড্রাগ নেয়, আরও কত কী করে। তুমি তাদের সঙ্গ এড়িয়ে যাবে। কফি হাউসে আড্ডা মারতে যেও না। ওখানে ভদ্রলোক দুদণ্ড বসতে পারে না।
কিন্তু আমি ওদের চিনব কী করে? ভরতের খুব মজা লাগছিল।
মা ছেলের মুখের দিকে তাকাল, কে কী বলছে, কার সম্পর্কে কী শুনলে রোজ বাড়ি ফিরে আমাকে বলবে, আমি শুনে তোমাকে গাইড করব।
প্রথম কয়েকদিন আদেশ মান্য করেছিল। যে যা নয় তাকে তাই সাজিয়েছিল ভরত। এমন কি অধ্যাপকরাও বাদ যায়নি। আর তার ফলে মা তামাম কলেজকেই কাঠগড়ায় দাঁড় করিয়ে বাবাকে বলেছিল ভরতকে অন্য কলেজে ভর্তি করতে। কারণটা শুনে বাবা হো হো করে হেসেছিল, লোকে তোমাকে পাগল বলবে।
একথা ঠিক প্রথম প্রথম বাসে ট্রামে একটু অস্বস্তি হত। দাঁড়িয়ে দাঁড়িয়ে বাদুড়ঝোলা ভিড় দেখতে দেখতে শরীর কিরকম করে উঠত। ঝুলন্ত মানুষের মুখগুলো কি ভয়ঙ্কর। নতুন কোনও যাত্রী পাদানিতে পা রাখতে চাইলে তারা স্বার্থপর এবং নৃশংস হতে দ্বিধা করছে না। এই মানুষরাই যখন মাটিতে হাঁটে, ঘরে বা অফিসে বসে থাকে তখন তাদের চেহারা বদলে যায়। বাসের ভেতরে ঢোকার জায়গা পেলে একটা তীব্র বোঁটকা গন্ধে নাক বন্ধ হয়ে আসে। দুঃসহ গরম, মানুষের ঘাম এবং শরীরের চাপ সহ্য করতে করতে কেবলই একটাই প্রার্থনা কত দ্রুত গন্তব্যস্থলে পৌঁছানো যায়। ভরত অবাক হয়ে দ্যাখে কেউ এই ব্যবস্থার প্রতিবাদ না করে নিজেদের মধ্যেই দাঁড়ানোর সুবিধে নিয়ে কামড়াকামড়ি করছে। পৃথিবীর একটি সভ্য দেশের নাগরিকদের যাতায়াতের পথে স্বস্তি পাওয়ার কোনও উপায় নেই এবং কেউ যে তাই নিয়ে চিন্তা করছে তাও ওর মনে হয় না। এই সময় স্কুলবাসকে স্বর্গ বলে মনে হত তার।
কলেজে অর্ণব বসুরায় নামের একটি ছেলের সঙ্গে ভরতের সখ্যতা হল। এই বয়সে অর্ণব যা পড়েছে ভরত তা পড়ার সুযোগ পায়নি। সে বঙ্কিমচন্দ্র পড়েছে, শরৎচন্দ্রের বাছাই করা বইগুলো এবং রবীন্দ্রনাথের কিছু কিছু। বিজ্ঞান পড়ার সঙ্গে সাহিত্যের কোনও যোগ নেই বলে তাকে বোঝানোনা হয়েছিল ওই সব পড়ে সময় নষ্ট করার কোনও মানে হয় না। কিন্তু সত্যজিৎ রায়ের। সব লেখা সে পড়েছে। বাবা বলত, বিকেলে যখন পড়াশুনা করবে না তখন ফেলুদা শঙ্কু পড়বে, তোমার ব্রেন রেস্ট পাবে। প্রত্যেকটা মানুষের একটু আধটু রিলিফ দরকার।
অর্ণব বসুরায় যখন তাকে গোর্কি, মম অথবা ডিকেন্সের কথা বলে তখন সে অবাক হয়। ওর স্কুলের বন্ধু পাভেল এখন যাদবপুরে পড়ে। ওর নামটা গোর্কির উপন্যাস থেকে নেওয়া তা সে জানে। কিন্তু উপন্যাসের বিষয় তার অজানা। বলেছে সত্যজিৎ রায় রহস্যরোমাঞ্চ সিরিজ খুব ভাল লেখেন কিন্তু উপন্যাস পড়তে হলে বিভূতিভূষণ তারাশঙ্কর পড়তে হবে।
ভরত জিজ্ঞাসা করছিল, শুধু মজা পাওয়ার জন্যে এগুলো যে পড়ব তার সময় কোথায়?
অর্ণব বসুরায় অবাক হয়েছিল, কী বললে তুমি? সাহিত্য শুধু মজা পেতে পড়ে নাকি লোকে?
তা হলে কী জন্যে পড়ে? ফিজিক্স কেমিস্ট্রি ম্যাথস-এর সঙ্গে উপন্যাসের কী সম্পর্ক?
জীবনদর্শন তৈরি হয়। সাহিত্য সমাজের প্রতিবিম্ব। সামাজিক বিবর্তনের বিবরণ সাহিত্যে পাওয়া যায়। তুমি যে প্রফেশনই নাও মানুষকে জানতে গেলে এবং নিজের মূল্যায়ন করতে হলে সাহিত্য পড়তে হবে তোমাকে। তুমি আগে মানুষ তারপর অন্য কিছু। যত বড় বিজ্ঞানীই হও তোমার মন খারাপ হলে রবীন্দ্রনাথের গান অথবা জীবনানন্দের কবিতায় তুমি বন্ধু খুঁজে পাবে।
অর্ণব বসুরায় তাকে একটা লিস্ট বানিয়ে দিয়েছিল। হুতোম প্যাচার নকশা থেকে দেখি নাই ফিরে পর্যন্ত বাংলা সাহিত্যের যে সব বই অবশ্যই পড়া উচিত তা সেই লিস্টে ছিল। ভরতের মনে হয়েছিল বিকেলের কয়েকঘণ্টায় ও-গুলো পড়ে শেষ করা অসম্ভব। ফলে সে রাত জাগতে আরম্ভ করল।
বাল্যকালে মা তাকে গান শোনাত। সেইসব গান মুখস্থ হয়ে গিয়েছিল। সে লক্ষ্য করেছিল ওই গানগুলোর প্রতি বাবারও মমতা ছিল। মাঝে মাঝে দুজনে গলা মেলাত। এখনও মন ভাল থাকলে, সম্পর্ক কাছাকাছি এলে দুজনে গান গায়। অদ্ভুত ব্যাপার, গানগুলোর সবই দেশাত্মবোধক। আজ বিকেলে, ছুটির বিকেলে ওদের গাইতে শুনল ভরত। দেবদাস পড়ছিল সে। বই রেখে সে ওদের ঘরে গেল। বাবা শুয়ে শুয়ে গাইছে, মা পাশের চেয়ারে বসে খাটে পা তুলে দিয়ে গলা মেলাচ্ছে। ওকে দেখতে পেয়ে বাবা হাতের ইশারায় গাইতে বলল। সে মাথা নেড়ে আঙুল তুলতেই ওরা থেমে গেল। ভরত বলল, এই যে লাইনটা এত আবেগ দিয়ে গাইছ তার মানে কী? ভারত আবার জগৎসভায় শ্রেষ্ঠ আসন লবে!
ভারতবর্ষের আবার সুদিন ফিরে আসবে। জগতের শ্রেষ্ঠ দেশ হবে। খুব সরল কথা। মা আগ বাড়িয়ে জবাব দিল।
চমৎকার। আবার শব্দটার মানে আপাতত শ্রেষ্ঠত্বে নেই কিন্তু একদিন ছিল, তাই তো। বল তো, কবে ভারত জগতের শ্রেষ্ঠ দেশ ছিল?
মা বাবার দিকে তাকাল। বাবা উঠে বসল, ছিল। যখন ভারতীয় সংস্কৃতি সমস্ত বিশ্বের শ্রেষ্ঠ সংস্কৃতি হিসেবে স্বীকৃত ছিল।
কখন?
আশ্চর্য। তুমি ইতিহাস পড়নি?
পড়েছি। মোগল সাম্রাজ্যের সময়, আলেকজান্ডার যখন এসেছিল তখনও নয়। আর তার আগে ভারতবর্ষ কনসেপ্টটাই ঠিক গ্রো করেনি। সব ছোট ছোট রাজ্য এবং তাদের মধ্যে সংঘাত
হত। ভারত যে জগৎসভায় শ্রেষ্ঠ হয়েছিল তার সদস্য কারা ছিল? আই মিন কমপিটিটার?
বাবা বলল, তুই কী বলছিস? মহেঞ্জোদাড়ো হরপ্পা?
মহেঞ্জোদড়ো হরপ্পা পৃথিবীর সবচেয়ে প্রাচীন সভ্যতা নয়। ওগুলোকেও আর ভারতবর্ষের বলা নিরর্থক। একসময় এইসব গান লেখা হয়েছে দেশাত্মবোধক আবেগে। তখন দেশকে মহান করার জন্যে যা মনে আসে তাই লিখেছেন কবি। কিন্তু এখন তোমরা গাইবার সময় যে ভুলভাল গাইছ তা মনে রাখবে না কেন?
বাবা বলল, আজকাল দেখছি খুঁত ধরতে শিখে গিয়েছ। আর কোনও গানে ভুল পেয়েছ?
ভুল নয় নয়, বাড়াবাড়ি। সেইসঙ্গে পরাধীন মনোভাব।
যেমন?
ওই যে, সকল দেশের রানি সে যে আমার জন্মভূমি!
মাই গড! এত ভাল গান নিয়েও তুমি ব্যঙ্গ করছ?
বাবা, তোমরা একটু ভাব। আমি আমার দেশকে সব চেয়ে ভালবাসব, দেশের সব কিছু আমার প্রিয় হবে এ নিয়ে প্রশ্ন ওঠে না। নিজের ভাঙাবাড়িও অনেক আপন। কিন্তু যখন কবি বলেন সকল দেশের রানি সে যে আমার জন্মভূমি তখন অবশ্যই একজন রাজার অদৃশ্য অস্তিত্ব মনে করতে হয়। পৃথিবীতে একমাত্র ব্রিটেনের রানি ছাড়া সব রানীই রাজার অধীন। আমার দেশ রানি মানে আমরা একটি রাজার অধীন। হোয়াই? ব্রিটিশদের খুশি করতে কি ওই গান লেখা হয়েছিল? প্রশ্ন করে তাকিয়ে থাকল ভরত কিছুক্ষণ। জবাব না পেয়ে ধীরে ধীরে ফিরে গেল দরজার বাইরে এবং তখনই কানে এল মায়ের গলা, স্পয়েল হয়ে যাচ্ছে। কলেজে ঢোকার পর থেকেই ওর মধ্যে চেঞ্জ দেখতে পাচ্ছি আমি।
রাজনীতি করছে নাকি? বাবার গলায় আশঙ্কা।
বুঝতে পারছি না। বলেছি তো ইউনিয়ন থেকে দূরে থাকতে। কিন্তু ওর টেবিলে আমি গোর্কির মাদার পেয়েছি। আমার ভয় করছে।
বাবা বলল, মাদার আমরাও কলেজে পড়েছি। আমার কি, নিজের ক্যারিয়র ও যদি নিজে নষ্ট করতে চায় তা হলে ওই পস্তাবে।
আশ্চর্য! সুবিধেবাদীর মতো কথা বলবে না। আমাদের ছেলের ভবিষ্যৎ আমরা দেখব না?
কী ভাবে দেখবে? ও কি স্কুলবয়? দেখছ না কীভাবে যুক্তি দিয়ে কথা বলতে শিখে গেছে।
সেক্ষেত্রে পাল্টা যুক্তি দিতে হবে।
দ্যাটস ভেরি ডিফিকাল্ট। এই তো আমি এখনও ভেবে পেলাম না ভারত কবে জগৎসভায় শ্রেষ্ঠ আসন নিয়েছিল। এই আবার শব্দটা লেখার কী দরকার পড়েছিল কবির!
তুমি অন্যদিকে চলে যাচ্ছ? মা ধমকে উঠল।
দ্যাখো, ও ড্রাগ খাচ্ছে না, কোনও মেয়ের সঙ্গে প্রেম করছে না। রেজাল্ট খারাপ না করা পর্যন্ত লক্ষ্য করে যাও।
খারাপ হলে কিছু করার থাকবে?
তুমি কী বলতে চাও? ওই ছেলেকে ডেকে আমি শাসন করব? কী বলব? কেন তুমি চিরাচরিত সত্য বলে যা জানি তাকে চ্যালেঞ্জ করছ? কেন উদ্ধত হচ্ছ? মুশকিল হল কি তোমার কোনও ব্যাপারেই ধৈর্য নেই। আমার ক্ষেত্রেও একই কাণ্ড করেছ। বাবার গলা ওপরে উঠল।
ও, তাই? তুমি অন্যায় করছ দেখেও আমি চুপ করে থাকলে তোমার শান্তি! পার্টিতে গিয়ে যখন বুড়িগুলো তোমার কোলের ওপর আঁচল ফেলে দেয় তখন আমাকে চোখ বন্ধ করে থাকতে হবে? তার নাম ধৈর্য? নো। আমার দ্বারা অসম্ভব। এই পঞ্চাশ বছর বয়সেও তোমার ছোঁকছোঁকানি গেল না। মা ছিটকে বাইরে বেরিয়ে এসে ওকে দেখতে পেয়ে নিজেকে সামলাবার চেষ্টা করল। ভরত হেসে ফেলল।
মা জিজ্ঞাসা করল, হাসছ কেন? হাসির কী আছে?
আমি ভেবে পাই না, তোমাদের মধ্যে প্রতি কথায় মতভেদ হয়, ঝগড়া বাধে তবু তেইশ বছর ধরে তোমরা পরস্পরকে টলারেট করে একসঙ্গে আছ কী করে?
তার মানে? মা আঁতকে উঠল।
রাগ কোরো না। পাশাপাশি দুটো দেশ থাকলে এরকম সম্পর্কে হলে বহুবার যুদ্ধ হয়ে যেত, প্রচুর লোক মারা যেত। কিন্তু তবু তোমরা একসঙ্গে গান গাও। আমি জানি না রহস্য কী!
তোমাকে এ সব কিছুই জানতে হবে না। কলেজে ঢুকে এই উন্নতি হয়েছে!
তাহলে প্লিজ আমার সামনে ঝগড়া করো না তোমরা। অ্যাট লিস্ট, আমি যখন থাকব না সে রকম সময় বেছে নিও অথবা আমি বাড়িতে থাকলে ঝগড়া করার আগে বলো আমি বেরিয়ে যাব। ভরত নিজের ঘরে ফিরে এল।
ব্যাপারটা একটু বেশি হয়ে গেল হয়তো কিন্তু না বলে পারেনি ভরত। আর বলার পর দেখতে পেল বাবা-মায়ের মধ্যে চমৎকার আঁতাত তৈরি হয়ে গেল। দুজনেই এখন একসঙ্গে তাকে প্রতিপক্ষ বলে ভাবছে। অবশ্য সে জানে এই আঁতাত বেশি দিন থাকবে না। ঝগড়া না করে ওদের পক্ষে জীবনযাপন অসম্ভব। কিন্তু তাকে উপলক্ষ করে যদি ওরা কিছুক্ষণ এক হয় তাই বা মন্দ কী! কলেজের বন্ধুবান্ধবদের সঙ্গে কথা বলে সে ক্রমশ জানতে পারল সবারই কম-বিস্তর একই অভিজ্ঞতা। পঞ্চাশের কাছাকাছি শিক্ষিত বাবা-মা যারা অনেককাল আত্মীয়স্বজন বিচ্ছিন্ন হয়ে আলাদা থাকে সম্পর্ক জটিল হয়ে যাচ্ছে। পরস্পরকে সহ্য করতে না পারলেও তাদের খুব কম সংখ্যকই বিবাহ বিচ্ছিন্ন করছে। এই সব মানুষের কথা গল্প-উপন্যাসে খুব একটা পাওয়া যাচ্ছে না। শরৎচন্দ্র থেকে আরম্ভ করে আজকের অনেক লেখকই এই সব সমস্যা তাদের উপন্যাসে তুলে ধরেননি। শরশ্চন্দ্রের সময়ে হয়তো এই সমস্যা ছিল না কিন্তু তারপরে? মানুষের জীবনের কথা না বলে তাদের নিয়ে নানান কল্পনা করা কি সামাজিক চিত্র চিত্ৰণ? আজ পর্যন্ত কোনও লেখায় বাবা কিংবা মাকে পাওয়া গেল না। অথচ এরা প্রায় প্রতিটি শিক্ষিত পরিবারের সদস্য। সেদিন তাদের হাউসিং কমপ্লেসে একজন বাউলের পোশাক পরা মানুষ গান গাইছিল। তার দুটো লাইন ভরতের খুব মনে ধরেছিল, আমার আসার গরজ কিছু নাহি ছিল/দুজনার ইচ্ছায় আমায় আসিতে হইল।
গানের লাইনদুটো অর্ণব বসুরায়কে বলেছিল ভরত। রোগা চশমা পরা ছেলেটা বলল, আবার বলো। ভরত দ্বিতীয় বার বলেছিল। অর্ণব বসুরায় বলেছিল, বাউল বৈরাগী দরবেশ ফকির যাঁদের আমরা অশিক্ষিত বলি তারা জীবনের কঠিন সত্যগুলো কি সহজে বলে দেন। জানো ভরত, আমি ঠিক করেছি খাওয়া পরা এবং পড়াশুনার খরচ ছাড়া বাবা-মায়ের কাছ থেকে বাড়তি কিছু নেব না। আমি একটা টিউশনি করছি তাতে যাতায়াতের খরচ ইত্যাদি দিব্যি কুলিয়ে যায়।
কেন? হঠাৎ এমন সিদ্ধান্ত কেন?
ওই গানটাতেই সেটা বলা আছে। আমার তো আসার গরজ ছিল না, বাবা-মা নিয়ে এসেছেন বলে এসেছি। যতদিন আমি সম্পূর্ণ স্বাবলম্বী না হচ্ছি ততদিন সেটা তৈরি করে দেওয়ার দায়িত্ব তাদের। কিন্তু যেহেতু এই পৃথিবীতে আসার পর ধীরে ধীরে আমার নিজস্ব সত্তা তৈরি হয়েছে তাই আমি সব ব্যাপারে তাদের ওপর নির্ভর করব না।
সব ব্যাপার বলতে?
এই যেমন সিগারেট খাওয়া, সিনেমা দেখা, কফিহাউসে কফির দাম দেওয়া। এই খরচগুলো করতে হলে টাকার দরকার হয়। বাবা-মায়ের কাছে হাত পেতে টাকা নিয়ে তা করতে আমার আপত্তি আছে। একটা মানুষ এগুলো ছাড়াই চমৎকার বেঁচে থাকতে পারে। যেসব প্রয়োজন এড়িয়ে যাওয়া যাবে না তার জন্যে আমি ওদের নির্ভর করব। আর যেদিন আমি নিজে রোজগার করে ওই সব খরচ অ্যাফোর্ড করতে পারব সেদিন করব।
অর্ণব বসুরায়ের এই সব কথায় চমক ছিল। কলেজে যাওয়া আসার জন্যে বাবা প্রতি মাসে দুশো টাকা দেন। তার বেশির ভাগই বেঁচে যায় যা কফিহাউসে খরচ করে ভরত। শুধু সে কেন কলেজের অনেক ছেলে মেয়ে এর চেয়ে অনেক বেশি হাতখরচ পায় বাড়ি থেকে, ফুরিয়ে গেলে জোর করে আদায় করে আবার। কণিষ্ক যে বিদেশি সিগারেট রোজ এক প্যাকেট করে খায় তার দাম চল্লিশ টাকার বেশি। অথচ অর্ণব বসুরায় নিজেকে কষ্ট দিতে চাইছে। ভরত আবিষ্কার করল এই কষ্ট করে অন্য এক সুখ পাওয়া যায়। সে হাউসিং কমপ্লেক্সেরই একটি ছেলেকে পড়ানোর দায়িত্ব নিল। প্রথম মাসের মাইনে পেয়ে বাবাকে বলে দিল তার আর হাত খরচের দরকার নেই। ছেলে ছাত্র পড়াচ্ছে এ খবর পাওয়ার পর মা অনেক নাটক করেছিল, মিসেস গুপ্তার কাছ থেকে তুই টাকা নিবি? ও কী ভাববে আমাদের?
তোমাদের ভাবতে যাবে কেন? নেব তো আমি।
আশ্চর্য! এখানে তোকে সবাই আমাদের ছেলে বলেই জানে।
ওঁর ছেলেকে পড়াচ্ছি বলে উনি টাকা দেবেন। ওঁর একজন প্রাইভেট টিউটারের দরকার ছিল আর আমার টাকাটার। চুকে গেল।
আমরা বেঁচে থাকতে তোর এত টাকার দরকার হলে?
তুমি ব্যাপারটা বুঝবে না মা। দয়া করে এমন সিন করো না যে মনে হবে গোটা মহাভারত আজ অশুদ্ধ হয়ে গেল। আমি ঠিক আছি। ভরত বলেছিল।
.
নিজেকে একটু আলাদা করে ভাবতে ভাল লাগে ভরতের। আজকাল মাথায় এমন সব প্রশ্ন উঁকি দেয় যার উত্তর সহজে পাওয়া যায় না। ওদের কলেজের অধ্যাপক পি কে জি রাজনীতি করা মানুষ। বাম মহলে যথেষ্ট যথেষ্ট শ্রদ্ধা পান ভদ্রলোক। মাথায় ঢোকা একটা সমস্যা তার কাছে পেশ করেছিল সে। শুনে ভদ্রলোক চোখ বন্ধ করলেন, হঠাৎ এমন ভাবনা?
গতকাল একটা বই পড়ছিলাম। তা থেকেই মনে এল। আপনার কাছে এটা সমস্যা বলে মনে হচ্ছে না?
হ্যাঁ নিশ্চয়ই। তবে যখন স্রোত উত্তাল হয় তখন কচুরিপানা ভেসে যায় তাতে। অধ্যাপক হেসেছিলেন, এ নিয়ে চিন্তার কিছু নেই। সময় তাদের পরিবর্তিত করবে।
এটা ঠিক উত্তর হল না স্যার।
তুমি কী জানতে চাইছ?
আমি আবার বলছি। যখন কোন স্বৈরাচারী শাসক দেশ শাসন করে তখন তাকে সাহায্য করে নিজেদের আখের গোছাতে প্রচুর লোক এগিয়ে যায়। সৈন্যবাহিনীও লোকটির হাতে থাকে। এই শক্তির বিরুদ্ধে তিলতিল করে দেশের মানুষ যদি একত্রিত হয়ে বিপ্লব করে তখন স্বৈরাচারী পিছু হঠতে বাধ্য হয়। বিপ্লব হয়ে গেলে জনগণের সরকার যখন প্রতিষ্ঠিত হবে তখন দেখা যাবে দেশের নাগরিকদের কিছু অংশ, ধরা যাক দশ কি পনের অংশ স্বৈরাচারী শাসকের অনুগামী ছিল। এদের সংখ্যা হয়তো তিন লাখ। বেছে বেছে এদের নেতৃস্থানীয় ব্যক্তিদের বিচার করে শাস্তি দেওয়া হলো আর বাকিরা নতুন শাসনব্যবস্থার সঙ্গে মিশে গেল নিজেদের প্রাণ বাঁচাতে। দেখা গেছে পরে এরাই আবার জনসাধারণকে ভুল বুঝিয়ে উদ্বুদ্ধ করে গণতান্ত্রিক সরকারকে উৎখাত করে স্বৈরাচারীকে ফিরিয়ে আনার কাজে। আমাদের দেশেও যারা একসময় ব্রিটিশদের সাহায্য করত তারাই স্বাধীনতার পরে বড় বড় সরকারি পদে গিয়ে বলেছে ব্রিটিশ আমল ভাল ছিল। বিপ্লবের পর এদের বাঁচিয়ে রাখা মানে যাকে ছুরির ওপর শুয়ে থাকা বলে যারা মনে করেন তারা কি ভুল করেন? ভরত জিজ্ঞাসা করল।
মাই গড! তুমি কি চাইছ বিপ্লবের পর ওই তিনলক্ষ মানুষকে মেরে ফেলা হোক? তা হলে নাৎসিদের সঙ্গে পার্থক্য কোথায় থাকল? অধ্যাপক জিজ্ঞাসা করলেন।
ওদের বাঁচিয়ে রাখা মানে প্রতি মুহূর্তে কষ্টে পাওয়া শাসনব্যবস্থাকে বিপন্ন করার সম্ভাবনা জিইয়ে রাখা। বিশ্বাসঘাতকরা সবসময়ই বিশ্বাসঘাতক।
ঠিকই। কিন্তু জনগণের চাপে এরা পথ বদলাতে পারে। তুমি যা বলছ তা গণহত্যা, কোনও বিপ্লবী সরকার সেটা করতে পারে না। অধ্যাপক মাথা নাড়লেন, ধরা যাক তাদের ওই শাস্তি দেওয়া হল। তারপর ওই অত লক্ষ্য লোকের পরিবারের কী হবে? কে তাদের দায় বহন করবে? আগে বিপ্লব হোক তারপর এ সব ভাবনা ভেবো।
ভরত সন্তুষ্ট হয়নি। তার কেবলই মনে হতে লাগল কোথায় কঁক থেকে যাচ্ছে। দ্বিতীয় চিন্তাটা মাথায় আসামাত্র সে অধ্যাপককে ধরল, আমাদের দেশে প্রায় সতেরো বছর ধরে মার্ক্সবাদী মানুষেরা শাসনব্যবস্থায় আছেন। প্রকৃতপক্ষে আমাদের দেশ কম্যুনিস্টদের।
হ্যাঁ। জনসাধারণ সেই রায় দিয়েছে। কিন্তু এতগুলো বছরেও পশ্চিমবাংলায় কোনো এলাকার সমস্ত মানুষদের মার্ক্সবাদে দীক্ষিত করা গেল না কেন? কেন সরকারি সমস্ত ক্ষমতা থাকা সত্ত্বেও মার্কসীয় সমাজের ছবি এরা তুলে ধরতে পারলেন না কোনও পাড়ায়? সেই চেষ্টা কি করেছেন উঠতি থেকে প্রতিষ্ঠিত নেতারা? কোনও এলাকায় কর্মীরা কি বুর্জোয়া বদমায়েসী থেকে সম্পূর্ণ মুক্ত হয়েছেন?
অধ্যাপক চোখ ছোট করলেন, এই শাসনব্যবস্থায় সেটা সম্ভব নয়। কেন্দ্রীয় সরকার সেটা হতে দেবে না। আমরা যা করেছি তা সীমিত ক্ষমতার মধ্যে থেকে করেছি। মনে রেখে প্রায় আমাদের কাছাকাছি ভট প্রতিপক্ষ পেয়ে থাকে। এ দেশে বিপ্লব না হলে তুমি যা বলছ তা হওয়া অসম্ভব।
ব্যাপক আকারে না হলেও ক্ষুদ্র গণ্ডিতেও অসম্ভব?
হ্যাঁ। তাই।
এমনকি দলের কর্মীদের মধ্যেও বুর্জোয়া ভাইসেস থেকে যাবে?
যাদের মধ্যে ও সব আছে তারা দলের সদস্য নয়।
এসব কথা দায় এড়াবার জন্যে বলা তা বুঝে দিয়েছে ভরত। ক্রমশ তার মনে হতে লাগল এ দেশের কম্যুনিস্ট পার্টিগুলো সংঘবদ্ধ একটা যন্ত্র যা কোনও সমালোচনা সহ্য করতে পারে না। তারা যা মনে করে ঠিক তাই মানুষের উপর চাপিয়ে দিয়ে খুশি হয়। তার ফলে জনগণের উপকার যদি দশ শতাংশ হয় তা হলে ক্ষতি হয় নব্বই। কংগ্রেসিদের ওপর ভরসা করার কোনও মানেই নেই। একটি শিশুও জানে দুজন কংগ্রেসি একসঙ্গে থাকা মানে তাদের পেছনে দুটো উপদল আছে। একেবারে নগ্ন গুণ্ডাবাজি করা তাদের খুব স্বাভাবিক আচরণ। জনসাধারণের উপকার করার কথা এরা ভাবে কিন্তু বাস্তবে এঁদের কাজের জন্যে শতকরা একভাগও উপকৃত হয় না। তবু এই দুই দলের ওপর দেশের ভাগ্য নির্ণয় করে। এরাই হর্তাকর্তা। ভাবভঙ্গি দেখে মনে হয় দেশের ভালমন্দ কী হবে তা এরাই ঠিক করবে বলে সিদ্ধান্ত নিয়েছে। আর কৌশল এমনই, জনসাধারণ যাতে এদের বাইরে আর কারও কথা চিন্তা না করতে পার তার জন্যে এরা মরিয়া।
প্রেসিডেন্সি কলেজের ছাত্র ইউনিয়নের সঙ্গে একটু একটু করে জড়িত হচ্ছিল ভরত। কিন্তু রাজনৈতিক দলগুলোর শাখা হওয়ায় ছাত্রদের ভাবনা নিয়ে ভাবার চাইতে আন্তর্জাতিক সমস্যা নিয়ে লাফালাফি করে নিজেদের জাহির করতে ওদের আগ্রহ দেখে সে উৎসাহ হারিয়ে ফেলল। অভিজিত সরকার নামে একটি ছাত্রনেতার সঙ্গে ভরতের সামান্য ঘনিষ্ঠতা হয়েছিল। স্কুল থেকে ভাল ফল করে অভিজিত প্রেসিডেন্সিতে ভর্তি হয়েছে। শাসক দলের ছাত্র সংগঠনের সে সক্রিয় সদস্য। ওর বাবা হাইকোর্টের সফল ব্যারিস্টার। অর্থের অভাব নেই। অভিজিতের জীবনের লক্ষ্য পার্টির কেন্দ্রীয় কমিটিতে পৌঁছানো, মন্ত্রিসভায় যাওয়া। এ বিষয়ে তার ভাবনা পরিষ্কার। আমার সময়ের অন্য ছাত্রনেতার থেকে আমি একটু এগিয়ে আছি কারণ প্রেসিডেন্সি কলেজের লেবেলটা আর কারও নেই। ছাত্র হিসেবে আমি মেধাবী তা প্রমাণিত। পার্টি সংক্রান্ত পড়াশুনা আমি যে ভাবে চালাচ্ছি তা আমার ভিত শক্ত করবে। আমি নিজে নিম্নবিত্ত বা বিত্তহীন পরিবার থেকে আসিনি, আমার বাবার প্রচুর টাকা আছে, এটা বেশ গুরুত্ব পায়। পার্টির ওপরের তলায় দু চারজন বাদে বেশির ভাগই উচ্চবিত্ত শ্রেণির মানুষ। তাছাড়া কেউ ডাক্তার, ইঞ্জিনিয়ার, গবেষক অথবা অধ্যাপক হবার লক্ষ্যে নিজেকে তৈরি করে আর আমি রাজনৈতিক নেতা হিসেবে নিজেকে তৈরি করার চেষ্টা করছি। কারণ একজন মন্ত্রী ডাক্তার থেকে অধ্যাপকদের নিয়ন্ত্রণ করে। আমার বাবা আমাকে সমর্থন করেন।
কফিহাউসে বসে এমন সাবলীল ভঙ্গিতে কথাগুলো বলেছিল অভিজিত যে অবাক হয়ে গিয়েছিল ভরত। ক্ষমতাবান রাজনৈতিক নেতা হিসেবে নিজেকে তৈরি করার জন্যে প্রেসিডেন্সি কলেজের একজন ছাত্র পরিশ্রম করছে, এ কথা বাবা-মা কখনও বিশ্বাস করবে? ভরতকে ছাত্র রাজনীতিতে না জড়িয়ে পড়ার জন্যে ওরা বারবার নিষেধ করেছে। কলেজে ও-সব করে কত ছেলের ভবিষ্যৎ নষ্ট হয়েছে তার ফিরিস্তি দিয়েছে। বাবা বলেছে নকশাল আন্দোলনের সময় প্রেসিডেন্সি কলেজের উজ্জ্বল ছেলের ওই রাজনীতিতে জড়িয়ে পড়ে অন্ধকারে হারিয়ে গিয়েছে চিরদিনের জন্যে। তার মানে, তখন যারা ছাত্র রাজনীতি করত তারা অভিজিতের মতো বুদ্ধিমান ছিল না। তারা একটা আদর্শে বিশ্বাস করত, আখেরে নয়। অভিজিত তাকে বলেছিল কয়েকজন নেতার কথা। যারা ছাত্র এবং যুব রাজনীতি করে আজ নেতা হয়েছে। কোনওদিন চাকরিবাকরি অথবা ব্যবসা করেনি। কিন্তু দিল্লি বোম্বে যেতে গেলে তাদের বাড়িতে এক ডজন প্লেনের ওপেন টিকিট এসে যায়। এরা শুধু শাসক দলেই নয়, কংগ্রেসেও আছেন। যেহেতু এঁদের বয়স প্রায় পঞ্চাশ তাই তিরিশ বছর আগে ছাত্র রাজনীতি করার সময় তারা বুদ্ধি খরচ করেছিলেন।
অনেককাল অন্ধকারে বাস করার পর যদি আচমকা আলোয় আসা যায় তা হলে চোখ ঝলসে যেতে বাধ্য। প্রথম প্রথম ভরতের তাই হয়েছিল। শুধু রাজনীতি নয়, জীবনের অন্যক্ষেত্রেও সে হিসেব মেলাতে পারছিল না। সুদেষ্ণা নামের মেয়েটি কলেজে খুব নামকরা। সুদেষ্ণা সুন্দরী, মেধাবী। গল্প উপন্যাস বা সিনেমায় এমন মেয়েকেই নায়িকা হিসেবে ভাবা হয়। সুদেষ্ণাকে দেখে ওর মাথায় অন্য এক চিন্তা এসেছিল। মেয়ে মানেই নায়িকা নয়। ক্লাশের কুড়িটি মেয়ের মধ্যে বড় জোর দুজনকে নায়িকা বলে ভাবা যেতে পারে। বাকি আঠারোজন সারাজীবন পার্শ্বচরিত্র থেকে যাবে। একমাত্র বিয়ের রাত্রে তারা নায়িকার মর্যাদা পেতে পারে। অথচ সেই সব মেয়ে যখন একা থাকে তখন তাদের কল্পনা আচার-আচরণ এবং পুরুষের কোনও কথার প্রতিক্রিয়াতে ঠিক নায়িকাসুলভ অভিব্যক্তি ফুটে ওঠে। সে যে নায়িকা নয় তা এককভাবে হজম করা বেশ কষ্টকর তার পক্ষে।
সুদেষ্ণা সম্পর্কে এ সব তথ্য খাটে না। কোনোদিন কলেজে এক পোশাকে সে আসে না। তার সঙ্গে কথা বলতে পেরে অধ্যাপকরাও খুশি হয়। গল্প উপন্যাসে ভরত আবিষ্কার করেছে নায়িকা একজন পুরুষবন্ধুর জন্যেই জীবন দিয়ে দিতে পারে। তাকেই বলে প্রেম। সে সুন্দরীর একাধিক প্রেমিক থাকে, যে অবলীলায় কয়েকজন ছেলের সঙ্গে প্রেমের অভিনয় করে তাকে ভ্যাম্প বলা হয়। লেখক এবং পাঠকের তার ওপর কোনও সহানুভূতি থাকে না। বদ চরিত্র বলে তাকে চিহ্নিত করা হয়েছে সাবেকী উপন্যাসগুলোতে। যে মেয়ে তাও করে না অথচ কোনও অল্পবয়সী চরিত্রের সঙ্গে ঘনিষ্ঠ হয় তাকেও চরিত্রহীনা বলা হয়েছে। এই সব সংজ্ঞা বাতিল হয়ে গেল সুদেষ্ণাকে দেখার পর। সুদেষ্ণার ছেলে বন্ধুর সংখ্যা কত তাই নিয়ে বিতর্ক হচ্ছে। সবাই নিজেকে ওর একমাত্র বন্ধু হিসেবে দাবি করে করে এখন প্রথম বন্ধুতে সীমিত হয়েছে। সুদেষ্ণা নাকি সবার সঙ্গেই প্রেমের কথা বলে। কলেজের ছাত্র অথবা অধ্যাপকদের সে মিষ্টি কথা বলতে ইতস্তত করে না। যে ছেলে তাকে এড়িয়ে দূরে সরে থাকতে চায় তার সঙ্গে সে যেচে গিয়ে কথা বলে আসে। আর এ সব করা সত্ত্বেও তার রেজাল্ট ঈর্ষণীয় ভাবে ভাল। সুদেষ্ণা যেন নদীর মতো দুপাশের চরাচর ঘর বাড়ি গাছপালা ছুঁয়ে ছুঁয়ে সমুদ্রের দিকে এগিয়ে যাচ্ছে। ওকে বদ মেয়ে বা চরিত্রহীনা বলার সাহস কারও নেই অথবা সেরকম কিছু ভাবতেও ইচ্ছে করে না। পুরনো ভাবটাকে তাই বাতিল করতে হয় ওকে দেখে।
একদিন মা তাকে জিজ্ঞাসা করেছিল, তোদের কলেজের মেয়েরা কেমন?
ভরত জবাব দিয়েছিল, মেয়েরা যেমন হয়।
ও বাবা। মেয়েরা কেমন হয় তা তুই জেনে বসে আছিস?
বইতে পড়েছি, টিভিতে দেখেছি, তার ওপর তোমাকে তো দেখছিস।
ওরা তোদের সঙ্গে কথা বলে?
প্রয়োজন হলে বলে। সবাই অবশ্য নয়। বলেই সুদেষ্ণার কথা মনে পড়েছিল। ওকে যেটুকু সে দেখেছে তাই অকপটে বলেছিল। শুনে মায়ের মুখ গম্ভীর, কী রকম বাড়ির মেয়ে?
কেন?
কলেজে গিয়ে এত ছেলের সঙ্গে ভাব করছে, বাড়ির লোক কিছু বলে না?
ভাব করছে মানে?
তুমি এখন বড় হয়েছ, তোমার জেনে রাখা উচিত এই সব মেয়ে ছেলেদের মুণ্ডু চিবিয়ে আনন্দ পায়। বোকা ছেলেদের ভবিষ্যৎ নষ্ট হয়ে যায়।
আমি তোমার কথা বুঝতে পারলাম না। সোজা হয়ে বসেছিল ভরত।
বুঝতে হবে না। শুধু ওই সুদেষ্ণার সঙ্গে কথা বলা বন্ধ করো। মা উঠে গিয়েছিল। যখন মেজাজ গরম হয় তখনই মা তুই থেকে তুমিতে উঠে যায়। হয়তো তুমি বলে দূরত্ব বাড়াতে চায়। বাবার ক্ষেত্রে এ রকমটা অবশ্য করে না। তুমি থেকে আপনিতে চলে যেতে মাকে কখনও শোনেনি সে। ভরত ভেবে দেখেছিল মা যতই আধুনিকা হোক সুদেষ্ণকে গ্রহণ করতে পারছে না। শুধু মা-ই কেন, কলেজের সমবয়সী অনেক ছেলে-মেয়ে সুদেষ্ণার চরিত্র নিয়ে সন্দেহ করে। মানুষ কেন যে যার নিজের জীবন নিয়ে ব্যস্ত থাকে না, অন্যের জীবনের খুঁটিনাটি জেনে মন্তব্য করতে উদগ্রীব হয় সেটা ভরত কিছুতেই বুঝতে পারেনি। সুদেষ্ণার সঙ্গে তার কথা হয়েছে দু-একবার। ওর স্বাভাবিক ব্যবহারে সে কোনও অস্বাভাবিকতা খুঁজে পায়নি। খোঁজার চেষ্টাও অবশ্য করেনি।
এইভাবে জীবন চলছিল ভরতের যেমন আর পাঁচজন তরুণের শুরু হয়। এতকাল বন্ধ এলাকায়। বাস করে বাইরের পৃথিবীতে পা দিয়ে সে অনেক কিছু মেলাতে মারছিল না। রাত্রে প্রায়ই স্বপ্ন দেখত সেই ছবিটার। সেই নিটোল রাস্তা, ছবির মত বাড়ি, হাসিখুশি স্বাস্থ্যবান মানুষ, শান্তির জীবন। এই ছবির সঙ্গে ভরতের দেখা পৃথিবীর কোনও মিল নেই। এই ব্যবধান ঘোচাবার জন্যে কোনও দায় বোধ করে না। তার কেবলই মনে হয় এখন বাবা মা শিশুদের শেখায়, কী করে স্বার্থপর হয়ে বেঁচে থাকতে হয়। যা তোমাকে উপকৃত করবে না তার দিকে ভুলেও তাকিও না। এই পৃথিবীতে তুমি এবং তোমার নিকটজন ছাড়া আর কারও কথা চিন্তা করা বোকামি। এবং ভুল করেও ওই নিকটজনের সংখ্যা বাড়িও না। দেশ, সমাজ ইত্যাদির জন্যে ভাবনা ভাবা মানে আত্মহত্যা করা। তোমাকে যে করেই হোক প্রচুর টাকা রোজগার করতে হবে যাতে ভারতবর্ষে যে সব সুখ সুবিধে কিনতে পারা যায় তা কেনার উপযুক্ত হতে পার। সোজা পথে যে টাকা আসে তা তোমাকে চিরকাল অসুখী রাখবে কারণ পরিমাণে বেশি হতে পারে না। অতএব নিজেকে বাঁচিয়ে তুমি অর্থ আনো এবং একবার আনার পরে সেই অর্থের গায়ে কালো দাগ যখন অবলীলায় মুছে যায় তখন নিজের প্রতিপত্তি বাড়াও। এই না হলে বেঁচে থাকা অর্থহীন।
.
ক্রমশ ভরত তার চারপাশে দুই তিন এবং তার বেশি মুখওয়ালা মানুষ দেখতে শুরু করল। তার বাবার তিনটি মুখ আছে। একটি মুখ দেখলে মনে হয় ভদ্রলোক অত্যন্ত সহৃদয় প্রকৃতির, দেশের জন্যে ভাবেন, গুনগুনিয়ে বঙ্গ আমার জননী আমার গাইতে ভালবাসেন, ছেলেকে ডেকে বলেন পথের পাঁচালি ইংরেজিতে লেখা হলে নোবেল প্রাইজ পেত, বুঝলে! দ্বিতীয় মুখ বেরিয়ে আসে বিশেষ বিশেষ টেলিফোন এলে। তখন গলার স্বর নেমে যায়। সত্যিকারের ষড়যন্ত্রীর মতো দেখায় মুখটা। টাকা-পয়সার লেনদেন নিয়ে, ফিসফিসিয়ে কথা বলেন। হয় তো নিজের কানকেও ঠিক বিশ্বাস করেন না। মায়ের সঙ্গে হেসে এমন ভাবে কথা বলেন যে মনে হয় মা মিস ইউনিভার্স। বেড়াল বেড়াল ভাব এসে যায় তখন। বিশেষ করে মায়ের কোনও বান্ধবী বা বাবার বন্ধু বাড়িতে এলে ভাল প্রেমিক প্রেমিক মুখটি স্পষ্ট দেখা যায়। ফিসফিসিয়ে টাকার কথা বলে যে মুখ তার সঙ্গে এই মুখটির কোনও পার্থক্য আজকাল ভরত দেখতে পায় না। তৃতীয় মুখটি বেরিয়ে পড়ে যখন বাবার আঁতে ঘা লাগে। মায়ের সঙ্গে ঝগড়ার সময় মুখে নেকড়ের ছাপ ফুটে ওঠে। একই ব্যাপার মায়ের ক্ষেত্রেও হতে দেখছে সে। বাইরের লোকের সামনে এক মুখ, বাবার সঙ্গে ঝগড়ার সময় দ্বিতীয় মুখ আর সুখী সুখী চেহারা করে ফেললেই তৃতীয় মুখটি বেরিয়ে আসে।
ভরতদের নিচের ফ্ল্যাটে থাকেন রবীনবাবু। মাত্র দু বছর আগে হাজার স্কোয়ার ফিটের ফ্ল্যাট কিনেছেন নয় লক্ষ টাকা দিয়ে। রবীনবাবু শ্রমিক আন্দোলনে নেতৃত্ব দেন। প্রায়ই খবরের কাগজে নাম বের হয়। সকালবেলায় লিফটে ওঁর সঙ্গে দেখা করতে আসা মানুষের ভিড় থাকে খুব। কিন্তু নামকরা শ্রমিক নেতা বলে কেউ আপত্তি থাকলেও জানাতে পারে না। লিফট ছেড়ে হেঁটে নিচে নামে অন্য ফ্ল্যাটের বাসিন্দারা। বাবা বলেছিল, শ্রমিক আন্দোলন করে নয় লক্ষ টাকা দিয়ে ফ্ল্যাট কিনেছে, ভেবে দ্যাখো।
মা বলেছিল, আগে বোধহয় কোনো বস্তিতে থাকত। বউটার চেহারা তাই বলে।
বাবা বলল, কিছু বলা যাবে না। এখন তো ওদেরই যুগ। মা বলল, ওর মেয়েটাকে দেখেছ? কি অশ্লীলভাবে জামা পরে, বুকের দিকে তাকানো যায় না। এর মধ্যেই অন্য ফ্ল্যাটের ছেলেরা গায়ে পড়ছে। আমাদের এখানে আগে কখনও এমন কাণ্ড হয়নি। কালচারের ছিটেফোঁটা নেই তা বোঝা যায়।
তোমার ছেলে তাকায় না তো!
শুধু আমার ছেলে হলে তাকাত না, মুশকিল হল ও তোমারও ছেলে।
কথাগুলো দরজার ওপাশে থেকেও কানে ঢুকেছিল। মেয়েটাকে সে দেখেছে কয়েকবার। যে ছেলেই সিঁড়ি দিয়ে নামে তার দিকেই অদ্ভুত চোখে তাকায়।
সেদিনরাত্রে ঘটনাটা ঘটল। মা টিভি দেখছিল। ভরত নিজের ঘরে। বাবা হুইস্কির গ্লাস নিয়েই বই পড়ছিল এমন সময় বেল বাজল। মা দরজা খুলল, ও আপনি! আপনি।
একটু বিরক্ত করছি বোধহয়।
না না বিরক্ত কেন? আসুন। এই শুনছ? মা বাবাকে ডাকল।
সাধারণত মায়ের প্রথম ডাকে বাবা সাড়া দেয় না। হুইস্কি খাওয়ার সময় তো নয়ই।
ভরত আগন্তুকের গলা পেল, আসলে আমার টেলিফোনটা আউট অফ অর্ডার হয়ে আছে। আমি রবীন, আপনাদের নিচের ফ্ল্যাটে আছি।
ওমা একি কথা! আপনাকে চিনব না কেন? অ্যাই শুনছ! এবারে ডাকটা একটু উঁচুতে।
বাবা গ্লাস রেখে যেতে বাধ্য হলো। মা বলল, চিনতে পারছ? রবীনবাবু।
বাবা বলল, নিশ্চয়! আসুন, কি সৌভাগ্য।
একটা টেলিফোন করতে পারি?
একশবার। বাবা টেলিফোনটা এনে দিল। ভরত দরজায় এসে দেখল লোকটা বোতাম টিপে চোখ বন্ধ করেছে, হ্যালো। রবীন বলছি। কী ভেবেছেন বলুন তো? শ্রমমন্ত্রীকে বলে ব্যাপারটা ম্যানেজ করলাম অথচ আপনার হুঁশ নেই। শ্রমিকরা খেপে লাল হয়ে আছে। তা আপনি যদি এই চালে চলেন তা হলে ওদের লেলিয়ে দিই, কী বলেন? একটু চুপ করলেন রবীনবাবু, ঠিক আছে, শেষবার চান্স দিলাম, কাল সকাল দশটা পর্যন্ত। টেলিফোনের লাইন কেটে দিয়ে রবীনবাবু বললেন, কারও উপকার করা এ যুগে অন্যায়।
বাবা বলল, কোনও প্রব্লেম?
আর প্রব্লেম। আমার লাইনে এক মিনিট শান্তি নেই মশাই। শ্রমিকদের প্রভিডেন্ড ফান্ড কেটেছে অথচ সরকারের ঘরে জমা দেয়নি। এক্সাইজ ডিউটি অর্ধেক দিয়ে পুরো মাল বাজারে ছাড়ছে। অথচ শ্রমিকদের হকের পাওনা দেবার বেলায় নানা অজুহাত। হ্যাঁ, আমি জানি আজকাল যা খরচ বেড়েছে তাতে সৎপথে ব্যবসা করলে সব কিছু মেটানোর পর মালিকের পকেটে কিছু যাবে না। আমি চাই না ইন্ডাস্ট্রি বন্ধ হোক। শুধু ধর্মঘট আর আন্দোলন করলে তো কারখানাগুলোর উন্নতি হবে না। কিন্তু লোকগুলো এমন অকৃতজ্ঞ যে যতক্ষণ না শাসিয়ে কথা বলছি ততক্ষণ। রবীনবাবু হাসলেন, আপনারা আবার আমাকে ভুল বুঝবেন না।
মা বলল, সে কি! আপনাকে ভুল বুঝব কেন? চা না কফি?
না না, এত রাত্রে ও সব। মাথা ঝাঁকাতে লাগলেন রবীনবাবু।
মা বলল, তা কি হয়! এই প্রথম আপনি এলেন আমাদের বাড়িতে।
কী দরকার। আসলে আমি এখন চা কফি খাই না। সারাদিন ধরে এত চা খেতে হয় যে, বুঝতেই পারছেন, শ্রমিকদের নিয়ে কারবার।
বাবা বলল, আপনাকে বলতে সঙ্কোচ হচ্ছে।
না না। সঙ্কোচ কীসের, বলে ফেলুন।
আমি একটু হুইস্কি খাচ্ছিলাম। আপনার আপত্তি না থাকলে–।
সেটা একটু চলতে পারে। প্রিমিয়াম তো?
হ্যাঁ। তা তো নিশ্চয়ই।
মা বলল, তুমি সার্ভ করো, আমি তোমাদের খাবারের ব্যবস্থা করছি।
ভরত দেখল বাবা হুইস্কির বোতল, ঠাণ্ডা জল এবং গ্লাস নিয়ে শ্রমিক নেতার পাশে বসল। মা চটপট খাবার বানিয়ে টেবিলে রাখল। ভরতের এক পিসি রাত আটটায় এ বাড়িতে এসে চা চেয়েছিল বলে মা বিরক্ত হয়েছিল। আর যে লোকটার নিন্দে করেছে দুজনেই তাকে সেবা করতে এখন বিন্দুমাত্র কুণ্ঠা দেখাচ্ছে না ওরা।
রবীনবাবু বললেন, আপনি যেন কোথায় আছেন?
বাবা জবাব দিলেন। গ্লাসে চুমুক দিয়ে রবীনবাবু হাসলেন, আপনাদের এম ডি লুথার সাহেব যাকে বলে দুনম্বরি লোক, ঠিক তাই ছিলেন।
আপনি চিনতেন? বাবা অবাক।
বাঃ। চিনব না কেন? আমার ইউনিয়ন তো ওখানে পাওয়ারে।
লুথার সাহেব!
লোকটা আমাকে টাকা দিত, একটু বেশিই দিত আবার নিজের জন্যে রাখত। অবশ্য সেটা আমাকে জানিয়েই রাখত। এমন কি পার্টি ফান্ডে চাঁদা দিতে বললেও ও ওই একই কারবার করত। হে হে করে হাসলেন রবীনবাবু।
বাবা বলল, এখনকার এম ডি?
আজই কথা হচ্ছিল। দিল্লি যাওয়া আসার ওপেন টিকিট ফেরত পাঠালাম। লোকটা ভাবে কী? প্লেনে যেন আমি উঠতে পারি না? আরে আমি একটা কাজ নিয়ে দিল্লি যাই না রে। দশজনের দশটা কাজ করে দেব আর দশজনই দশটা ওপেন টিকিট দেবে। যাব তো একটায়। আমাকে টিকিট দেখাচ্ছে। দেব অ্যাইসা টাইট যে বাছাধন বুঝবে ঠ্যালা।
সত্যি নাকি?
আমি মিথ্যে বলি না মশাই।
তা হলে আমি যে বিপদে পড়
কী রকম?
কোম্পানির কিছু হলে?
দুর! দেখছেন না সি এম চাইছেন না শ্রমিক অশান্তির জন্যে কারখানার প্রোডাকশন যেন বন্ধ না হয়। এই যে এত এন আর আইদের লোভ দেখিয়ে টেনে আনা হচ্ছে সব হাওয়া হয়ে যাবে। তাই আমি রামকৃষ্ণর পলিসি নিয়েছি, ফোঁস করব কিন্তু ছোবল মারব না। হুইস্কিতে চুমুক দিলেন রবীনবাবু, বিপদে পড়বেন কেন? এই মওকায় কিছু কামিয়ে নিন।
কী রকম? বাবা উৎসুক।
কোনওমতে এম ডির কানে তুলে দিন আমি আপনার প্রতিবেশী। ব্যস, তারপরে দেখবেন মাল আপনা আপনি আপনার পকেটে এসে যাবে। হো হো করে হাসলেন রবীনবাবু, আপনার ছেলেমেয়ে কটি? প্রশ্নটা আচমকাই মায়ের দিকে তাকিয়ে ছুড়লেন তিনি।
একটি! প্রেসিডেন্সিতে পড়ে।
আচ্ছা! তা হলে ব্রিলিয়ান্ট ছেলে। কই ডাকুন ওকে।
মা উঠে এল। দরজা পেরিয়েই ভরতকে দেখতে পেয়ে হকচকিয়ে গেল। ছেলের মুখের দিকে তাকিয়ে একটু বুঝতে চেষ্টা করতেই নিঃশব্দে মাথা নেড়ে না বলল ভরত।
মা ফিসফিস করে বলল, দু মিনিটের জন্যে গেলে জাত যাবে না, এসো। তারপরেই ফিরে গিয়ে মা হাসল, পড়াশুনা করছিল, আসছে।
অগত্যা যেতেই হল। তাকে দেখতে পেয়ে রবীনবাবু বললেন, ও, তুমি। প্রেসিডেন্সিতে পড়? ওখানে আমাদের প্রচুর ছেলে আছে।
অভিজিতের মুখ মনে এলেও কিছু বলল না ভরত।
রবীনবাবু বললেন, কোন পার্টি কর?
এখনও ভেবে পাচ্ছি না। তা ছাড়া মা-বাবা বলেছেন ইউনিয়ন না করতে।
রবীনবাবু একটু কুঁকড়ে যাওয়া মায়ের দিকে তাকালেন, না না। এই তো ইউনিয়ন করার বয়স। এখন থেকে না নামলে বেশ শক্ত হবে কী করে। বাধা দেওয়া ঠিক নয়।
মা মিন মিন করল, পড়াশুনায় ব্যাঘাত হবে বলে। হ্যাঁ। ওদিকটাও নজরে রেখো। পড়াশুনা যেন নষ্ট না হয়। আমার মেয়েকে তো আমি বলি পড়াশুনা হচ্ছে সবচেয়ে প্রথম কর্তব্য। তুমি কি ইংলিশ মিডিয়ামে পড়েছ?
জবাব দিল মা, হ্যাঁ। আগাগোড়া!
বাঃ। খুব ভাল। আমার মেয়েটার সব ভাল শুধু স্পোকেন ইংলিশটা খারাপ। তুমি একটা কাজ করতে পারবে? ওকে ইংরেজি বলাটা শিখিয়ে দাও।
মা বলল, দিস না। সপ্তাহে দু-একদিন শেখালেই শিখে নেবে।
হ্যাঁ। তার বেশি লাগবে না। যাও, পড়াশুনা করো। রবীনবাবু বলল হাই তুলে।
চার পেগ মদ্যপান করে ভদ্রলোক চলে গেলে বাবা আর রাতের খাবার খাব না বলে শুয়ে পড়ল। মা গুনগুন করে সুর ভাঁজতে ভাঁজতে প্লেট গ্লাস গোছাচ্ছিল। ভরত এসে দাঁড়াল সামনে, তোমরা এটা কী করলে?
কোনটা?
ওই বাজে লোকটাকে এন্টারটেইন করলে?
বাজে লোক মানে?
চমৎকার! তোমরা বলোনি লোকটা বাজে? শ্রমিক নেতা হয়ে নয় লক্ষ টাকা দিয়ে ফ্ল্যাট কেনে কী করে বলে সমালোচনা করোনি? অথচ ওর সঙ্গে যে ভাবে কথা বললে তাতে মনে হল কৃপা পাওয়ার জন্যে গলে যাচ্ছ। বেশ জোরে জোরে কথাগুলো বলল ভরত।
কৃপা? ওর কাছে আমরা কোনও কৃপা চেয়েছি বলে তোর মনে হল? প্রতিবেশী বাড়িতে এসেছে, পছন্দ করি বা না করি ভদ্র ব্যবহার করাটাই নিয়ম। তা ছাড়া আমরা কী করছি না করছি তার কৈফিয়ত তোকে দেব না। মা কড়াগলায় বলল।
বাঃ, এ ব্যাপারে তোমাদের বেশ মিল দেখছি।
ভরত! বাড়াবাড়ি করো না। মা চিৎকার করল।
এই সময় বাবা বেরিয়ে এল, কী হয়েছে? কী বলছে ও?
রবীনবাবুকে ড্রিঙ্ক অফার করেছ বলে আমাদের সমালোচনা করছে। বলছে ওঁর কাছে কৃপা চাওয়ার জন্যে আমরা খাতির করেছি। এমন বিশ্রী ভাবে কথা বলে আজকাল! মা বলল।
বেশ করেছি। আমার কোম্পানির এম ডি যাকে তোয়াজ করে তাকে খাতির করলে যদি উপায় হয় তা হলে নিশ্চয়ই করব। এনি মোর কোশ্চেন? বাবা যে ভাবে ঘুরে দাঁড়াল প্রশ্ন মনে এলেও ভরতের আর কথা বলতে ইচ্ছে করল না।
.
সেই রাত্রে ভরত কিছু খেল না। মা মাত্র একবার খাওয়ার কথা বলেছিল, দ্বিতীয়বার আসেনি। প্রচণ্ড ক্রোধ ভরতকে আপ্লুত করেছিল। তার মনে হচ্ছিল এই পৃথিবীটার সব কিছু বানানো, মানুষগুলোর আচরণে ভণ্ডামি ছাড়া কিছু নেই। তার হাতে যদি ক্ষমতা থাকত তা হলে এই সবকিছু চুরমার করে ফেলত। ভারতবর্ষে, কলকাতায় বাস করে কোনও মানুষ সুস্থ থাকতে পারে না। তাকে প্রতিপদে ভণ্ডামি করে যেতে হবেই। অথচ কেউ এর প্রতিবাদ করে না, কেউ না। যে সব সন্ন্যাসীরা বিবেকানন্দের বাণী আওড়ান তারাও অনুদান না পেলে স্কুলে ছাত্র ভর্তি করেন না। এদের মধ্যে বাঁচতে হলে হয় তাকে ভণ্ড হতে হবে নয় প্রতিপদে প্রতিবাদ করতে হবে। ওই রাত্রে প্রচণ্ড রাগ এবং খিদে একাকার হয়ে যাওয়ায় ভরত ঠিক করল সে প্রতিবাদ করবে। এ ব্যাপারে সে কারও সাহায্য নেবে না। যে সব রাজনৈতিক দল আদর্শের কথা বলে তাদের ভণ্ডামিও আজ স্পষ্ট। ফলে রাজনৈতিক দলের সদস্য হলে তাকে এই ভণ্ডামির পথেই যেতে হবে। সে ঠিক করল মানুষ হিসাবে সে স্পষ্টবাদী হবে।
পরদিন সকালে কলেজে যাচ্ছিল ভরত। হ্যারিসন রোড আর কলেজ স্ট্রিটের মোড় যখন সে পার হচ্ছে তখন চারধারে প্রচুর মানুষ। সবাই যে যার কাজে ব্যস্ত। বাস ট্রাম এবং রিকশায়। মোড়টা প্রায় ভরাট। ভরত দেখল একস্টা লরি বেআইনি ভাবে নো এন্ট্রি লাগানো পথে ঢুকছিল। তাকে দাঁড় করিয়ে ট্রাফিক পুলিশ খুব ধমকাচ্ছে। লরির ড্রাইভার কয়েক শো লোকের সামনে হাত বাড়িয়ে দুটো টাকা এগিয়ে ধরতেই পুলিশটা ছোঁ মেরে নিয়ে নিল। তারপর হাত নেড়ে ড্রাইভারের ইচ্ছে অনুযায়ী পথে যেতে বলল। ভরত দৃশ্যটা দেখল অবাক চোখে। লরিটা বাঁক নেবার চেষ্টা করতেই সে দৌড়ে গেল সামনে। ব্রেক চাপতে বাধ্য হল ড্রাইভার। পুলিশটা বিরক্ত হয়ে তাকে দেখছে। ভরত নোকটাকে কাছে ডাকল। এগিয়ে এল লোকটা, কী করছেন? জ্যাম হয়ে যাচ্ছে দেখতে পাচ্ছেন না?
খপ করে লোকটার বাঁ হাত ধরে ফেলল ভরত, আপনি ঘুষ নিলেন কেন?
ঘুষ? হকচকিয়ে গেল পুলিশ।
আপনি প্রকাশ্যে এত লোকের সামনে ওর কাছে ঘুষ নিয়েছেন।
কী যা-তা বলছেন? কে আপনি?
তাতে আপনার কোনও দরকার নেই। আপনি ঘুষ নিয়ে লরিটাকে বেআইনি পথে যেতে দিয়েছেন। আপনি পুলিশ, আইনের রক্ষক। তবু এত নির্লজ্জ আপনি যে পাবলিকের চোখের সামনে অন্যায় কাজ করতে দ্বিধা করছেন না। ভরতের কথার মধ্যে আশেপাশের গাড়ি থেকে হর্ন বাজা শুরু হল। দুচারজন মানুষ এগিয়ে এসেছিল কাছে। তাদের একজন বলল, ছেড়ে দাও ভাই, পুলিশ তো ঘুষ নেবেই।
আশ্চর্য! আপনারা এই অন্যায়কে সমর্থন করছেন?
একজন বলল, এটাই তো নিয়ম হয়ে দাঁড়িয়েছে।
মারুতি গাড়ির কঁচ নামিয়ে এক সুবেশ ভদ্রলোক জিজ্ঞাসা করলেন, কী হয়েছে?
ভরত তাকে ব্যাপারটা বলল। ভদ্রলোক মাথা নাড়লেন, কেন আমাদের দেরি করিয়ে দিচ্ছেন ভাই। দুটো টাকার মামলা। ওর ওপরওয়ালারা দুশো দুহাজার থেকে দু লাখ নিচ্ছে। আপনি কলকাতায় নতুন নাকি?
ভরত মাথা নাড়ল, নো। আমি ওকে ছাড়ব না। ওকে টাকা সমেত ধরেছি। একজনকে শাস্তি দিলে হয়তো দুজন ব্যাপারটা করার আগে ভাববে।
ভিড় বাড়ছিল। পাবলিক ভরত এবং পুলিশটিকে ফুটপাতে তুলে দিল। তারাই ট্রাফিক কন্ট্রোল করতে আরম্ভ করল। ভরত পুলিশটির হাত শক্ত করে ধরেছিল। হঠাৎ লোকটা যেন খেপে উঠল, সততা মারাচ্ছেন না? সততা। রোদ জল ঝড়ে ঠায় দাঁড়িয়ে থাকি রাস্তায়, ক পয়সা। মাইনে পাই জানেন? পারবেন আপনি টানা চারঘণ্টা গ্রীষ্মকালের দুপুরে ওখানে দাঁড়াতে? আর দু চারটাকা যা আসে তা কি আমি একা ঘরে নিয়ে যাই ভেবেছেন? ক ভাগ করতে হয়, আমি কত পাই তার হিসেব জানেন?
আমি কিছু জানতে চাই না। আপনি থানায় চলুন।
থানায়? লোকটা অনেকক্ষণ পরে হাসল, আমায় থানায় নিয়ে গেলে আপনি বিপদে পড়বেন। বড়বাবু আপনাকে পেঁদিয়ে বৃন্দাবন দেখিয়ে দেবেন।
লোকটার কথা সত্যি হলেও হতে পারে। ভরত বলল, চলুন আমার সঙ্গে?
কোথায়? আচ্ছা ঝামেলায় পড়া গেল!
আমাদের কলেজে আসুন। প্রায় টানতে টানতে লোকটাকে কলেজে নিয়ে এল ভরত। ওদের পেছনে পেছন মজা দেখতে চাওয়া জনতা আসছিল। কেউ কেউ ভরতকে সমর্থন করছিল। পুলিশের ওপর যাদের সহজাত রাগ আছে তারা সেটা প্রকাশও করছিল।
অভিজিত এগিয়ে এল, কী হয়েছে?
ভরত বলল ব্যাপারটা। শেষ করল, ইনি বলছেন থানায় গেলে বড়বাবু উল্টে আমাকে পেঁদিয়ে বৃন্দাবন দেখিয়ে দেবেন।
অভিজিত পুলিশটিকে জিজ্ঞাসা করল, তাই নাকি?
এবার লোকটির গলার স্বর পাল্টে গেল। মিনমিনে গলায় বলল, আমি বুঝতে পারিনি স্যার ইনি ছাত্র। আমাকে মাপ করে দিন, আর হবে না।
এই মোড়ে ডিউটি করলে আর ঘুষ নেবেন না? অভিজিত প্রশ্ন করল।
কক্ষনো না। মাইরি বলছি।
এই মোটরবাইকের আওয়াজ পাওয়া গেল। বিশালদেহী এক সার্জেন্ট ভিড় সরিয়ে এগিয়ে এল, কী হয়েছে? একে ধরে এনেছেন কেন? কে এনেছে?
ভরত জবাব দিল, আমি। ও ঘুষ নিচ্ছিল। প্রতিবাদ করলে ভয় দেখিয়েছে।
কত টাকা ঘুষ নিয়েছে?
দু টাকা।
তুমি ঘুষ নিয়েছ? সার্জেন্ট পুলিশটিকে জিজ্ঞেস করল।
না স্যার। লোকটার কাছে আমি টাকাটা পেতাম, দেখা হতে শোধ করে দিল। অবলীলায় মিথ্যে কথা বলে ফেলল পুলিশটি। হাঁ হয়ে গেল ভরত।
সার্জেন্ট ভরতকে বলল, একজন সরকারি কর্মীকে জোর করে কর্তব্যস্থল থেকে নিয়ে আসার জন্য আপনাকে অ্যারেস্ট করা যেতে পারে, আপনি জানেন? ও যে এই কথাটা মিথ্যে বলল তা আপনি প্রমাণ করতে পারবেন?
ভরত প্রতিবাদ করল, ও মিথ্যে বলছে। একটু আগে ঘুষ নেবার জন্য ক্ষমা চাইছিল।
আপনি প্রমাণ করতে পারবেন?
ওই লরিওয়ালাকে জিজ্ঞাসা করুন। নো এন্ট্রিতে ঢুকছিল বলে টাকা দিয়েছে।
কোন লরিওয়ালা?
মোড়ে দাঁড়িয়েছিল।
ছিল হয়তো, এখন নেই। নাম্বার নিয়েছেন?
না
নিলেও সে কি এসে স্বীকার করবে ওকে ঘুষ দিয়েছে নো-এন্ট্রিতে ঢোকার জন্যে? কী মনে হয় আপনার? সবাই যুধিষ্ঠির হয়ে গেছে?
অভিজিত চুপচাপ শুনছিল। এবার ভরতকে বলল, তুমি একটা সাধারণ ব্যাপারে বেশি উত্তেজিত হয়ে পড়েছ। লেটস ফরগেট ইট।
সার্জেন্ট বলল, আমি ভেবে অবাক হচ্ছি যে এখনকার ছেলে হয়েও ট্রাফিক পুলিশের দু টাকা ঘুষ নেওয়াটা আপনার কাছে অসহ্য হয়েছে কী করে? লাল সবুজ আলোর মত এটাও এত স্বাভাবিক তা আপনার বোঝা উচিত। যাকগে, আমি কোনো কেস দিচ্ছি না। যাও, ডিউটিতে যাও। আদেশ পাওয়ামাত্র পুলিশটি ছুটে গেল।
ভিড় ফাঁকা হয়ে গেলে অভিজিত ওর কাঁধে হাত রাখল, ব্যাপারটা কি?
ভরত বলল, নিজেকে একটা গর্দভ বলে মনে হচ্ছে।
হঠাৎ তোমার অ্যাডভেঞ্চার করার বাসনা হল কেন?
অ্যাডভেঞ্চার?
নয় তো কি? এত সামান্য ব্যাপার নিয়ে মাথা গরম করলে। বুর্জোয়ারা যেখানে সক্রিয় সেখানে এ সব ঘটনা অত্যন্ত স্বাভাবিক ব্যাপার। তুমি কজন পুলিশকে সংশোধন করবে? এরা তো নিচের তলার ক্ষমতাহীন প্রাণী। রাঘব বোয়ালদের যদি শায়েস্তা না করা যায় তা হলে এরা তো অভ্যেস ত্যাগ করবে না। অভিজিত থামল। হেসে বলল, তা ছাড়া, ওরা সবাই আমাদের সরকারি প্রশাসনের অঙ্গ। সামান্য ব্যাপার নিয়ে এদের কলঙ্কিত করলে তার দায় সরকারের ওপর পড়বে। মাঝে মাঝে পি এমকে তাই বলতে হচ্ছে পুলিশ কোনও অন্যায় করেনি। বুঝলে?
তুমি বুঝতে চাইছ না। এই রোমান্টিক অ্যাডভেঞ্চার করার ইচ্ছা তোমাকে ছাড়তে হবে। অভিজিত আর দাঁড়াল না। ক্ষোভে বিরক্তিতে নিজেকে প্রতারিত বলে মনে হচ্ছিল ভরতের। এইসময় দেখতে পেল সুদেষ্ণা তার সামনে এসে দাঁড়িয়েছে, অভিনন্দন।
মানে?
এতকাল শুনেছি পুলিশ সাধারণ মানুষকে ধরে ভোগাচ্ছে। আজ নাকি আপনি পুলিশকে নাজেহাল করেছেন? কী ব্যাপার? সুদেষ্ণা হাসিমুখে জিজ্ঞাসা করল।
রাগ হয়ে গেল ভরতের, অভিনন্দন জানাতে এসেছেন অথচ জানেন না ব্যাপারটা কি? যারা গল্প করেছে তারা ওটাই বাদ দিল?
সুদেষ্ণার মুখ নরম হয়ে গেল, কি হয়েছে আপনার?
ভরত মাথা নাড়ল, চলি।
দাঁড়ান। আমি কিন্তু আপনার শত্রু নই।
হ্যাঁ। জানি। সবাই আপনার বন্ধু। এই কলেজের সব ছেলেকে তাই বলে উন্মাদ করে দিতে পারলে খুশি হন।
তাই নাকি? আমার এত ক্ষমতা?
ক্ষমতা যে আছে তা নিজে জানেন না?
বাঃ। এতগুলো উন্মাদের সঙ্গে মিশে আমার কি লাভ হবে?
আনন্দ। স্রেফ মজা দেখবেন।
তাই। আর কে কত উন্মাদ তা আমি জানি না। এই মুহূর্তে মনে হচ্ছে সত্যিকারের এক উন্মাদের সামনে আমি দাঁড়িয়ে আছি। এবং একটুও মজা পাচ্ছি না। সুদেষ্ণা চলে গেল।
ভরতের এ বার খারাপ লাগল। পুলিশের ব্যাপারটা নিয়ে বিরক্ত এবং হতাশ হয়ে সে সুদেষ্ণাকে উল্টোপাল্টা কথা বলে ফেলল। এ সব তার চিন্তায় ছিল না। মা-এর কাছাকাছি কথা বলায় সে নিজে প্রতিবাদ করেছে। অথচ এখন অজান্তেই তাই আউড়ে গেল।
সুদেষ্ণা তাকে বলে গেল সত্যিকারের উন্মাদ। ভরত ক্লাসে ঢুকে শেষ বেঞ্চিতে বসল। অধ্যাপক কী পড়াচ্ছেন তা শোনার চেষ্টা করল। হঠাৎ তার মনে হল লোকটা বানানো কথা বলছে। তার আগে বছরের পর বছর এই একই কথা অজস্র ছাত্রছাত্রী শুনেছে। শুনে তাদের কার কি লাভ হয়েছে কেউ হিসেব দেয়নি। বি.এস সি পাশ করে, এই সব বক্তৃতা শুনেও মুদির দোকান করেছে। এমন মানুষের সন্ধান পাওয়া শক্ত নয়। ইচ্ছে হল কথাটা অধ্যাপককে বলে। ঠিক সেই সময়ই অধ্যাপক পড়া থামিয়ে তার দিকে তাকালেন, উঠে দাঁড়াও।
ভরত উঠল। অধ্যাপক বললেন, মনে হচ্ছে আমার ক্লাস তোমার ভাল লাগছে না। তাই তোমাকে সাজেস্ট করছি যেখানে ভাল লাগবে সেখানে যেতে পার।
আমার যদি ভাল না লাগে তা হলে কেন ভাল লাগছে না জানতে চাইবেন না?
নো। আই ডোন্ট কেয়ার। তুমি যেতে পার।
ভরত বেরিয়ে এল। একেবারে কলেজ স্ট্রিটে এসে সে আবিষ্কার করল কোথাও যাওয়ার জায়গা নেই। চুপচাপ সে হাঁটতে লাগল। কলুটোলার মোড়ে এসে সে একজন প্রৌঢ়কে ধমক দিতে শুনল। লোকটার আগে আগে একটা দশ বারো বছরের ছেলে মাথায় বিরাট বোঝা নিয়ে ছোটার চেষ্টা করছে। প্রৌঢ় ধমকাচ্ছে ছেলেটা ভালভাবে ছুটতে পারছে না বলে। ভরতের মাথা গরম হয়ে গেল। সে ছেলেটার সামনে গিয়ে ওকে থামাল। তারপর প্রৌঢ়কে বলল, এটা কী করছেন? ওইটুকু বাচ্চার মাথায় অত মাল চাপিয়ে ছোটাচ্ছেন?
আঃ। আমাকে ট্রেন ধরতে হবে। পথ ছাড়ো।
না ছাড়ব না। আপনার লজ্জা করছে না ওকে এক্সপ্লয়েট করতে?
এক্সপ্লয়েট? ও টাকা নিচ্ছে না? মাগনা খাটছে? সারা পৃথিবীতে কে কোথায় এক্সপ্লয়েট করছে বলতে পার? ও যেচে দর করে কাজটা নিয়েছে হে। কেটে পড়। চল, চ।
প্রৌঢ় ছেলেটিকে নিয়ে ছুটলেন। ভরত চুপ করে দাঁড়িয়ে থাকল।
.
বিকেলবেলা বাড়িতে ফিরে এসে ভরত দেখল দরজা বন্ধ। এই ফ্ল্যাটের দুটো চাবি আছে। একটা বাবার পার্সে থাকে, দ্বিতীয়টা দেওয়ালে ঝোলানো। কোনো কারণে মাকে যদি বেরুতে হয় তাহলে চাবি পাশের ফ্ল্যাটের মিসেস মুখার্জির কাছে রেখে যান। এই মিসেস মুখার্জির সঙ্গে মায়ের সম্পর্ক অদ্ভুত রকমের। মাঝে মাঝে গলাগলি ভাব, মাঝে মাঝে কথা বন্ধ। কি বিষয়ে মত-পার্থক্য হয় ভরত জানে না। মিস্টার মুখার্জির মাথা ভর্তি টাক, বয়স হয়েছে, খুবই নিরীহ চেহারার মানুষ। ওঁদের কোনো ছেলেমেয়ে নেই বলে মিসেস মুখার্জি প্রায়ই বাপের বাড়িতে গিয়ে সময় কাটান।
ভরত মিসেস মুখার্জির দরজার পাশের বোতাম টিপল। বাইরে থেকে বোঝা যায় না ভেতরে বেল বাজছে কি না! দ্বিতীয়বার বেল বাজতেই দরজা খুলল, তার আগে কি-হোলের ওপাশে যে চোখ এসেছিল তা বুঝতে পারল ভরত। মিসেস মুখার্জি একটা আলখাল্লা জাতীয় পোশাক পরে আছেন, মাথার চুলে ভোয়ালে জড়ানো। ভরতকে দেখে বিরক্ত হলেন তিনি, কী ব্যাপার?
মা কি আপনার কাছে চাবি রেখে গেছেন?
কই, আমি জানি না তো! চোখ ঘোরালেন মহিলা।
না দরজা বন্ধ, ভেতরে কেউ নেই বলে ভাবলাম আপনার কাছে চাবি রেখে মা বেরিয়েছে।
এখন তোমার মায়ের চাবি রাখার কত জায়গা হয়েছে, দ্যাখো কোথায় রেখে গেছে?
ভরত ঠোঁট কামড়াল। মিসেস মুখার্জি হাসলেন, তোমার মা যতক্ষণ না ফিরছে ততক্ষণ কি তুমি এখানে বসবে? বসতে পার।
ভরত মাথা নাড়ল, না, ঠিক আছে। সে সিঁড়ি বেয়ে নামতে লাগল। হ্যাঁ, রোজ যে সময়ে সে বাড়ি ফেরে তার অনেক আগে আজ ফিরেছে। মা যদি কোথাও বেরিয়ে থাকে তাহলে ওই সময়ের মধ্যেই ফিরে আসবে। চাবি যখন মিসেস মুখার্জির কাছে রাখা নেই তখন বোঝাই যাচ্ছে মায়ের সঙ্গে ওঁর সম্পর্ক আবার খারাপ হয়েছে।
নিচে নামতেই ভরত দেখল ওদের সঙ্গে পড়ত প্রণব নামের একটি ছেলের মা ফ্ল্যাট থেকে বের হচ্ছেন। প্রণবের বাবার সম্প্রতি সেরিব্রাল হওয়ায় শয্যাশায়ী। প্রণব রাত্রে কলেজে পড়ে এবং এই বয়সেই দিনের বেলায় কোথায় চাকরি করছে। প্রণবের মা একেবারেই হাউসওয়াইফ এবং পুরনো আমলের চালচলন। ভরত জিজ্ঞাসা করল, কেমন আছেন মাসিমা?
ভাল না বাবা। তোমার মেসোমশাই তো এখনও ওই অবস্থায় রয়েছেন। ছেলেটার পড়াশুনায় ব্যাঘাত হচ্ছে খুব। টাকা-পয়সারও খুব টানাটানি যাচ্ছে। ভদ্রমহিলা অকপটে বললেন, এই দ্যাখো না, আজ থেকে সাত বছর আগে তোমার মেসোমশাই পাঁচকাঠা জমি কিনেছিলেন। আট হাজার করে কাঠা ছিল তখন। ইচ্ছে ছিল জায়গাটায় বাস চলাচল ভাল করে শুরু হলে একটা ছোট বাগানওয়ালা বাড়ি করবেন। ভগবান আর সেই ইচ্ছে পূর্ণ হতে দিলেন না। এখন যখন টাকারই টানাটানি তখন ওই জমি বিক্রি করে দিতে চাই। কিন্তু পারছি না।
পারছেন না কেন? জমি তো আপনাদেরই।
কর্পোরেশনের খাতায় তোমার মেসোমশাই-এর নাম নেই। প্রণব পয়সা খরচ করে কাগজে বিজ্ঞাপন দিয়েছিল। তার জবাবে অনেকে কিনতে চাইছে কিন্তু তারা সবাই কাগজপত্র ঠিক আছে। কিনা জানতে চাইছে। মিউটেশন করা আছে কিনা জিজ্ঞাসা করছে সবাই।
সেটা করা নেই? ভরতের আগ্রহ হলো।
মাসিমা মাথা নাড়লেন। না বাবা, নেই। আমি তো এসব কিছু জানতাম না। গতকাল কর্পোরেশন অফিসে গিয়ে জানতে পারলাম। ওরা আজ বিকেলে দেখা করতে বলেছে।
আপনি একাই যাচ্ছেন?
আর কে যাবে বাবা? প্রণব চাকরিতে কামাই করলে মাইনে কাটে। দিন রাতের লোকের ভরসায় তোমার মেসোমশাইকে রেখে যেতে ভরসা হয় না, তবু তাই যাচ্ছি।
ঠিক আছে, আমার হাতে কোনো কাজ নেই এখন, আমি আপনার সঙ্গে যাচ্ছি।
তুমি যাবে? প্রণবের মা ঠিক বিশ্বাস করতে পারছিলেন না। তার ছেলে যখন স্কুলে পড়ত। তখন ভরত সহপাঠী ছিল। কিন্তু ভরতের বাবা-মায়ের চালচলন বুঝিয়ে দিত দুটো পরিবারের মধ্যে দূরত্ব রাখাই ভাল। সেকারণেই একই ফ্ল্যাট বাড়িতে থেকেও কোনো সম্পর্ক তৈরি হয়নি। এখন অর্থনৈতিক অবস্থা যেখানে নেমে এসেছে সেখানে ওটা আশা করাই যায় না।
চলুন। কিসে যাবেন?
ট্রাম যায়। একটু হাঁটতে হয় যদিও তবু অনেক আরামে যাওয়া যায়।
ধর্মতলামুখী ট্রামে লেডিস সিটে জায়গা পেয়ে গেলেন মাসিমা। ভিড় কম ছিল বলে ভেতরে দাঁড়াবার জায়গা পেয়ে গেল ভরত। সে মাসিমার কথা ভাবছিল। তার মায়ের চেয়ে বেশি বড় নন অথচ দুজনের কথা বলার ধরন আলাদা। বাংলা সিনেমায় যেসব মা-মাসিমাদের দেখা যায় ইনি সেই রকম। তার মা এখনও নায়িকাদের সঙ্গে মানিয়ে যাবে। মায়ের সঙ্গে পড়ত একজন বিখ্যাত মহিলা এখনও বাংলা ফিল্মের নায়িকা যখন, তখন মাকে বয়স্কা ভাবা যাচ্ছে না। আর মা যদি মাসিমাদের মতো কথাবার্তা বলত অথবা ওইভাবে শাড়ি পড়ত তাহলে বাবা আরও খেপে যেত। বাবা নিজেকে প্রৌঢ় বলেও ভাবতে চায় না। আজ ভরতের মনে হল বন্যেরা বনে সুন্দর শিশুরা মাতৃকোলে হয়তো ঠিক কিন্তু যেমন বয়স তেমন সাজো আর বোধহয় চলে না। কিন্তু ছেলে হিসেবে তার মায়ের চেয়ে মাসিমাকেই এখন বেশি পছন্দ হচ্ছে।
তখন প্রায় বিকেল কিন্তু ছুটি হতে ঘন্টাখানেক দেরি আছে। মাসিমার সঙ্গে কর্পোরেশন অফিসে ঢুকে ভরত দেখল অধিকাংশ চেয়ারই খালি। এতলোকে একসঙ্গে অফিসে আসেনি? মাসিমা এর আগের দিন যাঁর সঙ্গে কথা বলেছিলেন তিনি অবশ্য ঘরেই ছিলেন। পর্দা সরাতে দেখা গেল তার টেবিলের সামনে কয়েকজন বসে আছেন। ওদের দেখে হাত নেড়ে অপেক্ষা করতে বললেন। বাইরে বসারও জায়গা নেই। মাসিমা জড়সড় হয়ে দাঁড়িয়ে আছেন। হঠাৎ একটা শুটকো চেহারার লোক ওদের সামনে এগিয়ে এল, জমি-জমার ব্যাপার নাকি?
মাসিমা বললেন, হ্যাঁ। ওঁর সঙ্গে দেখা করব।
দেখা করলে কাজ হবে বলে ভেবেছেন? কিছু হবে না।
ভরত জিজ্ঞাসা করল, কী করে বুঝলেন কাজ হবে না?
থার্টি ইয়ার্স এক্সপেরিয়েন্স। প্রব্লেমটা কী?
কথা বলার ধরনের মেজাজটা খারাপ হল ভরতের, আপনাকে বললে কাজ হবে?
চান্স আছে। এটা সরকারি অফিস। সোজা কথায় কোনো কাজ হয় না। আপনারা তো ছার, মহামান্য মন্ত্রীমশাই এলেও দেখবেন ফাইল খুঁজে পাওয়া যাচ্ছে না। এই যে দেখছেন চেয়ারগুলো ফাঁকা, অফিস কিন্তু ছুটি হয়নি। যে যার কাজে চলে গেছে। পার্সোনাল কাজ। মন্ত্রীর বাবারও সাধ্য নেই ছুটি না হওয়া পর্যন্ত ওদের আটকে রাখতে। আর যাঁরা টেবিলে রয়েছেন তারা জনসেবায় ব্যস্ত। সকাল বেলায় বারোটার আগে কোনো কাজ পাবেন না।
আপনার কথা সত্যি হলে কর্পোরেশনের কাজ কী করে চলছে?
কোথায় থাকেন?
কেন?
নতুন ফ্ল্যাটবাড়িতে থাকলে বুঝবেন না। পুরনো কলকাতায় কিছু বাড়ি আছে যার অনেক শরিক। কেউ আগবাড়িয়ে সারাতে চায় না। ইট বেরিয়ে গেছে, দেওয়ালে ফাটল ধরেছে তবু তাতে মানুষ থাকছে। ওইভাবে আরও পঞ্চাশ বছর থাকবে। কর্পোরেশনও থাকবে। প্রব্লেম কী?
এই সময় অফিসারের ঘরের লোকগুলো বেরিয়ে এল বাইরে। লোকটাকে পাত্তা না দিয়ে মাসিমাকে ইশারা করে ভরত ভেতরে ঢুকল। অফিসার বয়সে প্রবীণ নন, চেয়ার ছেড়ে উঠে দাঁড়িয়েছিলেন বের হবেন বলে। ওদের দেখে কাঁধ ঝাঁকালেন, কী ব্যাপার?
ভরত বলল, ওঁকে আজ আসতে বলেছিলেন।
আপনারা এমন অসময়ে আসেন কেন? সকালের দিকে আসতে পারেন না?
ওঁকে তো এই সময় আসতে বলেছিলেন।
অ। বলুন। অফিসার আবার চেয়ারে বসলেন।
মাসিমাকে উল্টোদিকের চেয়ারে বসালো ভরত। মাসীমা বললেন, আমাদের জমির ব্যাপার কী করতে হবে সেটা জানতে এসেছি।
কোথাকার জমি?
আপনাকে আমি সব বলেছিলাম। আপনি রেকর্ড দেখে রাখবেন বলেছিলেন।
সরি। মাথায় সব রাখা সম্ভব নয়। তাছাড়া রেকর্ড তো আমি বের করব না। ওটা যাতে ঠিকঠাক আমার টেবিলে আসে তার ব্যবস্থা করুন।
কী ভাবে করব? মাসিমা জিজ্ঞাসা করলেন।
আপনি মহিলা। আপনাকে যেতে হবে না। আপনি গিয়ে পিওনদের সঙ্গে কথা বলুন।
ভরত লোকটাকে হাঁ করে দেখছিল। বলল, আপনার পিওনকে আমি বলব কেন? আপনার হুকুম শুনবে না? তার তো সেটাই চাকরি।
হুকুম? এখানে হুকুমে কিছু হয় না। বলেই যেন একটু অস্বস্তিতে পড়লেন ভদ্রলোক, আচ্ছা, আপনার সমস্যাটা কী আর একবার বলুন তো?
আমার স্বামী একটা জমি কিনেছিলেন।
কতটা?
পাঁচ কাঠা। আট হাজার টাকা কাঠা ছিল তখন। কোর্টে জমি রেজিস্ট্রি করা হয়েছে। সেসব কাগজ আমার কাছে আছে। কিন্তু কর্পোরেশন থেকে মিউটেশন করানো হয়নি।
খুব অন্যায় করেছেন। আপনারা স্বামী এখনও জীবিত?
হ্যাঁ। উনি শয্যাশায়ী। উনি কিন্তু আট বছর আগে মিউটেশনের জন্যে আবেদন করেছিলেন এখানে। তার কাগজও আছে। এখান থেকে কাজটা করা হয়নি।
কেন করা হয়নি?
উনি তো এখন ভাল করে কথা বলতে পারেন না। তবু যা শুনেছি তা বলা বোধহয় ঠিক হবে না।
বলে ফেলুন। ওটা শোনা দরকার।
বোধহয় পয়সাকড়ি চেয়েছিল কেউ। উনি রাজি হননি তাই কাজটাও হয়নি।
খুবই স্বাভাবিক ঘটনা। এখন আপনারা মিউটেশন করাতে চাইছেন কেন?
আমাদের অবস্থা খুব খারাপ। টাকার দরকার।
ও, বিক্রি করবেন। আট হাজার কাঠার জমি এখন আশিহাজার হয়েছে তা নিশ্চয়ই জানেন।
হ্যাঁ। শুনেছি।
তার মানে চল্লিশ হাজারের বদলে চার লাখ পাবেন। কদ্দিন আগে কিনেছিলেন?
সাত বছর আগে।
সাত বছরে ব্যাঙ্কে ডাবল হয়। অথচ আপনি বিক্রি করতে পারবেন না যদি মিউটেশন করানো থাকে। যিনি কিনবেন তিনিও অবশ্য মিউটেশন থাকলে কিছুটা সুবিধে পাবেন ট্রানসফারের সময়, তবু তাকে ভুগতে হবে খানিকটা। অফিসার হাসলেন।
ভরত সোজা হয়ে বসল, এখন মিউটেশন করাতে হলে কী কী দরকার?
অফিসার বললেন, আবেদন। যিনি জমি কিনেছিলেন তিনি নথিপত্র সমেত আবেদন করবেন।
নথিপত্র বলতে?
জমির দলিলের কপি, আদালতে যে ডিড রেজেস্ত্রি হয়েছে তার কপি এবং যার কাছ থেকে জমি কেনা হয়েছে তার নামে মিউটেশন করা থাকলে তার কপি এবং আপটুডেট খাজনা দেবার রসিদ পেলেই চলবে।
মাসিমা বললেন, আমি শুনেছিলাম উনি যাঁর কাছ থেকে কিনেছিলেন তিনি ওসব কিছুই করেননি। দু-চার টাকা খাজনা ছিল বলে দেব দেব করে দেননি।
তাহলে বিশ বাঁও জলে পড়ে গেলেন। এখানে টাকাটা বড় কথা নয়, নিয়ম মেনে চলাই ধর্তব্য। আপনাকে আপটুডেট খাজনা ওর হয়ে দিতে হবে। সেটা ঠিক করব আমরা। আর এসব করে সার্টিফিকেট পেতে বছরখানেক লাগবে। ঠিক আছে, আপনারা আবেদন করুন, আমি দেখছি।
মাসিমা বললেন, মাসখানেকের মধ্যে ব্যাপারটা না হলে খুব মুশকিল পড়ব যে।
আই অ্যাম সরি। আপনার মতো আবেদন করেছেন এমন কয়েকশো কেস পেন্ডিং আছে। অফিসার উঠে দাঁড়ালেন।
ভরত সব শুনছিল চুপচাপ। এবার জিজ্ঞাসা করল, কিন্তু কাজটা করতে কত দিন লাগে?
সেটা বড় কথা নয়। যিনি কাজটা করবেন তার ওপর বাড়তি চাপ আমি দিতে পারি না।
কিন্তু ওঁর টাকার দরকার। নিজের জমি বিক্রি করে টাকা পেতে চান।
আমি বুঝতে পারছি। কিন্তু সরি বলা ছাড়া কোনো উপায় নেই। অফিসার হাসলেন, অবশ্য আপনাদের যদি বড় ক্যাচ থাকে, যেমন ধরুন মেয়র অথবা পুরমন্ত্রীকে দিয়ে যদি বলাতে পারেন তাহলে তাড়াতাড়ি হয়ে যেতে পারে।
আমার তো তেমন কেউ জানাশোনা নেই। মাসিমা বললেন।
অফিসার মাথা নেড়ে দরজার দিকে এগোচ্ছিলেন ভরত দ্রুত তার সামনে গিয়ে দাঁড়াল, আপনি বুঝতেই পারছেন উনি বিপদে পড়েছেন। কোনো অন্যায় অনুরোধ করছেন না। আপনি কি হেল্প করতে পারেন না?
অফিসারের ঠোঁট বেঁকাল, আমি সাহায্য করতে চাইলে সবাই বলবে টাকা খেয়েছি। খামোকা বদনাম নেব কেন বলতে পারেন?
টাকা খেয়েছি মানে?
আশ্চর্য! টাকা খেয়েছি মানে জানেন না? সবাই জানে ওই জমির বর্তমান দাম কত। উনি লক্ষ লক্ষ টাকা রোজগার করবেন জমি বিক্রি করে আর আমি বিনিপয়সায় ওঁকে সাহায্য করছি একথা কর্পোরেশনের একটা ইটও বিশ্বাস করবে না। ওঁর স্বামীকে আমি চিনতাম না। উনি সততা আঁকড়ে থেকে ওঁকে বিপদে ফেলে গেছেন।
ভরত লোকটার মুখের দিকে তাকাল, এই কাজটা সাতদিনের মধ্যে করাতে হলে কত টাকা দিতে হবে? টাকাটা আপনাকে দিলে আপনি নেবেন?
অফিসার ভরতের শক্ত হয়ে যাওয়া মুখের দিকে তাকিয়ে হাসলেন, আপনি সরকারি অফিসে এসে ঘুষের প্রস্তাব দিচ্ছেন?
আমি প্রস্তাব দিচ্ছি আপনার কথা শুনে!
আপনারা এবার আসতে পারেন।
ভরত শিথিল হল। মাসিমার সঙ্গে বাইরের করিডোরে বেরিয়ে এল সে। মাসিমা বললেন তুমি ওভাবে বললে কেন বাবা। আমাদের তো কাজটা হওয়া নিয়ে কথা।
কিন্তু লোকটা ওর ডিউটি করবে অথচ ঘুরিয়ে ফিরিয়ে টাকার কথা বলছিল না? আমি চাইছিলাম ও টাকার কথা বলুক একবার–। ভরত চুপ করে গেল এই সেই দালাল চেহারার লোকটিকে আসতে দেখে। লোকটি বলল, ঝামেলা করলে এ বাড়িতে কোনো দিন কাজ করাতে পারবেন না। আমি ভাল কথা বলছি, মাল ছাড়ুন কাজ হয়ে যাবে।
ভরত কিছু বলার আগেই মাসিমা বললেন, উনি নতুন করে আবেদন করতে বললেন।
ওঁর কথা ছাড়ুন। রাঘব বোয়াল। আপনাদের মাথা খারাপ তাই সরাসরি ওঁরা কাছে গিয়েছিলেন। আমাকে বলুন ঠিক কী কী চাই আপনাদের।
মাসিমা লোকটিকে বিশদে বললেন। লোকটি হাসল, ম্যাক্সিমাম মাসখানেক। আজ দুশো টাকা দিয়ে যান। দিন সাতেক পরে এসে জেনে যাবেন কবে কাগজপত্র হাতে পাবেন। কাগজ পেলে বাকি আটশো দেবেন। খুব সস্তায় করে দিলাম, আমার কিছু থাকবে বলে মনে হয় না।
ভরত চিৎকার করে উঠল, কী বলছেন আপনি? কোনো অন্যায় আবদার করছেন না উনি তবু হাজার টাকা দিতে হবে? এটা কি মগের মুলুক?
এই মেরেছে! এসব কী হচ্ছে? লোকটি বিড়বিড় করল।
সামান্য কিছু লোক করিডোরে ঘোরাফেরা করছিল, চিৎকার শুনে তারাই ভিড় জমাল। একজন জিজ্ঞাসা করল, কী হয়েছে ভাই?
ওঁর জমি উনি বিক্রি করবেন। সেই বাবদ কর্পোরেশন থেকে অনুমতি চাইতে এসেছেন। এরা বলছে বছর খানেক লাগবে নয়তো হাজার টাকা ঘুষ দিতে হবে। এর প্রতিবাদ করা উচিত। এখানে কি ঘুষ না দিলে কোনো কাজ হয় না?
এইসময় এক রাসভারী চেহারার মানুষ এগিয়ে এলেন, কে ঘুষ চেয়েছে?
ভরত লোকটিকে দেখাল, ইনি।
ভদ্রলোক জিজ্ঞাসা করলেন, আপনি কি কর্পোরেশনে চাকরি করেন?
আজ্ঞে না।
তাহলে ঘুষ চাইলেন কেন?
কই, চাইনি তো। লোকটি দুদিকে মাথা দোলালো।
আপনি চাননি? লায়ার!
আমি দালালি চেয়েছিলাম। আদালতে গেলে উকিলরা ফি নেয়, আমি দালালি নিয়ে কাজটা করে দিই। বিনা পারিশ্রমিকে কাজ করলে খাব কী?
ভদ্রলোক বললেন, এর ঘুষ নেবার কোনো সুযোগ নেই কারণ এখানে চাকরি করে না। অথচ ভাই তুমি চেঁচিয়ে লোকজড়ো করে যা বললে তাতে কর্পোরেশনের মানহানি হয়েছে। তোমার বয়স কম নইলে তোমাকে ধরে নিয়ে গিয়ে বিপদে ফেলতাম আমি। যান আপনারা, এখানে দাঁড়িয়ে কিছু দেখার নেই। যান। ধমকের সুরে জনতাকে বলা মাত্র ভিড় সরে গেল। ভদ্রলোক চলে গেলে লোকটি বলল, কালিদাস হয়ে গেলে ভাই?
মানে?
যে ডালে বসে আছ তারই গোড়া কাটছ?
মাসিমা এতক্ষণ উদ্বিগ্ন হয়ে শুনছিলেন, এবার বললেন, আপনি ব্যবস্থা করুন আমি ওই টাকা দিতে রাজি আছি। আমার কাজটা পাওয়া নিয়ে কথা।
ওই টাকায় তো আর হবে না মা! লোকটা হাসল।
আপনি তো হাজার টাকা বললেন?
বলেছিলাম। তখন তো দৃশ্যে নতুন অভিনেতার আগমন হয়নি। যিনি এইমাত্র এখানে অভিনয় করে গেলেন তাকে যে দক্ষিণা দিতে হবে এবার। অন্তত দুশো।
ভরত হতভম্ব হয়ে বলল, উনি আপনাকে চেনেন?
বিলক্ষণ। কতবার টাকা নিয়েছেন আমার কাছ থেকে। হ্যাঁ, বারো শো। দুশোই দিয়ে যান, বাকি হাজার কাগজ নেবার সময় দেবেন।
মাসিমা এমন চোখে ভরতের দিকে তাকালেন যে সে মাথা নিচু করতে বাধ্য হল। এই যে দুশো টাকা বেড়ে গেল তা ওর কারণে মাসিমা যেন বোঝাতে চাইলেন।
লোকটা ওদের সঙ্গে বাইরে বেরিয়ে এল কাগজপত্র এবং দুশো টাকা নিয়ে নিল। ভরত জিজ্ঞাসা না করে পারল না, আপনি এখানে চাকরি করেন না। আর যদি আপনাকে খুঁজে না পাই?
ভয় হওয়াটা স্বাভাবিক। শুনুন। ওই বাড়িতে কত মেয়র এসে চলে গেল, কত অফিসার এসে দুদিনের জন্যে লাঠি ঘুরিয়ে বদলি হয়ে গেল, কত কেরানিবাবু ফেয়ারওয়েল নিয়ে বিদায় হলেন কিন্তু আমি ঠিক এক জায়গায় রয়ে গেছি। মৃত্যু অবধি থাকব। এলে সোনার ডিম পাই, টাকা মারা মানে মুরগির পেট কাটা। ওই চায়ের দোকানে গোবিন্দর খোঁজ করবেন, ওটা আমার নাম।
মাসিমা বললেন, আমি আপনাকে বিশ্বাস করলাম ভাই।
এ লাইনে বিশ্বাসই সব। কিন্তু মা, এই শেষ নয়। আপনি জমিটা তো বিক্রি করবেন?
হ্যাঁ।
তখন আবার আমাকে দরকার হবে।
কেন?
আপনি কাঠা প্রতি কত দাম পাচ্ছেন?
ধরুন এক লক্ষ টাকা।
বাঃ। চার লক্ষ টাকার জন্যে কত স্ট্যাম্প কিনতে হবে জানেন? যিনি কিনবেন তিনি নিশ্চয়ই সেটা দিতে চাইবেন না। তার মানে অন্তত দু লক্ষ হোয়াইট দু লক্ষ ব্ল্যাক করতে হবে। আপনি যদি পঞ্চাশ হাজার কাঠা দেখিয়ে স্ট্যাম্প কেনেন তাহলে অ্যাসেসার সেটা মানবে না। এই সব ঝামেলার সমাধান আমি করে দেব। নিশ্চিন্ত থাকুন। আপনি লাভ করলে আমায় একটু চিড়েগুড় দেবেন, তাতেই আমি খুশি। লোকটা হাসল।
ওরা বাইরে বেরিয়ে এল। ভরতের সমস্ত শরীর জ্বলছিল। সে বলল, মাসিমা, আপনাকে ট্রামে তুলে দিলে যেতে পারবেন একা?
তুমি কোথায় যাবে?
ভরত উত্তর না দিয়ে অন্যদিকে তাকাল।
মাসিমা বললেন, আমি তো একাই আসছিলাম, তুমি নিজেই সঙ্গে এলে।
আমি খুব দুঃখিত যে আমি সঙ্গে আসায় আপনার দুশো টাকা খরচ বেড়ে গেল।
মাসিমা গম্ভীর হতে গিয়ে হেসে ফেললেন, তাই তুমি আমাকে একা যেতে বলছ?
মাসিমা, আপনি বুঝতে পারছেন না, এটা প্রতারণা। সাধারণ মানুষকে তার ন্যায্য সুযোগ থেকে বঞ্চিত করে চাপ দিয়ে প্রকাশ্যে এরা টাকা রোজগার করছে আর কেউ তার প্রতিবাদ করার কথা ভাবছে না। ঘুষ নেওয়ার মতো ঘুষ দেওয়াটাও এখানে খুব স্বাভাবিক ব্যাপার হয়ে গেছে। আমি এটা সহ্য করতে পারছি না। ওই দালালটা কেমন দিয়ে দুশো টাকা বাড়িয়ে নিল। আর আপনি এই অন্যায়ের সঙ্গে আপোষ করলেন! ভরত উত্তেজিত গলায় কথাগুলো বলল।
মাসিমা বললেন, তুমি ঠিক বলেছ।
তাহলে আপনি টাকা দিলেন কেন?
না দিয়ে উপায় ছিল না।
কেন?
এক বছর অপেক্ষা করেও হয়তো কাজটা করাতে পারতাম না। কাজটা না হলে আমি টাকা পাব না। তোমার মেসোমশাই-এর চিকিৎসা ভালভাবে হবে না, ছেলেটাকে চাকরি ছাড়িয়ে দিনের
কলেজে ভর্তি করাতে পারব না। আর যদি এক বছর পরে হত তাহলে এই চার লক্ষ টাকার ব্যাঙ্কের সুদ নিশ্চয়ই হাজার টাকার অনেক বেশি হত। দ্যাখো বাবা, জীবন অনেক বেশি সত্য, আদর্শ এবং আবেগ যা আমাদের পূর্বপুরুষ স্থির করে গিয়েছিলেন তার সঙ্গে আজকের পরিস্থিতির কোনো মিল নেই তা আমি এখন হাড়ে হাড়ে বুঝছি। মাসিমা বললেন।
মাসিমার মুখে এমন কথা শুনবে আশা করেনি ভরত। মা বললে মানাতো। ভরতের মনে হল মানুষ এখন নিজের স্বার্থের জন্য যে কোন অন্যায়ের সঙ্গে আপোষ করতে পারে। মাসিমার মতো একজন বয়স্কার ঘরোয়া মহিলাও তার ব্যতিক্রম নয়? প্রায় মুখ বুজে ওরা ট্রাম স্টপে এল। মাসিমা উঠে লেডিস সিটে জায়গা পেয়ে গেলেন। ভরত ভিড় সামলাতে একপাশে দাঁড়িয়েছিল। ট্রাম যত এগোচ্ছে ভিড় তত বাড়ছে। কয়েকজন মহিলা খুব কষ্ট করে দাঁড়িয়ে আছেন সামনে! হঠাৎ তার চোখ পড়ল একটি হাত একজন মহিলার নিতম্বে অশ্লীলভাবে ঘুরছে। কার হাত অথবা কার নিতম্ব সে বুঝতে পারছে না ভিড়ের আড়াল থাকায়। ভরত চোখ সরিয়ে নিল। কিন্তু তার চোখ আবার ফিরে গেল অজান্তেই। দৃশ্যটা এখনও অব্যাহত আছে। বোঝা যাচ্ছে হাতের মালিক মহিলার পাশে দাঁড়িয়ে নেই। একটু দূর থেকেই লোকটা ওই অপকর্ম করছে। মাথায় খুন চেপে গেল ভরতের। সে হাত বাড়িয়ে লোকটার কবজি হ্যাঁচকা টান দিয়ে চিৎকার করল, এই কী হচ্ছে এসব?
ভিড় থাকা সত্ত্বেও ওই টানের ফলে একটি মাঝবয়সী মানুষের মুখ বেরিয়ে এল, আরে, হাত ধরে টানছেন কেন? কী অদ্ভুত!
অদ্ভুত? দেখাচ্ছি মজা! কী করছিলেন আপনি?
আমি? আমি আবার কী করব? ভিড় সামলে দাঁড়িয়েছিলাম! লোকটা হাত ছাড়াতে চাইল।দাঁড়িয়েছিলেন? আপনার হাত কী করছিল?
আমি দাঁড়িয়ে থাকলে হাত কী করতে পারে! অদ্ভুত!
আশেপাশের মানুষগুলো খানিকটা অবাক হয়ে জানতে চাইল, কী ব্যাপার ভাই? পকেটমার নাকি?
ভরত মাথা নাড়ল, না, তার চেয়েও খারাপ!
অ্যাঁ? তার চেয়ে খারাপ! কি করেছে?
উনি ওই ভদ্রমহিলার শরীরে হাত বোলাচ্ছিলেন অনেকক্ষণ ধরে।
সঙ্গে সঙ্গে জনতার নজর লোকটি এবং ভদ্রমহিলাকে আবিষ্কার করতে তৎপর হয়ে উঠল? লোকটি বলল, একদম মিথ্যে কথা বলছ ভাই। ভাল হবে না বলে দিচ্ছি।
তৎক্ষণাৎ একটা মিনি আদালত বসে গেল চলন্ত ট্রামে। দুজন যুবক উদ্যোগী হয়ে বলল, এটা বন্ধ করা দরকার। যদি উনি যা বলছেন সত্যি হয় তাহলে আপনার কপালে দুর্ভোগ আছে। ভিক্টিম কোন্ মহিলা?
তখন তখনও মহিলার মুখ দেখতে পাচ্ছিল না। শরীর দেখিয়ে বলল, ইনি।
ছেলেটি জিজ্ঞাসা করল, দিদিভাই, আপনার শরীরে কেউ কি হাত দিয়েছিল।
আমার শরীরে? ওমা, ওসব কী কথা? গলার স্বর শুনতে পেল ভরত।
উনি অভিযোগ করছেন, ওকে আপনার শরীরে হাত বোলাতে দেখেছেন।
আমার কি গণ্ডারের চামড়া যে কেউ হাত বোলালে টের পাব না। আর তেমন হলে জুতিয়ে মুখ ছিঁড়ে দিতাম না। ভদ্রমহিলা ঝাঁঝিয়ে উঠলেন।
সঙ্গে সঙ্গে তখনও কবজি ধরে থাকা লোকটি বীরবিক্রমে ঝাঁপিয়ে পড়ল, বদনাম, বদনাম দিচ্ছিস শালা। আমার প্রেস্টিজ-এর বারোটা বাজিয়ে দিচ্ছিস!
ভরত-এমন হতভম্ব হয়ে পড়েছিল যে লোকটা তাকে কয়েক ঘা দেওয়া সত্ত্বেও সে কথা বলতে পারছিল না। সে ভুল দ্যাখেনি। তাহলে ওই ভদ্রমহিলা অস্বীকার করলেন কেন? ওই হাত বোলানো কি উনি উপভোগ করেছেন? কোনও মহিলা তা পারেন! এখন চলন্ত ট্রামে দু একজন তাকে লক্ষ্য করে টিপ্পনী কাটছে। ভিড় হালকা হচ্ছে। সেই লোকটাও সদর্পে নেমে গেল। ভরত মহিলার দিকে তাকাল। মাসিমার পাশে বসার জায়গা পেয়েছেন তিনি।
সে সোজাসুজি মাসিমার সামনে গিয়ে বলল, ওঁকে জিজ্ঞাসা করুন তো কেন মিথ্যে কথা বললেন!
এবার ভদ্রমহিলা ভরতকে দেখলেন। তারপর ট্রামের ভেতরটা নজর বোলালেন। মাসিমা তাকে নিচু গলায় জিজ্ঞাসা করলেন, ব্যাপারটা কি ঠিক?
লেডিস সিটে আর কেউ নেই, কাছাকাছি বলতে দরজায় দাঁড়িয়ে থাকা কন্ডাক্টর। ভদ্রমহিলা বললেন, আমি যদি অস্বীকার না করতাম তাহলে ট্রামে যাতায়াত করা অসুবিধে হয়ে যেত। বাসে যা ভিড় আমি উঠতেই পারি না। স্বীকার করলে আমি দ্রষ্টব্য বস্তু হয়ে যেতাম। এর আগে একটি মেয়ে প্রতিবাদ করেছিল, লোকটাকে গালাগাল দিয়েছিল। কিন্তু তারপর বেচারাকে অনেকবার শুনতে হয়েছে ছেলেদের উল্লাস, এই মেয়েটা এই মেয়েটা। গায়ে হাত সহ্য করার চেয়ে সেটা অনেক মর্মান্তিক।
ভরত শুনছিল। জিজ্ঞাসা করল, তাই বলে আপনি প্রতিবাদ করবেন না?
তখন তো আমি ভাল করে দাঁড়াতেই পারছিলাম না। কোন ফাঁক দিয়ে হাত বাড়িয়েছে, আমি না দেখে ধরব কাকে? ভদ্রমহিলা উঠে দাঁড়ালেন। ট্রাম দাঁড়ানো মাত্র নেমে গেলেন। এবং কন্ডাক্টর ওদের দিকে ঘুরে দাঁড়ালেন, ভাই, পঁচিশ বছর এই চাকরি করছি। লেডিজদের ব্যবহার একটু একটু করে কিরকম পাল্টে গেল। আগে সামান্য ধাক্কা লাগলে শুনতে পেতাম আপনাদের বাড়িতে মা বোন নেই? বদমাস ইতর এইসব গালাগাল। এখন ভিড় ট্রামে ওঁরা যখন উঠতে চান আর আমি নিষেধ করি তখন শুনতে পাই, আমি কি মোমের পুতুল যে গায়ে গা লাগলে ক্ষয়ে যাব? লেট মার্ক পড়ে গেলে আপনি বাঁচাবেন?
ভরত কথা বলল না। হঠাৎ তার অন্য কথা মনে এল। একটি মেয়ের হাত কনুই পিঠে ভিড়ের চাপ পড়লে কেউ কিছু মনে করে না, তিনিও এখন ব্যাপারটাকে অস্বাভাবিক ভাবে নেন না। কিন্তু বুক বা নিতম্বকে আলাদা করে দেখা হয় কেন? ওইসব জায়গাগুলো কি খুব সেন্সেটিভ বলে হাত-পা থেকে আলাদা? শরীরের যেসব জায়গা মেয়েরা ঢেকে রাখে তার মধ্যে তো পিঠও পড়ে। তাহলে পিঠে চাপ পড়লে কেউ কিছু মনে করে না কেন?
ট্রাম থেকে নেমে মাসিমা জিজ্ঞাসা করলেন, তুমি কি সবসময় অন্যায়ের বিরুদ্ধে প্রতিবাদ করো? এই আজ যেমন দেখলাম?
এতদিন করতাম না, কারণ এসব ব্যাপারে সামনে কখনও যাইনি।
কিন্তু কোনটা ন্যায় কোনটা অন্যায় তুমি বুঝবে কী করে?
আশ্চর্য! এ আপনি কী বলছেন?
ঠিকই বলছি বাবা। সময়ের সঙ্গে সঙ্গে অনেক কিছুর চেহারা বদলে যাচ্ছে। তুমি এমন হট করে মাথা গরম করে না। সস্নেহে কথাগুলো বললেন ভদ্রমহিলা।
ভরতের মনে হচ্ছিল চার লক্ষ টাকার জমি বিক্রি করার ইচ্ছায় মাসিমারও চরিত্র বদল হয়ে গেছে।
বাড়িতে ফিরে ভরত জিজ্ঞাসা করল, তুমি চাবি কোথায় রেখে গিয়েছিলে?
মা রান্নাঘরে ছিল, বলল, কেন?
তুমি দুপুরে বেরিয়েছিলে?
হ্যাঁ। রবীনবাবুদের ফ্ল্যাটে গিয়েছিলাম। কেন, তুই এসেছিলি?
হঠাৎ ওখানে?
ইচ্ছে হল, গেলাম।
তোমাদের ব্যাপার-স্যাপার আমি বুঝতে পারি না।
তুমি নিজের কাজ করো, আমাদের ব্যাপার নিয়ে মাথা ঘামাতে হবে না। কিন্তু আজ তোর ক্লাস হয়নি? দুপুরে ফিরে এলি হঠাৎ?
এলাম। ভরত নিজের ঘরে চলে গেল। জামা ছেড়ে বিছানায় উপুড় হয়ে শুয়ে পড়ল। কিছু ভাল লাগছে না। আজকাল যেন কারো সঙ্গে কোনো কিছুর সঙ্গে তার মিল হচ্ছে না। তার মনে হচ্ছিল এখন কলকাতার বেশির ভাগ মানুষই মুখোশ পরে বেঁচে আছে।
শরীর খারাপ? মায়ের গলা পেল ভরত।
না। একটুও না নড়ে জবাব দিল সে।
তোর হয়েছেটা কী? আজকাল সব ব্যাপারে উল্টোপাল্টা কথা বলছিস, সবসময় মুখে বিরক্তির চিহ্ন। কলেজে ঢোকার পর এমন পাল্টে গেলি কি করে?
চিত হয়ে শুলো ভরত, এতকাল তোমরা আমার চোখে ঠুলি পরিয়ে রেখেছিলে বলে সত্যিকারের চেহারা দেখতে পাইনি। এখন দেখে থই পাচ্ছি না।
তার মানে?
তোমরা কি অদ্ভুতভাবে বেঁচে আছ মা!
আমরা? যেভাবে সাধারণ মানুষ বেঁচে থাকে সেইভাবেই আছি। তুই কি পাগল হয়ে গেছিস? কি উদ্ভট কথা বলছিস?
তাই? অন্ধের দেশে গেলে চোখ খুলে রাখলে অশান্তি হবেই, কথাটা সত্যি।
ভরত! তুই কী বলতে চাইছিস? মায়ের গলা চড়ল।
আমি যাদের দেখছি তাদের কেউ আর নিজেকেও বিশ্বাস করে না। সততা শব্দটা অভিধান থেকেও মুখে গেছে যেন। শুধু স্বার্থ, স্বার্থ নিয়ে বেঁচে থাকবে বলে প্রত্যেকে নিজেকেও নিজের অজান্তে ঠকিয়ে যাচ্ছে। এই যে তুমি, এত বছর ধরে বাবার সঙ্গে রয়েছ কিন্তু তোমাদের সম্পর্কটা কী? স্বামী-স্ত্রীর?
সে কী? তাহলে আমরা কী?
কী রকম স্বামী-স্ত্রী। প্রতিটি দিন যে কোনো ইস্যুতেই দুজনে দুজনকে চরম গালাগাল করছ। তখন দেখে মনে হয় কেউ আর কারও মুখ দেখবে না। কেউ কাউকে সহ্য করতে পারছ না। অথচ তার পরেই দুজনের কমন স্বার্থে ঘা পড়লে এমন এক হয়ে যাও দেখে কে বুঝবে একটু আগে খেয়োখেয়ি করছিলে। তোমরা নিজেদের কি করে এত বছর টলারেট করছ তা তোমরাই জানো! ভরত মুখের ওপর বলে ফেলল।
মা যেন নিজের কানকেই বিশ্বাস করতে পারছিল না। ধীরে-ধীরে চেয়ারে বসে পড়ল। তার চোখ অদ্ভুতরকমের বড় দেখাচ্ছে। ভরত হাসল, তোমরা যে লোকটাকে সমালোচনা করো, ব্যঙ্গ করো নোংরা বললো সেই লোকটারই বন্ধুত্ব পাওয়ার জন্যে লালায়িত হও যখন জানতে পার তার হাতে ক্ষমতা আছে। তার ফ্ল্যাটে গিয়ে গল্প করে আসতে সম্মানে লাগে না তোমার। পাশের ফ্ল্যাটের মিসেস মুখার্জির সঙ্গে তোমার বোধহয় এখন খারাপ সম্পর্ক তাই তিনি ঠাট্টা করেন বলেন এখন তোমার মায়ের চাবি রাখার অনেক জায়গা হয়েছে। মা, আমি জানি না বাবা ঘুষ নেয় কি না, চুরি করে কি না! এখন মনে হচ্ছে নেয়। আগে কখনও ভাবিনি এখন চিন্তা করলে বুঝতে পারি মাইনের টাকায় রোজ স্কচ খাওয়া যায় না। ঘুষের ফ্লো বজায় রাখার জন্যই ম্যানেজিং ডিরেক্টরের মন পাওয়াটা জরুরি আর তাই ওই শ্রমিক নেতাকে তেল মাখাতে তার আপত্তি নেই। সব রকম বিবেক বিসর্জন দিয়ে। আরও শোনো, একজন শ্রমিক নেতা নয় লক্ষ টাকা দিয়ে ফ্ল্যাট কিনেছেন। পার্টিতে তাঁর ইনফ্লুয়েন্স খুব। অন্যের পয়সায় স্কচ খেতে তিনি অভ্যস্ত। সাধারণ মানুষের ছেলেমেয়েদের দেরিতে ইংরেজি শেখাতে বলে নিজের মেয়েকে ইংরেজিতে কইয়ে বলিয়ে করতে চান। আজকের কাগজে একটা খবর বেরিয়েছে। একজন শ্রমিক নেতার কাজই হল বড় বড় রেস্টুরেন্টের কর্মচারীদের খেপিয়ে মালিকদের বিরুদ্ধে ধর্মঘট করানো। ধর্মঘটী শ্রমিকরা যখন অভুক্ত অবস্থায় ইনক্লাব জিন্দাবাদ করছে তখন মালিক বেনামদারকে রেস্টুরেন্ট বিক্রি করে দিচ্ছেন নেতাকে তুষ্ট করে। নতুন মালিক যখন রেস্টুরেন্ট খুলছে তখন তার বিরুদ্ধে তো আন্দোলন করা যায় না এই অজুহাত দেখিয়ে আন্দোলন তুলে নিয়ে পুরনো কিছু কর্মীর বদলে নিজের লোক ঢোকাচ্ছেন নেতা। ওইসব কর্মীর অপরাধ তারা পেটের জন্যে বসে না থেকে সাময়িকভাবে অন্য কাজ খুঁজে নিয়েছিল। এই নেতার পক্ষে নয় লক্ষ টাকা দিয়ে ফ্ল্যাট কেনা সম্ভব এবং পার্টি কোনো আপত্তি করে না। তোমার কোনো কাজ সরকারি অফিসে থাকলে টাকা না দিলে সেটা হওয়া অসম্ভব। যে লোকগুলো টাকা নিচ্ছে তারা কারও বাবা কারও ছেলে। বাড়িতে ফিরে এসে তাদের বিবেকের কোথাও কোনো অস্বস্তি হয় না। ট্রামেবাসে মেয়েদের শরীর স্পর্শ করলে এখন তারা উপেক্ষা করেন কারণ প্রতিবাদ করলে আরও বড় লজ্জায় পড়তে হবে। নিচের তলায় প্রণবের মা ঘুষ দিলেন কর্পোরেশনকে কারণ তিনি জমি বিক্রি করে চার লক্ষ টাকা পাবেন। আমি এগুলো মানতে পারছি না, মানতে খারাপ লাগছে কিন্তু আমি একা তো কিছু করতে পারি না। একটানা কথাগুলো বলে থামল ভরত।
মা চুপচাপ বসেছিল। এবার জিজ্ঞাসা করল, তোর মাথায় এসব কে ঢোকাল?
তোমরা।
আমরা? মা অবাক।
হ্যাঁ। ছোটবেলা থেকে যদি বোঝাতে বড় হয়ে ঘুষ নিবি, স্বার্থের বাইরে এক পা হাঁটবি, যার সঙ্গে ঝগড়া করবি তার সঙ্গেই ভাব করবি, অসৎ না হলে তুই বড় হতে পারবি না তাহলে আজ সবাইকে স্বাভাবিক বলে মনে হত। কিন্তু তোমরা আমাকে বিবেকানন্দ রবীন্দ্রনাথের কথা বলতে। সতোর জয় সর্বত্র বলে গল্প শোনাতে। এই তুমি স্কুলের প্রথমদিকে কেউ আমার টিফিনে ভাগ বসালে ঝগড়া করতে নিষেধ করতে। মানুষ করেছ এক ভাবে আর নিজেরা বেঁচে আছ অন্যভাবে। ধাক্কাটা লেগেছে সেই কারণে।
তুই ঠিক কী চাইছিস?
আমি জানি না। তাহলে আগে সেটা ঠিক করে নে তারপর তোর সঙ্গে কথা বলব। মা উঠে গেল।

খারাপ লাগছিল। খুব খারাপ। অন্ধকার ঘরে একা শুয়ে ভরতের মনে হল তার এই খারাপ লাগাটা কি মিথ্যে? কলকাতার অন্য কোনো ছেলের কি এমন অনুভূতি হয় না। আর কেউ কি খোলা চোখে চারপাশের জীবন দ্যাখে না? দেখলে তারা কি করছে? অর্ণব বসু রায় একদিন বলেছিল, সত্তর দশকে কিছু মানুষ আমাদের দেশের রাজনৈতিক সামাজিক ব্যবস্থা পাল্টে ফেলার জন্যে আন্দোলন করেছিল। জনসাধারণ তাদের পাশে না দাঁড়ানোয় সেই সেই আন্দোলন বিপ্লব হতে পারেনি। জনসাধারণ কেন সমর্থন করেনি জিজ্ঞাসা করাতে অর্ণব বসু রায় বলেছিল, ওরা বিদেশি রাষ্ট্রের চেয়ারম্যানকে নিজেদের চেয়ারম্যান বলেছিল। পরের দিকে নিজেদের মধ্যে দলাদলি করে লক্ষ্য হারিয়েছিল।
এই ব্যাপারটাও ভরতের মাথায় ঢোকেনি। আমাদের দেশের দুর্নীতিগ্রস্ত পরিবেশকে বদলানোর জন্যে কেন বিদেশি রাষ্ট্রের চেয়ারম্যানকে মাথায় তুলতে হবে তা তিনি যতই আদর্শবান পুরুষ হোন না কেন? ঠিক একই ভাবে পশ্চিমবঙ্গ আর শক্তিমান রাজনৈতিক দলের নামে ব্রাকেটে এক শব্দটিকে তার অকারণ বলে মনে হয়। গোড়ার দিকে প্রয়োজন ছিল কি না সে জানে না। কিন্তু এখন ওই দল নিজস্ব নীতি অনুযায়ী পরিচালিত হয়। নামের পাশে লেজুড় রাখার কোনো যুক্তি এখন নেই।
আমি একা কিছুই করতে পারব না। একা কিছু করার চেষ্টা করলে উল্টে বোকা বনে যেতে হবে। আজ সকালে ট্রাফিক পুলিশটার অভিজ্ঞতা তাই বলে। বেল বাজল। ভরত অনুমান করল বাবা ফিরেছে। এখন মা বাবাকে তার কথা বলবে। বাবার মেজাজ ভাল থাকলে কথাগুলো উপেক্ষা করে। খারাপ থাকলে ওখান থেকেই চেঁচাবে।
সেই সকালে খেয়েছিল সে। বাড়ির ফেরার পর খাওয়ার কথা ওঠেনি। সারাদিন ধরে যেসব টেনসন গিয়েছে তাতে শরীর বেশ কাহিল। এখন জোর খিদে পাচ্ছে। অথচ এখান থেকে উঠে যাওয়ার পর মা একবারও তাকে খেতে ডাকেনি। অন্যদিনে বিকেলে জলখাবার না খেলে মা রাগারাগি করে আর আজ খাওয়ার কথাই বলেনি। বাংলা সাহিত্যে যেসব মায়ের কথা বলা হয়েছে। তারা কেউ এমন আচরণ করেনি। সেইসব মায়েরা বুক ভর্তি স্নেহ রাখত এবং সন্তানের মঙ্গ লের জন্যে অল আউট যেতে পারত। আমরা এখনও তাদের কথা উপন্যাসে পড়ি কিন্তু জীবন থেকে কখন যে তারা ঝরে গেছে সেই খবর রাখি না। এখনকার উপন্যাসের মা বিয়াল্লিশ বছরেও বন্ধু সঙ্গে সিনেমায় যায়, পঞ্চাশেও প্রেম করতে পারে। মা হওয়া মানে তার অন্যান্য সব শখ আহ্লাদের গায়ে পেরেক পোতা, এমনটা ভাবার দিন জীবনে চলে গেলেও সাহিত্যে যায়নি। মায়ের ভাবনায় আঘাত লেগেছে বলে ভরতকে খেতে ডাকা হয়নি। এখন ভরত নিজে খাবার নিয়ে খাবে কি না সেটা তার বিচার্যবিষয়।
ভরত ঠিক করল সে খাবে। বিছানায় উঠে বসতেই ঘরের আলো জ্বলল। বাবা এসে দাঁড়িয়েছে পোশাক পাল্টে, আয়। খাবি।
খুশি হল ভরত। যাক, নিজে গিয়ে নিতে হল না।
ধারে কাছে মা নেই, টেবিলে খাবার সাজানো রয়েছে। দামি হোটেলের ফিসফ্রাই বোঝা যাচ্ছে। বাবা এনেছে। চেয়ারে বসে খেতে শুরু করল ভরত। বাবা উল্টো দিকে বসে ফ্রাই ভেঙে জিজ্ঞাসা করল, টেস্ট কেমন?
ভরত মাথা নাড়ল, ঠিক আছে।
এটা কোনো উত্তর হলেও কোন টেস্টটা ঠিক তুই জানতিস? তার কোনো নির্দিষ্ট মান থাকে? বাবা হাসল, তোর ভাল লাগছে না খারাপ লাগছে সেইটে বল।
ভাল।
গুড। কলেজ কেমন লাগছে? বাবা খাওয়া শুরু করল।
হঠাৎ এই প্রশ্ন?
তুই কলেজে যাচ্ছিস, সড়গড় হয়ে গেছিস, এখন প্রশ্ন করাটা কি আচমকা হলো?
ঠিকই আছে।
তুই যে উদ্দেশ্যে কলেজে ঢুকলি সেটা পেতে গেলে একটু বেশি খাটতে হবে। এই সময় অন্য কোনো দিকে মন দেওয়া মানে আলটিমেটলি তোর নিজেরই ক্ষতি।
ভরত এক মুহূর্তের জন্যে খাওয়া থামাল, কিন্তু কিছুই বলল না। এতক্ষণে বাবা লাইনে নিয়ে আসছে আলোচনাটা তা সে বুঝতে পারল।
বাবা বলল, হাতের পাঁচটা আঙুল এক মাপের হয় না। একসঙ্গে থাকতে গেলে মতবিরোধ, ঝগড়াঝাটি হয়। কিন্তু আঙুলগুলো যেমন একটা হাতেরই অংশ তেমনি আমরা তিনজন একটি পরিবারের। এই কথাটা মনে রাখিস।
হঠাৎ এই কথা?
তোর মাথায় যেসব ভাবনাচিন্তা পাক খাচ্ছে তা তোর মাকে কষ্ট দিচ্ছে।
আমি অন্যায় বললে মা প্রতিবাদ করত।
জীবনে সবসময় ন্যায় অন্যায় এক খাতে বয় না। আজকে যেটাকে তোর অন্যায় বলে মনে হচ্ছে কাল সেটাকে তা নাও মনে হতে পারে। ধর, গাছ কাটা অন্যায়। একটা বড়সড় গাছ, যেমন ধর আম, কেটে ফেলা মানে অপরাধ করা। কিন্তু ওই আমগাছটা যদি বাড়ির গা ঘেঁষে বড় হয় তাহলে তার শেকড় বাড়িটার ক্ষতি করবে। নিজেদের নিরাপত্তার জন্যে গাছটাকে তখন কেটে ফেলতেই হবে। এটাকে আর অন্যায় বলা যাবে না।
হয় তো!
হয় তো নয়। এটা ঠিক। আজ আমরা যে যা করছি তা সবই নিজেদের নিরাপত্তার জন্যে। এই নিজেদের মানে আমি একা নই, আমি, তোর মা এবং তুই। তার চেয়ে বড় কথা আলটিমেটলি তুই হবি গেনার। আমরা যখন থাকব না তখন আমাদের যা কিছু তুই পাবি। তোকে ভালভাবে রেখে গেলে আমরা শান্তি পাব।
আমি ভালভাবে থাকব কিনা সেটা তোমরা জানো না।
তার মানে?
আমি মনে করি না প্রচুর টাকার মধ্যে বাস করলেই কেউ ভালভাবে থাকতে পারে। ভরত উঠে দাঁড়াল। বাবা চোখ কোঁচকালো। কিছু বলল না। ভরত টয়লেটে ঢুকে গেল।
ঘন্টা দুয়েক এই ফ্ল্যাট চুপচাপ ছিল। আজ মা টিভিও চালায়নি। টেবিলে বসে পড়ছিল ভরত। হঠাৎ মায়ের গলা কানে এল, না। যাবে না তুমি!
নো। আমাকে কথা বলতে হবে। হি ইজ মাই সন।
কাল সকালে কথা বলো। এখন নয়।
হোয়াই নট?
তুমি অনেকটা ড্রিঙ্ক করেছ। কী বলতে কী বলে ফেলবে।
শাট আপ। আমি ড্রাঙ্ক নই। আজ পর্যন্ত কখনও মাতাল হতে দেখেছ? আমার মনে হচ্ছে। কেউ ওর ব্রেন ওয়াশ করছে। আমি কথা বলবই।
যা ইচ্ছে তাই করো। আমার আর ভাল লাগছে না।
তারপরেই বাবার গলা কানে এল, ভরত!
ভরত তাকাল না। মুখে বলল, বলো।
তোমার সঙ্গে আমার কিছু কথা ছিল।
আমি এখন পড়ছি।
আমাকে তুমি পড়া দেখিও না। আমিও স্কুল ফাইনালে ফার্স্ট ডিভিশন পেয়েছিলাম। তখনকার পরীক্ষার সিস্টেম ছিল অনেক স্টিফ। এখনকার মতো টি দিয়েই নম্বর পাওয়া যেত না। ওয়েল। তোমার বন্ধুবান্ধব কারা? নাম বলো!
তোমার সে সব জেনে কী লাভ হবে?
সেটা আমি বুঝব!
আমার কোনো বন্ধু নেই।
মিথ্যে কথা?
আমি মিথ্যে কথা বলতে যাব কেন? তাহলে ওইসব আহাম্মকি কে তোমার ঢোকাচ্ছে? হাউ ডু ইউ নো যে টাকা থাকলেই ভাল থাকা যায় না? কী অভিজ্ঞতা আছে তোমার?
ভরত এবার ঘুরে বসল, তোমার টাকা আছে?
হ্যাঁ। ইয়েস। আছে। যা আছে তাতে ভালভাবে চলে যাবে।
তুমি কি ভাল আছ?
হোয়াট ডু ইউ মিন? আমি খারাপ আছি? আমার মতো ভাল কটা মানুষ আছে?
তাহলে তোমার সঙ্গে মায়ের প্রতিটি স্টেপে ঝগড়া হয় কেন? কেন ম্যানেজিং ডিরেক্টরকে হাত করতে একটা বাজে লোককে তেল দিতে হয়? এত রাত্রে মদ খেয়ে এই ঘরে এসেছে নিশ্চয়ই কোনো যন্ত্রণা থেকে, কেন আসতে হয়?
বিকজ, বিকজ–। বাবা দুহাত ছড়িয়ে কিছু বলতে গিয়েও শব্দ খুঁজে পেল না। তারপর বলল, তোমাদের জন্যে। তোমার আমাকে ডিস্টার্ব করছ। তোমার আমাকে ভাল থাকতে দিচ্ছ না। ইটস ইওর ফল্ট!
যার ফল্টই হোক, টাকা থাকা সত্ত্বেও তুমি ভাল থাকছ না, এটাই সত্যি।
তুমি কি চাও আমি সন্ন্যাসী হয়ে যাব? জঙ্গলে গেলেও ফল কিনতে টাকা লাগে!
তোমার রোজ রাত্রে স্কচ খাওয়ার কী দরকার?
ইটস্ মাই হ্যাবিট। ইন্ডিয়ান হুইস্কি খেতে পারি না আমি।
তোমার যদি বাড়তি টাকা না আসত–।
যদি মাসির গোঁফ বের হত! রাবিশ। আমি যা পেয়েছি তা অনেক কষ্ট করে অ্যাচিভ করেছি। এব্যাপারে কারও কোনও উপদেশ আমার কানে ঢুকবে না।
তাহলে তো কথা বলে লাভ নেই।
দ্যাখো ভরত, মানুষকে তার ইচ্ছের বিরুদ্ধে অনেক কিছু মনে নিতে হয়। লুক, তোমার মায়ের সঙ্গে আমার সম্পর্কে আর যাই থাক প্রেম নেই। এইভাবে একসঙ্গে বাস করে আমি নিজেকে সে ব্যাপারে বঞ্চিত রাখছি। তেমন কোনো মহিলা যিনি আমাকে প্রেম দিতে পারেন, এগিয়ে এলেও আমি রেসপন্স করি না বিকজ আমি এখনও স্বামী। আমি যদি তাকে ডিভোর্স করতে চাই সে মেনে নেবে না। আমি যদি কোর্টে গিয়ে বলি, আই অ্যাম নট হ্যাপি উইদ হার কোর্ট আমার কথা শুনবে না, যতক্ষণ সে ওই একই কথা বলছে। অতএব তাকে মেনে নিতে হবে। জড়িয়ে মিশিয়ে থাকতে হবে। শুধু আমরা কেন, এই কলকাতা শহরে কয়েক লক্ষ স্বামী স্ত্রীর সামনে কোনো উপায় নেই বলে পরস্পরকে সহ্য করে একসঙ্গে আছে। ডু ইউ আন্ডারস্ট্যান্ড? বাবা সোজা হয়ে দাঁড়াল, আমি তোমার মাকেও যেমন অস্বীকার করতে পারি না তেমনি তোমাকেও। তোমার এই সব কথাবার্তা, অ্যাটিচ্যুড আমার কাছে অসহ্য বলে মনে হলেও গিলতে হচ্ছে কারণ তুমি আমাদের ছেলে এটা চিরকালের জন্যে সত্যি হয়ে গেছে। তোমাকে খাওয়াতে পরাতে হবে, পড়াশুনা করাতে হবে আমার তোমার কাছে দুর্ব্যবহার পেলে সহ্য করতে হবে। এটাই জীবনের ট্র্যাজিডি, বুঝলে! তাই একটু অ্যাডজাস্ট করতে শেখো। বাবা টলতে টলতে বেরিয়ে গেল।
ভরত ভেবেছিল ওপাশের ঘর থেকে মায়ের গলা এবার সরব হবে। মা সম্পর্কে বাবা যে সব কথা বলে গেল তাই নিয়ে আবার দুজনের মধ্যে যুদ্ধ আরম্ভ হবে। কিন্তু কোনো কিছুই। হলো না। মা অদ্ভুতভাবে চুপ করে আছে। বাবারও গলা শোনা গেল না।
অনেক রাত্রে ডাইনিং টেবিলে গিয়ে ভরত আবিষ্কার করল তার খাবার হট বক্সে রাখা আছে। মা-বাবার ঘরে দরজা বন্ধ। একা বসে খাবার খেল সে। খেতে খেতে তার মনে হলো অ্যাডজাস্ট কথাটার অন্য একটা ব্যাখা আছে। যে যার নিজের মতো যদি থাকে, কেউ কারও ব্যাপারে নাক গলায়, মন্তব্য না করে তাহলে বাড়িতে একটা আপাত শান্তির আবহাওয়া তৈরি হবে। এইভাবে বাস করাটাকে হয়তো অ্যাডজাস্ট করে থাকা বলা যেতে দরকার আর একটা চাবি। তাহলে বেল বাজিয়ে দরজা খোলানোর জন্যে কারও ওপর নির্ভর করতেও হবে না। কিন্তু বাবার কথাটা খেয়াল হলো। তোমাকে খাওয়াতে পরাতে হবে, পড়াশুনাও করাতে হবে। মাথা নাড়ল ভরত। সে যদি নিজের রোজগার করতে পারে তাহলে বাবার আর কোনো দায় থাকল না। ভরত মাথায়। হাত বোলালো, কত টাকা লাগবে আর কিভাবে সেই টাকাটা রোজগার করা যায়? তাকে রাস্তাটা বের করতেই হবে।
.
অভিজিত বলল, টাকার দরকার কেন? তোমার বাবা কী রকম আয় করেন?
বাবা ভাল রোজগার করেন। কিন্তু আমি স্বাবলম্বী হতে চাই।
মাইগড! কেন?
এটা আমার ব্যাক্তিগত ব্যাপার!
আচ্ছা! কিন্তু আমি বলতে বাধ্য হচ্ছি তুমি একটা ইমোশনাল ফুল। যতদিন পার বাবার ওপর নির্ভর করে নিজের কেরিয়ার গুছিয়ে নাও। তুমি যদি এখন থেকেই টাকা রোজগারে নেমে পড় তাহলে কখনও বড় কেরিয়ার তৈরি করতে পারবে না। অভিজিত চোখ কোঁচকাল, বাবার সঙ্গে ফাইটিং হয়েছে?
হ্যাঁ, ওই রকমই।
একপা পিছোও, দু-পা এগোও। এমন ভান কর যে তিনিই ঠিক, দেখবে ভদ্রলোক গলে গিয়েছেন। তখন নিজের কাজ হাসিল করো। আর ভাই-বোন আছে?
না।
ইডিয়ট। চোরের ওপর রাগ করে মাটিতে ভাত খেতে যাচ্ছ!
তাহলে তুমি কোনো উপায়—
পারি। বাবাকে বললে যে কোনো অফিসে ঢুকিয়ে দেবে। তখন কলেজ করবে কী করে? তার চেয়ে বিনা পরিশ্রমে নিজের বাবার চাকরি করা ভাল নয় কি? অভিজিত হাসল।
অর্ণব বসু রায় সব কথা চুপচাপ শুনে জিজ্ঞাসা করল, তুমি কি রাজনীতি করতে চাইছ?
না। একথা মনে হচ্ছে কেন?
এর পরের স্টেপ তথাকথিত উগ্ররাজনীতি করা যায় যার কোনো ভবিষ্যৎ নেই।
না। আমি কোন রাজনৈতিক ভাবনা ভাবিনি।
তাহলে টিউশনি করো। তুমি ইংলিশ মিডিয়াম থেকে এসেছ। প্রচুর ছাত্রছাত্রী পাবে। তিনচারশো টাকা মিনিমাম পাবে এক-একজনকে পড়িয়ে।
কিন্তু তাদের কোথায় পাবো?
ভাল করে একটা কাগজে লিখে যে কোনো ইংলিশ মিডিয়াম স্কুলের নোটিশ বোর্ডে টাঙিয়ে দাও। রেসপন্স পাবে।
অর্ণব বসু রায়ের এই বুদ্ধিটাকে কাজে লাগাল। ও নিজে যে স্কুল থেকে পাশ করেছে সেখানকার সবাই পরিচিত। কাগজে লিখে নোটিস বোর্ডের টাঙিয়ে দিতে তাই খুব একটা অসুবিধে হল না। টেলিফোন নম্বর দিয়েছিল। পর দিন শনিবার গোটা ছয়েক টেলিফোন এসে গেল। সবাই ক্লাস সেভেন এইটের ছাত্রকে পড়াতে বলছে। সপ্তাহে দুদিন বিকেলে পড়াবে চারশো টাকার বিনিময়ে এমন তিনজন অভিভাবককে সে কথা দিয়ে দিল। এত সহজে বারোশ টাকা মাসে পাওয়া। যাবে ভাবতে পারেনি ভরত।
কয়েকটা দিন কেটে যাওয়ার পর ভরত বুঝতে পারল এই বাড়িতে থেকে ইচ্ছে করলেও বাইরে খাওয়া যাবে না। ঘুম থেকে উঠেই চা খাওয়ার জন্যে সিকি মাইল ছোটা সম্ভব নয়। রাত্রেও ওই একই সমস্যা। একমাত্র দুপুর এবং বিকেলের খাবার বাইরে খেয়ে নিতে পারে সে। অতএব ইচ্ছের বিরুদ্ধে যেতে হলো। সকাল অথবা রাতের খাবারে জন্যে সে টাকা দিতে পারে কিন্তু দেওয়ার মধ্যে যে অস্বস্তি সেটাকে কাটাতে পারল না ভরত। রাত্রে সে খায় সবার খাওয়া শেষ হবার পর। হট বক্সের ঢাকনা খুলে যখন সে খেতে বসে তখন বাড়িটা নিঃঝুম।
এক রাত্রে খাওয়ার টেবিল থেকে তার ডাক এল। বাধ্য হয়ে গেল ভরত। বাবা-মা খাবার নিয়ে বসেছিল। ভরত দেখল তার থালাও দেওয়া হয়েছে।
বাবা বলল, বোসো।
আমি পরে খাব।
এখন রাত দশটা। এইটাই ডিনারের সময়। বোসো।
প্রতিবাদ করা যেত। কিন্তু ওই খাবারই যখন একটু বাদে খেতে হবে তখন একটা বেলার জন্যে প্রতিবাদ করে কী লাভ। ভরত বসল।
খাওয়া শুরু করতেই বাবা বলল, তোমার কী বলার আছে ওকে বলো।
মা নির্লিপ্ত মুখে খাচ্ছিল। বাবার কথা শুনে বলল, আমি আগ বাড়িয়ে চড় খেতে চাই না।
বাবা মাথা নাড়ল, চড়ের কথা উঠছে কেন? বলো।
মা এবার ভরতের দিকে তাকাল, কয়েকদিন হল লক্ষ্য করছি তুই দুপুরে খাচ্ছিস না।
ভরত কথা না বলে খেতে লাগল।
বিকেলের জলখাবারও পড়ে থাকছে। মায়ের গলার স্বর পালটালো না।
আমি না খেয়ে থাকছি না। ভরত জবাব দিল শান্ত গলায়।
বাড়ির খাবার খাচ্ছ না কেন?
আমি যেটা নিজে পারি তা কারও ওপর চাপাতে আরও রাজি নই।
চাপানো মানে? বাবা জিজ্ঞসা করল।
আমি কলেজে গিয়ে খেয়ে নিই। তখন খেতে ভাল লাগে। খাওয়ার খরচ আমি নিজেই দিতে পারি এখন। তোমরা নিশ্চয়ই জানো, আমি টিউশনি করছি।
তুমি আমাদের জানিয়েছ?
মা টেলিফোন বাজলেই ছুটে যায় আগে, মায়ের অজানা থাকার কথা নয়।
তুমি সেটা বলার প্রয়োজন মনে করো না?
এটা আমার ব্যাপার। হো
য়াট ডু ইউ মিন?
আমরা যে যার মতো থাকলেই তো ভাল।
আচ্ছা। এরপর শুনব সকালে খাচ্ছ না, ডিনার বাইরে খাচ্ছ?
এ বাড়িতে যতদিন থাকছি ততদিন সেটা সম্ভব নয়।
তাহলে তুমি আমার কাছ থেকে সামনের মাস থেকে টাকা-পয়সা নিচ্ছ না?
ভরত মাথা নাড়ল, মনে হয় দরকার হবে না।
মা বলল, কলেজে গিয়ে একেবারে পাল্টে গেছে। টিউশনি করে তুমি বাঁচতে পারবে?
চেষ্টা করব
তোমার পড়াশুনার বারোটা বাজবে না?
দেখি।
আমাদের ছেলে হয়ে তুমি টিউশনি করছ, এতে সম্মানে বাড়বে?
কেন? তোমরা তো শ্রমিক নেতার মেয়েকে ইংরেজি শেখাতে পাঠাচ্ছিলে।
সেটা টিউশনি নয়, এমনই দেখিয়ে দেবার জন্যে?
এমনই কেন বলছ? আমি পরিশ্রম করতাম আর তোমরা ওর ফেভার পেতে।
বাবা মাথা নাড়ল, তোমার সঙ্গে কথা বলার কোনও মানে হয় না।
মা বলল, ও যদি শিবপুর বা খড়াপুরে যেত তাহলে এমন ভাবে স্পয়েলড হত না। ওর জেদ মেনে নিয়ে কী ভুল করেছ এখন দ্যাখো।
আমি একা মানিনি, তুমিও মেনেছে।
খাওয়া হয়ে গিয়েছিল। ভরত উঠে দাঁড়াল, যাচ্ছি।
টিউশনি করে তুমি কত টাকা রোজগার করছ?
বারোশ। বেসিনের দিকে এগিয়ে গেল ভরত।
আমার ড্রাইভারের মাইনে কত জানো?
জানার কী দরকার? যে যার নিজেরটা নিয়ে থাকলেই তো ভাল হয়। ভরত চলে এল নিজের ঘরে। ও বুঝতে পারছিল বাবা-মা একটা জায়গা এসে থমকে যেতে বাধ্য হচ্ছে। যতই রেগে যাক তাকে এ বাড়ি থেকে বেরিয়ে যেতে বলছে না। ঠিক কথা হল বলতে পারছে না। তবে তাকে কেন্দ্র করে দুজনে এখন এক হয়ে গেছে। এই ব্যাপারটা এখন খুব স্বাভাবিক। পরস্পরকে সহ্য করতে পারে না এমন দুই রাজনৈতিক দলও তৃতীয় শক্তির বিরুদ্ধে এক হয়ে যায় সাময়িকভাবে।
.
টিউশনি করতে কলকাতার চার সম্পন্ন বাড়িতে গিয়ে ভরতের নতুন অভিজ্ঞতা হলো। স্কুলে থাকতে মা কারও বাড়িতে যেতে দিত না। একমাত্র তাদের হাউসিং-এর দুতিনজনের বাড়িতে সে কয়েকবার গিয়েছে মাত্র। এই চারটি বাড়িতে প্রথম দিন যাওয়ার সময় ছাত্রের মা-বাবা এসে কথা বলেছিলেন। খুব ভদ্র ব্যবহার করেছিলেন। কিন্তু তারপর চার সপ্তাহ শেষ হয়ে গেল সে ওঁদের দর্শন পায়নি। বেল বাজালে কাজের লোক দরজা খোলে, বসতে বলে। ছাত্র আসে। পড়ানো হয়ে গেলে সে বেরিয়ে আসে। কোনও ছাত্র ঠিক মনোযোগী নয় অথবা কিছুটা অবাধ্য বলে তার গার্জেনকে অভিযোগ করার কথা ভেবেছে ভরত। নিজে তাঁদের ডাকিয়ে না এনে দেখা পেলে বলবে ঠিক করেছিল কিন্তু তারা সামনে আসেননি। বাড়ির ছেলেকে একজন টিউটারের সঙ্গে জুতে দিয়েছে, আর কোনো চিন্তা করার নেই, এমন যেন ভাব তাঁদের।
একমাসের পর প্রথম যে বাড়িতে গেল সেই বাড়ির ছাত্রটির বাবা জাহাজে চাকরি করেন। বছরের বেশির ভাগ সময় বাইরে থাকেন।
পড়ানো হয়ে গেলে ছাত্রটির মা বেরিয়ে এলেন পাশের ঘর থেকে। ছেলেকে বললেন, যাও, এবার তুমি টি ভি দেখতে পার।
ছেলেটি দৌড়াল। ভদ্রমহিলা সামনে বসলেন, ওঁকে দেখে নিজের মায়ের কথা মনে পড়ল ভরতের। একই রকম ভাবভঙ্গি। ক্লাস সেভেনের ছেলের মা বলে একেও মনে হয় না। বেশ নায়িকা নায়িকা ভাবভঙ্গি।
ভদ্রমহিলা জিজ্ঞাসা করলেন, আপনার ছাত্র কী রকম পড়ছে?
একটু অমনোযোগী।
হ্যাঁ। বাবার ধাত পেয়েছে। ওই জন্যে তো আপনাকে রাখলাম। এখানে যার পড়ায় কারও ইংলিশ মিডিয়াম ব্যাকগ্রাউন্ড নেই। ফলে পড়ালেও সেটা ওর কানে লাগছিল না। কোনোমতে স্কুলটা পার হলে স্টেটসে পাঠিয়ে দেব। আমার সব আত্মীয়-স্বজন ওখানে।
ভরত কিছু বলল না।
আপনি যেন কোথায় থাকেন?
ভদ্রমহিলা কখনও প্রশ্নটা করেননি যে যেন শব্দটা ব্যবহার করতে হবে। তবু ভরত সঠিক জবাব দিল। ভদ্রমহিলা চোখ বড় করলেন, তাই?
মানে?
শুনেছি ওই হাউসিং-এর ফ্ল্যাটে খুব কস্টলি। আমার এক বন্ধু ওখানে থাকে।
কী নাম?
বিজন। বিজন বসু। ব্যবসা করে। ব্যাচেলার।
ভরত লোকটাকে চিনতে পারল। বাবা দু চক্ষে দেখতে পারে না। হাউসিং-এর পুজোর প্যান্ডেলেও ভদ্রলোক আসেন না। ওঁর ওখানে অনেক মহিলা যান।
যাক গে! আপনার বাবা কী করেন?
কেন বলুন তো? ভরতের মুখ থেকে প্রশ্নটা বেরিয়ে এল।
না, ওই ফ্ল্যাটে যখন থাকেন তখন নিশ্চয়ই বড় সড় কিছু।
হবে।
তাহলে আপনি টিউশনি করছেন?
এটা আমার ব্যাক্তিগত ব্যাপার।
ও বুঝেছি। ক্ল্যাশ হয়েছে। আমি কিন্তু তুমি বলব।
ঠিক আছে। এবার উঠি।
আরে টাকাটা নিয়ে যাও। ভদ্রমহিলা উঠে ভেতরে গেলেন। ফিরে এলেন চারটে একশ টাকার নোট আর একটা আমেরিকান সিগারেটের প্যাকেট নিয়ে, নাও। রাখো। তোমার মত গম্ভীর ছেলেকে আমার খুব ভাল লাগল।
এটা কেন?
রেখে দাও। ও তো জাহাজে আছে! প্রচুর ফরেন জিনিস আনে প্রত্যেক বার। আমার বন্ধুরা তো সারা বছর স্কচ খায় এখানে এসে। তুমি আর একটু বড় হলে তোমাকে খাওয়াতাম।
টাকাটা নিয়ে সিগারেট টেবিলে রেখে দিল ভরত, আমি স্মোক করি না। এলাম।
বাইরে বেরিয়ে তার মনে প্রথম টাকা পাওয়া আনন্দ উথলে উঠছিল না। তার মনে হচ্ছিল এই ভদ্রমহিলা অসৎ। ছেলের পড়াশুনার খবর সারাক্ষণ রাখেন না অথচ তাকে আমেরিকায় পাঠাতে চান। তাঁর আত্মীয়রা সেখানে থাকেন ওই খবর গর্বের সঙ্গে দেন। স্বামীর আনা বিদেশি জিনিস বন্ধুদের নিয়ে উপভোগ করেন। স্বামীর অবর্তমানে সময় কাটানোর যথেষ্ট ব্যবস্থা তিনি করে নিয়েছেন। এঁর ছেলেকে পড়িয়ে টাকা নিতে হবে তাকে প্রত্যেক মাসে। সে কি একটা অসৎলোকের কাছে টাকা নিচ্ছে না?
কথাটা সে অর্ণব বসু রায়কে বলেছিল। অর্ণব বসু রায় বলেছিল, তুমি তাহলে পাগল হয়ে যাবে। ঠগ বাছতে গাঁ উজাড় হয়ে যাবে। তুমি একটি ছেলেকে পড়াচ্ছ, শ্রম দিচ্ছ এবং বদলে টাকা নিচ্ছ। এইটের মধ্যে কোনও গোলমাল নেই। সে কি ভাবে টাকা রোজগার করে তোমায় দিচ্ছে তাতে তোমার কী দরকার?
ভরতের মনে খুঁত থেকে গেলেও সে যুক্তিটা মানল। কোন বারবনিতার সন্তানকে সে যদি পড়ায় তাহলে কি টাকা নেবে না?
দ্বিতীয় বাড়িটিতে টাকা নেবার সময় অন্য সময় অন্য অভিজ্ঞতা। ছেলেটির বাবা নিজেই এলেন, মাস্টারমশাই, ইংলিশ মিডিয়ামে পড়লে কলেজে ভর্তি হবার সময় অসুবিধে হয় নাকি?
ভাল রেজাল্ট করলে হয় না।
তাহলে ওর ভাল রেজাল্টের দায়িত্ব নিতে হবে।
আমি চেষ্টা করছি, ও যদি পরিশ্রম করে তাহলে হতে পারে।
আমাদের বংশে কেউ কখনও পরিশ্রম করেনি কিন্তু তাই বলে আটকেও যায়নি। এই যে আমি ইনকামট্যাক্সের অফিসার, এর জন্যে তো কিছুই পরিশ্রম করিনি।
ভরত টাকা নিল। তারপর জিজ্ঞাসা করল, আপনি অফিসার হিসেবে কী রকম?
তার মানে? ভদ্রলোক অবাক।
যাঁরা আপনার কাছে কাজের সুবাদে যান তাঁদের সাহায্য করেন?
নিশ্চয়ই। সেটাকে আমার ডিউটি। ভদ্রলোক হাসলেন, আপনার কাছে চেনাশোনা কারও কেস আছে নাকি? আচ্ছা, লজ্জা পাওয়ার কিছু নেই। পরের দিন যখন যাবে তখন যেন বলে আপনার ছেলের মাস্টার পাঠিয়েছে।
যদি না বলে?
না বলে মানে? অ্যাকাউন্টে গোলমাল থাকলে ছেড়ে দেব না। লোকে আমার বদনাম দেয় না। বলে মধুসূদন। গোলমালটা সহজ করে দিই আমি। ভদ্রলোক হা হা করে হাসলেন, তবে এক্ষেত্রে কোনো খরচ করতে হবে না।
আমি এক মাস পড়িয়েছি এসব না জেনে, তাই টাকাটা নিচ্ছি। কিন্তু আপনার ছেলেকে আর পড়াতে পারব না। আমি যতই পড়াই ও আপনার মতো বিনা পরিশ্রমে টাকা রোজগার করতে ঠিক শিখে যাবে। আচ্ছা, নমস্কার। ভরত বেরিয়ে এসেছিল।
.
বিকেলগুলো চমৎকার কেটে যাচ্ছিল ছাত্র পড়িয়ে। যদিও তিনশো টাকা কমে গেল প্রথম মাসের পর তবু নিজেকে বড়লোক বলে মনে হত ভরতের। রোজ দুপুরে বিকেলে যা ইচ্ছে তাই খেতে পারছে এবং তার পরেও টাকা থেকে যাচ্ছে পকেটে। কলেজে নিয়মিত ক্লাস করছে সে। তারপর লাইব্রেরিতে অনেকক্ষণ কাটাচ্ছে আর পাঁচটা সিরিয়াস ছাত্রের মতো। ছাত্র ইউনিয়নের সঙ্গে তার তেমন কোনও সম্পর্ক নেই। যা কথা হয় অভিজিতের সঙ্গে। অভিজিতের কথা শুনে মনে হয় কী কথা বলতে হবে তা যেন কেউ ওকে শিখিয়ে দিয়েছে।
লাইব্রেরিতে নিজের কোর্সের বই-এর চাইতে বাইরের বই পড়ার আগ্রহ ওর ক্রমশ বাড়ল। ব্রিটিশ কাউন্সিল, ইউ এস আই এস এবং ন্যাশনাল লাইব্রেরিতে যাতায়াত শুরু করল সে। আর এই করতে করতে ও ভারতবর্ষের একটা ছবি তৈরি করে নিল। ছবিটা এইরকম, সিপাহি বিদ্রোহ ভারতবাসীর প্রথম স্বাধীনতা যুদ্ধ নয়। বৈষম্যমূলক আচরণ থেকে যে ক্ষোভ সিপাইদের মনে জেগেছিল তা ধর্মীয় সংস্কারকে আহত করে উস্কে দেওয়ায় ব্রিটিশরা বিক্ষোভের মুখোমুখি হয়েছিল। তা নাহলে পরবর্তী বছরগুলোতে অবিরাম শান্তি বিরাজ করত না। কংগ্রেস যে স্বাধীনতা আন্দোলন শুরু করে তা অনেকটা বাধ্য হয়েই, নিজেদের অস্তিত্ব রাখতে। প্রথম মহাযুদ্ধের পর যেসব সংগঠন অস্ত্র-বিপ্লবের চেষ্টা করেছিল তাদের সংখ্যা ছিল অত্যন্ত সীমিত এবং দেশের অধিকাংশ মানুষ ছিল দর্শকমাত্র। একমাত্র বিয়াল্লিশ সালে ভারত ছাড়ো আন্দোলনই ব্রিটিশ বিরোধিতার তুঙ্গে উঠেছিল। তবু এই সময়টায় গরিষ্ঠসংখ্যক ভারতীয় ওই আন্দোলনে নিজেদের জড়ায়নি। ব্রিটিশরা ভারত ছেড়ে যাওয়ার আগে কোনও রক্তক্ষয়ী যুদ্ধ হয়নি। ভারতবাসীর হয়ে কংগ্রেসের নেতারা ক্ষমতা হাতে নিয়েছিল দেশকে দুটো ভাগে বিভক্ত করে। পরবর্তীকালে গণতান্ত্রিক পরিমন্ডল প্রতিষ্ঠিত হলেও অর্থনৈতিক বৈষম্য প্রবল হওয়ায় কিছু মানুষ আরও গরিব হলো আর কয়েকটি পরিবার চূড়ান্ত বড়লোক হয়ে গেল। এই পরিবারগুলোই দেশের অর্থনীতিকে নিয়ন্ত্রণ করত। গরিব মানুষগুলোর চাওয়ার ক্ষমতা ছিল না। পরবর্তীকালে তাদের হয়ে কথা বলতে এল বামপন্থীদলগুলো। পাইয়ে দেবার রাজনীতি শুরু হয়ে গেল। কোনও কোনও অঞ্চলে এরা সফল হলো। কিন্তু পর্দার আড়ালে এদের সঙ্গে ওই পরিবারগুলোর যে ঘনিষ্ঠ সম্পর্কে রয়েছে। তা প্রকাশ পেল যদিও দলগুলো তা স্বীকার করে না। মুশকিলে পড়ল মধ্যবিত্ত। এরাই চিরকাল দেশের সংস্কৃতি, সাহিত্য শিল্পকে লালন করেছে, বুদ্ধিজীবীরাও এদের মধ্যে থেকেই উঠে এসেছে। স্বাধীনতার বছর পনেরো কুড়ি পর্যন্ত অর্থনৈতিক স্থিতিহীনতার সঙ্গে এরা পাল্লা দিয়ে নিজেদের অস্তিত্ব বজায় রাখতে চেষ্টা করেছিল, পরে বেঁচে থাকার তাগিদে চরিত্র হারালো। এই মধ্যবিত্ত, শ্রেণির অন্য নাম দাঁড়িয়ে গেল সুবিধেবাদী, যাদের চরিত্র বলে কিছু অবশিষ্ট রইল না। একই মানুষ অফিসে বামপন্থী ইউনিয়নের সদস্য হিসেব, দিতে হবের আন্দোলনের শরিক আবার বাড়ি ফিরে তিনিই সম্পূর্ণ বিপরীত আচরণ করেন। এইসব মানুষের সংখ্যা দ্রুত বেড়ে যাওয়ার কারণে গত কুড়ি বছরে একজন সুস্থ প্রতিভাবান শিল্পী খেলোয়াড় লেখক অথবা বুদ্ধিজীবীর আবির্ভাব হল না। বাঙালি মধ্যবিত্ত যদুবংশের মতো নিজেরাই জানে না তাদের আগামীকাল কী ভাবে আসবে।
কলেজ থেকে বেরিয়ে কলেজস্কোয়ারে এল ভরত। এখন বিকেল এবং আজ ছাত্র পড়ানো নেই। বাঙালির কোন ইতিহাস নাই, কোন ভবিষ্যৎ নাই তবু ইহারা এমন আস্ফালন করে যেন পৃথিবীতে শ্রেষ্ঠত্বের দাবীদার আর কেহ নাই। ইহাদের কি বর্তমান আছে? আছে। প্রভাতে শয্যাত্যাগ করিয়া দুধ বাজার ইত্যাদি কর্ম সম্পন্ন করিয়া যে বর্তমান শুরু করে রাত্রিতে পুনরায় শয্যার ফিরিয়া যাওয়া পর্যন্ত তাহা শুধু অন্যের সমালোচনায় ব্যস্ত থাকে। অনেককাল আগে লেখা এক প্রবীণ লেখকের এই লাইনগুলো আজও সত্যি। লেখাটা নিয়ে ভাবতে ভাবতে কলেজ স্কোয়ারে ঢুকছিল ভরত সময় কাটাতে।
এখন মাত্র চারটে বাজে। ভরত যে চাতালে বসেছিল তার একপাশে কয়েকজন বৃদ্ধ বসে আছেন। জলের চারপাশে কিছু মানুষের ভিড়, এখন সাঁতারের সময় নয়। খানিকটা দুরে তিনজোড়া ছেলে-মেয়ে গভীর আলোচনায় মগ্ন। পৃথিবীতে আর কেউ আছে বলে ওদের বোধ নেই। ওরা কী কথা বলছে? একেই কি প্রেম করা বলে? তিনটে মেয়েই তেমন কিছু দেখতে নয়। ওরা এইরকম প্রেম করে বিয়ে করবে? ছেলেগুলো এখন এই সময়ে যখন প্রেম করছে তখন ধরে নেওয়া যায় চাকরিবাকরি করে না। যদি তার মতো টিউশনি করে ওরা তাহলে কী করে খরচ চালাবে? এই সব প্রশ্নের জবাব জানতে খুব ইচ্ছে করছিল ওর। এমন সময় আর একজন বৃদ্ধ। লাঠি হাতে এগিয়ে এলেন পাশে বসা বৃদ্ধের দিকে, খবর শুনেছেন মুখার্জি মশাই!
কোন খবর? রোগামতন বৃদ্ধ জবাব দিলেন।
জ্যোতি বাসুজি বিদেশ চললেন আবার।
এবার কোথায়?
লন্ডন, জেনেভা।
যাক, আমেরিকা নয়। রোগা বৃদ্ধ হাসলেন, এবার আর এন আর আই ধরতে যাচ্ছেন না।
বক্তৃতা দিতে। ওদেশের লোক ওঁর বক্তৃতা খুব শুনতে চায়।
মুখ্যমন্ত্রী হবার পর কতবার বিদেশে গেলেন?
কলেজস্কোয়ারে কতলোক রোজ আসে?
দুর মশাই, তা কি বলা যায়?
আমার কাছে ওঁর বাইরে যাওয়াও তাই।
জেনেভা। মানে সুইজারল্যান্ড। আচ্ছা মশাই এত ঘন ঘন সুইজারল্যান্ডে যাওয়ার কী মানে বলুন তো? বিরাশি বছর বয়সে ওখানে গিয়ে কী লাভ?
বিরাশি। আমি এই আটাত্তরে জবুথবু হয়ে গেছি আর উনি বিরাশিতে পৃথিবী চষে বেড়াচ্ছেন। এলেম আছে স্বীকার করতে হবে। ছবি দেখে মনে আমার ছেলের বয়সী। বাঙালির পলিটিক্যাল লিডার মাত্র তিনজন, সুভাষ বোস, বিধান রায়, আর জ্যোতি বাসুজি। এটা তো মানবেন?
পলিটিক্স! জ্যোতিবাবুর সঙ্গে পলিটিক্যাল পার্টির কোনো সম্পর্ক নেই।
এ্যাঁ? একি কথা! পশ্চিমবাংলায় বসে এই কথা বলছেন?
আজ্ঞে। ক্যুনিস্ট নেতা হলে তিনি চিনে যেতেন, কিউবায় যেতেন নিদেনপক্ষে রাশিয়ার। আমেরিকা বা সুইজারল্যান্ডে বাৎসরিক ভ্রমণে যেতেন না। আরে মশাই, কংগ্রেসের প্রধানমন্ত্রী টিকে আছে ওঁর জন্যই।
তবু এই ঘন ঘন বাইরে যাওয়া খুব দৃষ্টিকটু।
এরকম হয়েই থাকে।
এটা তো উনি বানতলা নিয়ে বলেছিলেন।
মানছেন? বিদেশে যাওয়া তো বানতলার চেয়ে বড় অপরাধ নয়? পঁচিশ বছর আগে যে লোটা খেলোয়াড় ছিল তাকে যদি সরকার টাকা খরচ করে ওয়ার্ল্ড কাপ দেখাতে পাঠাতে পারে তাহলে জ্যোতিবাবুর বিদেশে যাওয়ার রাইট হাজারবার আছে। হ্যাঁ।
ভরত এইসব কথা চুপচাপ শুনছিল। হঠাৎ সে উঠে দাঁড়াল। পায়ে পায়ে বৃদ্ধদের সামনে পৌঁছে নমস্কার করল। একটি অল্পবয়সী ছেলেকে ওরকম ভদ্রভঙ্গি করতে দেখে বৃদ্ধরা একটু হকচকিয়ে গেলেন।
ভরত জিজ্ঞসা করল, আপনারা যদি কিছু মনে না করেন তাহলে কয়েকটা কথা জিজ্ঞাসা করতে পারি? আমি এতক্ষণ আপনাদের আলোচনা শুনছিলাম।
একজন বৃদ্ধি জিজ্ঞাসা করলেন, কোন পার্টি কর ভাই?
আমি কিছুই করি না।
অ। তাহলে বলো।
আপনারা কেউ রাজনীতি করেন বা করেছেন?
বৃদ্ধরা মুখ চাওয়াচায়ি করলেন। দাঁড়িয়ে থাকা বৃদ্ধ বললেন, না।
আপনারা কি সবাই চাকরি করতেন?
হ্যাঁ। শুধু উনি ব্যবসা করতেন। এখন ছেলেরা দ্যাখে।
ও। আপনারা সারাজীবন দেশের জন্যে কিছু করেছেন? এমন কিছু যাতে দেশের মানুষের উপকার হয়। এদেশে বাস করে যা পেয়েছেন তার বদলে কিছু কি ফিরিয়ে দিয়েছেন?
হঠাৎ এই প্রশ্ন?
আমার মনে হয় করেননি। ব্যাপারটা কি জানেন, আমি জ্যোতি বসুর সমর্থক নই। কিন্তু তিনি দীর্ঘকাল ধরে দেশের মানুষের জন্যে কাজ করছেন, এই বয়স পর্যন্ত করে যাচ্ছেন। তাই ওঁর সমালোচনা করার আগে নিজেদের দিকে তাকান। এখনও এদেশের লক্ষ লক্ষ মানুষ ওঁর ওপর ভরসা রাখে। কোনও কারণ ছাড়াই তো সেটা সম্ভব নয়। ভরত নমস্কার করে হাঁটতে শুরু করল। একজন বৃদ্ধের মন্তব্য কানে এল, পার্টির সাপোর্টার।
আর একজন মন্তব্য করলেন, নিতম্বপক্ক।
ভরত হেসে ফেলল। ঝগড়া করে কোনও লাভ নেই। ওদের বলা যেত আপনাদের জন্যেই আমাদের এই অবস্থা। আপনাদের দেশ সম্পর্কে, মানুষ সম্পর্কে নিস্পৃহতা, উদাসীনতার খেসারত আমাদের দিতে হচ্ছে। আমি আলাদা আর দেশ আলাদা এই মানসিকতাই এখন ব্যুমেরাং হয়ে ফিরে এসেছে। কিন্তু এরা স্বীকার করবেন না। এঁরা রাজনৈতিক দলগুলোকে দোষ দেবেন। কিন্তু জনসাধারণ সুযোগ দিচ্ছে বলেই রাজনৈতিক দলগুলো করে খাচ্ছে। অবস্থা এমন, সুযোগ না দিয়েও উপায় নেই। পেটে খাবার দিনের পর দিন না পড়লে অশক্ত বাবা হয় আত্মহত্যা করে নয় মেয়ের অসৎপথে রোজগার করা টাকায় খেতে আপত্তি করে না।
অসৎ শব্দটি মনে আসতে হেসে ফেলল ভরত। সৎ এবং অসৎ-এর সংজ্ঞা নিয়ে যখন কেউ একমত হবে না তখন শেষ রায় কে দেবে? ভরত কলেজ স্কোয়ারের এক পাশে একটু নির্জনে একজোড়া মানবমানবীকে পাশাপাশি বসে থাকতে দেখল। সে দাঁড়াল। ছেলেটির বয়স বছর তেইশের বেশি হবে না, মেয়েটি কুড়ি একুশ। ছেলেটিকে খুব সচ্ছল পরিবারের বলে মনে হচ্ছে না, মেয়েটির শরীরে উগ্রভাব আছে এবং নিম্নবিত্তচিহ্ন স্পষ্ট। ভরত ওদের সামনে এগিয়ে গেল।
ওরা তন্ময় হয়ে কথা বলছিল। হঠাৎ সামনে কাউকে দেখে ছেলেটি সচেতন হয়ে বলল,, না, আমাদের কিছু দরকার নেই, অন্য জায়গায় দেখুন।
ভরত অবাক হয়ে গেল, তার মানে?
আপনি তো কিছু বিক্রি করতে এসেছেন? ছেলেটি জানতে চাইল।
না তো!
ও! তাহলে?
আপনারা যদি কিছু মনে না করেন তাহলে কয়েকটা কথা বলতে চাই। ভরত হাসল।
কী ব্যাপার?
আগে বলুন ডিস্টার্ব করছি না তো!
ছেলেটি মেয়েটির দিকে তাকাল। মেয়েটির মুখচোখে কৌতূহল।
ঠিক আছে! ছেলেটি যেন বাধ্য হল শব্দদুটো উচ্চারণ করতে।
ভরত ওদের সামনে ঘাসে বসে পড়ল। তারপর জিজ্ঞাসা করল, আপনারা কি পরস্পরের আত্মীয়?
আত্মীয়? না তো!
তাহলে।
বন্ধু।
ও। আপনারা খুব মগ্ন হয়ে কথা বলছিলেন। শুধু আপনারাই নন, আপনাদের মতো যেসব ছেলেমেয়ে এখানে আলাদা হয়ে বসে আছে তাদের সবাইকে আমি একই ভঙ্গিতে কথা বলতে দেখেছি। আচ্ছা, আপনারা এতক্ষণ ধরে কী কথা বলেন? ভরত সরল গলায় জিজ্ঞাসা করল।
আপনি কে? ছেলেটা শক্ত হল, খবরের কাগজের রিপোর্টার?
শোনামাত্রই মেয়েটা বলে উঠল, দয়া করে আমাদের কথা কাগজে লিখবেন না।
বিশ্বাস করুন, আমি রিপোর্টার নই। কোথাও লিখি না।
তাহলে নিশ্চয়ই সার্ভে করতে এসেছেন কোনও কোম্পানির থেকে। কেটে পড়ুন।
না, সার্ভে করতে আসিনি। আমি প্রেসিডেন্সি কলেজের ছাত্র।
ও। ছেলেটা বেশ অবাক হল, কী প্রশ্ন আছে?
আপনারা আত্মীয় নন, বন্ধু নন আবার ওইরকম, আপনারা কি প্রেমিক-প্রেমিকা?
প্রশ্ন শুনে ছেলেটি মেয়েটির দিকে তাকিয়ে একগাল হাসল। মেয়েটা যেন লজ্জা পেয়েছে এমন ভাব দেখিয়ে একবার মাথা নিচু করে আড়চোখে তাকাল।
ছেলেটি বলল, হ্যাঁ। আমরা লাভার।
কতদিন ধরে আপনারা এভাবে দেখা করে কথা বলছেন?
ছেলেটি মেয়েটিকে জিজ্ঞাসা করল, একবছর হয়ে গেল, না?
মেয়েটি চুপচাপ মাথা নেড়ে হ্যাঁ বলল।
আপনারা কি পরস্পরের পরিবারকে চেনেন?
আলাপ নেই। তবে আমরা কে কোথায় থাকি তা জানা হয়ে গেছে।
কীভাবে আলাপ?
সিনেমা দেখতে গিয়ে। ও বন্ধুদের সঙ্গে এসেছিল।
ও। আপনাদের পরের স্টেপ কী?
স্টেপ মানে?
একবছর তো হয়ে গেল, এরপর আপনারা কী করবেন?
ছেলেটি হাসল, লোকে যা করে, বিয়ে করে একসঙ্গে থাকব।
বিয়ে কবে করছেন?
আগে একটা চাকরি পাই তবে তো বিয়ে। চাকরির বাজার তো জানেন। বি.এ পাশ করে বসে আছি। এমপ্লয়মেন্ট এক্সচেঞ্জ থেকেও কল আসছে না।
ধরুন যদি কল না আসে, যদি চাকরি না পান!
তা কী হয়, পেয়ে যাব।
ধরুন পেলেন। কিন্তু মাইনে এত কম যে একজনেরই ভাল করে চলবে না।
তাহলে অপেক্ষা করব।
এইভাবে দেখা করবেন?
হ্যাঁ। তা তো নিশ্চয়ই।
কতদিন?
যতদিন না একটা ব্যবস্থা হচ্ছে।
তদ্দিনে যদি ওঁর বয়স বেড়ে যায়!
এইসময় মেয়েটি ফোঁস করে উঠল, অসম্ভব। আমি আর একবছর অপেক্ষা করতে পারি। বাড়ি থেকে একটার পর একটা সম্বন্ধ দেখছে। চাপ দিচ্ছে খুব। তুমি সত্যি কথাটা বলছ না কেন? মেয়েটি ছেলেটির হাতে চাপ দিল।
কোন কথাটা?
ওই যে দুর্গাপুরে তোমার যে মামা থাকেন, তিনি চাকরি দেবেন!
হ্যাঁ। আমার মামা আমাকে চাকরি পাইয়ে দেবেন বলে কথা দিয়েছেন।
ভরত জিজ্ঞাসা করল, ওঁর কি চাকরি দেবার ক্ষমতা আছে?
ঠিক ওঁর নেই, তবে ওঁর জানাশোনা লোকের আছে।
কিন্তু ধরুন, উনি পারলেন না, তখন?
আমি তো নিজেও চেষ্টা করছি।
এবার মেয়েটি খেপে গেল, তুমি বলেছিলে দুর্গাপুরে চাকরি হবেই। এখন আবার উল্টো গাইছ কেন? মিথ্যে বলেছ নাকি?
ছেলেটি রেগে গেল, আপনি কাটুন তো! আমাদের মধ্যে ঝামেলা বাধাচ্ছেন!
ভরত বলল, এক মিনিট। যদি উনি এক দেড় বছরের মধ্যে চাকরি না পান তাহলে বাড়ির ঠিক করা পাত্রকে মেনে নেবেন?
কী করব! চিরকাল তো আইবুড়ো হয়ে বসে থাকতে পারব না। বাবারও বয়স হচ্ছে।
তাহলে আপনাদের প্রেম?
মেয়েটি মাথা ঝাঁকাল, ও যদি দায়িত্ব নিতে না পারে তাহলে। থেমে গেল সে। ছেলেটির দিকে তাকিয়ে বলল, আমার কিন্তু এখন সন্দেহ হচ্ছে তুমি খালি গুল মেরে গেছ আমাকে।
সন্দেহ হচ্ছে! একটা অচেনা লোক এসে কী বলল আর সঙ্গে সঙ্গে সন্দেহ হলো? এই তুমি আমাকে বলেছ দরকার হলে গাছের তলায় একসঙ্গে থাকবে সারাজীবন। ছেলেটি খেঁকিয়ে উঠল।
মরে যাই। তাই বলে কি সারাজীবন এখানে বসে ঘাস ছিঁড়ব? মেয়েটি উঠে দাঁড়াল।
আরে যাচ্ছ কোথায়? মেয়েটিকে হাঁটতে দেখে ছেলেটি ব্যস্ত হয়ে তাকে অনুসরণ করল।
কীরকম হয়ে গেল। কয়েকটা স্বাভাবিক প্রশ্নের উত্তর দিতে গিয়ে ওদের দুজনের মুখোশ আচমকা খসে গেল। ঘাসে বসে ভরত ভাবতে লাগল। ওদের দুজনের কেউ শিশু নয় কিন্তু ওরা কি নিজেদের আসল চেহারা দেখতে পায়নি? ছেলেটির পক্ষে এখনই চাকরি পাওয়া মানে লটারির টাকা পাওয়ার মতো ঘটনা। সেই চাকরি না পেলে ও বিয়ে করতে পারবে না। ওর বাড়িতে নানা অভাব থাকতে পারে কিন্তু প্রেম করার কারণে তাকে চাকরি পেলে বিয়েটাকেই প্রায়রিটি দিতে হবে সবাইকে বঞ্চিত করে। আর চাকরি না পেলে সবসময় অনিশ্চয়তা আর তা সত্ত্বেও ও একবছর ধরে প্রেম করছে। এদিকে মেয়েটি অপেক্ষা করছে কিছুটা সময়ের জন্যে। তার মধ্যে ছেলেটি যদি চাকরি পেয়ে বিয়ে না করে তাহলে প্রেমের ইতি ঘটিয়ে দেবে সে। অথচ প্রেমপর্ব চলাকালীন দুজন দুজনকে আকাশচুম্বী প্রতিশ্রুতি দিয়ে আসছে। তাহলে কি মানুষ মানুষী প্রেমে পড়লে একগাদা মিথ্যে কথা বলে যায়?
এক্সকিউজ মি!
গলা পেয়ে ভরত দেখল আর একজোড়া ছেলে মেয়ে তার সামনে এসে দাঁড়িয়েছে। এদের পোশাক, মুখের চেহারা বলে দেয় বিত্তবান পরিবারে বাস করে।
ভরত বলল, বলুন।
আপনি কি এখানে অনেকক্ষণ বসে থাকবেন? ছেলেটি জিজ্ঞাসা করল।
কেন বলুন তো?
আসলে আজ এখানে বড্ড ভিড়। বসার জায়গা পাচ্ছি না। আপনি যদি কারও জন্যে এখানে অপেক্ষা না করেন তাহলে আমরা বসতে পারি।
বসুন। ভরত উঠে দাঁড়াল।
আপনাকে কিন্তু আমরা যেতে বলিনি।
আমি থাকলে আপনাদের কথা বলতে অসুবিধে হবে। ভরত হেসে হাঁটা শুরু করতেই শুনতে পেলে মেয়েটি বলছে, দ্যাখো, তোমার চেয়ে অনেক বেশি প্রাকটিক্যাল!
.
বাস স্টপে এসে দাঁড়িয়েছিল ভরত। তার মনে হচ্ছিল পৃথিবীর সমস্ত প্রেমিক-প্রেমিকাকে যদি কেউ এরকম ইন্টারভিউ করত তাহলে যে ছবিটা কমন হত তা অনিশ্চয়তার। হয়তো প্রেম প্রকাশের পরের দিন থেকেই সবাই একটা না একটা সমস্যার শিকার হয়। তাই নিয়ে বিব্রত হয়ে থাকে। এর ওপর পরস্পরের বিশ্বাস-অবিশ্বাসের প্রশ্ন এসে গেলে তো কথাই নেই। তবু প্রতিদিন কোটি কোটি মানুষ প্রেমে পড়ছে। রাধা কৃষ্ণের মত দুজনে আলাদা থেকে প্রেম করতে কেউ কি এখন চায়?
দার্শনিক মশাই-এর খবর কি! দার্শনিক বলব না বিপ্লবী?
মুখ ঘুরিয়ে সুদেষ্ণাকে হাসতে দেখল ভরত। সুদেষ্ণা একা।
তুমি?
কেন? আমি এখানে আসতে পারি না?
গাড়ি এবং বন্ধুবিহীন অবস্থায় তোমাকে ঠিক মানায় না।
ওয়েল ভরত, আমাকে কিসে মানায় তা দেখছি আমার চেয়ে তুমি বেশি জানো।
অস্বীকার করতে পার?
নিশ্চয়ই। কারণ এই মুহূর্তে আমি একা এবং সঙ্গে গাড়ি নেই। সুদেষ্ণা হাসল।
কোথায় চললে?
ইউনিভার্সিটিতে এসেছিলাম। এবার ফিরব। তুমি?
কলেজ স্কোয়ারে সময় কাটাতে গিয়েছিলাম। প্রথমে বুড়োদের আলোচনা শুনলাম, তারপরে দুজন প্রেমিক-প্রেমিকাকে ইন্টারভিউ করলাম।
ফ্যান্টাস্টিক। এরকম তো কখনও শুনিনি। কী মনে হলো?
প্রেম একটা নেশার মতো। জর্দা সিগারেট মদ এবং প্রেম একই বস্তু। ইফ ইউ কল প্রেম একটা বস্তু! খেতে ভাল লাগে, মৌজ হয় হয়তো কিন্তু আলটিমেটলি ক্ষতি করে। ভরতের মনে হলো ঠিকঠাক বোঝাতে পেরেছে।
মাইগড! সাহিত্যিকরা এত লিখেও যেটা বোঝাতে পারছেন না তুমি একটা ইন্টারভিউ করে তা বুঝে গেলে! সুদেষ্ণা চোখ বড় করল।
আমি আমার মতো বুঝেছি।
তোমার বোঝাটাই সঠিক?
যতক্ষণ বেঠিক কিছু না পাচ্ছি। নিজের সঙ্গে খেলা করার নাম প্রেম।
বাঃ। দ্বিতীয় ব্যাখ্যা। তুমি কখনও প্রেমে পড়নি?
না। আগে চালাক ছিলাম না এখন চোখ খুলে গেছে।
তোমার বাড়িতে নাকি গোলমেলে আবহাওয়া?
হ্যাঁ। আমি বাড়ি থাকি কিন্তু নিজের মতো থাকি। ভরত বলল, চলি।
খুব জরুরি কাজ আছে?
না। আজ টিউশনিও নেই। বেকার।
তুমি টিউশনিও কর?
হ্যাঁ। বাবার দুনম্বরি টাকা যত কম নিতে পারি তত নিজেকে নির্মল মনে হয়।
সুদেষ্ণা অবাক হয়ে ভরতের মুখ দেখল। তাকে কি রকম বিচলিত দেখাচ্ছিল। সে বলল, তোমার যদি আপত্তি না থাকে তাহলে আমাদের বাড়িতে আসবে?
কেন?
কেন যাবে? মানুষ মানুষের বাড়িতে কেন যায়?
তোমার বাড়িতে কে কে আছেন?
আশ্চর্য। কারা আছেন জানার ওপর তোমার যাওয়া নির্ভর করবে?
তা ঠিক নয়। ঠিক আছে, চলো। তোমার গাড়ি কোথায়?
আজ গাড়ি আনিনি।
ওরা বাসে উঠল। উল্টো পথ বলে বাসে ভিড় কম ছিল। সুদেষ্ণা বসার জায়গা পেলেও বসল না। ভরত জিজ্ঞাসা করল, বসবে না?
সুদেষ্ণা হাসল, না। ছারপোকা আছে।
কী?
প্রাইভেট বাসগুলোতে প্রচুর ছারপোকা ঘুরে বেড়ায়। ওগুলোকে বাড়িতে বয়ে নিয়ে যাওয়ার ইচ্ছে আমার নেই। সুদেষ্ণা আবার হাসল, আমি তোমার চেয়ে দুর্বল নই। তুমি দাঁড়িয়ে থাকতে পারলে আমি পারব না কেন? মহিলা না উঠলে কোনো দুর্বল পুরুষ ওখানে বসুক।
বাস থেকে নেমে ওরা হাঁটছিল। জায়গাটায় ভাল ভিড়। স্কুলের বাচ্চারা যাচ্ছে। হঠাৎ একটা অ্যাম্বাসাডার গাড়িকে দ্রুতগতিতে আসতে দেখল সে। গাড়ির শরীর থেকে গলগল করে কালো ধোঁয়া বের হচ্ছে। বাচ্চাগুলো নাকমুখ চেপে কুঁকড়ে গেল সেই ধোঁয়ায়। এই দৃশ্য কলকাতার রাস্তায় অত্যন্ত স্বাভাবিক। ট্যাক্সি, মিনিবাস এবং বাসের ড্রাইভাররা এইভাবে কালো ধোঁয়া ছড়িয়ে যাচ্ছে শহরে কিন্তু কেউ কিছু বলে না। হঠাৎ মাথার ভেতর সেই আগুনটা জ্বলে উঠতেই ভরত তাকিয়ে রাস্তায় নেমে দুহাত ছড়িয়ে গাড়িটাকে থামতে বলল। গাড়ি গতিতে ছিল, ফলে ড্রাইভারকে আচমকা ব্রেক কষতে হলো। গাড়ি থামিয়ে লোকটা গালগাল দিল।
ভরত ছুটে গেল পাশে, কী বললেন আপনি?
এইভাবে লাফিয়ে পড়লেন কেন? অ্যাকসিডেন্ট হলে তো লোকে আমাকে ছাড়ত না।
আপনি গাড়ি থেকে নামুন।
কেন? নামব কেন?
আপনার গাড়ি থেকে যে কালো ধোঁয়া বের হচ্ছে তা ওই বাচ্চাদের ফুসফুস নষ্ট করছে, শহরটারও বারোটা বাজাচ্ছে। একথা আপনি জানেন?
ও এই কথা! ডিজেল গাড়ি থেকে ধোঁয়া বের হবেই।
তার মানে? সব ডিজেল গাড়ি থেকে এইরকম ধোঁয়া বের হয়?
নতুন ইঞ্জিন, ভাল ইঞ্জিন হলে বের হয় না। পুরনো হয়ে গেলে হবে।
তাহলে ইঞ্জিন সারান না কেন?
মালিককে গিয়ে বলুন সেকথা। আমি ড্রাইভার!
বাঃ, আপনি গাড়ি চালাচ্ছেন, আপনি বলবেন না?
মালিক অন্ধ নন। তিনি জানেন। আরে মশাই, সমস্ত কলকাতার লোক ডিজেলের ধোঁয়া মেনে নিয়েছে আর আপনি এসে নাটক করছেন!
ঠিক আছে। ব্যাপারটার ফয়সালা থানায় গিয়ে হবে। থানায় চলুন।
ইয়ার্কি! থানায় যাব কেন?
ভিড় জমে গিয়েছিল। ভরত খুশি হল জনতা তাকে সমর্থন করছে দেখে। কলকাতার আবহাওয়া বিষাক্ত করার জন্য মোটরওয়ালাদের বড় অংশ দায়ী একথা অনেকেই বলতে লাগল ড্রাইভার বেশ ঘাবড়ে গেল কথাবার্তা শুনে। বলল, দাদা, আমার কোনও দোষ নেই। আমি মাইনে নিয়ে গাড়ি চালাই। মালিক যদি গাড়ি না সারায় তাহলে আমি কী করব?
আপনি থানায় চলুন। ভদ্রভাবে বলছি।
এইসময় একটা পুলিশ ভ্যান হাজির হলো। একজন সাবইন্সপেক্ট এগিয়ে এলেন, কী হয়েছে এখানে, ভীড় কেন?
ভরত উৎসাহিত হলো, এই লোকটির গাড়ি থেকে অবিরত কালো ধোঁয়া বের হচ্ছে। দূষণ করার অপরাধে আপনি এর বিরুদ্ধে স্টেপ নিন।
ড্রাইভার বলল, সার, আমার কোনও দোষ নেই।
কার গাড়ি? অফিসার জানতে চাইলেন।
হরিরাম মেহতা।
চলুন থানায়। গাড়ি রেখে মালিককে ডেকে পাঠাবেন।
স্যার!
কথা বাড়াবেন না। এঁরা যখন বলছেন তখন থানায় যেতে হবেই। পশন ফ্রি সার্টিফিকেট আছে? কবে চেক-আপ করেছেন?
গত সপ্তাহে। ড্রাইভারের খেয়াল হতে দ্রুত গাড়ির ড্রয়ার থেকে একটা কাগজ বের করে অফিসারের হাতে তুলে দিল। অফিসার সেটাকে পরীক্ষা করে মাথা নাড়লেন, নো৷
ভরত জিজ্ঞাসা করল, কী হয়েছে?
অফিসার বললেন, এই সার্টিফিকেট অনুযায়ী ওই গাড়ির বিরুদ্ধে অমি কোনও ব্যবস্থা নিতে পারি না। ওকে বলতে পারি আর একবার গ্যারেজে নিয়ে যেতে। কিন্তু এই সার্টিফিকেট এখনও অনেকদিন গাড়িটাকে নির্দোষ বলছে। বুঝতেই পারছেন সাত দিন আগে যদি পরীক্ষা করা হত তাহলে এই সার্টিফিকেট কেউ দিত না। অথচ এরা সাত দিন আগেই সার্টিফিকেট পেয়েছে। সম্ভবত গাড়ি পরীক্ষা না করিয়েই পেয়েছে। কলকাতায় এখন এটা হচ্ছে।
ভরত বলল, আপনি ওকে স্টার্ট নিতে বলুন দেখবেন গলগল করে ধোঁয়া বের হচ্ছে।
আমার কিছু করার নেই ভাই। সার্টিফিকেট ফিরিয়ে দিয়ে ভ্যানে উঠে বসলেন অফিসার। ভ্যান চলতে শুরু করতেই ড্রাইভার চেঁচিয়ে উঠল, ওই দেখুন, পুলিশের ভ্যান থেকেই ধোঁয়া বের হচ্ছে। ধরতে হলে ওদেরও ধরুন।
পুলিশ ভ্যান থেকেও ধোঁয়া বের হচ্ছিল কিন্তু অল্প বেরিয়েই বন্ধ হয়ে গেল। ওই দিকে সবার মনোযোগ থাকায় ড্রাইভার গাড়ি চালু করে এগোতেই বলব বলব করেও কেউ কিছু বলতে পারল না। আবার ধোঁয়ায় কলুষিত হল কলকাতা।
এই গাড়িকে যারা দূষণমুক্ত সার্টিফিকেট দিয়েছে তারা কলকাতার হত্যাকারী। ভরত ভেবে পাচ্ছিল না টাকা দিয়ে যদি সার্টিফিকেট কেনা যায় তাহলে ওই নিয়মটা রাখার কী দরকার? সে মাথা নিচু করে ফিরে এল সুদেষ্ণার কাছে।
সুদেষ্ণা এতক্ষণ চুপচাপ দেখে যাচ্ছিল। ভরত বলল, দেখলে?
ওর গলায় এমন কিছু ছিল যে সুদেষ্ণার খারাপ লাগল, আমি তোমার আগে কাউকে এভাবে প্রতিবাদ করতে দেখিনি।
কী লাভ হল। সবাই একটা না একটা অজুহাত পকেটে পুরে রাস্তায় বের হয়। যদি গভর্নমেন্ট কিছু না করে তাহলে সাধারণ মানুষ এইভাবে খতম হয়ে যাবে। ভরত বলল, দেখেশুনে আমার মাথায় রক্ত চড়ে যায়।
হাঁটতে হাঁটতে সুদেষ্ণা বলল, এই যে তুমি প্রতিবাদ করলে এর নিশ্চয়ই দাম আছে।
দাম আছে? লোকটা আবার ধোঁয়া ছড়াল?
হ্যাঁ। কিন্তু অতগুলো লোক জানল এর বিরুদ্ধে প্রতিবাদ করা যায়। এরপর এদের কেউ কেউ নিশ্চয়ই সেটা করবে। পাড়ায় গিয়ে গল্প করবে আজকের ঘটনা নিয়ে। আর ওই ড্রাইভার তার মালিককে নিশ্চয়ই রিপোর্ট করবে। লোকটা ভাববে গাড়িটাকে সারাবার কথা।
এসব আশাবাদের কথা।
আমি এখনও আশাবাদী।
.
গেটওয়ালা বাড়ির ভেতরে বাঁধানো চাতাল। ভরত দেখল এবং বুঝল সুদেষ্ণারা বেশ অবস্থাপন্ন। দোতলায় যে হলঘরটিতে তাকে বসানো হলো সেটি মূল্যবান আসবাবে সাজানো। এই ঘরের সঙ্গে ফ্ল্যাটবাড়ির বড়লোকি ড্রইংরুমের তফাত অনেক। এই ঘরের আসবাবের কিউরিও ভ্যালু প্রচুর। অভিজাত বাড়ির আবহাওয়া সর্বত্র।
সুদেষ্ণা বলল, আগে বাবার সঙ্গে আলাপ করিয়ে দিই এসো।
আমি যাব?
হ্যাঁ। বাবা এখন তার স্টাডিতে। খুব কুঁড়ে, এখানে আসবে না। সুদেষ্ণা বলল, নাকি চা খেয়ে তারপর যাবে?
ভরত গম্ভীর মুখে বলল, আমার বাবাদের সঙ্গে কথা বলতে ইচ্ছে করে না।
ওমা, কেন?
আমার দেখা বাবাশ্রেণির মানুষগুলো হিপোক্রিট হয়।
অর্থাৎ।
নিজেরা যা করেনি, নিজে যা বিশ্বাস করে না তাই করতে জ্ঞান দেয় ওরা।
বেশ তো! এই নিয়েই কথা বলা যেতে পারে। এসো।
সুদেষ্ণা যে ঘরে নিয়ে গেল সেই ঘরে প্রচুর বই। আলমারির বাইরে মেঝের ওপরও তারা স্কুপ হয়ে পড়ে আছে। একজন প্রৌঢ় মোটাসোটা ফরসা মানুষ, চোখে চশমা, পরনে গেঞ্জি আর পাজামা, বাবু হয়ে বসে একটা বই-এর পাতা ওল্টাচ্ছিলেন। সুদেষ্ণা ডাকতেই মুখ না ফিরিয়ে বললেন, আজকের মতো অভিযান শেষ?
হ্যাঁ।
গাড়ি নিয়ে যাওনি?
না।
গুড। তোমার মাতৃদেবী কোর্ট মার্শাল করবেন। তৈরি থেকো।
বাবা, এর নাম ভরত।
ভদ্রলোক মুখ ফেরালেন, ইন্টারেস্টিং। হাঁটু মুড়ে বসতে পারবে? তাহলে ওখানে বসে পড়। পড়। ভরত। বঙ্গসন্তান?
হ্যাঁ ভরত বসে পড়েছিল।
এই নামটি বাঙালিদের পছন্দ নয়। ইন ফ্যাক্ট রামায়ণের পুরুষ চরিত্রের নামগুলো বাঙালি কোনওকালে গ্রহণ করেনি। এককালে রামচন্দ্রকে সামান্য নিয়েছিল কিন্তু দশরথ, লক্ষণ, শত্রুঘ্ন বা বিশ্বামিত্র তো নয়ই। গত তিরিশ বছরে রামচন্দ্রকেও বাতিল করেছে। তাদের ঝোঁক মহাভারতের পুরুষচরিত্রের প্রতি। মেয়েদের বেলাতে অতটা নয়, যেমন সরমা ঊর্মিলা তো আছেই, একসময় সীতা খুব চালু ছিল। কিন্তু মহাভারতের মেয়েরা বাঙালি পরিবারে ছড়িয়ে আছে। ভদ্রলোক বললেন, রামায়ণের পুরুষের নামগুলো ইউ পি বিহারে খুব চালু তাই তুমি বঙ্গসন্তান কি না। প্রশ্ন করেছিলাম। নিজেকে ভরত ভাবতে তোমার কেমন লাগে?
ভাল। কারণ আমার নাম ভরত।
আমি রামায়ণের ভরতের কথা বলছি!
তার কথা আমোক ভাবতে যাব কেন? জ্ঞান হবার পর শুনে আসছি আমার নাম ভরত। অন্য কিছু শুনলে সেটাকে মেনে নিতাম, ভাল লাগাতাম।
তার মানে তোমার নিজস্ব কোনো ভাবনা নেই?
ভরত প্রৌঢ়ের দিকে তাকাল, আপনি শুনতে চান বলতে পারি।
নিশ্চয়ই।
দেখুন আমি নিজের ইচ্ছেতে পৃথিবীতে আসিনি, বাবা-মাকে পছন্দ করার কোনও সুযোগ আমি পাইনি। কোনও মানুষই পায় না। এটা মেনে নিতে হয়। শৈশব এবং বাল্যকালে স্কুলে এবং বাড়িতে আমাকে যা পড়তে বলা হয়েছিল আমি পড়েছি, মেনে নিয়েই পড়েছি। করার পর বাবা-মা চেয়েছিলেন আমি ডাক্তার বা ইঞ্জিনিয়ার হই, ওই প্রথম আমি মেনে নিইনি। কিন্তু বাইরে বেরিয়ে দেখলাম আমি এক দারুণ সুবিধেবাদী স্বার্থপর মানবসমাজে বাস করছি যা চারপাশে মানুষেরা চুপচাপ মেনে নিয়েছে। এই ধান্দাবাজ জীবনযাপনের বিরুদ্ধে একা লড়াই করতে গেলে প্রতি পায়ে ঠোকর খেতে হবে। কিছু কিছু জায়গায় প্রতিবাদ করতে গিয়ে আমি হাস্যাস্পদ হয়েছি। আমার নিজস্ব ভাবনা এক্ষেত্রে শুধু দুঃখ বাড়াচ্ছে।
যেমন?
কোনটে বাদ দিয়ে কোনটে বলব? ধরুন, একটি রাজনৈতিক দল তাদের আদর্শের কথা বলে কংগ্রেস বিরোধিতা করে দেশের মানুষের কাছে ভোট চাইল। মানুষ তাদের সমর্থন করল। সেই দলের কাছে কংগ্রেস থেকে সরে আসা এক সুবিধেবাদী সমর্থন চাইল রাজ্যসভায় যাবে বলে। অবাক হয়ে দেখলাম গণতান্ত্রিক দলটি লোকটাকে সমর্থন করল। নির্বাচিত হবার কিছুদিন পরে ওই সুবিধেবাদী আবার কংগ্রেসে ঢুকে গেল। দেশের মানুষের প্রশ্ন করার কোনো অধিকার নেই কেন তোমরা ওই সুবিধেবাদীর চরিত্র জেনেও সমর্থন করলে। তোমাদের সমর্থন কি আমাদের প্রতি বিশ্বাসঘাতকতা নয়?
তুমি কি রাজনীতি কর?
না। ধান্দাবাজ ছাড়া এদেশে কেউ রাজনীতি করতে পারে না।
তাহলে দেশের দায়িত্ব ধান্দাবাজদের হাতে ছেড়ে দিতে চাও তুমি?
আমি চাই বা না চাই সেটাই হচ্ছে।
তোমার কথার উত্তরে বলছি, সত্যিকারের ভাল ছেলে, যারা দেশের মঙ্গল চায় তারা যদি রাজনীতি করে তাহলে ধান্দাবাজরা সরে যেতে বাধ্য হবে।
ভরত ভদ্রলোকের দিকে তাকাল। সুদেষ্ণার বাবা হাসলেন, বিধানচন্দ্র রায়কে কেউ ধান্দাবাজ বলতে পারত না। এমন কি জ্যোতি বসুর বিরুদ্ধে যে অভিযোগই থাকুক না কেন তাকে ধান্দাবাজ বলা চলবে না। তুমি পরের সারির অথবা নিচের দিকের কিছু নেতা সম্পর্কে ওই কথা বলতে পার। কংগ্রেসিদের যে চেহারা আমরা কাগজে দেখতে পাই তা যদি সত্যি হয় তাহলে ওই গালাগাল তাদের প্রাপ্য। কিন্তু কিছু ভাল মানুষ কংগ্রেসেও আছেন। বলতে পার সংখ্যায় কম।
ভরত বলল, তারা কিছুই করতে পারবেন না। দল তাদের জগন্নাথ করে রেখে দিয়েছে। এদেশে গণতন্ত্র বলে কিছু নেই। যার হাতে টাকা আছে সে সব কিছু দখল করে বসে আছে। একজন কৃষকের জমি কেড়ে নিলে সে আদালতে যেতে পারবে না টাকার অভাবে। শাসক দলের সদস্য না হলে পার্টি অফিস তাকে সমর্থন করবে না। এই গণতান্ত্রিক দেশের ভোটার ওই কৃষক।
তাহলে তোমার সমস্ত ক্রোধ শাসক রাজনৈতিক দলের বিরুদ্ধে?
না। মুদ্রার এপিঠ ওপিঠ রাজনৈতিক দলগুলো। যদি আজ পশ্চিমবাংলার সবকটা বিধানসভার আসনে প্রকৃত দেশপ্রেমিক প্রার্থী হিসেবে দাঁড় করিয়ে কোনও নতুন দল সুস্থ পরিবেশ তৈরি করতে চায় তাহলে জনসাধারণ তাদের সমর্থন করবে না। কারণ তারাও জেনে গিয়েছে ভালমানুষির স্থান রাজনীতিতে নেই। আদর্শবাদী দল ক্ষমতায় এলে তাদের নিজেদেরই অসুবিধে হবে।
যেমন?
ধরুন, কলকাতার একটি লোকের রেশন কার্ড আছে। কিন্তু সে চাল নেবে না কিন্তু রেশন থেকে চিনি নেবে। কারণ রেশনের চাল খেতে তার ভাল লাগে না তাই বেশি দামে বাজার থেকে ভাল চাল কিনবে। কিন্তু বাজার থেকে চিনি কিনবে না কারণ রেশনে একই চিনি সস্তায় পাওয়া যায়। ওই যে সুবিধেবাদী চরিত্র সর্বত্র। কোন সরকার যদি বলে কার্ডে যা যা পাওয়া যায় তাই নিতে হবে নইলে চিনি দেওয়া হবে না তাহলে সেই সরকারকে অত্যন্ত অপছন্দ করবে মানুষ।
তুমি এসব নিয়ে খুব ভাবো?
খুব ভাবি না। তবে চোখ খুললেই যা দেখি তাতে এসব ভাবনা আপনা-আপনি আসে। আমাদের সঙ্গে একটি ছেলে পড়ে। সে মাঝারি ছাত্র ছিল। পঞ্চাশ বাহান্ন পেত। পরীক্ষার সময় একটি রাজনৈতিক দলের সৌজন্যে ওদের পরীক্ষাকেন্দ্রে গণটোকাটুকি হল। ছেলেটি আশি নম্বর পেয়ে গেছে অনায়াসে। সারাবছর খেটে ওর চেয়ে ভাল ছাত্র ওই নম্বর পায়নি। একে সবাই মেনে নিচ্ছে। আমার মানতে কষ্ট হয় কিন্তু কিছুই করার উপায় নেই।
এসবের জন্যে দায়ী কে?
ভরত ভদ্রলোককে দেখল, আপনারা।
কী রকম? একটুও অবাক হলেন না সুদেষ্ণার বাবা।
আপনাদের মেরুদণ্ডহীনতায় স্বাধীনতা সম্পর্কে উদাসীনতাই দেশটাকে এরকম ধান্দাবাজ করে তুলেছে। আপনারাই বাধ্য করেছেন আমাদের বেঁচে থাকতে হলে ধান্দাবাজ হতে। নিজের স্বার্থ ছাড়া আপনারা কোন চিন্তাই করেননি। তারই পরিণতিতে আজ এই অবস্থা। মুশকিল হলো, আশেপাশের কাউকেই আমরা এখন শ্রদ্ধা করতে পারি না। কেউ ভাল কিছু করছে দেখলে ভাবি এর পেছনে মতলব আছে।
তুমি ঠিকই বলেছ। আমরাই দায়ী। তোমাদের সামনে আমরা কোনও ভাল ছবি রাখতে পারিনি। আমরা ছেলেবেলায় অনেক বড়বড় কথা বইতে পড়তাম। গুরুজনরা বলতেন আদর্শবান হতে। অন্যায়কে অন্যায় বলতে। রবীন্দ্রনাথ আমাদের কাছে ঈশ্বর। বাপ ঠাকুর্দা যখন বলতেন বাঙালির ঐতিহ্য আছে, সংস্কৃতি আছে তখন সেটাকে বিশ্বাস করতাম। বয়স্করা অন্যায় কিছু বললে তার মুখের ওপর প্রতিবাদ করতাম না কারণ তাতে তাকে অপমান করা হত। আমরা কুষ্ঠি বিচার করে ছেলেমেয়েদের বিয়ে দিতাম, তাদের কোয়ালিটি বিচার করতাম না। আমার ছেলের হাঁপানি থাকলেও বিয়ে দেবার সময় সুস্থ সুলক্ষণা মেয়ে খুঁজতাম যার ভাগ্য আমার ছেলের অসুখ সারাবে। তার পরিণতিতে যা হবার তাই হয়েছে। কিন্তু, এই দেশ আমাদের দেশ। এখানেই আমাদের বাস করতে হবে। আমি তুমি যা করতে পারব না সময় তা পারবে। অন্যায়ের ছুরির কোনও বাঁট থাকে না, যাকে মারে সে যেমন আহত হয় যে মারে তার হাতও রক্তাক্ত হয়। এই ব্যবস্থা তাই চিরদিন চলতে পারে না।
আপনি আশার কথা বলছেন।
হ্যাঁ। কারণ আশা ছাড়া মানুষ বাঁচতে পারে না। সুদেষ্ণার বাবা হাসলেন, তোমার সঙ্গে কথা বলে আমার ভাল লাগল। তোমাকে কি মাঝে মাঝে আশা করতে পারি?
ভরতের খেয়াল হলো, এই প্রথম কোন বয়স্ক লোক তার সান্নিধ্য চাইছেন, এই প্রথম কোনও অভিভাবক তার ক্রোধের কথাগুলো মন দিয়ে শুনলেন।
সে বলল, আসব। আচ্ছা, সুদেষ্ণাকে আপনার কী রকম মনে হয়?
সুদেষ্ণা এতক্ষণ চুপচাপ শুনে যাচ্ছিল, চমকে উঠে বলল, আরে। আবার আমাকে কেন?
তোমার কীরকম মনে হয়? সুদেষ্ণার বাবা জিজ্ঞাসা করলেন।
ওর সম্পর্কে আমার ভাল ধারণা ছিল না। বড়লোকের মেয়ে, গাড়িতে করে যাতায়াত করে, একগাদা ছেলে বন্ধু, জীবন সম্পর্কে উদাসীন বলেই মনে হত।
মনে হত? এখন হচ্ছে না?
পুরোটা নয়।
ভদ্রলোক হাসলেন, বড়লোকের মেয়ে হওয়া কারও ইচ্ছের ওপর নির্ভর করে না। আমার পারিবারিক সূত্রে প্রচুর সম্পত্তি আছে। কিন্তু একটাই খরচ আমার, সেটা এই বইপত্তর কেনা। ফলে টাকা রয়েই যাচ্ছে। ওর মা অবশ্য ওসব দ্যাখেন। সুদেষ্ণা আমাদের মেয়ে এটা ওর অপরাধ নয়। আমাদের দুটো গাড়ি আছে। তার একটা নিয়ে সে যেতেই পারে। বাড়িতে গাড়ি থাকতে ভিড় বাসে কলেজে যাওয়ার মধ্যে বৈপ্লবিক কিছু দেখানোর চেষ্টা থাকতে পারে কিন্তু সেটা নিছকই বোকামি। আর ছেলে বন্ধু? কলেজে পড়ছে ও। একগাদা মেয়ের সঙ্গে যেমন বন্ধুত্ব হতে পারে তেমনি এক রাশ ছেলের সঙ্গেও। তাদের কথা আমি ওর মুখে শুনেছি কিন্তু কাউকেই চোখে দেখিনি। একমাত্র তোমাকেই ও প্রথম আমার কাছে নিয়ে এল।
সুদেষ্ণা বলল, তুমি এতক্ষণ যেসব প্রতিবাদের কথা বললে তার সঙ্গে এই মন্তব্যটা মিলছে না।
কোনটা? ভরত জিজ্ঞাসা করল।
তোমার মতো ছেলে ছেলেদের সঙ্গে বন্ধুত্ব খারাপ চোখে দেখবে কেন?
আমি দেখিনি। তোমার কথা মাকে বলেছিলাম, তিনি বিরূপ মন্তব্য করেছেন। ছেলেদের সঙ্গে তোমার মেলামেশা নিয়ে কলেজে অনেকেই বাজে কথা বলে।
সুদেষ্ণা বলল, এদেশে বঞ্চিতরাই চিরকাল নিন্দুক হয়।
বঞ্চিত?
হ্যাঁ। যেসব ছেলের সঙ্গে আমি কথা বলি না তারা যেমন আমাকে অপছন্দ করে তেমনি যেসব মেয়ে ছেলেদের সঙ্গে মিশতে পারে না তারাও ওই একই গোত্রের। তুমি কি ওদের দলে?
না। আমি প্রচলিত ধারণার কথা বলেছি এবং এ জন্যে ক্ষমাপ্রার্থী।
তুমি আর একদিন আমাকে অপমান করেছিলে!
সেদিন আমার মেজাজ ঠিক ছিল না। পরে ক্ষমা চাওয়ার সুযোগ হয়নি।
এখন চাও।
বেশ। ক্ষমা চাইছি।
সুদেষ্ণা এবং তার বাবা একইসঙ্গে হেসে উঠলেন।
সুদেষ্ণার বাবা বললেন, দ্যাখো ভরত, এইসব যা তুমি বললে তা তোমার মনে থাক, সেইমত নিজের আচরণ নিয়ন্ত্রণ করো কিন্তু এর কারণে হতাশায় ভেঙে পড়ো না। খোঁজ নিলে দেখবে তোমার মতো ভাবছে এমন অনেক মানুষ দেশে আছে। সংখ্যা বাড়লে দেশেরই মঙ্গল। হ্যাঁরে, ওকে চা দিয়েছিস?
না। আসামাত্রই এখানে এসেছি। চলো। সুদেষ্ণা ইশারা করল।
ওরা বাইরের ঘরে ফিরে এল।
সুদেষ্ণা জিজ্ঞাসা করল, আমার বাবাকে কি তোমার হিপোক্রিট বলে মনে হলো?
বুঝতে পারলাম না। এককথায় হ্যাঁ বা না বলতে পারছি না।
খারাপ দেখে দেখে তুমি আর সহজ নেই।
কি জানি। হয়তো। মাঝে মাঝে নিজেকে নিয়ে তাই ফাঁপরে পড়ি খুব।
চেষ্টা করো, দেখবে সহজ হয়ে যাবে।
চেষ্টা করে সহজ হওয়া যায়?
সুদেষ্ণা মাথা নেড়ে ভেতরে চলে গেল। সম্ভবত খাবার আনতে গেল। ভরত ওর বাবার কথা ভাবল। একটা মানুষ শুধু বইপত্র নিয়ে গোটাজীবন পড়ে আছেন। আশ্চর্য! নিজের বাবার সঙ্গে ওই মানুষটার পার্থক্যগুলো সে চিন্তা করছিল।
আপনি?
মহিলা কণ্ঠ শুনে সে তড়াক করে লাফিয়ে উঠল। একজন সুন্দরী মধ্যবয়সিনী সামনে এসে দাঁড়িয়েছেন। বিদেশি সুগন্ধে ছেয়ে আছেন তিনি। পরনের পোশাক অত্যন্ত রুচিসম্মত। কিন্তু তাতে বয়সের ছাপ বিন্দুমাত্র নেই।
আমি সুদেষ্ণার সঙ্গে পড়ি।
আচ্ছা! ওর সঙ্গে এসেছেন?
হ্যাঁ।
কই, কেউ বলেনি তো আমাকে! ভদ্রমহিলা চারপাশে এমন ভঙ্গিতে তাকালেন যেন চারপাশে দাঁড়ানো অনুগতদের অনুযোগ জানাচ্ছেন। যদিও এঘরে কেউ নেই।
একথার কী জবাব হয় না বুঝে চুপচাপ দাঁড়িয়ে থাকতো ভরত।
বসুন। সুদেষ্ণা আমার মেয়ে।
ও। নমস্কার। হাতজোড় করল ভরত।
মাথা নাড়লেন ভদ্রমহিলা। ভরত বসলে উল্টোদিকের সোফায় বসলেন।
কতক্ষণ এসেছেন?
এই আপনি সম্বোধন কানে লাগছিল কিন্তু প্রতিবাদ করল না ভরত, অনেকক্ষণ। ওর বাবার সঙ্গে কথা বলছিলাম।
উনি এখানে এসেছিলেন?
না। ওঁর স্টাডিরুমে গিয়েছিলাম।
তাই? ভদ্রমহিলাকে একটু আনমনা দেখাল, কোথায় থাকো?
ভরত জবাব দিল।
বাবা কী করেন?
চাকরি।
মা?
বাড়িতেই আছেন।
নিজের বাড়ি?
না। ফ্ল্যাট।
এইসময় সুদেষ্ণা এল ঘরে, তোমাদের আলাপ হয়ে গেছে দেখছি। মা, ভরত একটু অন্য ধরনের ছেলে। টিউশনি করে নিজের খরচ চালায়। বাড়ি থেকে টাকা নেয় না।
সেকি? কেন? ভদ্রমহিলা আঁতকে উঠলেন।
ভরত হাসল, কোনও জবাব দিল না। কথা বলতে গেলে তো অনেক কথা বলতে হয়!
তোমার বাবা নিশ্চয়ই ভাল অবস্থায় আছেন?
অবশ্যই।
তিনি আপত্তি করেন না?
করেছিলেন। আমি বুঝিয়ে বলতে মেনে নিয়েছেন।
টাকা না নেবার পক্ষে কী যুক্তি দিয়েছিলে?
যেহেতু ওঁর কাজকর্ম আমি সমর্থন করি না তাই ওঁর টাকা আমি নিতে পারি না।
কী কাজকর্ম?
এইসময় সুদেষ্ণা বলে উঠল, ওমা! তুমি ভরতের একান্ত ব্যক্তিগত বিষয় নিয়ে কথা বলছ। লিভ ইট! তুমি কি কোথাও বেরুচ্ছ?
ভদ্রমহিলা একদৃষ্টিতে ভরতের দিকে তাকিয়েছিলেন। যেন অদ্ভুত কিছু দেখতে পেয়েছে। নীরবে মাথা নেড়ে জিজ্ঞাসা করলেন, তুমি নিশ্চয়ই রাজনীতি কর?
আজ্ঞে না।
ভদ্রমহিলা উঠে দাঁড়ালেন, আমি তোমাকে বুঝতে পারছি না। হয়তো সুদেষ্ণার বাবা ভাল বুঝবেন। মেয়ের দিকে তাকালেন, মিসেস বোসের বাড়িতে যাচ্ছি। নটার মধ্যে ফিরব।
ভরতকে তোমার পছন্দ হয়নি, না?
পছন্দ? কী ব্যাপারে পছন্দ?
আমার বন্ধু হিসেবে।
তুমি কার সঙ্গে বন্ধুত্ব করবে সেটা এখন তুমিই ঠিক করবে। তবে এই বয়সে বাপমাপের অবাধ্য হওয়া আমি সহ্য করতে পারি না। ভদ্রমহিলা বেরিয়ে গেলেন। সুদেষ্ণা বলে ফেলল, মায়ের ধারণা তুমি এখনও বালক।
তোমারও কি একই ধারণা?
এখনও পর্যন্ত তোমার সম্পর্কে কোনও ধারণাই তৈরি হয়নি।
খাবার এল। সঙ্গে চা। খিদে পেয়েছিল বেশ। ভরত মুখ চালালো, তুমি খাবে না?
না।
কেন?
আমি এসময় খাই না। মোটা হয়ে যাচ্ছিলাম বলে কতগুলো নিয়ম মানতে হচ্ছে।
তুমি মোটা? হাঁ হয়ে গেল ভরত। সুদেষ্ণার শরীরের গড়ন চোখে পড়ার মতো।
কোমরে সামান্য ফ্যাট জমছিল। তুমি বুঝবে না। বলেই হেসে ফেলল, দয়া করে আবার লেকচার শুরু করো না, এদেশের নব্বই ভাগ মানুষ দুবেলা খেতে পায় না আর আমি বিলাসিতা করে খাই না! ওটা খুব বাড়াবাড়ি হবে।
ভরত তাকাল কিন্তু কিছু বলল না। তার মনে হল সে যে মনের কথাগুলোকে সুযোগ পেলেই বলে ফেলে সেটা সুদেষ্ণার কাছেও লেকচার বলেই মনে হয়। আসলে আমরা চারপাশে এত সাজানো দেখানো প্রতিবাদের কথা শুনি যে প্রতিবাদ ব্যাপারটাই ক্রমশ খেলো হয়ে এসেছে।
চায়ে চুমুক দিয়ে ভরত জিজ্ঞাসা করল, সুদেষ্ণা, তোমার বাবা-মায়ের সম্পর্ক কী রকম?
হঠাৎ এই প্রশ্ন?
দুজনকে আমার দুরকম মনে হল।
মা মায়ের মতন থাকে, বাবা বাবার মতন। তবে মা-ই এই সংসারের বিষয় সম্পত্তি দেখাশোনা করে থাকে। মা-ই সব। সুদেষ্ণা বলল।
কে তোমার বেশি প্রিয়।
দুজন দুরকমভাবে আমার প্রিয়। কম-বেশি মাপিনি। সুদেষ্ণা হাসল, ভরত, তোমাকে একটা কথা বলব। কিছু মনে করবে না তো?
স্বচ্ছন্দে বলে ফেল।
চারপাশের পৃথিবীর নিয়ে এই যে ভাবনাচিন্তা করে মন খারাপ করছ এতে তোমারই ক্ষতি হচ্ছে। তুমি একা কিছুই বদলাতে পারবে না।
আমি জানি।
বাবা যা বললেন, পৃথিবীতে তুমি খুব ভাল বন্ধু পেতে পার।
হুঁ। ভরত উঠে দাঁড়াল, আমি চললাম।
সুদেষ্ণা তাকে এগিয়ে দিল গেট পর্যন্ত, কাল দেখা হবে।
কাল ছুটি। বলেই তার খেয়াল হল, জানো এটাও একটা অদ্ভুত ব্যাপার।
কোনটা?
সেদিন একটা কাগজে পড়ছিলাম। এদেশে সরকারি ছুটি থাকে বছরে ষোলো দিন। একজন কর্মচারী তার সঙ্গে বারো দিন ক্যাজুয়াল এবং তিরিশ দিন আর্ন লিভ নিতে পারেন। অর্থাৎ ষোল বারো তিরিশ মিলে আটান্ন দিন ছুটি। প্রতি দিন এবং রবিবার ছুটির দিন মানে বছরে একশ চার তার সঙ্গে যোগ করলে দাঁড়াচ্ছে একশ বাষট্টি দিন। অর্থাৎ আউট অফ তিনশ পঁয়ষট্টি দিনের একশ বাষট্টি দিন ছুটি। তার মানে বারো মাসের পাঁচ মাস এদেশে কাজ করতে হয় না কর্মচারীদের। তার ওপর বন্ধ আছে। নেতাদের মৃত্যু হলে ছুটি আছে। মাথা নাড়ল ভরত, জাপান, চিন, আমেরিকা অথবা রাশিয়ায় এ ব্যাপারটা কেউ চিন্তাও করতে পারে না। আমাদের দেশে যেখানে বেশি কাজ করা দরকার সেখানেই এই আলস্য।
সত্যি তো। তুমি এসব নিয়ে ভাবো?
ভাবি না। চোখের সামনের এলে তোমরা যে উদাসীনতায় উপেক্ষা কর আমি তা পারি না। কোন লাভ নেই তবু–।
আবার এসো।
হ্যাঁ।
রাস্তায় পা দিয়ে ভরতের মনে হলো অনেক দিন পরে সন্ধেটা ভাল কাটাল। সুদেষ্ণার মা যা বললেন সেটা ব্যতিক্রম নয়। কিন্তু ওর বাবা একেবারে আলাদা মানুষ। তারপরেই সুদেষ্ণার কথা মনে হল। কলেজে দেখা সুদেষ্ণার সঙ্গে এই সুদেষ্ণার অনেক পার্থক্য। কলেজে ওকে অন্য গ্রহের মানুষ বলে মনে হয়, বাড়িতে এসে বন্ধু বলে ভাবতে ইচ্ছে করল।

হাউসিং কমপ্লেক্সে ঢুকতেই শ্রমিক নেতাকে দেখতে পেল ভরত। ভদ্রলোক চারজন লোককে কিছু বোঝাচ্ছিলেন এবং তারা যেন ঈশ্বরের বাণী শুনছে এমন ভঙ্গিতে দাঁড়িয়ে। পাশ কাটিয়ে সে লিফটের দিকে এগোচ্ছিল, এইসময় ভদ্রলোক বলে উঠলেন, এই যে, শোনো!
ভরত দাঁড়াল নিস্পৃহ মুখে।
তোমার নামটা কী যেন?
ভরত।
ও। বাবা-মা ভাল আছে?
ভরত নীরবে মাথা নেড়ে হ্যাঁ বলল।
দাঁড়াও। ভদ্রলোক অন্যদিকে তাকালেন, ওই কথা রইল। কাল সকাল আটটায়। বলে ভরতের পাশে চলে এলেন, আমাকে আবার রাত নটায় বেরুতে হবে। বিদেশি ডেলিগটদের সঙ্গে কথা বলতে হবে। ও হ্যাঁ, তোমাদের কলেজের অভিজিতকে চেন তো?
চিনি।
ওকে তোমার কথা বলছিলাম। তুমি নাকি একটা ট্রাফিক কনস্টেবলকে ঘুষ নিতে দেখে উত্তেজিত হয়ে কলেজে ধরে নিয়ে গিয়েছিলে?
ঠিকই শুনেছেন।
কোরাপশন। চারদিকে কোরাপশন। যেখানেই হাত দাও একই ব্যাপার। পুলিশ ফোর্সটা তো শেষ হয়ে গেল। লিফটে ঢুকলেন ভদ্রলোক।
পুলিশকে কাজ করতে দেওয়া হয় না।
কে বলেছে? ফালতু কথা।
মন্ত্রীর বাড়িতে দুবৃত্ত আছে বলে পুলিশ অ্যারেস্ট করতে গেলে তাদেরই পরে সাসপেন্ড করা হয়। এরপর জেনেশুনে তারা ওই কাজ করবে কেন?
দুটো ব্যাপার। প্রথমত, ওই বাড়িতে ক্রিমিন্যাল ছিল কি না তা প্রমাণিত হয়নি। দ্বিতীয়ত, ওই মন্ত্রী আমাদের দলের নয়। আমাদের দলের কারো বিরুদ্ধে এমন অভিযোগ কেউ আজ পর্যন্ত শোনেনি। তাই না?
উনি আপনাদের সরকারে আছেন!
ঐক্য বজায় রাখতে কিছু বলতে পারছি না আমরা। এস, আমার ফ্ল্যাটে এসো। লিফটের দরজা খুলে গেল।
আজ থাক।
আহা। থাকবে কেন? তোমার সঙ্গে কথা বলতে ভাল লাগছে। এসোই না।
অতএব অনিচ্ছা সত্ত্বেও পা বাড়াল ভরত। ভদ্রলোক বেল বাজালেন। প্রায় সঙ্গে সঙ্গেই একটি মেয়ে এসে দরজা খুলল। ভদ্রলোক বললেন, দ্যাখো কে এসেছে।
আমি চিনি। ওপরে থাকে। মেয়েটা চোখ ঘোরালো।
ভদ্রলোক বললেন, আমার মেয়ে। পারমিতা। এসো বসো। পারমিতা, মা কী করছে? ভরতকে কিছু খাওয়াতে বল। আর আমি বাইরে ডিনার করব।
ভরত তাড়াতাড়ি বলে উঠল, না না, আমি কিছু খাব না। আমার পেট ভর্তি।
চা?
না।
ঠিক আছে। জোর করব না। বসো। এই হল আমার ফ্ল্যাট। কোনও বিদেশি জিনিস দেখতে পাচ্ছ? থাকলে তো দেখবে। একেবারে সিম্পল। যা না থাকলে নয়। অথচ শুনেছি আমার বিরুদ্ধে কানাকানি চলছে শ্রমিক নেতা হয়েও এত টাকা দিয়ে কি করে ফ্ল্যাট কিনি। ফ্ল্যাটের দাম তো চার লাখ টাকা। তা আমার বাপঠাকুর্দা তো ছিলেন, তাদের কাছ থেকেও তো পেতে পারি। এইটে বাঙালিদের স্বভাব। মহারাষ্ট্রে যাও, কেউ নেতাদের নিয়ে মাথা ঘামায় না।
ভরত জানে চার লাখ টাকা কাগজে কলমে হলেও নয় লাখ দিয়ে ভদ্রলোক ফ্ল্যাটটা কিনেছেন। তবে হ্যাঁ, তাদের ফ্ল্যাট যেভাবে সাজানো এই ফ্ল্যাট তার ধারে কাছেও যায় না। কিন্তু ভদ্রলোক আগ বাড়িয়ে এসব বলছেন কেন?
মেয়েটা দাঁড়িয়েছিল বাবার পেছনে। ঢুলুঢুলু চোখে তাকাচ্ছে তার দিকে। ভদ্রলোক সেটা দেখতে পাচ্ছেন না। মেয়েটার শরীরের ওপর দিকটা বড্ড দৃষ্টিকটু। তার ওপর টাইট স্কার্টজামা পরায় তা আরও উগ্র হয়ে গেছে। এবাড়িতে কেউ ওর পোশাক নিয়ে কথা বলে না।
ভদ্রলোক জিজ্ঞাসা করলেন, অভিজিত বলছিল তুমি আমাদের পার্টিকে সমর্থন করো না?
আমার এইসব রাজনীতি ভাল লাগে না।
কোন রাজনীতি ভাল লাগে? বিপ্লবের? পুলিশ ধরে খুন কর, জোতদার মারো, মূর্তি ভাঙো– এইসব? যার পেছনে কোনও প্র্যাকটিক্যাল সেন্স নেই?
না। আমি নকশাল নই।
গুড। দ্যাখো একটা পুলিশ ঘুষ নিচ্ছে দেখে মাথা গরম করে কোনও লাভ নেই। তাকে ধরে তুমি দেশে সমাজতন্ত্র আনতে পারবে না। মা পারমিতা, তোমাকে বলেছিলাম ইংরেজি শিখতে হবে। এখন ইংরেজিতে কথা বলা খুব জরুরি। ভরত ইংলিশ মিডিয়ামে পড়েছে। তোমার মাকে ডাকো।
সঙ্গে সঙ্গে পারমিতা চিৎকার করল, মা। মা! তারপর বলল, লজ্জা পাচ্ছে।
পাক। ডেকে আনো।
এবার দরজায় জড়সড় হয়ে এক ভদ্রমহিলা দাঁড়ালেন। রোগা, ভীতু ভীতু চেহারা। শ্রমিক নেতা বললেন, এই হল ভরত। পারমিতাকে ইংরেজি শেখাবে। বুঝলে?
ভদ্রমহিলা ঘাড় নাড়লেন।
শ্রমিক নেতা জিজ্ঞাসা করলেন, কবে থেকে আরম্ভ করবে?
আমি তো এখনও মনস্থির করিনি। গম্ভীর গলা ভরত বলল।
না না। তোমার বাবার সঙ্গে আমার কথা হয়ে গেছে। তুমি বরং আজ দেখে নাও ওর স্ট্যান্ডার্ড কেমন। সেই বুঝে ওকে কোচ করবে। আমাকে এখন তৈরি হয়ে নিতে হবে। পারমিতা, তুমি ভরতকে তোমার পড়ার ঘরে নিয়ে যাও। ভদ্রলোক উঠে গেলেন ভেতরে। সমস্ত ব্যাপারটা এত দ্রুত ঘটে গেল যে তাজ্জব হয়ে গেল ভরত। পারমিতা ডাকল, আসুন। আমার ঘর ওইটে।
ভরত ভেতরের দরজায় তখনও দাঁড়ানো মহিলার দিকে তাকাল। সে বুঝতে পারল এই বাড়িতে ওঁর কোনও ভূমিকা নেই। পারমিতা বলল, মা। ওখানে দাঁড়িয়ে আছ কেন? বাবার কী লাগবে দ্যাখো। ভদ্রমহিলা দ্রুত চোখের আড়ালে চলে গেলেন।
ভরত বুঝতে পারছিল না সে কী করবে? এখনই ফ্ল্যাট থেকে বেরিয়ে যাওয়া যায়। যদিও তার জন্যে বাবা বিপাকে পড়বে তাতে সে কি করতে পারে। তার পরেই মনে হলো সে তো এখন টিউশনি করছেই। একটা টিউশনি ছাড়ার পর নতুন ছাত্র পায়নি। শ্রমিক নেতা যদি তাকে টাকা দেয় তাহলে পড়াতে দোষ কি! অবশ্য শ্রমিক নেতার টাকা দুনম্বরি কিনা এখনও সে জানে না কিন্তু অনুমান করতে পারে মাত্র। যে কারণে আগের টিউশনি সে ছেড়েছে সেই একই কারণ তো এখানেও রয়েছে। এইসময় পারমিতা জিজ্ঞাসা করল, কী ভাবছেন?
ভরত সিদ্ধান্ত নিল, আপাতত দেখা যাক। হয়তো টাকা চাইলে ভদ্রলোক আর পড়াতে বলবেন না। সে পারমিতাকে অনুসরণ করল।
ছোট ঘর। ঘরের দেওয়াল জুড়ে আমীর খান, শাহরুখ খানের ছবি। একদিকে জুহি চাওলা অনেকটা শরীর দেখিয়ে শুয়ে আছে। ভেতর স্টিরিও এবং তার স্পিকার কায়দা করে সাজানো। চেয়ার এগিয়ে দিয়ে পারমিতা বলল, বসুন।
ভরত বসল। টেবিলে কিছু পড়ার বই।
কোন ক্লাসে পড়।
টেন।
এখন তো পড়ার চাপ খুব।
হুঁ।
এইসময় আলাদা করে ইংরেজি শিখতে পারবে?
আপনি শেখালে পারব।
শেখানোর আগে তোমার বাবার সঙ্গে কথা বলতে হবে।
কেন?
আমি টিউশনি করলে টাকা নিই।
কত?
চারশো।
মাত্র। বাবার কাছে কিছু না। পারমিতা হেসে উঠল।
এসময় শ্রমিক নেতার গলা শোনা গেল, পারমিতা, আমি বেরুচ্ছি।
আচ্ছা। চেঁচিয়ে সাড়া দিল পারমিতা। ওপাশে দরজা বন্ধ হবার আওয়াজ হলো। পারমিতা বলল, আজ কিন্তু পড়ব না।
কী করবে?
আজ গল্প করব। আপনার আমীর খানকে ভাল লাগে?
আমি সিনেমা দেখি না।
শানুর গান শুনেছেন? এক লেড়কি কো দেখা তো এ্যায়সা লাগা।
না। আমি শুনিনি।
শুনবেন? আমার কাছে ক্যাসেট আছে।
তুমি হিন্দি ছবি খুব দ্যাখো বুঝি?
খুব। ভি সি আরে দেখি। হাসল পারমিতা, নাইনটিন ফরটি টু দেখবেন?
এখন?
কী আছে। বাবার ফিরে আসতে অনেক দেরি আছে। আর আমি যা বলব মা তাই শুনবে।
বাঃ। শোনো, আমি এখন যাচ্ছি।
যাচ্ছি মানে, আপনি তো আমাকে পরীক্ষাই করলেন না।
পরীক্ষা?
ওই যে বাবা বলে গেল আমার স্ট্যান্ডার্ড দেখতে।
বেশ। তুমি আমার সঙ্গে ইংরেজিতে কথা বলো।
মেয়েটা এবার লজ্জা পেল। মাথা নিচু করল। ভরত বলল, সঙ্কোচ করলে কোনদিন শিখতে পারবে না। যা জানো তাই বলো। হোয়াট ইজ ইওর নেম?
পারমিতা মিনমিনে গলায় জবাব এল।
না। পুরো বাক্যটা বলো।
মাই নেম পারমিতা।
লেখো তো যা বললে।
পারমিতা লিখল। তারপর জিভ বের করে বলল, ইজ হবে।
বুঝতে পেরেছি। তোমার বাবাকে বলবে আমি পরে দেখা করব।
একটা ইজ বলিনি বলে আমার ওপর রাগ করবেন?
রাগ করেছি কে বলল! হেসে ফেলল ভরত।
সে উঠে দাঁড়াতেই পারমিতা এগিয়ে এল সামনে, না। আপনি এখন যাবেন না।
না। আমি সেই সকালে বেরিয়েছি, এবার বাড়িতে ফেরা দরকার।
একটা ফোন করে দিন না।
না। আজ চলি।
আপনি আমাকে শেখাবেন না? প্লিজ।
ঠিক আছে। আসব।
তাহলে কাল আসবেন?
কাল? তুমি কখন স্কুল থেকে ফেরো?
চারটে। কাল তো ছুটি।
হ্যাঁ। তাহলে সকালবেলায় আসব। এই ধরো দশটা।
থ্যাঙ্ক ইউ। আপনি খুব ভাল।
ভরত বেরিয়ে এল। লিফটে না উঠে সিঁড়ি ভেঙে নিজেদের ফ্ল্যাটের সামনে পৌঁছে দেখল দরজা বন্ধ। বেল বাজাতেই একটা অপরিচিত মুখ তাকে জিজ্ঞাসা করল, কাকে চাই?
কাউকে নয়। আমি এখানেই থাকি।
ভদ্রলোক অপ্রস্তুত ভঙ্গিতে সরে দাঁড়াতে ও ভেতরে ঢুকল। ছড়িয়ে ছিটিয়ে জনা পাঁচেক মানুষ বসে আছেন। বাবাও ওদের মধ্যে। প্রত্যেকের হাতে হুইস্কির গ্লাস। ঘরে নেই।
কিরে! এত দেরি করলি? বাবা এমনভাবে জিজ্ঞাসা করল যে বেরুবার সময় কখন ফিরবে তা নিয়ে দুজনের মধ্যে কথা হয়েছিল যেন।
আমি তো রোজ এই সময়েই টিউশনি সেরে ফিরি।
ওঃ, ঠিক আছে যাও। বাবার উৎসাহে হঠাৎ যেন জল পড়ল।
ভরত কথা না বাড়িয়ে ভেতরে যাচ্ছিল। একজন প্রশ্ন করল, হু ইজ হি!
পুত্র। প্রেসিডেন্সিতে পড়ে। স্বাবলম্বী হবে বলে টিউশনি করছে।
মাই গড! নকশাল নাকি?
আমার তো মনে হয় না। আমাদের বংশে কেউ কখনও রাজনীতি করেনি।
এই বয়সের ছেলেদের নিয়ে বড় বিপদ। আমার ভাগনে সেন্ট জেভিয়ার্সে পড়ে, ভাল ছাত্র ছিল, নরেন্দ্রপুর থেকে পাশ করেছিল, ড্রাগ খাচ্ছে। কিছুতেই কারো কথা শুনছে না।
সর্বনাশ। কী করে হল?
আমি জানি না। কাগজে পড়ি হতাশা থেকে ওই নেশায় আক্রান্ত হয় এরা।
না না। আমার ছেলে ওই লাইনে নেই। আসলে বাবা-মায়ের উচিত ছেলের সঙ্গে একটা সময় এলে বন্ধুর মত ব্যবহার করা। বাঙালিরা সেটা পারে না বলেই। বাবা কথা শেষ করল না।
বিছানায় শুয়ে ভরত হো হো করে হাসল। বাঞ্চ অফ হিপোক্রিটস। মদ্যপান করতে করতে যা তা গুল মেরে যাচ্ছে। জীবনে কখনও তার সঙ্গে বন্ধুর মতো আচরণ করেনি লোকটা। সব সময় বোঝাতে চেয়েছে উনি যা বলবেন সেটাই শেষ কথা। উনি যা বোঝেন তা বাইরের কেউ কিছু বোঝে না। এখন নিজের গ্ল্যামার বাড়াচ্ছে হুইস্কি খেতে খেতে।
ভরতের খেয়াল হল ওখানে মা নেই। মা কোথায়? কিচেনে কি? এককালে বাবার বন্ধুরা এলে মা ফিসফ্রাই ভেজে দিতে ভালবাসত। বন্ধুদের সামনে মাকে হনি বলে ডাকতে বাবার খুব ভাল লাগত! সে উপুড় হয়ে শুয়ে পড়ল। আজ খিদে নেই বললেই চলে। সুদেষ্ণার বাড়িতে যা খাওয়া হয়েছে তা রোজ হয় না। সুদেষ্ণার কথা মনে আসতেই মন ভাল হয়ে গেল। ওর এখন ইচ্ছা করছিল সুদেষ্ণার সঙ্গে কথা বলতে। আজ পর্যন্ত যত মানুষের সঙ্গে পরিচয় হয়েছে তাদের সঙ্গে কথা বলার সময় সেই স্বস্তি সে পায়নি যা সুদেষ্ণার সঙ্গে বলার সময় পেয়েছে।
সুদেষ্ণার সঙ্গে কথা বলছিল মনে মনে, কখন ঘুম এসে গিয়েছিল ভরত জানে না। হঠাৎ বেল বাজার আওয়াজে ঘুম ভেঙে সে আবিষ্কার করল ঘর অন্ধকার। বাইরের পোশাকেই সে শুয়ে আছে। দ্বিতীয়বার বেল বাজতেই লাফ দিয়ে নিচে নামল ভরত। বসার ঘরে নাইট ল্যাম্প জ্বলছে। কেউ নেই। বাবার বন্ধুরা চলে গিয়েছে। এখন রাত সাড়ে এগার। বাবা কোথায়? ওদের বেডরুমের দিকে কয়েক পা এগোতে খোলা দরজা এবং পর্দার ফাঁক দিয়ে বাবাকে বিছানায় উপুড় হয়ে শুয়ে থাকতে দেখতে পেল সে। অতিরিক্ত নেশা হলেই বাবা ওই ভঙ্গিতে পড়ে থাকে। তৃতীয়বার বেল বাজার সঙ্গে সঙ্গে দরজা খুলল ভরত। মা দাঁড়িয়ে আছে, একা। চোখাচোখি। হতে মা পাশ কাটিয়ে ঘরে ঢুকল আর ভরতের নাকে অদ্ভুত এক মিশ্রিত গন্ধ এল। বিদেশি পারফিউমের সঙ্গে অন্য কিছুর মিশেল। সে দরজা বন্ধ করে ঘুরে দাঁড়াতে মা নিজের শোওয়ার ঘরের দিকে এগিয়ে গেল। এই ঘরে তখনও ব্যবহৃত গ্লাসগুলো, টেবিলে আইস বক্স এবং জলের জাগ পড়ে আছে। তার মনে হল ওই গা গোলানো গন্ধটা এই ঘরেই ছড়িয়ে আছে।
ভরত নিজের ঘরে ফিরে না গিয়ে আধা অন্ধকারে সোফায় বসল। এখন তার খিদে খিদে পাচ্ছে। এই বাড়িতে সকালবেলা কাজের লোক আসে। সে-ই রান্না করে যা মায়ের করতে ইচ্ছে হয় না। হোলটাইমার মা আর রাখবে না। অতএব ফ্রিজে কী খাবার আছে তা সে জানে না, থাকলে গরম করে নিতে হবে গ্যাস জ্বেলে। এটা করতে একটুও ভাল লাগছিল না এখন।
ভরত মায়ের ঘরের দিকে তাকাল। ঢোকা মাত্র দরজা বন্ধ হয়ে গিয়েছে। মা যে এতক্ষণ বাড়িতে ছিল না তা সে জানত না। ব্যাপারটা কী হলো? বাবা বন্ধুদের বাড়িতে নিয়ে এসে পার্টি করছে অথচ মা নেই। এত রাত্রে বাইরে থেকে মাকে কখনও একা বাড়িতে ফিরতে দেখেনি। মাকে আজ যথেষ্ট সুন্দরী দেখাচ্ছিল অথচ মায়ের বয়স হয়েছে। বেশ কিছুদিন আগে, ও যখন স্কুলে পড়ে তখন মা এবং বাবা গল্প করছিল এক সিনেমার নায়িকাকে নিয়ে। ভদ্রমহিলা নাকি বাবার সঙ্গে পড়তেন অথচ এখন এমন ফিগার এবং চোখমুখ রেখেছেন যে স্বচ্ছন্দে নায়িকা হতে তার কোনও অসুবিধে হয়নি। বাবার বয়সী হলে মায়ের চেয়ে বয়সে বড় এটাও বিশ্বাস করতে ইচ্ছে হয়নি। আজ এখন মনে হল মা যদি সিনেমায় অভিনয় করত তাহলে ওই রকম মনে হত। বাঙালি মায়েদের কথা ভাবতেই জবুথবু অথবা শীর্ণ যে ছবিটা ভেসে ওঠে উপন্যাসে এবং সিনেমার কল্যাণে তার সঙ্গে এখনকার মায়েদের কোন মিল নেই।
মায়ের ঘরের দরজা খুলল। মায়ের পরনে নাইটি। দ্রুত পা ফেলে বাবার ঘরের দরজায় গিয়ে দাঁড়াল। বাবা সেই একই ভঙ্গিতে পড়ে আছে। তিনবার বেল বাজা সত্ত্বেও যার ঘুম ভাঙে নি তার এসব টের পাওয়ার কথা নয়। ভরত বুঝল সে এই ঘরেই বসে আছে তা মা লক্ষ্য করেনি।
মা এগিয়ে গেল ঘরে। বাবার পিঠে ধাক্কা দিল, এই যে! ওঠো!
বাবা সাড়া দিল না। মায়ের গলা চড়ল, উঃ, সহ্য হয় না। কপেগ গিলেছ আজ?
মা দুহাতে বাবার চুলের মুঠি ধরে ঝাঁকাতে লাগল, কাম অন। চোখ মেল, আই সে কাম ইন সেন্স! তোমার সঙ্গে আমার কথা আছে।
এবার বাবা উঃ, আঃ বলে উঠে বসার চেষ্টা করল। কিন্তু মায়ের হাত তখনও তার চুল ধরে রাখায় উঠতে পাচ্ছিল না। সেটা বুঝতে পেরে মা হাত সরাল। বাবা নিজের মাথায় হাত চেপে বসার চেষ্টা করল। এই মুহূর্তে লোকটাকে খুব অসহায় বলে মনে হচ্ছিল।
যেন কোনো প্রেক্ষাগৃহের আসনে একা বসে নাটক দেখছে এমন মনে হচ্ছিল ভরতের। সে দেখল বাবার শরীর তখন টলছে, মাকেও যেন ভাল করে চিনতে পারছে না।
মা বলল, ক পেগ গিলেছ যে একটুও সেন্স নেই!
আমি, আমি– বাবা মাথা নাড়ল,  বেশি না। মিত্তির–। থেমে গেল বাবা।
মিত্তির জোর করে খাইয়ে দিয়েছে। তাই তো?
বাবা মাথা নেড়ে হ্যাঁ বলল।
বাথরুমে যাও। স্নান করো। আই সে, ওঠো। ওঠো তুমি। হাত ধর। বাবার হাত ধরে মা টানতে লাগল, স্নান করলে নেশা কমবে।
স্নান? এখন? বাবা যেন ভূত দেখল।
আমার তোমার সঙ্গে কথা আছে।
কাল। কাল সকালে, প্লিজ!
নো। রাইট নাউ। এখনই।
বেশ। বলো। বাবা দুলছিল।
তোমার সঙ্গে এই অবস্থায় কথা বলা যাবে না। ইউ আর কমপ্লিটলি আউট। একটা ফোর্থ ক্লাস বাংলা খাওয়া পাতি মাতাল আর তুমি এখন এক। আই হেট ইউ। মা চেঁচিয়ে উঠল, তুমি স্নান করবে কিনা?
আমি বুঝতে পারছি। প্লিজ!
রাবিশ। মা হাল ছেড়ে দিল। তারপর দ্রুত ঘর থেকে বেরিয়ে দাঁড়িয়ে পড়ল। ভরত দেখল মায়ের মাথা পেছনে হেলে গেল। এবং তারপরেই ফুঁপিয়ে কেঁদে উঠল মা। আর বাবা নিষ্কৃতি পেয়ে গেছে বোঝামাত্র শুয়ে পড়ল বিছানায়।
মা কাঁদছিল। এইভাবে মাকে কখনও কাঁদতে দ্যাখেনি ভরত। সে উঠে দাঁড়াল। ধীরে ধীরে মায়ের কাছে পৌঁছে একটু ইতস্তত করে বলল, বসো। হাত ধরল ভরত।
চমকে উঠে কান্না থামাল মা। অবিশ্বাসী গলায় বলল, তুই?
আমি এ ঘরেই বসেছিলাম।
সব শুনেছিস?
ভরত উত্তর দিল না। মা যে কথাটা বলতে বাবার কাছে এসেছিল তা এখনও বলেনি। তাই সব শুনেছে দাবি করতে পারে না।
আমি আর পারছি না। কিছুতেই পারছি না।
তুমি এখন শুয়ে পড়।
খোকা, আমি এসব মেনে নিতে পারছি না।
এটা তোমাদের ব্যাপার মা।
আমাদের ব্যাপার। ঠিকই তো। তোকে বলতে যাচ্ছি কেন? ছাড়।
হাত ছেড়ে দিতেই মা ফিরে গেল নিজের ঘরে। ভরত কিচেনে ঢুকল। রান্না করে রাখা ঠান্ডা মাংস বের করে গ্যাসে চড়াল। পাউরুটির কয়েকটা পিস প্লেটে রাখল। গরম হয়ে গেলে খানিকটা মাংস প্লেটে নিয়ে বাকিটা ফ্রিজে ঢুকিয়ে দিল। তারপর প্লেট নিয়ে টেবিলে বসল। এই ফ্ল্যাটে এখন কোনও শব্দ নেই। সে একা খেয়ে যাচ্ছে। সে জানে কাল সকাল হলে ওই দুটো মানুষ একদম বিপরীত আচরণ করবে। তখন তাদের মত সুখী প্রাণী খুঁজে পাওয়া দুষ্কর বলে মনে হবে। খেতে খেতে তার শরীর গুলিয়ে উঠল।
.
আজ ছুটির দিন। এক রকম দিনেই সমস্যা হয়। অন্যদিন সকালে বেরিয়ে গেলে দুপুরের খাবার বাইরে খেয়ে নিতে অসুবিধে হয় না। ছুটির দিনে পড়াশুনা শেষ করে শুধু হোটেলে খেতে যাওয়ার জন্যে বের হওয়া বেশ অস্বস্তির ব্যাপার যেখানে বাবা মা বাড়িতে রয়েছে, তাদের রান্নাও তৈরি।
আজ সকাল দশটার সময় ভরত যখন তৈরি হয়ে বের হচ্ছিল তখন মা কিচেন থেকে তাকে ডেকে দাঁড়াতে বলল। অগত্যা দাঁড়াতে হল। বাবা এখনও বিছানায় শুয়ে খবরের কাগজ পড়ছে। গত রাতের মানুষটার সঙ্গে ওর এখানকার চেহারার কোনও মিল নেই।
মা বেরিয়ে এল, কোথায় যাচ্ছিস?
কেন?
অদ্ভুত, একটা কথার জবাবও কি সরাসরি দিতে পারিস না?
তোমাদের দরকার আছে মনে হলে নিশ্চয়ই দিতাম।
আমার দরকার আছে কিনা তুই বিচার করবি?
ভরত অন্যদিকে তাকাল। তারপর বলল, পড়াতে যাচ্ছি।
আজকাল ছুটির দিনেও টিউশনি করছিস নাকি?
হ্যাঁ। এ বাড়ির মধ্যে বলেই করছি।
এ বাড়ির মধ্যেই? কোন ফ্ল্যাটে?
শ্রমিক নেতার মেয়েকে ইংরেজি শেখানোর কথা।
ও। শেষ পর্যন্ত মতি হয়েছে। তাহলে টিউশনি বলছিস কেন?
টাকা নিয়ে শেখাবো যখন তখন আর কী বলব?
টাকা নিচ্ছিস মানে? তুই ওই ভদ্রলোকের কাছে টাকা নিবি নাকি?
অযথা পরিশ্রম করতে যাব কেন?
এই শুনছ! তোমার ছেলের কাণ্ড দ্যাখো। চিৎকারটা বাবার উদ্দেশে যে বাবার চুলের মুঠি নেড়ে গত রাত্রে মা ক্রোধ প্রকাশ করেছিল।
বাবা কোনও জবাব দিল না। কেন দিল না তা বাবাই জানে।
ভরত বলল, তোমার কথা শুনে মনে হচ্ছে আমি একটা অপরাধ করে ফেলেছি।
নিশ্চয়ই। ওই ভদ্রলোক আমাদের কী উপকার করেছেন তা জানিস? ওঁর মেয়ে কয়েকটা ইংরেজি শব্দ শিখবে আর তুই তার জন্যে টাকা নিবি?
উনি আমার কোনও উপকার করেননি। করতে চাইলে নিতাম কিনা তাও ভাবার বিষয়। ঠিক আছে, আমি বলে দিচ্ছি যেহেতু আপনি আমার বাবা মায়ের উপকার করেছেন তাই আমি আপনার কাছে টাকা চাইলে ওরা অস্বস্তিতে পড়বে বলে আপনার মেয়েকে শেখাতে পারব না।
তুই-তুই! কত টাকা চেয়েছিস?
ওর সঙ্গে কথা বলার সুযোগ হয়নি। ওঁর মেয়েকে বলে এসেছি। ভরত হাসল, সে বলল তার বাবার কাছে চারশো টাকাটা কিছুই নয়।
তোমাকে আর কিছু বলতে হবে না। চারশো টাকা আমার কাছে নিয়ে নিও।
যা বলবে। ভরত দরজার দিকে এগোল।
বাইরে যাবি না। পড়িয়ে ফিরে আসবি। একসঙ্গে খাব।
আমি তো দুপুরে বাইরে খাই।
অন্যদিন কলেজ থাকে বলে আমি কিছু বলি না।
এর আগের ছুটির দিনগুলোতেও তো কিছু বলেনি?
আজ বললাম। ইচ্ছে হলে এসো। মায়ের এই তুই এবং তুমি দোটানায় আজকাল অভ্যস্ত হয়ে গেছে ভরত। মনে মেঘ জমলেই মা তুমিতে উঠে আসে। মেঘ সরাবার চেষ্টা করলে তুই-তে নামে।
দরজা খুলে বের হল ভরত। বাবার অস্তিত্ব আছে কি না বোঝা যাচ্ছে না। অথচ গত রাতে মা বারংবার তোমার সঙ্গে কথা আছে বলে বাবাকে চৈতন্য ফেরাতে চেয়েছিল। কী কথা ভরত জানে না কিন্তু সেই কথাগুলো কি মায়ের বলা হয়েছে? বাবা মেনে নিয়েছে বলে কি এখন শান্তি?
বেল টিপতেই পারমিতা। হেসে বলল, এই মাত্র বাবা বেরিয়ে গেল। মিটিং আছে।
ওহো! ভরত আফসোস করল।
ও বাবা! এমন ভঙ্গি করছেন যে বাবাকেই পড়াতে এসেছেন। আসুন।
নিজের ঘরে নিয়ে গেল পারমিতা। ওর মাকে দেখতে পেল না ভরত। চেয়ারে বসে পারমিতার দিকে তাকাল সে। তাকাতেই অস্বস্তি। হিন্দি সিনেমার নায়িকাদের মতো পোশাক পরেছে সে। কালো মিনি স্কার্ট এর ওপর হলুদ স্কিন-টাইট গেঞ্জি। গেঞ্জির বোম তিন নম্বর পর্যন্ত খোলা বলে সরাসরি তাকানো যায় না।
ভরত জিজ্ঞসা করল, তোমার বাবা কখন ফিরবেন?
বারোটার মধ্যে। অনেক দেরি আছে। পারমিতা হাসল, আমি বাবাকে বলেছি আপনি চারশো টাকা নেবেন। বাবা বলেছে, ঠিক আছে। বিনা পয়সায় কেউ শেখালে ভাল করে শেখাতে চায় না। চা খাবেন?
না। এসো, আরম্ভ করা যাক। তুমি যে ক্লাসে পড় তাতে ইংরেজি বাক্য কীভাবে লিখতে হয় জানা উচিত। গত পরীক্ষায় ইংরেজিতে কত নম্বর পেয়েছ?
ফিফটি এইট পার্সেন্ট।
কার কাছে পড়?
দুজন মাস্টার আছে। সন্ধের পর আসেন।
তাঁরা তোমাকে ইংরেজিতে কথা বলতে শেখান না?
না। ওরা ভারবকে ক্রিয়া বলেন।
যে সব শব্দ এবং তা সাজিয়ে বাক্য তোমার জানা তা বলতে, তোমার কী অসুবিধে হয়?
লজ্জা করে। যদি ভুল করি?
না। এই জড়তা ভাঙতে হবে। ভোর বেলার কারও সঙ্গে দেখা হলে তাকে কী বলে সম্বোধন করবে বলো তো?
গুড মর্নিং। দুপুরের পর গুড আফটারনুন, সন্ধের সময় গুড ইভনিং আর রাত্রে বিদায় নেবার সময় গুড নাইট। ঠিক তো?
ঠিক। হোয়াট ইজ ইওর নেম?
মাই নেম ইজ পারমিতা।
আর কী ভাবে বলতে পার?
পারমিতা চিন্তা করল। চোখ বন্ধ করে নিজের বাঁ হাঁটুতে হাত বোলানো বোধহয় ওর মুদ্রাদোষ। তাতে যে স্কার্টের প্রান্ত সরে যাচ্ছে, ফর্সা থাই দেখা যাচ্ছে সেদিকে একটুও হুঁস নেই। ভরত চোখ সরাল, আমি পারমিতা। আই অ্যাম পারমিতা।
এত সহজ? পারমিতা অবাক।
হ্যাঁ। কঠিন করে বলে কোনও লাভ নেই। যা সহজ তাই বললে যাকে বলছ তার বুঝতে কোনো অসুবিধা হবে না। ভরতের মনে হল মেয়েটা নেহাৎই বোকা নয়। একে শেখালে শিখতে পারবে। স্পোকেন ইংলিশ শেখাবার জন্যে নিশ্চয়ই বই আছে যা ভরতের পড়া নেই। ও নিজের মতো করে শেখাতে আরম্ভ করল।
হঠাৎ একসময়ে সে খানিকটা ধমকের গলায় বলল, তুমি হাত সরাও তো।
চোখ বন্ধ করেছিল পারমিতা, গলার আওয়াজ কানে যেতেই চোখ খুলল, কেন?
তারপর নিজের হাতের দিকে তাকাতেই উন্মুক্ত পা দেখতে পেল। স্কার্টটাকে টেনে ঠিক করে হেসে ফেলল সে, বাব্বা। আপনি হিন্দি সিনেমা দ্যাখেন না, তাই।
তার মানে?
হিন্দি সিনেমার হিরোইনরা তো এখন যা দেখায় তা গুরুজনরাও দ্যাখে।
আমি তোমার বাড়িতে হিন্দি সিনেমা দেখতে আসেনি।
আপনি খুব রাগী। মেয়েদের সাঁতার কাটতে দেখেছেন?
উফ। সেখানে প্রয়োজন বলে ওদের ওই কস্টুম পরতে হয়।
আসলে আমি দেখতে খারাপ বলে আপনার ভাল লাগছে না।
আমি এখানে কী জন্যে এসেছি বলো তো? তোমাকে দেখতে না পড়াতে?
সবাই বলে আপনার খুব ডাঁট।
ডাঁট?
অহঙ্কার। এ বাড়ির দুটো মেয়ে আমাকে বলেছে। একজন বলেছে আপনার বাবা-মা কারও সঙ্গে কথা বলতে দেয় না। বাচ্চা করে রেখে দিয়েছে। পারমিতা হাসল, যাক গে, শুধু ইংরেজি বলা নয়, ইংরেজি পেপারটা আপনি আমাকে পড়াবেন?
তোমার তো মাস্টার আছে সে জন্যে।
আপনি অনেক ভাল পড়াবেন। একসঙ্গে দুটো কাজ হয়ে যাবে।
তুমি সিরিয়াসলি পড়বে?
হ্যাঁ।
ভেবে দেখব।
না। ভাবা চলবে না। সবসময় আপনার জেদ থাকবে না? আমার কথাও শুনতে হবে।
বেশ। তাহলে তুমি এমন পোশাক পড়ার সময় পরবে না।
তাহলে কি বোরখা পড়ব? এমন পোশাক পরলে কী হয়?
আমার অস্বস্তি হয়।
ও বাব্বা! আপনার ওসব হয়? ঠিক আছে, আমি শাড়ি পড়ব। পারমিতা জিজ্ঞাসা করল, তাহলে বাবাকে বলব চারশ আর চারশ মোট আটশ দিতে হবে।
না। যা বলেছি তা দিলেই চলবে। ইংরেজি বই দেখি।
পারমিতা উঠে টেবিলে থেকে এমন ভাবে বই নিতে গেল যে ভরতের শরীরের সঙ্গে তার শরীর ঠেকল। ভরত কুঁকড়ে উঠতে সে গা করল না।
ভরতের এমন অভিজ্ঞতা আর কখনও হয়নি। তার গলা শুকিয়ে যাচ্ছিল। বইটা হাতে পেয়ে সে তাড়াতাড়ি পাতায় মন দেবার চেষ্টা করল।
তোমাদের কত পর্যন্ত পড়ানো হয়ে গেছে?
চ্যাপ্টার ফাইভ পর্যন্ত।
খাতা নাও। এই বইটা তাকে কখনও পড়তে হয়নি কিন্তু বিষয়গুলো মোটামুটি জানা। পাঁচটা চ্যাপ্টার থেকে পাঁচটা প্রশ্ন লিখিয়ে সে বলল, উত্তর লিখে রাখবে। সপ্তাহে তিনদিন আসব। পরশু ছটার সময়। তার মধ্যে উত্তর লেখা চাই।
বাধ্য মেয়ের মত মাথা নাড়ল পারমিতা, ওকে!
চিটিং করো না।
তার মানে?
নকল করো না বই থেকে। ভরত হাসল, নকল করাকে চিটিং বলে।
আই অ্যাম নট এ চিটার। হয়েছে।
হুম।
আচ্ছা, ভালবাসা ইংরেজি তো লাভ। আর কিছু আছে?
আছে। তবে সেটা সরাসরি ভালবাসার ইংরেজি নয়।
পারমিতা বলল, আমি বাবাকে যদি বলি, আই লাভ ইউ তাহলে দোষের নয়?
দোষের কেন হবে?
কোন ছেলে যদি আমাকে বলে আই লাভ ইউ তাহলে?
সেই ছেলেটাকে যদি তুমি বলার সুযোগ দাও—
সুযোগ না, এমনি বলল।
যদি তোমার ইচ্ছে করে মেনে নিতে—
মেনে না নিলে?
তাকে বলবে আই ডোনট নিড ইট।
ও। তাহলে আই লাভ ইউ বাবাকেও বলা যায় আবার অন্য ছেলেকেও?
হ্যাঁ। কিন্তু এখানে লাভ শব্দটা যাকে বলছ তার সঙ্গে সম্পর্কে অনুযায়ী মানে তৈরি হচ্ছে। তুমি তোমার বেড়ালকে ভালবাস। সেই ভালবাসা আর বাবাকে ভালবাসা তো এক নয়। তুমি বাবাকে ভালবাস আবার মাকেও ভালবাস। দুটো দু রকমের ভালবাসা।
বুঝলাম। যদি আমি কোনও ছেলেকে বলি আই লাভ ইউ তাহলে সেটা কী ধরনের ভালবাসা হবে? ইংরেজি সিনেমায় দেখি কোনও ছেলে একটা মেয়েকে যেই বলল আই লাভ ইউ সঙ্গে সঙ্গে মেয়েটা চোখ বন্ধ করে মুখটা কী রকম করে ফেলে। বাবাকে বললে বাবা তো ওরকম করে না কেন?
এসব নিয়ে মাথা ঘামানোর কী দরকার?
আপনি উত্তরটা জানেন না তাই এড়িয়ে যাচ্ছেন।
তুমি আর একটু বড় হও বুঝতে পারবে।
আমি যথেষ্ট বড়। আমার চেয়ে তিন বছরের ছোট অবস্থায় ঠাকুমা মা হয়েছিল।
তাহলে আমাকে প্রশ্ন করছ কেন? তুমি তো জানো!
জানি কিন্তু বুঝতে পারি না। এই বলছে আই লাভ ইউ আর তার পরেই ঝগড়া করছে।
ঝগড়া?
হ্যাঁ। আমার এক মাসতুতো দিদি প্রেম করে বিয়ে করেছে। সবাই আপত্তি করেছিল, ওরা বলেছিল বিয়ে না দিলে আত্মহত্যা করবে। বিয়ের ছয় মাস পরেই ওরা এমন ঝগড়া করেছে। বোন ফিরে এসেছে মাসির কাছে। ওরা নিশ্চয়ই বিয়ের আগে আই লাভ ইউ বলেছিল। কথাটা তাহলে সত্যিই নয়?
জানি না।
আপনি কাউকে আই লাভ ইউ বলেননি? বাংলায় বলতে কি রকম লাগে। কিন্তু ইংরেজিতে চট করে বলে ফেলা যায়। বলেছেন? উজ্জ্বল মুখে তাকাল পারমিতা।
না। উঠে দাঁড়াল ভরত।
তাহলে আপনি জানবেন কী করে। আপনাকেও কেউ বলেনি?
না।
তাহলে বলার মতো কোনও কাজ করেননি। এমনি এমনি বলবে কেন?
আমি যাচ্ছি।
ওমা! এত তাড়াতাড়ি যাবেন কেন? বাবা মাস্টামশাইদের বলে মিনিমাম দুঘণ্টা পড়াতে। আপনার তো একঘণ্টাও হয়নি।
তোমাকে প্রশ্ন দিয়ে গেলাম। উত্তর লিখে রেখ। আজ পড়াব না।
বলেছি তো রাখব। বসুন না!
ভরত বসল। হঠাৎ পারমিতাকে তার বেশ ভয় লাগছিল। সে জিজ্ঞাসা করল, তুমি পড়াশুনো ছাড়া সারাদিন কী কর?
গল্পের বই পড়ি, সিনেমা দেখি আর ব্যালকনিতে দাঁড়িয়ে মজা দেখি।
কী মজা?
কাছের দূরের অনেক ফ্ল্যাটের ছেলেরা আমার দিকে তাকিয়ে হাত নাড়ে হাসে, কেউ কেউ ঠোঁটের কাছে আঙুল নিয়ে এসে সেটা আমার দিকে ছুঁড়ে দেয়। একই সঙ্গে তিন-চারজন, কেউ কাউকে দেখতে পায় না, আমি দেখি।
ওরা খামোকা তোমাকে ওসব করবে কেন?
কি জানি। হিন্দি সিনেমার ড্যান্স করি, হয়তো দূর থেকে দেখেছে।
তুমি ব্যালকনিতে যাও কেন?
বারে! আমাদের ব্যালকনিতে আমি যাব না?
ওরা তোমাকে স্কুলে যাওয়ার আসার পথে বিরক্ত করতে পারে।
করে না। গাড়িতে যাই তো। তাছাড়া বাবার কথা ওরা জানে। পারমিতা হাসল, আমার খুব মজা লাগে। অল্পবয়সী থেকে বয়সী ছেলেরা আমাকে দেখবে বলে হাঁ করে দাঁড়িয়ে থাকে জানলায়, ব্যালকনিতে। একে নিশ্চয়ই লাভ বলে না।
না।
ওই তো মুশকিল। তাহলে লাভ কাকে বলে?
ইংরেজি সাহিত্যের প্রধান নাট্যকারের নাম কী?
শেক্সপীয়ার। রোমিও জুলিয়েটের গল্পের কথা বলছেন?
না। আজ চললাম।
আচ্ছা! আমি যদি আপনাকে আই লাভ ইউ বলি আপনি রাগ করবেন?
আমাকে খামোকা বলতে যাবে কেন? গলা শুকিয়ে যাচ্ছিল আবার।
ইচ্ছে করছে, খুব।
এমন সব ইচ্ছে হলে তোমার আর যাই হোক পড়াশুনা হবে না।
ভরতের মনে হচ্ছিল যত তাড়াতাড়ি ওই ঘর থেকে বেরিয়ে যেতে পারে তত সে নিষ্কৃতি পাবে। পারমিতার পোশাক, হাবভাব তাকে কি রকম বিভ্রান্ত করে তুলছিল।
বাইরে বেরিয়ে লিফটে নিচে নামতে নামে ভরতের মনে হল মেয়েটা, যাকে বলে খারাপ, তা নয়। একা একা থাকে আর হিন্দি গান এবং সিনেমা দেখে মাথায় ওই সব ভাবনা ঢুকিয়েছে। কিন্তু প্রশ্ন করলে চটপট জবাব দেয়। তার অন্য ছাত্রদের থেকে পারমিতা মোটেই নিষ্প্রভ নয়। কিন্তু, ওই যে তাকে আই লাভ ইউ বলল, এটা যদি ঘন ঘন বলে তাহলে কী হবে? আজ থেকে চার বছর আগে কেউ একথা বললে ভাল লাগত। এখন শব্দ তিনটে অত্যন্ত মূল্যবান বলে মনে হয়। পারমিতা না বুঝে খরচ করছে। নিচে নামতে নামতে ওর মনে সুদেষ্ণার কথা মনে এল। সুদেষ্ণার পাশে পারমিতা বালিকা। যদি সুদেষ্ণা তাকে আই লাভ ইউ বলত তাহলে কী রকম হত? সে কি খুশি হত না? ভরত হঠাৎ এক ধরনের আবেগে আক্রান্ত হল। তার। মনে হল পৃথিবীতে কোনও আপনজন নেই। সুদেষ্ণা যদি তার পাশে থাকে তাহলে তার মন ভাল হয়ে যাবে। হঠাৎ পৃথিবীটা জুড়ে সুদেষ্ণা ছড়িয়ে পড়ল।
লিফট থেকে নেমে হাউসিং গেটের পাশে চলে এল সে। ওখানে একটা টেলিফোন বুথ রয়েছে। সুদেষ্ণার টেলিফোন নাম্বার তার জানা নেই। জানা থাকলে এখান থেকে এখনই টেলিফোন করে জিজ্ঞাসা করত সে তাকে ভালবাসতে পারবে কিনা। বুথের সামনে দাঁড়িয়ে প্রচণ্ড হতাশ হল সে। সুদেষ্ণা এই কলকাতায় রয়েছে, ওই বাড়িতে টেলিফোনও আছে শুধু নাম্বারটার না জানার জন্যে সে ওর কাছে পৌঁছেতে পারছে না।
এই সময় প্রণবকে দেখতে পেল সে। হাতে একটা প্যাকেট।
প্রণব হাসল, কেমন আছিস?
তুই?
চলছে। ওহো, তুই মায়ের সঙ্গে কর্পোরেশনে গিয়েছিলি বলে ধন্যবাদ।
গিয়ে তো কেস কাঁচিয়ে দিয়েছিলাম।
আমি হলেও তাই করতাম। প্রণব হাসল, তবে টাকাটার খুব দরকার ছিল। আমরা উত্তেজনার মাথায় যা করি তা সব সময় আমাদের ভাল করে না।
কাগজপত্র পেয়ে গেছিস তোরা?
হ্যাঁ। বায়নাও হয়ে গেছে। আগামিকাল রেজিস্ট্রি হবে।
তাহলে তো আর তোদের কোনও চিন্তা নেই।
হ্যাঁ। বাবাকে আমার বিড়লাতে ভর্তি করতে পারব। আমিও চাকরি ছেড়ে দিয়ে ডে সেকসনে ট্রান্সফারের চেষ্টা করছি। প্রণব নিশ্চিন্ত গলায় বলল।
অনেক কিছু বলা যেত কিন্তু হঠাৎ ভরতের মনে হল এই মুহূর্তে প্রণবের কাছে সে সব আদৌ মুল্যবান নয়। প্রণবের কাছ থেকে বিদায় নিয়ে সে রাস্তায় নামল। পশ্চিমবাংলার প্রতিটি পরিবার যদি এভাবে সমস্যামুক্ত হয়ে থাকতে পারে। তাহলে তারা আর কিছু চাইবে না। প্রত্যেকের সংসারে অর্থাভাব নেই, যে যার কাজ নির্বিঘ্নে করতে পারছে এর চেয়ে ভাল আর কী হতে পারে। যে অল্প মাইনে পাওয়া ভদ্রলোক নিয়মিত ঘুষ নিয়ে পরিবারের সবার অর্থাভাব মেটান তাঁকে কেউ প্রশ্ন করে না মাইনের বাইরে টাকাটা তিনি কীভাবে পাচ্ছেন? এইভাবে সবাই স্বার্থ দেখছে এবং তার প্রাবল্যে দেশের অবস্থা বারোটা বেজে গেলেও কারও আক্ষেপ নেই। যার দশ টাকা ঘুষ নিলে চলে যেত সে পঞ্চাশ নিয়ে সমতা বজায় রাখবে। দেশ বড় না পরিবার বড় এই প্রশ্নের জবাব। ভারত তাকাল। একজন রোগা প্রবীণ মানুষ হেঁটে আসছেন। এঁকে সে কোনওদিন দ্যাখেনি। হাঁটার ভঙ্গিতে বোঝা যাচ্ছে কোনও তাড়া নেই। তার মাথায় মতলব এল।
নমস্কার।
নমস্কার। কী ব্যাপার ভাই?
আমি প্রেসিডেন্সিতে পড়ি। একটা সমীক্ষার কারণে কিছু প্রশ্ন করতে চাই। আপনি জবাব দিলে খুব ভাল হয়। ভরত বিনীত গলায় বলল।
বেশ। বলো।
আপনি নিজেকে কী মনে করেন?
আমি একজন মানুষ। পি ডব্লু ডি-তে চাকরি করতাম।
সেটা আপনার প্রথম পরিচয় নয়।
ও। প্রথম পরিচয় আমি বাঙালি।
এটাতে বিভ্রান্তি থাকছে। আপনি কলকাতার বাঙালি না ঢাকার বাঙালি সেটা বোঝা যাবে না। আপনি কোন দেশের মানুষ?
ছেলেমানুষী কথা। আমি পশ্চিমবাংলার মানুষ তা তুমি জানো না?
পশ্চিমবাংলা একটা দেশ নয়। আপনি ভারতবর্ষের নাগরিক তা বলতে পারছেন না?
ও হ্যাঁ, তা ঠিক। ভদ্রলোক আকাশের দিকে তাকালেন, আসলে কি জানো ভাই, চট করে ভারতবর্ষের কথা মাথায় আসে না। নিজেকে বাঙালি ভাবা অভ্যেস ঢুকে গেছে।
আপনার পরিবারকে আপনি ভালবাসেন?
নিশ্চয়ই। আমরা খুব সুখী।
আপনার দেশকে?
হ্যাঁ। দেশকে তো ভালবাসতেই হবে। দেশ হল দ্বিতীয় জননী।
দেশের জন্যে পরিবারের মানুষদের বঞ্চিত করতে হলে আপনি সেটা করবেন?
এ আবার কি কথা? দেশ কি পরাধীন যে স্বদেশি আন্দোলনে যেতে হবে পরিবারকে ছেড়ে? সে সব আগের যুগের বিপ্লবীরা করেছেন।
আমি সে কথা বলছি না। ধরুন চাল আলুর দাম হু হু করে বেড়ে গেছে। কালোবাজারি চলছে। খোলা বাজারে পাওয়া যাচ্ছে না। সরকার আপনার কাছে আবেদন করছেন যে বেশি দাম দিয়ে কালোবাজার থেকে ওসব না কেনেন। বরং রুটি খান, সবজি খান যা পাওয়া যাচ্ছে। অথচ আপনার বাড়িতে ভাত আলু ছাড়া চলে না। সরকারের আবেদনে সাড়া দিলে কালোবাজার বন্ধ হয়ে যাবে কিন্তু আপনার পরিবারে খাওয়া নিয়ে অশান্তি হবে। আপনি কোনটা করবেন?
ভদ্রলোক বললেন, আমি যদি কালোবাজার থেকে না কিনি তাহলে অন্য লোক কিনবে। নিজের সন্তানদের কে কষ্ট দিতে চায় বল? তাছাড়া আবেদনে সাড়া দিলেও যে সরকার কালোবাজারীদের ঠান্ডা করতে পারবেন সেই নিশ্চয়তা কোথায়? আগেও তো দেখছি সরকার যেখানে হাত দেয় সেখানেই গোলমাল হয়।
তাহলে সরকারের ওপর আপনার ভরসা নেই বলে নিজের পরিবারকে যে করেই হোক ভাল রাখতে চাইবেন। তাই তো?
বলতে পার। আপনি বাঁচলে তবে বাপের নাম। এই দ্যাখো, আমি সিগারেট খাই। সরকার বিলাসকর বসাল। সিগারেটের দাম বাড়ল। দেখলাম কর বসার আগে তৈরি সিগারেট বাজারে ছেয়ে যাচ্ছে এবং বিক্রি হচ্ছে কর যোগ করে। এতে সরকার কি পাচ্ছে জানি না তবে দোকানদার লাভ করছে চুটিয়ে। পাশের প্রদেশে বিলাসকর নেই। সেখান থেকে এসে দোকান দোকানে বিক্রি হচ্ছে, সরকার পাচ্ছে লবডঙ্কা। এই তো সরকারের অবস্থা। খাটাল সরাতে চাপ দিল সরকার। সঙ্গে সঙ্গে দুধের দাম বেড়ে গেল। এই যে বাড়ল আর কমবে না। আমাদের আলু মন্ত্রী যে দামে আলু কেনেন সেই দামে কলকাতার কোথাও আলু পাওয়া যায় না।
ভরত বললে, অনেক ধন্যবাদ। আপনার নাম জানতে পারি?
কেন? নাম দিয়ে কী হবে?
আপনার বক্তব্য–!
ক্ষেপেছ? ছেলেপুলে নিয়ে ঘর করি। কোথাও আমার নামে কথাগুলো ছাপা হলে বাড়িতে যদুবাহিনী চড়াও হবে। কোনো দরকার নেই নামে! ভদ্রলোক আবার হাঁটতে শুরু করলেন। ভরত তাকিয়ে থাকল কিছুক্ষণ।
এই হল ভারতবর্ষের নাগরিক। পরিবারে বাইরে আর কাউকে তারা চেনে না। আবার পরিবারের মধ্যে বিরোধ এলে নিজের পক্ষে যে তাকে নিয়ে আলাদা দল করে ভাল থাকতে চায়। এইভাবে মানুষ নিজের সীমানা ক্রমশ ছোট করে নিচ্ছে আপাত সুখের জন্যে। দেশ বড় না নিজের পরিবার বড় এই প্রশ্নে অগ্রাধিকার পাচ্ছে পরিবার, আবার পরিবার বড় না নিজে বড় এই প্রশ্নের উত্তর সব সময় অত সরল নয়। নইলে কেউ কেউ নিজের পরিবারকে বাঁচাতে নিঃশেষ হয়ে যায় এই পশ্চিমবাংলায়।
বাস ধরে ভরত সোজা সুদেষ্ণাদের বাড়িতে চলে এল। এখন প্রায় দুপুর। এই সময় কারও বাড়িতে যাওয়া শোভন নয়। কিন্তু এসব তার মাথায় ঢুকছিল না। সুদেষ্ণাকে দেখার জন্যে অদ্ভুত একটা আগ্রহ বেড়ালের মতো বুকের ভেতরটা আঁচড়ে যাচ্ছিল। গেট পেরি ভেতরে ঢুকতেই দারোয়ান গোছের লোকটা তাকে আটকাল। ভরত জানাল যে সে সুদেষ্ণার বন্ধু, গত সন্ধ্যায় এসেছিল। আজ একটা জরুরি দরকারে দেখা করতে চায়।
লোকটা তাকে সেখানে দাঁড় রেখে করিয়ে ভেতরে গেল। কয়েক মিনিট অপেক্ষা করে ভরত নিজেই সিঁড়ি ভাঙল। ওপরে উঠতেই সুদেষ্ণার সঙ্গে দেখা, লোকটার সঙ্গে নিচে নামছিল। সুদেষ্ণা বেশ অবাক হয়ে জিজ্ঞাসা করল, কী ব্যাপার?
সুদেষ্ণা আজ সাদা পরেছে। সাদা স্কার্ট, সাদা জামা। চমৎকার শান্ত এবং সুন্দর দেখাচ্ছে ওকে। ভরত উত্তরটা খুঁজে পেল না। লোকটা ওদের পাশ কাটিয়ে নিচে নেমে যেতেই সে বলল, ফোন নাম্বার জানতাম না। জানলে ফোনে কথা বলতাম।
কী হয়েছে? কোনো প্রব্লেম?
না। তেমন সিরিয়াস কিছু নয়।
সিরিয়াস তো বটেই নইলে তোমার মতো ছেলে এই ভরদুপুরে আসত না।
ভরত মাথা নিচু করল। কীভাবে কথাটা সামনে দাঁড়িয়ে বলা যায়। বরং ওর টেলিফোন নাম্বারটা নিয়ে ফোনেই কথাটা বলা যাবে। সে জিজ্ঞাসা করল, নাম্বারটা কী?
বলব। আগে বলো কী দরকার?
ভরত ঠোঁট টিপল। যা সত্যি তা বলাই ভাল। সোজা হয়ে দাঁড়িয়ে ভরত বলল, আমার মনে হচ্ছে, মানে আমি ফিল করছি, আই নিড এ ফ্রেন্ড। আমার একজন বন্ধু দরকার। ভাল বন্ধু।
ও। ওয়েল, আমরা তো বন্ধুই।
হ্যাঁ। আমি তোমাকে ঠিক বোঝাতে পারছি না। সাডেনলি আমি অনুভব করছি যে আমি তোমাকে ভালবাসি। আই লাভ ইউ সুদেষ্ণা।
হোয়াই? খুব আস্তে প্রশ্নটা করল সুদেষ্ণা।
আই ডোন্ট নো। সত্যি আমি জানি না। মাথা নাড়ল ভরত। সুদেষ্ণা পেছন দিকে তাকাল। ওরা দাঁড়িয়েছিল সিঁড়ির মুখটা। পেছনের ঘরে কেউ থাকতেই পারে। সুদেষ্ণা বলল, অনেক ধন্যবাদ তোমাকে।
থতিয়ে গেল ভরত, কিন্তু তুমি?
আমি তো এ ব্যাপারে কিছু ভাবিনি, কখনও মনেও আসেনি। তোমার কথা শুনলাম, আমি নিশ্চয়ই ভেবে দেখব ভরত। তুমি ঘরে এসে বসবে?
তুমি ভেবে দেখবে আমাকে ভালবাসবে কিনা?
নিশ্চয়ই। তুমি গতকাল বিকেলে আমার সঙ্গে দেখা হবার আগে আমায় ভালবাসতে?
মনে করে দেখে ভরত মাথা নাড়ল, না।
গতকাল এ বাড়ি থেকে যাওয়ার পর তোমার মনে ভালবাসা এল?
তাও না। সত্যি কথা বলল ভরত।
তাহলে?
আজ একটি ক্লাসে টেনের মেয়ে আমাকে আই লাভ ইউ বলে। আমি তাকে নিষেধ করি। কিন্তু তার পর থেকেই তোমার কথা বারংবার মনে আসছে। আমি আবিষ্কার করলাম তোমাকে ভালবাসি।
কি সহজ ব্যাপার।
মানে?
রবীন্দ্রনাথ লিখেছিলেন, কাল রাতের বেলায় গান এল মোর মনে। সেই রকম আজ সকালে ভালবাসা এল তোমার মধ্যে। ওই মেয়েটি কী দোষ করেছিল?
আমার যে ওকে ভাল লাগেনি।
গুড। এটাই সত্যি। তুমি দুপুরে খেয়েছ?
না।
আমরা এখন খেতে বসব। তুমি এসো।
না। খাওয়াটা আমার কাছে খুব মূল্যবান কিছু নয়। আমি তোমাকে আমার ব্যাপারটা বলে দিলাম। তুমি ভাবো, ভেবে বলো।
নিশ্চয়ই। তবে তোমার যেমন আপনা আপনি ওই অনুভুতি এল আমার যে তেমন আসছে না। হ্যাঁ, আমি তোমাকে বন্ধু হিসেবে নিয়েছি। তুমি যা চাইছ সেরকম অনুভুতি কখনও যদি আমার হয় তাহলে তুমি জানতেই পারবে।
কবে?
সুদেষ্ণা হাসল, তা আমি কী করে বলব?
কখনও নাও হতে পারে।
আমি জ্যোতিষী নই।
এলাম। ভরত আর দাঁড়াল না। অদ্ভুত একটা বোধ ওকে আক্রমণ করে রাখল কিছুক্ষণ। নিজেকে বঞ্চিত অপমানিত বলে মনে হচ্ছিল প্রথম দিকে। সুদেষ্ণা তাকে স্পষ্টই প্রত্যাখ্যান করেছে এই জ্বালায় খুব ছোট মনে হচ্ছিল।
.
দরজা খুলে মা জিজ্ঞাসা করল, এত দেরি করলি?
কেন?
আমরা তোর জন্যে বসে আছি একসঙ্গে খাব বলে। দুটো বেজে গেছে। যা, ফ্রেশ হয়ে আয়। আমি খাবার দিচ্ছি।
আমার খেতে ইচ্ছে করছে না। তোমরা খেয়ে নাও।
তার মানে তুমি খেয়ে এসেছ! মায়ের গলা উঠল। তুমি বলা মানে ক্রোধ বাড়ছে, আমার কথার কোনও মূল্য নেই তোমার কাছে?
ভরত মায়ের দিকে তাকাল, আমি খেয়ে আসিনি। আমার মন ভাল নেই, খেতে ইচ্ছে করছে তাই খাব না।
বাবার গলা পাওয়া গেল, ইচ্ছে নেই যখন জোর করছ কেন?
ইচ্ছে নেই? দুপুর বেলায় ভাত খেতে কার ইচ্ছে হয় না? মন খারাপ? ওই তো বয়স, এর মধ্যে এমন কী মন খারাপ হতে পারে যে খাওয়ার ইচ্ছে চলে যাবে? আসলে বদমায়েসি। আমি খেতে বলেছি তাই খাবে না। মা চেঁচিয়ে উঠল।
এবার বাবা বেরিয়ে এল, তোর কী হয়েছে?
তোমাদের কাণ্ডকারখানা দেখে মাথা ঠিক নেই।
কী বলতে চাইছিস?
তুমি বন্ধুদের নিয়ে হুইস্কি খেয়ে আউট হয়ে পড়ে থাকচ্ছ। বেল বাজাতেও শব্দ কানে যাচ্ছে না। বাবা হিসেবে তোমার এই ছবি আমাকে চিরকাল মনে রাখতে হবে। রাত দুপুরে মা বাড়িতে ফিরল। তোমাকে জাগাতে চেষ্টা করল। শেষ পর্যন্ত পাগলের মতো তোমার চুল মুঠোয় ধরে আঁকাতে আঁকাতে বলল জরুরি কথা আছে কিন্তু তাতেও তোমার হুঁশ ফিরল না। এই ছবিটাও আমি ভুলতে পারব না। ভরত ঘুরে দাঁড়াল মায়ের দিকে, মা, গত রাত্রে বাবাকে কিছু বলার জন্যে তুমি ক্ষেপে উঠেছিলে। আজ বলেছ?
মায়ের চেহারা এর মধ্যে পাল্টে গিয়েছিল। কি রকম নিরক্ত দেখাচ্ছিল ওর মুখ। মাথা নেড়ে বলল, বলেছি।
ভরত এটা আশা করেনি। ভেবেছিল সকাল হলে দুজনেই রাতের কথা ভুলে যাবে। ওর দিকে তাকিয়ে থেকে মা জিজ্ঞাসা করল, কী কথা তা জানতে চাইবি না?
না। ওটা তোমাদের ব্যক্তিগত ব্যাপার।
তুই তাহলে খাবি না?
আড়ষ্ট হল ভরত। মা আবার তুই-তে নেমে এসেছে। সে মাথা নাড়ল, ঠিক আছে। আসছি। ঘরে চলে এল ভরত। সোজা বাথরুমে। আয়নায় নিজেকে দেখল সে। মানুষ কত সহজে নিজেদের মধ্যে সমঝোতা করে নেয়। মনে হলো নিজের মুখটাকে।
অন্যরকম লাগছিল। একদম স্বাভাবিক নয়। সুদেষ্ণার মুখ মনে পড়ল। কি সহজ! মনে এলেই মন ভাল হয়ে যায়। কিন্তু সুদেষ্ণা তাকে বলতে পারেনি ভালবাসি। ওই একটা শব্দ উচ্চারণ করতে কোন্ মহাভারত অশুদ্ধ হয়ে যেত? ভালবাসি বললে কি একটা দীর্ঘমেয়াদি চুক্তিপত্রে সই করা হয়ে যায়? ভরত এসব জানে না কিন্তু সুদেষ্ণা তাকে গ্রহণও যেমন করেনি আবার প্রত্যাখ্যানও করেনি। ভাবার সময় নিয়েছে। এসব ব্যাপার কি ভেবেচিন্তে ঠিক করা যায়? মনে এলে আপনি আসে। গতকাল বিকেলে সুদেষ্ণা যদি তাকে ভালবাসার কথা বলত তাহলে সে মুখের ওপর না বলে দিত। ভাববে বলত না। পৃথিবীর যেসব নারীপুরুষ পরস্পরের প্রতি আসক্ত হয় তারা কি আগে থেকেই তৈরি থাকে? একজনের সুইচ টিপলে আর একজনের আলো জ্বলে ওঠে? রাধা গিয়ে কৃষ্ণকে বলল তোমাকে ভালবাসি কিন্তু কৃষ্ণ যদি উত্তর দিত, না মামী, আমি বাসি না। বলতেই পারত, তাহলে কী হত? এক পক্ষ চাইলেই আর এক পক্ষ হাত বাড়িয়ে এগিয়ে আসবে তার কোনও মানে নেই। এ ঈশ্বরের মত একজন নয় যাকে প্রাণভরে ভালবেসে যাও এবং সাড়া না পেলেও হতাশ হয়ো না। এইসব ভাবতে ভাবতে ভরতের মন সহজ হলো। ক্রমশ সে বুঝতে পারত, সুদেষ্ণাকে খুব সমস্যায় ফেলে দিয়েছে। কাল দেখা হলে বলবে এই ব্যাপার নিয়ে তাকে কোনও রকম ভাবনা ভাবতে হবে না।
খাওয়ার টেবিলে এসে বসল সে। বাবা আগেই বসেছিল। মা খাবার দেওয়া শুরু করল। বাবা একটু ইতস্তত করে বলল, প্রত্যেক মানুষের জীবনে কখনও কখনও দুর্ঘটনা ঘটে যায়, কাল আমার ঘটেছিল। ঘটনার জন্যে আমি লজ্জিত।
ভরত কিছু বলল না। বাবাকে এই গলায় কথা বলতে শোনেনি সে। খাবার দিয়ে মা এসে বসল প্লেট নিয়ে। ভরতের মনে হল অনেক অনেকদিন পরে ওরা তিনজন একসঙ্গে খাচ্ছে। বাল্যকালে এমন ঘটনা প্রায়ই ঘটত। তারা কে কী জিনিস খেতে পছন্দ করে না তা তিনজনেরই জানা। অথচ আজ তিনজনই চুপচাপ খেয়ে যাচ্ছে। বাবা মায়ের মধ্যে সম্পর্কটা কি তা সে আজও বুঝল না। বাবা যদি প্রণবের বাবার মত অসুস্থ হয়ে পড়ে তাহলে মা নিশ্চয়ই প্রণবের মায়ের মত চিকিৎসার ব্যবস্থা করবে। তাহলে সুস্থ অবস্থায় কেন এরা একটু শান্তিতে থাকতে চায় না। অথবা এটাই ওদের শান্তিতে থাকার ধরন যা সে ঠিক বুঝতে পারে না। তিনজনেই খাওয়া শেষ করল একসঙ্গে। হঠাৎ মা বলল, কাল রাত্রে তোর বাবার সঙ্গে যে কথাটা বলতে চেয়েছিলাম বলে তুই শুনেছিলি সেটা আজ বলেছি।
আমি তো বললাম ওটা তোমাদের ব্যক্তিগত ব্যাপার।
অবশ্যই। তবে এর সঙ্গে তুইও জড়িয়ে আছিস।
তার মানে?
আমরা আলাদা হয়ে যাচ্ছি। মা শান্ত গলায় বলল। বাবা টেবিলের ওপর চোখ রেখেছিল।
আলাদা হয়ে যাচ্ছ? ভরত বিশ্বাস করতে পারছিল না।
আমরা কেউ কাউকে সহ্য করতে পারছিলাম না অনেকদিন থেকে। আমাদের রুচি, মন, ব্যবহারের কোনও মিল হচ্ছিল না। তোর বাবার জন্যে আমাকে এমন কিছু করতে হচ্ছিল যা আমার মন চাইছিল না। তুই দেখেছিস আমাদের মধ্যে ঝগড়া লেগেই ছিল।
এতদিন সহ্য করছিলে কী করে?
তোর জন্যে। তুই আমাদের একমাত্র সন্তান। তোর মুখ চেয়ে আমরা কিছু করতে পারিনি। যখন দেখলাম তুই স্বাবলম্বী হবার চেষ্টা করছিস, টিউশনি হোক আর যাই হোক, পয়সা রোজগার করে দেড়বেলা খাচ্ছিস তখন—। মা থামল।
আমাকে নিয়ে আর কোনও সমস্যা রইল না! ভরত বাকিটা বলে দিল।
হ্যাঁ। কথাটা সত্যি। যতদিন তুই আমাদের ওপর নির্ভর করেছিলি ততদিন আমাদের দায় ছিল। অসহ্য হলেও আমরা সেটা মানিয়ে নিতে চাইতাম।
তুমি যা বলছ বাবারও একই সিদ্ধান্ত?
আপত্তি থাকলে ও প্রতিবাদ করত।
তোমরা কী করবে?
আমরা আলাদা হয়ে যাব। সুখ পাইনি কিন্তু স্বস্তি পেতে দোষ কী।
এই ফ্ল্যাটে–?
আমি থাকব। তোর বাবা আর একটা প্রমোশন পাচ্ছে। কোম্পানি ওকে সানি পার্কে ভাল ফ্ল্যাট দেবে। কোনও অসুবিধে হবে না।
তুমি তো হাউসওয়াইফ। তোমার চলবে কী করে?
কাল যেখানে গিয়েছিলাম সেখানে একটা ব্যবস্থা হয়েছে। একটা নামী ট্রাভেল এজেন্সিতে চাকরি নিচ্ছি আমি। তোর বাবার কোনও দায় নেই।
এসব কথা তোমরা খুব ঠাণ্ডা মাথায় ভেবেছ?
মা হাসল, হ্যাঁ রে।
এবার বাবা কথা বলল, তোর মা যা বলল এটা আমাদের সিদ্ধান্ত। কিন্তু আমরা চাই তুই যতদিন পড়াশুনা করতে চাইবি ততদিন আমরা তোর পাশে থাকব। তুই কার কাছে থাকবি, আমার কাছে না তোর মায়ের কাছে সেটা তুই ঠিক করবি।
আমি থাকলে কার অসুবিধে হবে না?
মা বলল, আমার অসুবিধে হবে কেন?
বাবা বলল, অসুবিধে হবার কোনও কারণ নেই।
আমি যদি তোমাদের দুজনের কারও কাছে না থাকি?
তুই কি হোস্টেলে থাকতে চাইছিস? বাবা জিজ্ঞাসা করল।
আমি এখনও কিছু ভাবিনি।
দ্যাখ ভেবে দ্যাখ। আমরা সামনের মাস থেকে আলাদা হব।
তোমরা কি ডিভোর্স চাইছ?
সেটা চাইতে গেলে অনেকটা সময় আলাদা থাকতে হয়। এটা সেই প্রথম স্টেপ। বাবা উঠে গেল। বেসিনে হাতমুখ ধুয়ে নিজের ঘরে ঢুকে গেল। ভরত মায়ের দিকে তাকাল, এতদিনের সম্পর্ক ছিঁড়ে ফেলতে তোমার কষ্ট হচ্ছে না?
মা নিষ্পলক তাকাল, হচ্ছে নিশ্চয়ই কিন্তু আমি টের পাচ্ছি না।
বুঝতে পারলাম না।
যে সমস্ত মোষ গাড়ি টানে তাদের কাঁধে দেখবি মস্ত কড়া পড়ে যায়। ঘাটা পড়া বলে। সেখানে কোনও অনুভূতি থাকে না। ওটা শক্ত হয় যাওয়ার পর গাড়ি টানার সময় মোষের একটুও ব্যথা লাগে না। আমারও তাই অবস্থা। সংঘাত হতে হতে মনের সব নরম ব্যাপারগুলো উধাও হয়ে গিয়েছে। এখন সমস্ত মন জুড়ে ওই ঘাটা পড়ে গেছে। তাই ব্যথা লাগলেও টের পাচ্ছি না। মা বলল।
ভরত উঠল। হাতমুখ ধুয়ে নিজের ঘরে ফিরল। বিছানায় শুয়ে সে অপলক তাকিয়ে থাকল ছাদের দিকে। একসময় সে ভাবত এই খেয়োখেয়ি করে ওরা একসঙ্গে আছে কী করে? কেন আলাদা হয়ে যায় না? রাত্রে যুদ্ধ করে আবার সকালে বন্ধুত্ব করে কী করে? কিন্তু এখন ওরা আলাদা হবার সিদ্ধান্ত নিয়েছে শোনার পর তার একটুও ভাল লাগছে না। এটা কি তার মধ্যবিত্ত মানসিকতার কারণে? মধ্যবিত্তরা ভাল বা মন্দ কোনোকিছুকেই চূড়ান্ত অবস্থায় মেনে নিতে পারে না।
বাবা-মা আলাদা হয়ে যাচ্ছে। তারপর ওদের ডিভোর্স হয়ে যাবে। বাবা আবার বিয়ে করতে পারে। এখনও চেহারা শরীর অটুট আছে বাবার। মাকে কিন্তু একটুও প্রৌঢ়া বলে মনে হয় না তবু মা আবার কাউকে বিয়ে করছে এটা ভাবতে অস্বস্তি হয়। কী আশা নিয়ে দ্বিতীয়বার বিয়ে করবে? সারাজীবন একজন পুরুষের সঙ্গে যখন মিল হলো না তখন পরিণত বয়সে অচেনা আর একজনের সঙ্গে সেটা হবে এমন আশা করার কোনও কারণ আছে! ফুটন্ত কড়াই থেকে গনগনে আগুনে ঝাঁপ দেওয়া হতে পারে সেটা।
হঠাৎ সমস্ত শরীর কাঁপিয়ে কান্না এল ভরতের। এমনভাবে কান্না আসবে সে নিজেই জানত না। তার কোনো প্রস্তুতি ছিল না। দ্রুত উপুড় হয়ে শুয়ে বালিশে মুখ গুঁজে নিজেকে সামাল দেবার চেষ্টা করতে লাগল প্রাণপণে। একান্না কার জন্যে সে নিজেই জানে না। কিন্তু আর কেউ তাকে কাঁদতে দেখুক তা সে চাইছিল না। কান্না যখন থামল তখন সব কিছু ফাঁকা হয়ে যাওয়ার বদলে ভরতের মনে কিরকম আক্রোশ দানা বাঁধতে লাগল। এই আক্রোশ কার বিরুদ্ধে কী কারণে তা ভাবার কোনো অবকাশ নেই। কেবল মনে হচ্ছিল তার সামনে একটার পর একটা কালো দেওয়াল এবং বেঁচে থাকতে হলে ওইসব দেওয়াল ভেঙে চুরমার করে দিতে হবে। কাউকে কোনও কৈফিয়ত দেবার দায় তার নেই।
.
পরের দিনও এ বাড়ির আবহাওয়া স্বাভাবিক। কেউ দেখলে বিশ্বাস করতে চাইবে না। আর কয়েকদিন পরে একটা বড় ঘটনা ঘটতে যাচ্ছে। দুটি নারীপুরুষ দীর্ঘসময় একত্রে বাস করে চিরদিনের জন্য আলাদা হয়ে যাচ্ছে এবং তার জন্যে কোনো তিক্ততা নেই। দুজনের মধ্যে এখন ভাল বন্ধুর সম্পর্ক। গতরাত্রে বাবা মদ খেয়েছে একাই পরিমিত। মা সময় পেলে গল্প করে গিয়েছে। যে কোনও স্বাভাবিক দম্পতির ছবি।
ওরা যদি ঝগড়া করত, কথা বন্ধ রাখত তাহলে অনেক ভাল লাগত ভরতের। উত্তেজনার মাথায় মানুষ যা করে তা সহ্য করা যায় কিন্তু ঠাণ্ডা মাথায় ধীরে সুস্থে যদি সেই জিনিস করে তাহলে মেনে নেওয়া কঠিন হয়ে পড়ে। ওরা বলেছে সে কার সঙ্গে থাকবে তা যেন ঠিক করে নেয়। কার সঙ্গে? বাবা না মা? যদি এই দুজনের সঙ্গেই না থাকে তাহলে তার থাকার জায়গা কোথায়? ভরতের মনে আত্মীয়স্বজনের ছবি এল। বাবার এক ভাই থাকেন দুর্গাপুরে। কালে ভদ্রে আসেন। এলে এ বাড়িতে ওঠেন না, কিছুক্ষণের জন্যে থেকে বেরিয়ে যান তিনি। বাবার বোন থাকে জামশেদপুরে। ছেলেবেলায় তাকে কয়েকবার দেখেছে সে। পিসি বলত। একদিন মা বাবাকে জিজ্ঞাসা করেছিল তোমার বোন আর কতদিন থাকবে কিছু বলেছে? বাবা জবাব দিতে পারেনি। তার মনে হয়েছিল মায়ের প্রশ্নের জবাবটা সে-ই জেনে নেবে। সোজা পিসিকে গিয়ে প্রশ্নটা করেছিল। পিসি অবাক হয়ে তাকে জিজ্ঞাসা করেছিল, কেন রে?
সে বলেছিল, মা জানতে চাইছে। পরদিনই পিসি ফিরে গিয়েছিল জামশেদপুরে। তারপর থেকে আজ পর্যন্ত এই বাড়িতে আসেনি। মা-ও কখনও ওবাড়িতে যায় না। দার্জিলিং, পুরীতে যাওয়া যেতে পারে দুর্গাপুর জামশেদপুরে না। শুধু সে নয়, তার স্কুলের বন্ধুরাও পিসিদের চেনে না, মাসিদের চেনে। ভরতের দুর্ভাগ্য তার কোনও মাসি নেই। থাকলে না হয় আজ সেখানে যেতে পারত।
কোনও হস্টেলে অথবা মেসে গিয়ে উঠলে কেমন হয়? হোস্টেলে থাকলে ছুটির সময়। সমস্যা হবে। তখন সবাইকে বাড়িতে যেতে হয়, সে কোথায় যাবে? অতএব মেস-ই ভাল। মেসে থাকতে কত খরচ পড়ে তা সে জানে না। ওর সঙ্গে একটি মেদিনীপুরের ছেলে পড়ে যে হোস্টেলে জায়গা না পেয়ে মীর্জাপুরের মেসে উঠেছে। জায়গাটা সে চেনে। তার হাতে আপাতত নয়শো টাকা আসছে। পারমিতার বাবা দিলে বারো তেরোশ হবে। একটা মেসে নিশ্চয়ই তার চেয়ে বেশি দিতে হবে না।
একটু হালকা হয়ে সে কলেজে চলে এল। থার্ড পিরিয়ড অফ ছিল। ভরত সেই ছেলেটাকে খুঁজে বের করল। ছেলেটা ভাল রেজাল্ট করলেও কথাবার্তায় গ্রাম্যতা কলকাতায় এসেও ঝেড়ে ফেলতে পারেনি। ভরতের প্রশ্ন শুনে বলল, অনেক টাকা লাগে।
কত?
হাজার টাকা খাওয়া আর দুশো টাকা সিট রেন্ট।
ভরত ঢোঁক গিলল। তার হাতে বড়জোর একশ টাকা অতিরিক্ত থাকবে। যাই থাক সে দুবেলা খাওয়া আর একটা শোওয়ার জায়গা তো পাবে। ভরত বলল, আজ তোমার সঙ্গে গেলে মেসের মালিকের সঙ্গে কথা বলতে পারব?
কেন?
আমি তোমার মেসে থাকতে চাই।
ওখানে তো জায়গা নেই। সব সিট ফুল।
যাচ্চলে!
তাছাড়া মেসের খাবার খুব খারাপ। খেতে পারবে না ভাল করে। তোমার তো এই শহরেই বাড়ি। বাড়ি ছেড়ে শখ করে কেউ মেসে গিয়ে থাকে? ছেলেটা বিজ্ঞের হাসি হাসল।
কেন থাকতে চাই সেটা আমি বুঝব। জ্ঞান দিচ্ছ কেন?
না না। আমি এমনি বললাম। আমাদের পাশের মেসে জায়গা খালি আছে।
আজ বিকেলে আমাকে নিয়ে যাবে।
বিকেলে? আমি যে তখন পড়ব।
পরে পড়ো। জোর গলায় বলতেই ছেলেটা মিইয়ে গেল। বিকেলে যখন ছেলেটির সঙ্গে বের হচ্ছে তখন সুদেষ্ণার সঙ্গে দেখা। সুদেষ্ণাকে এগিয়ে আসতে দেখে ছেলেটি কুঁকড়ে একপাশে সরে গেল।
সুদেষ্ণা জিজ্ঞাসা করল, কেমন আছ?
ভাল নেই।
কেন, কী হয়েছে?
এক কথায় বলা যাবে না। আর অনেক কথা বলতে ইচ্ছে করছে না।
যেন একটা বাচ্চা ছেলের সঙ্গে কথা বলছে এমন ভঙ্গিতে মাথা নাড়ল সুদেষ্ণা, কাল তোমার কী হয়েছিল?
আই অ্যাম সরি। তোমাকে ওভাবে বিব্রত করার জন্যে ক্ষমা কর। আচ্ছা, চলি। সুদেষ্ণাকে দাঁড় করিয়ে রেখে সে মেদিনীপুরের ছেলেটাকে সঙ্গে আসতে ইশারা করল।

একটা জরাজীর্ণ বাড়ি, কোনও সাইনবোর্ড নেই। ছেলেটির সঙ্গে ভেতরে ঢুকতেই নাকে অদ্ভুত বোঁটকা গন্ধ এল। এই বিকেলেই এখানে আলো প্রায় নেই বললেই চলে। মাঝখানে একটা চাতাল, চাতালের পাশে কল। সম্ভবত সেটাই স্নানের জায়গা কারণ একজন বৃদ্ধ সেখানে স্নান করতে করতে জিজ্ঞাসা করলেন, কাকে চাই?
ছেলেটি বলল, আপনাকে।
বিশাল শরীর প্রায় অর্ধনগ্ন। মাথায় বালতির জল ঢেলে চিৎকার করে কোনো সংস্কৃত মন্ত্র উচ্চারণ করে লোকটি বললেন, কেন ভাই?
আমাদের কলেজে পড়ে। মেসে থাকতে চায়।
ভাল। খুব ভাল। পনের কলা পূর্ণ হয়েছে, ইনি এলে সোল কলা হয়। দুনম্বর ঘরের চার নম্বর সিট খালি আছে। দেখে এসো, ততক্ষণে নেয়ে নিই। বলেই হাঁক দিলেন, জগু, অ্যাই। জগু, বাবুদের দুনম্বরের চার নম্বর দেখা।
জগু নামক লোকটির উদয় হল এবং সে তাদের যে ঘরে নিয়ে গেল সেখানে আলো নেই। ভরত বলল, আলো জ্বালুন।
গরমকালে ছটা আর শীতকালে পাঁচটার আগে আলো জ্বালার আইন নেই।
তাহলে আমি দেখব কী করে? বিরক্ত হল ভরত।
জগু মুখ বাড়িয়ে বলল, অন্ধকারে দেখতে পাচ্ছে না, আলো জ্বালতে বলছে।
আচ্ছা জ্বাল। গলা ভেসে এল।
অতএব আলো জ্বালা হল। তিনটে তক্তাপোশ বিছানা রয়েছে, একটি খালি। তিনটের গায়ে ছোট টেবিল, কারও চেয়ার নেই। নোনা ধরা দেওয়ালেই পেরেকে হ্যাঁঙার টানিয়ে জামা প্যান্ট ঝুলিয়ে রাখা হয়েছে। এই তিনটি মানুষ কে কিরকম তা জানা নেই। জিনিসপত্রের অবস্থা দেখে কারও সঙ্গতি তেমন নয় বলে অনুমান হল।
জগু বলল, উনি একটু বেশি নাক ডাকেন। তবে শনি রবিবার দেশে যান। আর এই দুইবাবু ফেরেন রাত দশটায়। কারও সঙ্গে কথা বলেন না।
ভরত জিজ্ঞাসা করল, কেন?
কথা বলার অবস্থা থাকে না মা কালীর কৃপায়। বলে হাতের মুদ্রায় খাওয়া দেখাল। ভরতের খুব খারাপ লাগছিল। এমন একটা ঘরে থাকার কথা সে কখনও চিন্তা করেনি। কিন্তু কোনো উপায় নেই।
স্নান সেরে লোকটি একটা ছোট ঘরে ওদের বসিয়ে মাথা আঁচড়াতে আঁচড়াতে কথা বলছিল, এই বাজারে আমি যে সস্তায় মেস চালাচ্ছি তা কেউ কল্পনাও করতে পারবে না। আপনি তো পাশের মেসে থাকেন। কত দিতে হয়?
অঙ্কটা বলল ছেলেটি। ভদ্রলোক বললেন, আমার এখানে পঞ্চাশ টাকা কম। সকালে নো চা। নটা থেকে বারোটা ভাত ডাল ঘ্যাঁট আর মাছের ঝোল। বিকেলে চায়ের ব্যবস্থা নেই। রাত্রে রুটি এবং তরকারি। সপ্তাহে একদিন মাছ। রান্না অপূর্ব। পোস্ত পাবেন দুদিন। টাকা এনেছেন?
আজ আনিনি।
দ্রুত নিয়ে আসুন। সিট ধরে রাখতে পারব না। হ্যাঁ, আমার এখানে কোনও ছাত্র নেই। ছাত্র থাকলেই গোলমাল পাকায়। রাত দশটার পর গেট বন্ধ হয়ে যায়। তখন এলে খাওয়া পাওয়া যাবে না। মদ খাওয়া যাবে না। মিল অফ করলে ফেরত পাবেন না কিছু। আর ওই যাকে বলে বান্ধবী, তাকে ঘরে আনা চলবে না। একজনের যদি আসে তাহলে বাকি সবার চরিত্র খারাপ হয়ে যাবে।
আমি তো ছাত্র, আমাকে নিচ্ছেন কেন?
মুখ থেকে বেরিয়ে গেছে। একবার মুখ থেকে কথা বের হলে ফিরিয়ে নেওয়ার বান্দা আমি নই। বাড়ি কোথায়? ভদ্রলোক একটা খাতা খুললেন।
কলকাতায়।
অ্যাঁ। কলকাতায় বাড়ি অথচ মেসে থাকবেন?
হ্যাঁ। কোনও পুলিশ টুলিশের ব্যাপার নেই তো?
না।
বাবা টাকা দেবেন? ছাত্র বলে জিজ্ঞাসা করছি।
না। আমিই দেব।
ও বাবা! তা সেটা আসবে কোত্থেকে?
আমি টিউশনি করি।
মেরেছে। যে মাসে টিউশনির টাকা পাবেন না অথবা অভিভাবক যদি আপনাকে ছাড়িয়ে দেয় তাহলে তো–। কথা শেষ না করে মাথা নাড়লেন ভদ্রলোক।
যেভাবেই হোক আপনি টাকা পেলেই তো হলো।
হলো। একমাসের অ্যাডভান্স দিতে হবে। যে মাসেরটা দিতে পারবেন না সেই মাসের সঙ্গে অ্যাডজাস্ট করব। আর হ্যাঁ, এখানে কোনওরকম আন্দোলন চলবে না।
আন্দোলন মানে?
ওই যে চলবে না চলবে না। খাবার খারাপ, চালে গন্ধ বাবুদের তো বায়নাক্কার শেষ নেই। আরে অত নাক উঁচু তো বাপের কাছে গিয়ে থাকুক।
হঠাৎ ভরত বলল, আপনি দেখছি খুব বদ লোক।
ভদ্রলোক হতভম্ব, তার মানে?
আপনি ডিক্টেটার হয়ে মেস চালাচ্ছেন। হিটলার মুসোলিনী।
সঙ্গে সঙ্গে মাথার ওপর দুটো হাত তুলে নমস্কার করলেন ভদ্রলোক, কি যে বলেন। ওইসব মহাত্মাদের সঙ্গে আমার তুলনা। আসুন।
আসুন মানে?
আপনাকে আমার চাই না।
কারণ?
প্রথমেই বদলোক বলেছেন। ঢোকার আগেই। পরে ভিটেমাটি ছাড়া করবেন।
আপনি চাই না বললেই হবে না। আমি থাকব। কাল টাকা দেব। আরে।
ইয়ার্কি নাকি। আমি মেস-মালিক, আমি বলছি আপনাকে চাই না।
আপনি বদলোক তাই বদ বলেছি। এটা কোনও অপরাধ নয়। আপনি লজিক দিয়ে বোঝন কেন আমাকে থাকতে দেবেন না।
আমি কিছু বোঝাতে পারব না। যান এখান থেকে।
যাওয়ার জন্যে আসিনি আমি।
কি মুশকিল। এই যে, তুমি তোমার বন্ধুকে বোঝাও! নইলে মেসে থাকা মুশকিল হবে। তোমাদের মালিক আমার পিসতুতো ভাই।
ওকি বোঝাবে? টেবিল থেকে একটা পেপার ওয়েট তুলে নিয়ে ঠুকঠুক করে টেবিলে শব্দ করতে লাগল ভরত, আমার পকেটে পঞ্চাশ টাকা আছে। অ্যাডভান্স নিন।
শব্দ অসহ্য লাগায় ভদ্রলোক পেপার ওয়েট কেড়ে নিতে চাইলেন কিন্তু পারলেন না। চিৎকার করে ডাকলেন, জগু, অ্যাই জগা। উত্তেজনায় ওঁর শরীর কাঁপছিল।
দৌড়ে এল আগের লোকটা, আজ্ঞে?
এদের তাড়া। বের করে দে। ভদ্রলোক চিৎকার করলেন।
আজ্ঞে আপনারা তাহলে আসুন। লোকটি ঘাড় নাড়ল।
পঞ্চাশ টাকা নিয়ে রসিদ দিন। একই গলায় বলল ভরত।
না। দেব না। তোমার মতো কাঁটা আমার গলায় বিঁধতে দেব না। আমার মুখের ওপর বলে কিনা আমি বদ লোক! বের হও।
আমি চলে গেলে আপনার বিপদ আছে।
তার মানে?
এটা একটা মেস? একটা গোয়ালঘর এর চেয়ে ভাল। কলেজের ছেলেরা এসে সব ভেঙে দিয়ে যাবে। মেস চালিয়ে পকেট ভারী করা বেরিয়ে যাবে। চাইকি, এক-আধজন ওই ভুড়িটাকে ফাঁসিয়েও দিতে পারে। তারপরে পুলিশ আসবে, হেলথ ডিপার্টমেন্টের লোক আসবে। তাদের সন্তুষ্ট করতে মোটা মাল ছাড়তে হবে। সেসব চুকে যাওয়ার পর আবার ছেলেরা আসবে। গুণ্ডা বদমাস নয়, কলেজ স্টুডেন্ট। ওরা যা ইচ্ছে করতে পারে পুলিশ কোনো কেস করবে না, এটা তো নিশ্চয়ই জানেন। ভরত পেপার ওয়েট ঠুকতে ঠুকতে বলে যাচ্ছিল। তার কথা শেষ হওয়ামাত্র জগু হাউমাউ করে কেঁদে উঠল। প্রচণ্ড রেগে যাওয়া চেহারা নিয়ে ভদ্রলোক বসেছিলেন চেয়ারে। কিন্তু তার মুখ থেকে কোনও কথা বের হচ্ছিল না। ভরত দেখল তার সঙ্গী একটু একটু করে ঘর থেকে বেরিয়ে যাচ্ছে। সে তাকে আটকাল, মিছিমিছি ভয় পাচ্ছিস? তোকে কিছু করলে আমরা এসে ছাল ছাড়িয়ে নেব। ছাল ছাড়ানো চর্বিওয়ালা মানুষের বডির এখন হেভি ডিম্যান্ড। তারপর ঘুরে তাকাল, কী সিদ্ধান্ত নিলেন?
জগু তখন চলে গেছে ভদ্রলোকের পাশে, বাবু মেনে নিন। দাদাকে নিজের দলে টেনে নিন তা হলে বাকি পনেরো বাবু আর মুখ খুলতে পারবে না।
না জগা, না। আমি চরিত্র খুইয়ে ব্যবসা করতে পারব না। এই করে এতদিনে দুটো ফ্ল্যাট করেছি, দুই মেয়ের বিয়ে দিয়েছি, সারাজীবন নিজেকে বঞ্চিত করে এই মেসে পড়ে থেকেছি, এখন চরিত্র নষ্ট করতে পারব না। গলার স্বর করুণ হয়ে আসছিল। মুখ ছোট দেখাচ্ছিল। ভরত উঠে দাঁড়ল, তা হলে অপেক্ষা করুন।
না, না, তা বলিনি। আমি বলি কি, অন্য মেসে গেলে হয় না?
না। ঠিক আছে। তবে একটা কথা আছে।
বলুন।
কোনো অসুবিধে হলে সবার সামনে আমাকে যেন কিছু না বলা হয়। একটু আড়ালে-আবডালে বললেই হবে। কেমন?
না।
না মানে?
এই মেসে যাতে মানুষ বাস করতে পারে তার ব্যবস্থা করতে হবে।
মানুষই তো থাকে এখানে?
গরু-ভেড়ার মতো থাকে। দেওয়ালগুলোয় নতুন করে হোয়াইট ওয়াশ করান। ঘরে যাতে আলো আসে তার ব্যবস্থা করুন।
অসম্ভব। অনেক খরচ। পুরনো বাড়ি, একবার হাত দিলে আর দেখতে হবে না। আমি মরে যাব।
গেলে যাবেন। সকালে চা টোস্ট দেবেন। দুপুরে ঘাটের বদলে একটা ভাল তরকারি, বিকেলে টিফিন আর রাত্রে ডিম অথবা মাংস।
ওই টাকায়? পাগল। আমার হাতে কিছুই থাকবে না।
অনেক তো নিয়েছেন, একটু না হয় কম নিলেন। দরকার হলে একটু চার্জ বাড়ান। কিন্তু বেশি নয়। চলি। বেরিয়ে এল ভরত।
বাইরে বেরিয়ে ছেলেটি বলল, তোমার তো খুব জোর আছে!
তার মানে?
এসব কথা আমাদের কথা। কিন্তু আমরা কেউ বলতে সাহস পাইনি। ছেলেটি হাসল, তুমি কি ওই মেসে এসে থাকবে?
দেখি।
ছেলেটির সঙ্গে ওর মেসে গেল ভরত। যে অবস্থায় ওরা বাস করে দেখে শরীর গুলিয়ে উঠল তার। তখন মেসের বাসিন্দারা কেউ নেই। কিন্তু ঘরে পা ফেলার জায়গা পাওয়া মুশকিল। এই ঘরের অবস্থা আরও করুণ। উপায় নেই বলে মানুষ এমন পরিবেশে থাকতে বাধ্য হয়। ছেলেটি তাকে চা খাওয়াতে চাইল। মেসের চাকর বাইরে থেকে এনে দিল। ভরত হঠাৎ জিজ্ঞাসা করল, তোমাদের জেলায় তো অনেক ভাল কলেজ আছে। তুমি এত কষ্ট করে এখানে থেকে পড়তে এলে কেন?
ছেলেটি হাসল, প্রেসিডেন্সি কলেজে তো পড়তে পারতাম না।
এখানে তোমার কষ্ট হয় না?
প্রথম প্রথম হত, এখন হয় না।
ভরত কিছু বলল না। যে-কোনো কষ্টই প্রথম অসহ্য হয়। সুদেষ্ণা যখন তার প্রস্তাবে অবাক হয়ে গিয়েছিল তখন তার যে কষ্ট হয়েছিল এখন আর ততটা নেই।
বাড়িতে ফেরার সময় ভরত ঠিক করে ফেলল সে মেসে থাকবে না। ওখানে থাকতে পারবে না সে। বাবা এবং মা আলাদা হয়ে যাচ্ছে বলে সে অত কষ্ট করতে পারবে না। বাড়িতে ফিরে সে সোজা পারমিতাদের ফ্ল্যাটে গেল। এই সময় তার ওকে পড়াতে যাওয়ার কথা। পারমিতার বদলে তার মা দরজা খুললেন। খুলে তাকে দেখে একপাশে মাথা নিচু করে দাঁড়ালেন।
ভরত জিজ্ঞাসা করল, পারমিতা আছে?
ভদ্রমহিলা নীরবে মাথা নেড়ে না বললেন।
একটু বিরক্ত হল ভরত, আশ্চর্য! এইসময় পড়াতে আসব বলে গিয়েছিলাম।
আপনি বসুন। ভদ্রমহিলা দরজা আর একটু ফাঁক করলেন। সে ভেতরে ঢুকলে দরজাটা বন্ধ করে চলে গেলেন তিনি। ভরত বসবার ঘরে বসল। পারমিতার এতক্ষণে স্কুল থেকে ফিরে আসা উচিত। সে ভেতরদিকে তাকাল। ভদ্রমহিলার আচরণ বেশ অদ্ভুত। এত আধুনিকা মেয়ে যাঁর তার পক্ষে অমন চালচলন বেমানান।
দশ মিনিট বাদে বেল বাজল। ভরত উঠে দরজা খুলতে দেখল পারমিতা দাঁড়িয়ে আছে, সঙ্গে ওর বাবা। ভরত জিজ্ঞাসা করা, এত দেরি হলো?
শ্রমিক নেতা বললেন, আমরা একটু মার্কেটিং-এ বেরিয়েছিলাম। বসো।
পারমিতা চুপচাপ ভেতরে চলে গেল ওর বাবা চেয়ারে বসে বললেন, শুনলাম ওকে পড়াবে বলে তুমি টাকা চেয়েছ?
আমি টিউশনি করি।
অ। তোমার বাবার যা আর্থিক অবস্থা তাতে টিউশনি করার কথা নয় তোমার।
আমি স্বাবলম্বী হতে চাই।
বেশ। কিন্তু তোমার বাবা-মায়ের সঙ্গে আমার কথা হয়েছিল ওকে একটু ইংরেজিতে কইয়ে বলিয়ে করে দেবার জন্যে তোমাকে পাঠাবেন। চারশো টাকা মাসে খরচ করে ইংরেজিতে কথা বলা শেখানোর সামর্থ্য আমার নেই। ওঁদের সঙ্গে আমার সেই কথাও হয়নি। ওঁরা জানেন, তুমি আমার কাছে টাকা চেয়েছ?
কাজটা আমি করব ওরা জানবে কেন?
কারণ তুমি ওঁদের ছেলে। তোমার বাবাকে আমি ফেবার করছি বলে তুমি এই কাজটুকু করবে। শোন, ইংরেজিতে কথা বলতে পারে না জাপানিরা, তাই বলে ওদের কোন কাজটা আটকে থাকছে? পৃথিবীর অর্থনীতি ওরাই কন্ট্রোল করছে। হ্যাঁ, আমাদের দেশে ইংরেজি বলতে পারলে লোকে সমীহ করে, তাই। কিন্তু ভাই, আমি এটা এক্সপেক্ট করিনি। ভদ্রলোক মাথা নাড়লেন।
আপনার মেয়ের ইংরেজির ভিত খুব কাঁচা। কথা বলতে গিয়ে দেখলাম ওর ক্লাসের পড়াটাও ঠিক হচ্ছে না। তাছাড়া ওই নিজে আমাকে বলল ওর ক্লাসের ইংরেজি পড়াতে। শুধু ইংরেজিতে কথা বলা শেখানোর জন্যে আমি চারশো টাকা চাইনি। ওর প্রেজেন্ট মাস্টারকে আপনি নিশ্চয়ই টাকা দিতেন?
না। তার ভাইকে চাকরি দিয়েছি। সে পড়াক বা না পড়াক আমার কিছু যায় আসে না।
কী বলছেন আপনি? অবাক হয়ে বলল ভরত।
ঠিকই বলছি। তুমি হাজার পড়িয়ে আমার মেয়েকে পণ্ডিত করে গ্যারান্টি দিতে পারবে যে ও স্কুল ফাইনালে ফার্স্ট ডিভিসন পাবে?
ও যদি সিরিয়াসলি পড়ে, তাছাড়া অন্য সাবজেক্টগুলোও আছে।
কিন্তু এই মাস্টার থাকলে ও ফার্স্ট ডিভিশন পাবেই।
না পড়িয়েও?
হ্যাঁ। পরীক্ষার মাসখানেক আগে প্রশ্নগুলো পেলে কিছু তো লিখতে পারবে। আর সেটা পারলে নাম্বার দিতে ওদের কোনও অসুবিধে হবে না। কত ছেলে স্কুল লাইফে ব্রিলিয়ান্ট রেজাল্ট করেও ফাইনালে গিয়ে ঢ্যাড়ায় কেন? তখন অভিযোগ ওঠে খাতা ভাল করে দেখাই হয়নি। আরে পার খাতা পাঁচসিকে করে পেলে কোন মাস্টারের ধৈর্য থাকে সব কটা উত্তর ঠিক সময়ে পড়ার? বুঝলে? তাই বলছিলাম, তোমাকে ইংরেজি পড়াতে হবে না। আমার সব ঠিক করা আছে। ও বারো ক্লাস দিয়ে জয়েন্ট এন্ট্রান্স দেবে। মেডিকেলে ভর্তি হবে। আমি চাই ও ডাক্তার হোক।
জয়েন্ট দিয়ে ও মেডিকেলে চান্স পাবে?
আলবৎ পাবে। ডাইরেক্ট না পেলে সি এমের কোটায় পাবে?
আপনি কি ডাক্তারিটাও পাশ করাবার ব্যবস্থা করে রেখেছেন?
হাতে তো অনেক সময় আছে, দেখা যাক।
আপনি মানুষ খুন করতে পারেন।
তার মানে? হকচকিয়ে গেলেন পারমিতার বাবা।
আমি চললাম।
না, দাঁড়াও। তুমি আমাকে টন্ট করলে?
আপনি সেটা বুঝতে পারছেন?
শোনও হে, কার সঙ্গে এভাবে কথা বলছ তুমি জানো না? যাও, বাবাকে জিজ্ঞেস কর। ওঁর প্রমোশন হয়েছে আমার জন্যে। আমি বিনিপয়সায় কারও জন্যে কোন উপকার করিনি কখনও কিন্তু তোমার মা আমাকে এমনভাবে তেল মারল যে না করে পারিনি। আমার সঙ্গে ঠাট্টা? দেব তোমার বাবাকে টাইট?
তাতে আমার কিছু এসে যাবে না। বাবা-মা আলাদা হয়ে যাচ্ছে। এরপর মা নিশ্চয়ই বাবার জন্যে আপনাকে বলতে আসবে না।
এ্যাঁ? আলাদা হচ্ছে? সেকি? দেখে তো বুঝিনি। তা অত মাল খেলে আলাদা হবে না? তা হলে তো ভালই করেছি তোমাকে ছাড়িয়ে দিয়ে। এইসব ব্রোকেন ফ্যামিলির সন্তানকে বাড়িতে ঢুকিয়ে নিজের বিপদ ডাকতাম।
আপনি এসব না করে মেয়ের বিয়ে দিন। আঠারো হয়নি যদিও তবু আপনি তো সব পারেন। তাতে বেঁচে যাবেন। ভরত দরজার দিকে এগোল।
তার মানে?
ও দ্বিতীয় দিনেই আমাকে একটা ইংরেজি বাক্য বলতে পেরেছে।
কী বাক্য?
আই লাভ ইউ। বুঝতেই পারছেন। নমস্কার। সজোরে দরজা বন্ধ করে বেরিয়ে এল সে। রাগে মাথার শিরা দপদপ করছিল। প্রতি বছর কাগজে মুখ্যমন্ত্রীর সুপারিশে মেডিকেল কলেজে ভর্তি হওয়া ছেলেমেয়েদের সম্পর্কে সমালোচনা বের হয়। কিন্তু তাতে কোনও কাজ হয় না। এই ভদ্রলোকেরও তাই কোনও অসুবিধে হবে না। এর বিরুদ্ধে তার কিছুই করার নেই। বেনিয়মগুলো মানতে প্রথম প্রথম মানুষের অসুবিধে হত, এখন চারধারে তার এমন প্রাবল্য যে সেটা সহ্য হয়ে গেছে। কষ্টের মতো।
.
সন্ধেটা নিজের ঘরে ছিল ভরত। আটটা নাগাদ বসার ঘরে এসে দেখল বাবা টি ভি দেখছে আর মা কিচেনে। সে গলা তুলে বলল, তোমাদের সঙ্গে আমার কথা আছে।
বলার ভঙ্গি দেখে বাবা একটু অবাক, কী কথা?
মা, এদিকে এসো।
অতএব মা এল। চোখে বিস্ময়।
তুমি সামনের মাসে আলাদা হয়ে যাচ্ছ? বাবাকে জিজ্ঞেসা করল সে।
সবই তো জানিস।
তা হলে তো মায়েরও এই ফ্ল্যাটে থাকা উচিত নয়।
তার মানে? বাবা জিজ্ঞাসা করল, তোর মা কোথায় থাকবে?
সেটা মা ঠিক করবে। এই ফ্ল্যাট তোমরা কিনেছিলে যখন তখন তিনজনের থাকার কথা ছিল। তোমরা আলাদা হচ্ছ। তুমি অফিসের ফ্ল্যাটে উঠে যাচ্ছ, মায়েরও একটা ব্যবস্থা করা উচিত। মা চাকরি নিচ্ছে। যেহেতু আমি বেকার তাই এখানে থাকব।
আশ্চর্য! আমি কোথায় ব্যবস্থা করব? মা এগিয়ে এল, কলকাতায় থাকার জায়গা চাইলে চট করে পাওয়া যায়? আর কত মাইনে পাব আমি যে আলাদা ফ্ল্যাট ভাড়া করব?
সেটা তোমার সমস্যা। বাবার কেনা ফ্ল্যাটে তোমার থাকতে খারাপ লাগা উচিত। ভরত এইভাবে কথা বলতে বেশ মজা পাচ্ছিল।
খারাপ কেন লাগবে? আমি ক্ষতিপূরণ হিসেবে এই ফ্ল্যাটটা নিচ্ছি।
ও। আমার ক্ষতিপূরণ কীভাবে করবে তোমরা?
তোর ক্ষতিপূরণ?
নিশ্চয়ই। তোমাকে বিয়ে করে এখন আলাদা হচ্ছে বলে বাবা ক্ষতিপূরণ দিচ্ছে। তোমরা দুজনে আমাকে পৃথিবীতে এনে আলাদা হচ্ছ যখন তখন তো আমার দুজনের কাছেই ক্ষতিপূরণ পাওনা।
বাবা বলল, তোকে তো বলেছি, তোর যার কাছে ইচ্ছে তার কাছেই থাকতে পারবি। তুই বল কার কাছে থাকবি?
কারো কাছে নয়। একা থাকব। আমি যদ্দিন রোজগার না করব তদ্দিন ভালভাবে থাকতে চাই এবং তোমরা তার ব্যবস্থা করে দাও।
কীভাবে?
হয় এই ফ্ল্যাটটা ছেড়ে দাও নয় অন্য কোনো ফ্ল্যাটের ব্যবস্থা করে দাও।
বাবা মায়ের দিকে তাকাল। মা সুর পাল্টালো, তোর হঠাৎ মতি বদলে গেল? আমাকে বলেছিলি টিউশনি করে স্বাবলম্বী হবি। তার কী হল? হঠাৎ এইসব কথা মাথায় কী করে এল?
ভেবেছিলাম। পরে মনে হল তোমাদের জন্যে আত্মত্যাগ করার কোনও মানে হয় না। আজ পারমিতার বাবা বলল তুমি তাকে এত তেল দিয়েছ যে বাবার প্রমোশনের ব্যবস্থা তাকে বিনা পয়সায় করে দিতে হয়েছে। ওর মেয়েকে পড়াতে হবে অথচ টাকা নিতে পারব না এমন শর্ত আমি মানিনি। শুনলাম তুমি ওকে কথা দিয়েছ বিনা পয়সায় পড়াব। তুমি যদি আমাকে বা মাকে এক্সপ্লয়েট করতে পার তাহলে চোরের ওপর রাগ করে আমি মাটিতে ভাত খেতে যাব কেন? আমার ব্যবস্থা না করে তোমাদের আলাদা হওয়া চলবে না। ভরত সোজা দরজা খুলে বাইরে বেরিয়ে এল।
এসব কথা বছরখানেক আগেও বাবা-মাকে বলার কথা ও স্বপ্নেও ভাবতে পারত না। কলেজে ওঠার পর কিরকমভাবে সব পাল্টে গেল। কোথায় যাচ্ছে কেন যাচ্ছে না ভেবে ভরত হাঁটছিল। একটা লোক আলো জ্বালিয়ে ঠেলাগাড়িতে করে কুলপি মালাই বিক্রি করছিল। তাতে দেখে তেষ্টা পেয়ে গেল তার। লোকটার সামনে দুটো ছেলে দাঁড়িয়েছিল। ওকে আসতে দেখে দ্রুত সরে গেল তারা। তাদের দিকে ভাল করে লক্ষ্য না করে ভরত লোকটাকে জিজ্ঞাসা করল, স্পেশ্যাল আছে?
ছোটবেলায় মা তার সামনে স্পেশ্যাল কুলপি খেত। ঠাণ্ডা খেলে গলায় ব্যথা হয়ে জ্বর আসবে বলে তাকে দু-একবার চাটতে দিত। আজ মনে হল আসুক জ্বর সে তবু খাবে। লোকটা চুপচাপ দাঁড়িয়েছিল।
ভরত ধমক দিয়ে বলল, কী হল? কানে কালা নাকি?
আপনাকে তো আগে কখনও নিতে দেখিনি।
দ্যাখোনি বলে বিক্রি করবে না নাকি?
একটু বেশি দাম পড়বে। পুলিশ খুব নজর রাখছে।
পুলিশ! ভরত হকচকিয়ে গেল। কুলপি মালাই-এর জন্যে পুলিশ কিছু বলে বলে সে জানে না। মা বলত মাঝে মাঝে ভাঙ মিশিয়ে দেয় এরা। ও কি তাই ভাবছে? ভরত জিজ্ঞাসা করল, কত?
চল্লিশ টাকা। মালের বড় টানাটানি যাচ্ছে এখন।
কোয়ালিটি আইসক্রিম এর চেয়ে অনেক সস্তায় পাওয়া যায়। লোকটা বলে কী? কিন্তু ভরতের জেদ চেপে গেল। ও চল্লিশটা টাকা বের করে লোকটার হাতে দিতেই চারপাশে নজর বুলিয়ে নিয়ে ঝুড়ির নিচ থেকে একটা কাগজে মোড়া বস্তু চট করে বের করল। এক টুকরো কুলপি শালপাতায় দিয়ে এগিয়ে ধরল লোকটা, নিন। দুটো ট্যাবলেট আছে। নতুন হলে একসঙ্গে খাবেন না।
শালপাতায় কুলপি নিতে গিয়ে আঙুলে মোড়কটা টের পেল ভরত। হঠাৎ তার শরীর শিরশির করে উঠল। কুলপির টুকরোটা মুখে তুলতে গিয়েও তুলতে পারল না সে।
এটা তা হলে ড্রাগ। কাগজে টিভি-তে ড্রাগের বিরুদ্ধে কত কি লেখা হয়েছে, প্রচার চলেছে। শিল্পী সাহিত্যিকরা ড্রাগবিরোধী মিছিলে হেঁটেছেন কত। ড্রাগের নেশা সর্বনাশা, একটা পরিবার একটা জাতিকে শেষ করে দেয়। অথচ শহরের পথে একটু আড়াল রেখে এখনও সমানে তা বিক্রি হয়ে চলেছে। লোকটা কি তাকে ড্রাগশোর ভেবেছে! একটু আগে চলে যাওয়া লোকদুটো তা হলে ড্রাগ কিনতে এসেছিল! ভরতের মনে হল এই সময় পুলিশ যদি তাকে ধরে তা হলে চূড়ান্ত বিপদে পড়বে। মারাদোনার ড্রাগ খাওয়ার অপরাধে শাস্তি হয়েছিল। কাপ্রিয়েতির বিচার। চলছে। পানামার এক্স-প্রেসিডেন্ট তো এখনও জেলে পচছে। কোনো কোনো দেশে ড্রাগ সমেত কাউকে ধরলে ফাঁসিতে ঝুলিয়ে দেয়। কিন্তু এসব সত্ত্বেও ভরতের ইচ্ছে হচ্ছিল বস্তুটাকে চাক্ষুষ করতে। টি ভি-তে দেখেছে রাঙতার মধ্যে পুড়িয়ে হাতে ডলে সিগারেটের তামাক সঙ্গে মিশিয়ে টানতে। কিন্তু এই বস্তুটি কি রকম?
সে যখন বাড়ির গেটের সামনে পৌঁছে গেছে তখন হঠাৎ দুটো লোক উদয় হল, এক মিনিট!
ভরত হকচকিয়ে গেল। প্রথমে লোকদুটোকে সে চিনতেই পারল না।
আপনি যে আমাদের লাইনের তা জানতাম না তো।
লাইনের? গলা শুকিয়ে যাচ্ছিল ভরতের।
নেশার কথা বলছি। কত নিল? চল্লিশ?
হ্যাঁ।
শালা রোজ দাম বাড়াচ্ছে। আমাদের মাল কম পড়ে গেছে। কুড়িটা টাকা ধার দেবেন? কাল ওর কাছে দিয়ে দেব!
আপনাদের আমি চিনি না, টাকা ধার দিতে যাব কেন?
এই তো চেনাচেনি হল। এ বাড়িতেই থাকেন? বাঃ। আমরা এখন একই লাইনের লোক। আপনার অভাব হলে আমরা দেখব, আমাদের প্রয়োজনে আপনি। দিনই ভাই, ছাতি ফেটে যাচ্ছে।
আমার কাছে আর টাকা নেই।
নেই? আপনি দেখছি বিশ্বাস করতে পারছেন না। আরে মশাই একবার যখন নেশা ধরেছে। তখন দেখা হবেই। আপনি ড্রাগ খান শুনলে পাবলিক ঘেন্না করবে, আমরা করব না। দিন।
বিশ্বাস করুন, সঙ্গে নেই।
দ্বিতীয় লোকটি বলল, তা হলে বাড়ি থেকে এনে দিন না। এত টানাটানি যাচ্ছে যে রোজ টাকার জোগাড় করতে পারি না।
ভরত খুব নার্ভাস হয়ে গেল। এই লোকদুটো ড্রাগ খায়। তার উচিত এদের পুলিশের হাতে ধরিয়ে দেওয়া। তা হলে ওই কুলপিওয়ালাও ধরা পড়বে। কিন্তু সেটা করতে গেলে ওরা তাকে জড়িয়ে দেবে। মোড়টাকে সে পকেটে রেখেছিল। বের করে এদের দিয়ে দিলে কি নিষ্কৃতি পাবে? সে কাতরগলায় বলল, দেখুন, আমি কোনওদিন এই নেশা করিনি। আজ হঠাৎ লোকটা আমায় দিতে নিয়ে ফেলেছি।
চাঁদু! নিজের লোকের কাছে মিথ্যে বলে না। আগে খাওনি কিন্তু খেয়ে দ্যাখ সব ভুলে যাবে। যেদিকে তাকাও দেখবে দু নম্বরী চলছে। ভাল কাজ করে তুমি এই পৃথিবীতে বাঁচতে পারবে না। এই যে আমি বারো বছর আগে গ্র্যাজুয়েট হয়েছি আজও চাকরি পাইনি। শালার এমপ্লয়মেন্ট এক্সচেঞ্জ থেকে একটা চিঠি পাইনি। সবাই শালা লাথি ঝাটা মারছে। এই যে ও, চাকরি নেই বলে ওর প্রেমিকা সটকে পড়েছে একজন মালদারের সঙ্গে। ওর বোন আটটা প্রেম করে আটজনের কাছ থেকেই সোনার হার আর দামী ঘড়ি বাগিয়ে নয় নম্বর খুঁজছে। এসব থেকে ভুলে থাকার বেস্ট রাস্তা হচ্ছে ড্রাগ খাওয়া। যান, নিয়ে আসুন, যাব আপনার সঙ্গে? লোকটা ব্যস্ত হলো।
না। আমি আসছি। ভরত দেখল দারোয়ান তার দিকে তাকিয়ে হাসছে। লোকটার দিকে মাথা নেড়ে সে ভেতরে ঢুকল। ওদের চোখের আড়ালে আসতেই ওর পা থামল। এখন কী করা যায়? ওদের টাকা দেবে? সে যদি আর ফিরে না আসে তা হলে এই বিশাল হাউজিং থেকে তাকে খুঁজে নিশ্চয়ই বের করতে পারবে না ওরা। তারপরেই মনে হল দারোয়ানই তো হদিশ বলে দেবে। ওরা যদি বাড়িতে এসে ঝামেলা করে, বলে সে ট্যাবলেট কিনেছে?
ভরত ফিরে এল গেটের সামনে। তার সঙ্গেই টাকা ছিল। তা থেকে কুড়িটা টাকা দিয়ে আর দাঁড়াল না সে। হনহনিয়ে ভেতরে ঢুকে গেল।
দরজা খুলল মা। কোনো কথা না বলে নিজের ঘরের দিকে যাচ্ছিল সে। মা বলল, খোকা!
এই ডাকটা অনেকদিন পরে শুনল। ফিরে দাঁড়াতেই মা বলল, তোর বাবা বলছিল ইচ্ছে হলে তুই হোস্টেলে থাকতে পারিস।
কথা না বলে নিজের ঘরে চলে এল সে। হোস্টেলে থাকতে পারিস! যে যার নিজের ব্যবস্থা করে নেবে আর তাকে থাকতে হবে হোস্টেলে! যেন হোস্টেলে গেলে সে খুব সুখে থাকবে! তার কেউ নেই, কেউ না। সুদেষ্ণা নেই, পারমিতা তাকে আই লাভ ইউ! বলা সত্ত্বেও আজ একবারও সামনে আসেনি। বাবা-মায়ের কথা ছেড়ে দিতে হবে। সে কী নিয়ে থাকবে? কাকে নিয়ে? যদি তার কোনও ভাই অথবা বোন থাকত তা হলে এই বিরাট পৃথিবীতে সে একা হয়ে যেত না। ওরা এত স্বার্থপর যে দ্বিতীয় সন্তানকে পৃথিবীতে আনতে চায়নি।
তোর কী হয়েছে? মায়ের গলা পেল সে।
কিছু হয়নি।
তুই আমাকে বুঝতে পারছিস না কেন?
তোমাকে?
হ্যাঁ, আমাকে। তোর বাবা ছেলে। যে কোন অডস-এর সঙ্গে ছেলেদের মানিয়ে নেওয়া অস্বাভাবিক নয় কিন্তু এখনও মেয়েদের পক্ষে সেটা সম্ভব হয়নি।
তোমরা স্বার্থপর।
তুই না বুঝে কথা বলছিস।
না। তোমরা দুজন নিজেদের ইগো নিয়ে রইলে, একবারও আমার কথা ভাবলে না। তোমরা এতদিন ধরে আমার জন্যে যা করেছ তা সবই নিজের স্বার্থে। আজ আমি স্বাবলম্বী হবার চেষ্টা করছি বলে আমার সম্পর্কে কোনও কথা শেষ না করে চিৎকার করে উঠল ভরত, গো অ্যাহেড। যা ইচ্ছে কর। আমি তোমাদের দয়ার ওপর নির্ভর করে থাকব না।
খোকা। আর পাঁচ কি ছয় বছর পরে তুই চাকরি করবি, তারপর বিয়ে করে সংসারী হবি। তখন আমার কাছ থেকে তোর কিছু চাওয়ার থাকবে না। তুই তোর নিজের জগৎ নিয়ে থাকবি। তখন আমি কী করব তা একবার ভেবেছিস? তোর বাবার সঙ্গে আমার সম্পর্ক কোনোকালেই আর ভাল হবে না। কেন হবে না তার ব্যাখ্যা তোকে দেব না আমি। তোর জন্যে এতকাল অপেক্ষা করেছি। এখন আমার শেষ সময়। আরও ছয় বছর অপেক্ষা যদি করতে হয় তোকে সংসারী দেখার জন্যে তা হলে আমার চারপাশে অন্ধকার থাকবে তখন। তুই কি সেইটে চাইছিস?
তুমি, তুমি কি আবার বিয়ে করবে?
জানি না। জানি না একা হয়ে গেলে আমি কী করব। তবে জীবন যেভাবে আমাকে চলতে বাধ্য করবে সেইভাবে চলব।
আই কান্ট আন্ডারস্ট্যান্ড মা। বাবার সঙ্গে তোমার যে ঘটনা ঘটেছে তা দ্বিতীয়বার বিয়ে করলেও ঘটতে পারে। পারে না?
আমি কিছু ভাবিনি। আমি শুধু মুক্তি চাই। আমার নিজের আইডেন্টিটি নিয়ে বাঁচতে চাই। তুই তোর স্বার্থ দেখে আমাকে নিঃশেষ করে দিলে আমি কী নিয়ে বাঁচব? তোর বাবার সঙ্গে আমার রক্তের সম্পর্ক নেই, ওই অর্জিত সম্পর্ক ইচ্ছে করলে ভেঙে ফেলা যায়। কিন্তু তোর সঙ্গে আমার সম্পর্ক রক্তের। একে ভাঙা যায় না, মোছা যায় না। তোর মুখ চেয়ে আমাকে যদি সব হজম করতে হয় তা হলে সন্তানরাই যে বাঙালি মায়েদের প্রধান শত্রু তা আর একবার প্রমাণিত হবে।
সন্তানরা শত্রু?
কথাটা নিষ্ঠুর হলেও সত্যি। বাংলাদেশের ঘরে ঘরে মায়েরা সব কিছু মুখ বুজে মেনে নেয় শুধু সন্তানের জন্যে। যাকে পেটে ধরে একটু একটু করে বড় করেছে তার ভাল চেয়ে নিজের স্বার্থ বিসর্জন দেয়। কিন্তু বড় হয়ে সন্তান আর মায়ের কথা ভাবে না। তার নিজস্ব জগতে কোথাও মায়ের জায়গা নেই। এ সেই কাকড়ার বাচ্চাদের মতো যারা ডিম ফুটে বেরিয়ে এসে মায়ের শরীরের রক্তমাংস খেয়ে বড় হয়। একসময় মা কাঁকড়া কঙ্কাল হয়ে গেলে বাচ্চাগুলো বাইরের পৃথিবীর দিকে পা বাড়ায়। মায়ের গলায় কান্না ছিটকে এসেছিল। দ্রুত চলে গেল মা চোখের আড়াল থেকে।
কিছুক্ষণ বসে রইল ভরত। তারপর ধীরে ধীরে বাবার ঘরে এল সে। বাবা চুপচাপ শুয়েছিল খাটে, চোখে হাত চাপা দিয়ে। ভরত ডাকল, বাবা!
বাবা হাত সরিয়ে তাকে দেখল।
তোমার এসব ভাল লাগছে?
কারও লাগার কথা নয়।
কিছু করতে পার না তুমি?
আমি হেল্পলেস।
আশ্চর্য! হেল্পলেস! তোমার এত ক্ষমতা, একদিন গর্ব করে বলেছিলে বাঘের দুধও এনে দিতে পার, বলেছিলে টাকা থাকলে কলকাতায় সব করা যায় আর এখন বলছ হেল্পলেস? ফোঁস করে উঠল ভরত।
ভরত!
মা নিজেকে কেন বঞ্চিত মনে করে? কেন তোমাদের সম্পর্ক খারাপ? এত বছর ধরে কেন তোমাদের মধ্যে একটুও বোঝাপড়া হয়নি? এ সবকিছুর কারণ তুমি জানো। সেগুলোকে সংশোধন করতে পারনি?
বাবা উঠল। কাচের গ্লাসে জল ঢাকা দেওয়া ছিল। কলম খুলে তার ভেতরে কয়েকফোঁটা কালি ছড়িয়ে দিয়ে গ্লাসটা আলোর সামনে ধরল। ভরত দেখল কালির ফোঁটাগুলো জলের ভেতর ঢুকে আস্তে আস্তে মিশে যাচ্ছে। শেষপর্যন্ত জলের রঙ পাল্টে গেল। বাবা গ্লাসটা ধরে রেখে বলল, এখন ওই কালিটাকে জল থেকে আলাদা করা কি সম্ভব? সম্ভব নয়। জলটাকে ফুটিয়ে বাষ্প করে আবার নতুন জল পেতে পারিস কিন্তু কালিটাকে পাবি না। তখনও মনে হবে ওই জলে কালি মিশেছিল, হয়তো এখনও চরিত্র বদলে আছে।
তা হলে দুজন মানুষ সারাজীবন একসঙ্গে থাকে কী করে?
আমি জানি না। বেশিরভাগ মানুষ সহ্য করতে করতে সমস্ত বোধ মেরে ফেলে অসাড় হয়ে থাকে। কারও প্রবল ইচ্ছে সত্ত্বেও উপায় থাকে না বলে থাকে।
অতীতে যা হবার হয়েছে কিন্তু তুমি কি পার না ভবিষ্যতে অন্যজীবন তৈরি করতে?
ভবিষ্যৎ তো অতীতের ভিতেই দাঁড়িয়ে থাকবে।
তা হলে তোমার বন্ধুরা যখন আসত, মা তাদের ফ্রাই ভেজে দিত, হাসিঠাট্টা করত, সেটা কি শুধুই অভিনয় ছিল?
হ্যাঁ। তাই এজন্যে আমি ওর কাছে কৃতজ্ঞ।
তা হলে তোমার প্রমোশনের জন্যে মা ওই শ্রমিক নেতাকে তেল দিতে গেল কেন?
প্রমোশন না পেলে আলাদা ফ্ল্যাট অফিস থেকে দিত না। ওই ফ্ল্যাট পাওয়া খুব জরুরি ছিল। আমার ভাল লাগেনি কিন্তু মেনে নিতে হয়েছে।
আমার তো অনেক কিছু ভাল লাগছে না। রাস্তায় পুলিশ প্রকাশ্যে ঘুষ নিচ্ছে, সি.এমের কোটায় বাজে ছেলেমেয়ে ডাক্তারি পড়ার সুযোগ পাচ্ছে, পরীক্ষার আগে প্রশ্নপত্র পেয়ে যাচ্ছে। ইনফ্লুয়েন্সিয়াল নেতার ছেলেমেয়ে, নাম্বারটা তাদের ইচ্ছেমতো দেওয়া হচ্ছে, প্রকাশ্যে একজন মহিলাকে নগ্ন করার অপরাধে অপরাধীও বুক ফুলিয়ে ঘুরে বেড়াচ্ছে, মন্ত্রীর বাড়িতে অপরাধীকে ধরতে গিয়ে পুলিশ অফিসার সাসপেন্ড হচ্ছে, এসব মেনে থাকতে পারি তা হলে তোমরা পরস্পরকে মেনে নিতে পার না কেন? ভরত ঘর থেকে বেরিয়ে এল।
.
কোনো লাভ নেই। কথা, যুক্তি যে এ মুহূর্তে অচল ভরত বুঝতে পারছিল। তার কেবলই কৌতূহল হচ্ছিল, কী কী কারণে বাবা এবং মায়ের সম্পর্ক এইরকম হল তা জানা যাচ্ছে না। দুজনের কেউ বলছে না। ওরা আর নিজেদের মধ্যে ঝগড়াও করছে না। এত বছর এই বাড়িতে একসঙ্গে থেকেও সে নিজে কখনও জানতে পারেনি। তাকে ওরা এমন শিশু করে রেখেছিল যে এসব ব্যাপারে আগ্রহ হয়নি।
হঠাৎ পুরিয়াটার কথা খেয়াল হল ভরতের। সে সন্তর্পণে মোড়কটা বের করল। দুটো ট্যাবলেট। একেই কি ড্রাগ বলে? ড্রাগ তো পুড়িয়ে খায়! তা হলে? ভরত উঠে দরজা বন্ধ করল। সঙ্গে সঙ্গে দরজায় আওয়াজ হল, খেতে দিচ্ছি।
মায়ের গলা। ভরত গলা তুলল, আমারটা ঢেকে রেখে দাও।
মা দ্বিতীয়বার অনুরোধ করল না। সেটাই স্বাভাবিক। এখন যা বলার তা বলা হয়ে গিয়েছে। খাওয়ার টেবিলে একসঙ্গে বসে নাটক করার আর কোনো প্রয়োজন নেই। প্রচণ্ড রাগ হয়ে গেল। ভরতের। ঘরে বাইরে এইসব দুশ্চিন্তা থেকে যেন মুক্তি নেই। সমস্ত পৃথিবীটা জুড়ে যেন ক্যান্সারের বিষ ছড়িয়ে পড়েছে। কে যেন বলেছিল ক্যান্সার রোগীর শেষ সময়ে যে যন্ত্রণা তা সহ্য করার চেয়ে তাকে আত্মহত্যা করার অধিকার দেওয়া উচিত। আমি একার চেষ্টা এই দেশের চেহারাটা পাল্টাতে পারব না। আমার মতো অনেকে কবে একত্রিত হয়ে সেই করবে তার ঈশ্বর জানেন। আমি একা এই বাড়ির চেহারাটাও বদলে দিতে পারব না। আমি অর্থহীন, দুর্বল একটি প্রাণীমাত্র। আমার চারপাশে ক্যান্সারের বিষ আর তার মধ্যে আমাকে বাস করতে হবে। আমি কেন সেটা মেনে নেব? আমি আত্মহত্যা করব। এই অধিকার আমাকে দেওয়া হয়েছে কি না তা নিয়ে আমি মাথা ঘামাবো না। লোকটা বলেছিল এসব থেকে ভুলে থাকার একমাত্র উপায় ড্রাগ খাওয়া। সারা পৃথিবী জুড়ে ড্রাগের বিরুদ্ধে আন্দোলন হচ্ছে কিন্তু যারা ড্রাগ খায় তাদের কথা শোনার কোনও চেষ্টা হয়েছে? কেন তারা ড্রাগ খায়? যে পৃথিবীতে সিগারেট খাওয়া বন্ধ করার জন্যে ব্যস্ততা শুরু হয়েছে সেই পৃথিবীতেই সিগারেট বিক্রি হচ্ছে প্যাকেটের ওপর সিগারেট খাওয়া স্বাস্থ্যের পক্ষে ক্ষতিকর বাক্যটি লিখে। যদি ক্ষতিকর হয় তা হলে সরকার সেটা বিক্রি করতে দিচ্ছে কেন? সব ব্যাপারে এই ভাওতাবাজি। চারপাশে এখন দু নম্বরীদের মুখ আর মুখোশ একাকার।
ড্রাগ খেলেই মানুষ মরে যায় না চট করে। খেতে খেতে একসময় হয়তো মরে যায়। একটা বাচ্চা ছেলে যেমন কলকাতা শহরে টানা বাস করলে পলিউশনের কারণে ফুসফুস নংরা হয়ে মরে যেতে পারে। একটা মদ্যপ যেমন লিভার পচিয়ে মরে যায় অথবা একজন মাস্তান নেতাদের আশ্রয়ে মাস্তানি করতে করতে গুলি খেয়ে মরে। কিন্তু মাত্র একবার একটা ট্যাবলেট খেলে কিরকম প্রতিক্রিয়া হয় তা তার জানা নেই।
ক্রমশ সেটা জানার ইচ্ছে প্রবল হতে লাগল। একটা ট্যাবলেট খেলে কিরকম অনুভূতি হয়? কিন্তু কৌতূহল বেড়ে যাওয়া সত্ত্বেও কোথাও যেন কি একটা বাধা দিচ্ছিল তাকে। সঙ্গে সঙ্গে বাবার তুলে ধরা জলের গ্লাসের ছবি চোখের সামনে ভেসে উঠল। ভরত উঠে ঢাকা দেওয়া জলের গ্লাসটা তুলে এক ঢোঁক গলায় ঢালল। তারপর একটা ট্যাবলেট মুখে ফেলে দিল। ওটা কিভাবে খায় সে জানে না। ওষুধ যেমনভাবে খেতে হয় সেইটেই সহজ উপায়। অসুখ হলে এভাবে ওষুধ খেতে হয় তাই এতকাল জেনে এসেছে।
প্রথমে কোনো প্রতিক্রিয়া ছিল না। সে সব কিছু সহজ সরলভাবে দেখতে পাচ্ছে। কোনও কিছু ভাবতে অসুবিধে হচ্ছে না। তারপরেই শরীর ঝিমঝিম করতে লাগল। বিছানায় শুয়ে পড়ল ভরত। সমস্ত শরীর জুড়ে অদ্ভুত অস্বস্তি। ঘরের টিউবলাইটটা যেন একডজন হয়ে গেছে আচমকা। চোখের সামনে নীল লাল হরেক রকম আলো।
তখনও ভেতরে ভেতরে একধরনের সচেতন শক্তি কাজ করছিল। ভরত প্রাণপণে ভাবতে চেষ্টা করছিল তার কিছু হয়নি, সব কিছু ঠিক আছে। বিছানা থেকে ধীরে ধীরে উঠে বসার চেষ্টা করল সে। সঙ্গে সঙ্গে মনে হল শরীর ওপরে উঠে যাচ্ছে। আর কি আনন্দ! সে যেন পরীদের মতো আকাশে ভাসতে পারছে। ওড় ওড় ওড়। চঁদমামা দেয় হামা–। তার শরীরটা এখন এত হাল্কা। ঘরের দেওয়াগুলো সরে সরে যাচ্ছে আর সে ইচ্ছেমতন ঘোরার অথবা ওড়ার জায়গাটা বাড়িয়ে নিতে পারছে। এখন তার কোনো কষ্ট নেই, দুঃখ নেই। তার কী কোনো কষ্ট ছিল? দুঃখ ছিল? কিছুই মনে করতে পারল না ভরত। কে যেন তার দিকে উড়ে উড়ে আসছে। যে আসছে তার হাতে মালা। কাছে আসতেই সে সুদেষ্ণাকে চিনতে পারল। সুদেষ্ণা তাকে দেখে একগাল হাসল, হাই!
সে জবাব দিল, হাই।
সুদেষ্ণা হেসে বলল, চল যাই কুঞ্জবনে।
ভরত জিজ্ঞাসা করল, সেখানে গিয়ে আমরা কি করব?
সুদেষ্ণা চোখ ঘোরাল, ন্যাকা। নেকু আমার। নেকু সোনা।
মাইরি বলছি আমি জানি না।
আমরা লাভু লাভু খেলব।
লাভু লাভু? সে কেমন খেলা?
আই লাভ ইউ, টুকি! আমি তোমার টুনটুনি পাখি হব, তুমি আমার আলেকজান্ডারের বাজপাখি। এই ধর না, আমাকে ধর।
আবেগে গলে গিয়ে ভরত তাকে ধরতে যেতেই সুদেষ্ণা ইন্দিরা গান্ধী হয়ে গেল। ভরত বলল, যাচ্চলে।
ইন্দিরা গান্ধী বলল, আমি এখন স্ট্যাচু। মাথার ওপরে আরশোলা ঘুরছে, ওটাকে তাড়িয়ে দাও।
ভরত সযত্নে আরশোলা তাড়াল। আরশোলা উড়ছে। উড়তে উড়তে বলল, জিন্দাবাদ।
ভরত জিজ্ঞাসা করল, কিসের জিন্দাবাদ ভাই?
জানি না। বলতে হয় বলছি। দেশে তো এখন কোনও অভাব নেই। কোনো শ্রেণিশত্রু নেই। টাটা বিড়লা আমাদের বন্ধু, প্রধানমন্ত্রী বুকডন দেয় সি. এমের ডিকটেশন শুনে। নো প্রতিপক্ষ অই স্ট্যাচুটাকে আক্রমণ করেছিলাম।
আরশোলাকে ছেড়ে দিয়ে শ্যামবাজারের মোড়ে পৌঁছে ভরত ওপর থেকে দেখতে পেল একজন সার্জেন্ট বাইকে হেলান দিয়ে গান গাইছে, আমায় যে সব দিতে হবে সে তো আমি জানি। একটা লরিওয়ালা যেতে যেতে দাঁড়িয়ে গেল, কী করব স্যার? আপনি ঘুষ নেবেন না?
না। নো এন্ট্রিতে ঢুকলে তোর লাইসেন্স কেড়ে নেব বরাহনন্দন।
লরিওয়ালা আবার ফিরে যেতে হাততালি দিয়ে উঠল ভরত, ও দাদা, আপনি গান গাইছেন?
সার্জেন্ট ওপরের দিকে তাকাল, কেন? গান গাইতে পারি না? মন্ত্রী নাটক লিখতে পারে, ফাংশন করাতে পারে যখন তখন আমিও গাইব।
ভরত হকচকিয়ে গেল। সে ওড়ার কথা ভাবতেই বিশ্ববিদ্যালয়ের চত্বরে চলে এল। সেখানে মিটিং হচ্ছে। একজন জঙ্গি মন্ত্রী বলছেন, আমাদের নম্র হতে হবে। বাংলা সাহিত্যের প্রবীণ সেবকদের শ্রদ্ধা করতে শিখতে হবে। বঙ্কিম রবীন্দ্রনাথ তারাশঙ্করকে অস্বীকার করে বাঙালি কখনও বেঁচে থাকতে পারে না। মনে রাখবেন এঁরা কেউ অশ্লীল লেখা লেখেননি, বুর্জোয়াদের শ্রমিকের বিপক্ষে কলম ধরেননি বরং এঁরা বারংবার বলেছেন, আমি তোমাদের লোক। হাততালি পল্ল। ভরত খুব খুশি হল। কিন্তু ওরা কেউ তাকে দেখতে পাচ্ছে না কেন? হঠাৎ সে দেখল কলেজ স্ট্রিট কালো করে একটা স্টেটবাস ডিজেলের ধোঁয়া ছড়াতে ছড়াতে আসছে আর তার পেছনে অদ্ভুত সব যন্ত্রপাতি নিয়ে কিছু লোক একটা লরিতে। সে বাসড্রাইভারের পাশে নেমে এল, এই যে মশাই, ধোঁয়া ছড়িয়ে কলকাতার বারোটা বাজিয়ে দিচ্ছেন?
লোকটি বলল, দুর মশাই! কলকাতা মেগাসিটি হবে তাই ফরেন এক্সচেঞ্জ আর্ন করতে সাহায্য করছি। পৃথিবীর কোথাও আর ডিজেলের কালো ধোঁওয়ার সঙ্গে রাস্তার হাওয়ার মিকচার পাওয়া যায় না। তাই পেছনের ট্রাকের লোকেরা সেটা সংগ্রহ করছে উত্তর মেরুতে পাঠাবে এক্সপেরিমেন্টের জন্যে। তার বদলে ওয়ার্ল্ড ব্যাঙ্ক লক্ষ লক্ষ ডলার দেবে। গ্রো মোর ধোঁয়া অ্যান্ড। মেক মেগাসিটি।
তারপর আর কিছু খেয়াল নেই। দপ করে যেন সব আলো নিভে গেল। তেষ্টায় বুকের ছাতি ফেটে যাচ্ছিল। দু হাতে বিছানার চাদর আঁকড়ে ধরে সে কিছু একটা করার চেষ্টা করেছিল যা তার মনে নেই।
.
চোখ খুলতেই সাদা দেওয়াল। এই দেওয়াল তার ঘরের নয়। ভরত আবিষ্কার করল সে যেখানে শুয়ে আছে তার সব কিছু সাদা। পরক্ষণেই একটা তীব্র কষ্ট সমস্ত শরীরে ছড়িয়ে পড়ল। যেন তার শরীরে সর্বত্র সাহারা মরুভূমির দুপুর হয়ে গেছে। সে কোনওমতে বলল, আঃ।
বলমাত্র একরাশ যন্ত্রণা শাবল ঠোকরাতে লাগল। গলা কানে এল, কী রকম লাগছে?
খুব কষ্ট হচ্ছে। জল, জল খাব!
দাঁড়ান, ডাক্তারবাবু আসুন। সাদা জামা পরা মহিলাটি যে নার্স তা বুঝতে পারল ভরত। ওর ইচ্ছে হচ্ছিল লাফিয়ে বিছানা থেকে নেমে এসে গ্লাস জল খুঁজে নিতে। কিন্তু উঠতে গিয়ে আবিষ্কার করল সমস্ত শরীর ভারী এবং অসাড়। তার একটুও শক্তি অবশিষ্ট নেই। সে চোখ বন্ধ করল।
খানিক পরে পুরুষ কণ্ঠ শুনল, সেন্স এসেছে? ভাল। কী বলছে?
জল খেতে চেয়েছে।
শুধু জল না ওই ট্যাবলেট-ফ্যাবলেট?
না। জল।
একটা হাত খপ করে তার কব্জি ধরল। পালস দেখছ বোধহয়। এই লোকটা তা হলে ডাক্তার। ট্যাবলেটের কথা বলল কেন? ভরতের মনে পড়ল সে ট্যাবলেট খেয়েছিল। নগদ চল্লিশ টাকা দিয়ে কেনা দুটো ট্যাবলেটের একটা সে গলায় ঢেলেছিল কিন্তু দ্বিতীয়টা কোথায়?
স্যালাইনটা খুলে দিন।
তার কি স্যালাইন চলছিল? সে এখন কোথায়? এটা তা হলে হাসপাতাল? না নার্সিং হোম! লোকটা তার পাশে চলে এল, এ যে ভাই! শুনতে পাচ্ছ?
ভরত চোখ খুলল।
এখন কেমন লাগছে?
ভাল না। সে কথা বলল কিন্তু নিজের গলা অচেনা মনে হলো।
লাগার তো কথা নয়। সত্তর ঘন্টা সেন্সলেস থাকার পর কেউ গান গাইতে পারে না। খুব ভয় পাইয়ে দিয়েছিলে। কটা ট্যাবলেট খেয়েছ?
একটা।
অ্যাঁ? একটাতেই এই অবস্থা। ঐ কদিন ধরে খাচ্ছ?
এই প্রথম। আমি জল খাব।
কেন?
তেষ্টা পাচ্ছে।
ডাক্তার নার্সকে বললেন, দু চামচ জল দিন। ওর আরও কিছুক্ষণ ঘুমানো দরকার। পালস খুব লো। ইঞ্জেকশনটা দিয়ে দেবেন।
নার্স তাকে জল দিল। দু চামচ জল যে অমৃতের চেয়ে সুস্বাদু তা জীবনে প্রথমবার টের পেল ভরত। তার পরেই হাতে একটা যন্ত্রণা হয়েই মিলিয়ে গেল। ভরত বুঝতে পারল ধীরে ধীরে সে আর কিছু ভাবতে পারছে না। ঘুম আসছে সমস্ত পৃথিবী ঢেকে দিয়ে। তার চোখ বন্ধ হয়ে গেল।
.
নার্স বলল, বেডে শুয়ে মুখ ধোবেন না টয়লেটে যেতে পারবেন?
ভরত চোখ মেলেছিল একটু আগেই। নার্স জানলা খুলে দিতে বুঝেছিল এখন সকাল। সে বলল, টয়লেটে যাব।
কিন্তু তাকে ধরতে হলো। নার্স বলল, আমার কাঁধে হাত রেখে হাঁটুন। লজ্জা করার কিছু নেই, আপনি আমার ভাই-এর চেয়ে ছোট।
টয়লেটে পৌঁছে নিয়ে নার্স বাইরে বেরিয়ে গেল কিন্তু দরজাটা সামান্য ভেজিয়ে দিল মাত্র। প্রচন্ড দুর্বল লাগছে। পরিচ্ছন্ন হয়ে এক পা হাঁটতে মাথা ঘুরে গেল। সে দেওয়াল ধরে সোজা হতেই নার্স চলে এল কাছে। যত্ন করে বিছানায় ফিরিয়ে এনে বলল, শরীর তো ঝাঁঝরা হয়ে গেছে। ধোঁয়া এঁকেছেন না ট্যাবলেট খেয়েছেন। ধোঁয়াতে তো এত বাড়াবাড়ি হয় না।
ভরত জবাব দিল না।
নার্স বলল, কোনও লাভ হয় না। একটু একটু করে মরে যাওয়ার কী মানে আছে? এত অল্পবয়স এখনই কি এমন দুঃখ যে ওসব গিলতে গিয়েছেন?
আপনার কোনও দুঃখ নেই? দুর্বল গলায় জিজ্ঞসা করল ভরত।
ওমা। থাকবে না কেন? নার্স বলল, সারাজীবন চাকরি করে ভাইবোনদের মানুষ করলাম, বিয়ে দিলাম এখন যে যার নিজেরটা নিয়ে আছে। এই চাকরি করতে এসে কতবার ইজ্জত নিয়ে টানাটানি হয়েছে, বেশি প্রতিবাদ করলে চাকরি যাবে তাই কোন্ কায়দায় লাঠি না ভেঙে সাপ মারতে হয় শিখে নিয়েছি। সবাই তাই করে। শুধু আপনার মতো বোকা গাধারা ওসব খায়। বলে হাসল, দুঃখ কিসের? প্রেম?
না।
তা হলে। বাবা-মাকে দেখে মনে হয় কোনো অভাব নেই।
বাবা-মা? তারা আসে?
ওমা। আসবে না কেন? দুবেলা আসে। আপনাকে এখানে নিয়ে আসার পর দুজনে পালা করে থেকেছে দিনরাত। খুব ভাল মানুষ।
ভরতের এতক্ষণে ওদের কথা মনে এল। তাকে এখানে নিয়ে ওরাই এসেছে। কবে? আজ কত তারিখ? জিজ্ঞসা করল সে। উত্তর শুনে সে অবাক? তিনদিন কেটে গেছে এখানে? এই তিনদিনের কোনো স্মৃতি তার মনে নেই।
বাবা-মা পালা করে তার জন্যে এখানে উপস্থিত থেকেছে। কথাটা শুনে বিশ্বাস করতে খুব ভাল লাগল। কেন থাকল? শুধু তার প্রতি যে স্নেহ তা থেকে জেগে ওঠা উদ্বেগ এর কারণ? কি জানি! আর দিন পাঁচেক বাদে বাবা চলে যাবে নতুন ফ্ল্যাটে। এই তিনদিন যদি অফিস কামাই করে তা হলে প্রমোশন আটকে যাবে না তো? একেবারে শয্যাশায়ী না হলে বাবাকে অফিস কামাই করতে দ্যাখেনি সে। অতএব ব্যাপারটা বিস্ময়কর।
নার্স তাকে চা খাওয়ালো, সঙ্গে ভিটামিন। খানিকবাদে ভরতের ইচ্ছে হচ্ছিল আবার ঘুমিয়ে পড়তে। খুব কাহিল লাগছিল তার। এই সময় পর্দাটা ঈষৎ সরে গেল। সে বালিশে মাথা রেখেই দেখল, মা দাঁড়িয়ে আছে।
মাত্র কদিন, কিন্তু মায়ের চেহারা যেন একটু অন্যরকম দেখাচ্ছে। চুল বেশ উস্কোখুস্কো, চোখের তলায় কালি। মায়ের পেছনে নার্স।
নার্স বলল, আর কোনো চিন্তা নেই। ডাক্তারবাবু বলেছেন ভয় কেটে গিয়েছে। কয়েকটা টেস্ট করে ছেড়ে দেবে।
মা চুপচাপ এগিয়ে এসে পাশের টুলে বসল। নার্স জিজ্ঞাসা করল, বাবা আসেনি?
মা বলল, আসবে।
আসলে এটা যদি প্রথমবার হয় তা হলে ভয় নেই। বিষ এখনও রক্তে মিশে যায়নি। একবার মিশে গেলে ছাড়ানো মুশকিল। নার্স কথা বলে যাচ্ছিল।
মা বলল, ঠিক আছে।
মহিলা বুদ্ধিমতী, ইঙ্গিত বুঝতে পেরে ঘর থেকে বেরিয়ে গেল।
.
মা জিজ্ঞাসা করল, কেমন আছিস?
ভরত তাকাল। মুখে কিছু বলল না।
এই কদিনেই চেহারা কি হয়ে গেছে। মুখে রক্ত নেই একটাফোঁটা।
ঠিক হয়ে যাবে।
নাও হতে পারত। আমরা খুব ভয় পেয়ে গিয়েছিলাম। মায়ের হাত ওর হাতের ওপর এল। কদিন এই স্পর্শ পায়নি সে।
তোমরা কী করে টের পেলে?
তোর বাবা টের পেয়েছিল। রাত বারোটা নাগাদ ওর তোকে কিছু বলতে ইচ্ছে হওয়ায় ঘরে যেতে গিয়ে দ্যাখে দরজা বন্ধ। অনেকবার ধাক্কা দিতেও যখন দরজা খুলল না–ওঃ, আমার রক্ত হিম হয়ে গিয়েছিল।
কী কথা বলতে গিয়েছিল বাবা?
আমি জানি না। মাথা নাড়ল, জীবনে যা করিনি তাই করছি। কালীঘাটে মানত পর্যন্ত দিয়েছি। এ তুই কেন করতে গেলি খোকা?
তুমি বিশ্বাস করতে পারবে না।
কেন?
আমি নেশা করব বলে ওটা খাইনি।
তা হলে?
কৌতূহলে খেয়েছিলাম।
কেন?
জানি না।
খেয়ে তো দেখলি!
দেখলাম। অনেক কিছু দেখলাম।
কী দেখলি?
পৃথিবীটা কি রকম ভাল হয়ে গিয়েছিল। হাসল ভরত, আচ্ছা, মা, আর একটা ট্যাবলেট ছিল, সেটা কোথায়?
পুলিশ নিয়ে গেছে।
পুলিশ?
নার্সিং হোম থেকে খবর দিয়েছে পুলিশকে। একটা সময় এরা তোর প্রাণের আশংকা করছিল। তো বাবা এখন থানায় গিয়েছে।
বাবা অফিসে যাচ্ছে না?
না
ভরত চুপ করে গেল। ঠিক তখনই পর্দা সরিয়ে বাবাকে ঘরে ঢুকতে দেখল। বাবার পরনে পাজামা পাঞ্জাবি, অফিসে যাওয়ার পোশাক নয়। বাবা তার পাশে এসে দাঁড়াল, খুব উইক লাগছে তো?
হ্যাঁ।
তোর মত ছেলে ড্রাগ খাবে আমি আশা করিনি।
কেন?
তুই আর পাঁচজনের মত তো নস। যাকগে, আমি ডাক্তারকে বলেছি তোকে বাড়ি নিয়ে যাব। বাবা বলল।
মা বলল, তবে যে, ওরা বলল কী সব পরীক্ষা করবে?
দেখতে চাইছে আবার অ্যাটাক হয় কি না? অ্যা
টাক মানে?
যারা এ্যাডিক্টেড তাদের একটা সময় পরে ড্রাগ নেবার ইচ্ছে প্রবল হয়। তখন কিছুতেই রেজিস্ট করতে পারে না। ওই সময় ড্রাগ না পেলে অসুস্থ হয়ে পড়ে। পাগলের মতো আচরণ করে। আমি বলেছি খোকার ক্ষেত্রে সেরকম সম্ভাবনা নেই। দিস ওয়াজ হিজ ফার্স্ট অ্যাডভেঞ্চার এবং এটা রেকার করবে না। বাবা হাসল, কিন্তু পুলিশ তোকে কিছু প্রশ্ন করবে। তোর কাছে কিছু জানতে চাইবে। যা সত্যি তাই বলবি।
মা বলে উঠল, কী দরকার ছিল। তুমিই তো কথা বলতে পারতে।
আমি তো কিছুই জানি না। তবে ভয়ের কিছু নেই, এটা রুটিন ব্যাপার। বলে বাবা দরজার কাছে গিয়ে পর্দা সরিয়ে ডাকলেন, আসুন স্যার।
ভরত একজন প্রৌঢ়কে ঢুকতে দেখল। পান খাচ্ছেন। পরনে পুলিশের উর্দি নেই। একবার মায়ের দিকে তাকিয়ে নিয়ে জিজ্ঞাসা করলেন, কি শরীর ভাল?
ভরত এবারও জবাব দিল না।
বাবা বলল, আপনি বসে কথা বলুন।
মা সঙ্গে সঙ্গে উঠে টুলটা এগিয়ে দিল। ভদ্রলোক একটুও বিব্রত না হয়ে সেটা টেনে নিয়ে একেবারে মুখের কাছে এসে বসল, তুমি কী খেয়েছ?
ট্যাবলেট।
কী ট্যাবলেট? নাম কী?
জানি না।
ট্যাবলেট এই প্রথম?
হ্যাঁ।
আগে কি খেতে? পাউডার?
আগে কখনও এইসব খাইনি।
দ্যাখ, আমি চাই তুমি সত্যি কথা বল। তোমাদের এলাকায়ে অন্তত ছজন ছেলে রেগুলার ড্রাগ নেয়। তাদের মধ্যে দুজনের কেস খুব খারাপ। বারংবার চেষ্টা হয়েছে সারাবার, ফিরে গিয়ে আবার খাচ্ছে। টাকার জন্যে বাড়িতে ঝামেলা করছে। ওদের গার্জেনরা বলছে যে কোনও একটা কেস দিয়ে দুচার বছর জেলে ঢুকিয়ে দিতে। অর্থাৎ তোমাদের ওখানে এসব চালু আছে। এদের চেনো?
আমি কাউকে চিনি না।
এবার বাবা বলল, আমি তো আপনাকে বলেছি ও কখনও ওসব খায়নি।
বলেছেন। ডাক্তারও তাই বলেছে। তবু ওর মুখ থেকে শোনা আমার কর্তব্য। আচ্ছা, এই যে ট্যাবলেট তুমি খেয়েছ তার রিঅ্যাকশনের কথা তুমি জানতে?
না।
তাহলে খেলে কেন?
কৌতূহলে।
শাবাশ। কেউ তোমাকে বলেনি এটা খেলে কী হতে পারে?
না।
তোমাকে ট্যাবলেট কে দিল?
আমি কিনেছিলাম।
কোত্থেকে?
কুলপি মালাইওয়লার কাছ থেকে।
লোকটা তোমাদের পাড়ায় কুলপি বিক্রি করে?
হ্যাঁ।
ওর কাছে ট্যাবলেট পাওয়া যায় তা তুমি জানলে কী করে?
আমি জানতাম না। আমি ওর কাছে গিয়ে একটা স্পেশাল চেয়েছিলাম। স্পেশাল কুলপি। ও ভেবেছিল আমি এই জিনিস চাইছি। চল্লিশ টাকা দাম চাইল দুটোর জন্যে। কুলপির দাম অত হতে পারে না বলে আমার কৌতূহল হল। আমি নিয়ে নিলাম। ভরত কথাগুলো বলতে বলতে নিঃশ্বাস নিল।
নিয়ে তো নিলে, খেলে কেন? শুধুই কৌতূহলে? তুমি ভাল কলেজে পড়। তুমি নিশ্চয়ই ড্রাগ সম্পর্কে অনেক কিছু জানো। ড্রাগের বিরুদ্ধে যখন সমস্ত পৃথিবী লড়াই করছে তখন তুমি কৌতূহলে খেয়ে নিলে? ঐটা বিশ্বাস করতে বলছ?
ঠিক তা না–।
গুড। সত্যি কথাটা বলো।
আমি ওটা কেনার পর দুটো লোক এসে আমার কাছে টাকা চাইল। তাদের টাকা কম পড়ে গিয়েছিল। ধার চাইল। আমি দিতে না চাওয়ার ওরা খুব কাকুতি মিনতি করছিল। শেষ পর্যন্ত বলল ওটা খেলে সব ভুলে থাকা যায়। ওরা আমার বাড়িও চিনে ফেলেছিল। ওদের এড়াবার জন্যে আমি টাকা দিয়েছিলাম। কিন্তু ওই যে কথাটা, সব ভুলে থাকা যায়, শোনার পর মনে হল পরীক্ষা করা যাক।
লোকদুটো কোথায় থাকে?
আমি জানি না। আমার আগে ওরা কুলপি মালাইওয়ালার কাছে গিয়েছিল।
ঠিক আছে। কিন্তু ভাই, তোমার কাছে ওই নিষিদ্ধ ট্যাবলেট পাওয়া গিয়েছে। এটা যে অপরাধ তা নিশ্চয়ই জানো?
ভরত চুপ করে থাকল।
ভদ্রলোক হাসলেন, তোমাকে জেলে পাঠিয়ে চিরকালের জন্যে অন্ধকারে ঠেলে দেওয়ার চেয়ে সংশোধনের জন্যে সুযোগ দেওয়া অনেক দরকারি। আমি সেই সুযোগটা তোমাকে দিচ্ছি। কিন্তু ভবিষ্যতে যদি আবার এই কাজ করো– আচ্ছা তুমি বলেছিলে, ওরা ভুলে থাকার কথা বলেছিলে তুমি কী পরীক্ষা করতে চেয়েছিলে?
ভরত একটা বিষণ্ণ হাসি হাসল, জবাব দিল না।
অফিসার বললেন, নো। এড়িয়ে গেলে চলবে না। উই ক্যান হেল্প ইউ।
পারবেন না।
পারব না! এতটুকু বয়সে তুমি এত জেনে বসে আছ। কথা বলো।
এর ওষুধ দুটো। এক, আমাদের চারপাশের মানুষ এবং তাদের চরিত্র বদলে দেওয়া যা কখনই সম্ভব নয়। দুই, এখন থেকে প্রতিমুহূর্তে স্বার্থপর হয়ে জীবন কাটানো।
আমি তোমার কথা বুঝতে পারছি না।
আপনি বুঝতে পারবেন না।
অফিসার কাঁধ নাচালেন, তারপর উঠে দাঁড়িয়ে বাবাকে বললেন, আপনাদের ছেলে, ওর প্রব্লেম আপনাদেরই দেখা উচিত।
অফিসার চলে গেলে জিজ্ঞসা করলেন, খোকা, এখন যেতে পারবি?
কোথায়?
বাড়িতে।
এখন বাড়িতে গেলে তোমাদের অসুবিধে হবে।
মা জিজ্ঞাসা করল, কেন একথা বলছিস?
আমার গায়ে একফোঁটা শক্তি নেই।
জবাব দেবার আগে শব্দ পেয়ে মা দরজার দিকে তাকাল। ডাক্তার চলে এলো বেডের কাছে, কি? কেমন আছ?
আছি।
একজন সাংবাদিক এসেছিলেন আমার কাছে অন্য একটা কাজে। তাকে তোমার কথা বললাম। স্রেফ কৌতূহলী হওয়ার তোমার কী অবস্থা হয়েছিল। এত দিন জেনে এসেছি জীবন সম্পর্কে হতাশ হয়ে, হেরে গিয়ে ছেলেরা ড্রাগ খায়, বড়রা মদ ধরে। অ্যাডভেঞ্চারের নেশায় কেউ এসব কখনও করে?
আমি অ্যাডভেঞ্চার করিনি।
আই সি।
ধরুন, রেডিও বা টি ভি খারাপ হয়ে গিয়েছে একটা তার কেটে যাওয়ায়। আমি মেকানিকজম জানি না তাই মেকানিক যদি বলে দুশো টাকা খরচ হবে আমাকে তাই মানতে হবে। লোকটা ঠকাচ্ছে এবং আমি ঠকছি।
হ্যাঁ। অসৎ লোকেরা তাই করে।
পেটে যন্ত্রণা হচ্ছে, আমি আপনার কাছে এলাম। আপনি দেখে শুনে বললেন অপারেশন করতে হবে। পাঁচ হাজার টাকা বেরিয়ে গেল। কিন্তু যন্ত্রণাটা কয়েকটা ক্যাপসুল খেলে সেরে যেত। তাতে পঞ্চাশ টাকার বেশি আপনি পেতেন না।
হ্যাঁ। অসৎ ডাক্তাররা এরকম করে থাকে বলে শুনেছি।
আপনি নিজে কখনও করেনিনি?
ডাক্তারবাবু মাথা ঘুরিয়ে বাবার দিকে তাকালেন। তারপর ভরতের দিকে তাকিয়ে বললেন, করলে আজ তোমাকে রিলিজ করতাম না। তোমার যা কন্ডিশন তাতে আরও তিনদিন এখানে রাখা যেত এবং তাতে আমার নার্সিংহোমের আয় বাড়ত। আবার একদম করিনি এটাও ঠিক নয়। পেশেন্টকে হালকা ওষুধ দিয়ে সারাতে চেয়েছি। না সারলে কড়া দিতে হয়েছে। প্রথমেই সেটা দিলে সে দ্বিতীয়বার এসে আমাকে ফি দিত না। কিন্তু হালকাতেও সে সেরে যেতে পারত। কিন্তু ওষুধের বদলে চকের গুঁড়ো কখনও দিইনি।
আপনি ব্যতিক্রম।
তোমার খুব রাগ হয়, না?
হ্যাঁ।
কেন?
চারপাশে যেসব ঘটনা ঘটছে তা মেনে নিতে পারি না।
তোমার বাবা মায়ের প্রতি?
ভরত জবাব দিল না। ডাক্তার বললেন, হয়। ওঁদের সব কিছু তুমি মানতে পার না। আর এই কারণে তুমি ক্রমশ হতাশ হয়ে পড়েছ। আচ্ছা, আমি একটু বাড়াবাড়ি করি। মা হিসেব উনি তোমার কাছে কী রকম?
ভরত মায়ের দিকে তাকাল, মা চুপচাপ দাঁড়িয়ে আছে। সে বলল, ভাল।
আর বাবা হিসেব উনি?
ঠিক আছে।
তাহলে সমস্যাটা কোথায়?
আমি জানি না। হয়তো আমি বড় হয়ে গিয়েছি সেটাই আমার সমস্যা। ওরা আমাকে যেভাবে মানুষ করেছিল, যে সততা সুস্থ জীবনের কথা বলে আমাকে তৈরি করেছিল তার সঙ্গে জীবনের কোনও মিল নেই তা বড় হয়ে বুঝলাম। মা মানে একটা এটারনাল ব্যাপার, সন্তানকে ঘিরেই তার সমস্ত একজিসটেন্স এমন একটা ধারণা ছেলেবেলা থেকে তৈরি হয়েছিল। বই-তে তাই লেখা হয়েছে আর সেসব বই আমি গিলেছি। কোথাও কেউ বলেনি মা একজন মানুষ তারও ব্যক্তিগত জীবন আছে, ইচ্ছে আছে। বাবার সঙ্গে তার বিরোধ অসহ্য হয়ে উঠলে আর মেনে নাও নিতে পারে। আমার মন এমনভাবে তৈরি হয়ে গিয়েছিল যে এটা সহ্য করতে পারিনি। একই কথা বাবার। এগুলো সবসময় চেপে বসেছে।
ডাক্তার ভরতের মাথায় হাত রাখলেন, চিয়ার আপ মাই বয়। বড় যখন হয়েছ তখন একটু উদার হও। উদারতা না দেখালে পৃথিবীতে ভালভাবে বেঁচে থাকা যায় না। মাঝে মাঝে তোমার সঙ্গে ফোনে কথা বলব। তুমিও আমাকে ফোন কোরো।
গাড়ি থেকে নেমে লিফট পর্যন্ত ভরত এল বাবার ওপর নির্ভর করে। তার মাথা ঘুরছিল। কিন্তু তা সত্ত্বেও সে বাবার গায়ের গন্ধ পেল অনেক দিন পরে। বাল্যকালে ওই গন্ধের সঙ্গে সে পরিচিত ছিল।
নিজের ঘরের বিছানায় শোওয়ামাত্র জানলা খুলে দিল মা। অনেকদূরে আকাশে একটা চিল খুব ধীরে উড়ে উড়ে বেড়াচ্ছে। মা ওর মাথায় হাত বুলিয়ে জিজ্ঞাসা করল, একটু পরে স্নান। করে ভাত খেয়ে লম্বা ঘুম দে।
বাবা উল্টোদিকের চেয়ারে বসেছিল। বলল, ওকে আজ স্নান করিয়ে দাও।
আমি পারব। ভরত প্রতিবাদ করল।
মা বলল, এক পা হাঁটার ক্ষমতা নেই তবু জেদ আছে খুব, না?
জেদ না–।
তবে?
আমার অভ্যেস নেই।
তাই। নার্সিংহোমে বেডে শুয়ে যখন সব কিছু করতিস তখন তোর অভ্যেস কোথায় গিয়েছিল? মা চোখ বড় করে হাসল।
তখন উপায় ছিল না। সে বাবার দিকে তাকাল, তুমি অফিসে যাবে না?
না।
অনেক দিন যাওনি।
কে বলল তোকে?
তোমার প্রমোশন নিয়ে গোলমাল হবে না?
আমি প্রমোশন নিচ্ছি না।
নিচ্ছ না?
না। কাগজটা কোথায়? আজ সকালে কাগজ দেখা হয়নি।
বাবা যেন চলে যাওয়ার জন্যে ঘর থেকে বেরিয়ে গেল।
ভরত মায়ের দিকে তাকাল, প্রমোশন না নিলে তো বাবা ফ্ল্যাটে পাবে না?
হ্যাঁ।
তার মানে বাবা এক তারিখে চলে যাচ্ছে না?
এসব কথা থাক।
তুমি?
আমি তো এখানেই আছি। মা চলে গেল ঘর থেকে।
একটু পরেই ওদের কথাবার্তা কানে এল। মা বলছে ভাতের সঙ্গে মাছের ঝোল করবে আর বাবা বলছে মাংস দিতে। মাংস গায়ে তাড়াতাড়ি জোর আনবে। এরকম একটা বিষয় নিয়ে দুজনের আলোচনা কখনও শোনেনি ভরত।
সে আকাশের দিকে তাকাল, চিলটা উড়ছে। একা অত ওপরে অসীম আকাশে একলা উড়ে পাখিটা কি আনন্দ পাচ্ছে? ভরতের খেয়াল হল উড়ে ক্লান্ত হলে তবে চিল পৃথিবীতে নেমে আসে। দুদণ্ড জিরোয়। পৃথিবীর মাটিতে আর যাই হোক ওড়া যায় না।
ডাক্তারবাবু লোকটা ভাল। কথাটাও সুন্দর। উদার হতে হবে। যে যা ইচ্ছে করে যাক তাকে উদার হয়ে উপেক্ষা করতে হবে। দুর্বল হয়ে মেনে নেওয়ার মধ্যে একটা গ্লানিবোধ তৈরি হয় কিন্তু উদারতা শব্দটিতে গর্বের আড়াল থাকে। এই ভাবে নিজেকে আড়ালে রেখে বেঁচে থাকার নাম জীবনযাপন। পৃথিবীর সব মানুষ এর যে কোনো এক ভাবে দিব্যি বেঁচে আছে। এখন থেকে তাকেও সেই চেষ্টা করতে হবে। ওই চিলটাকেও বিশ্রামের জন্যে পৃথিবীতে নেমে আসতেই হয়।
ভরত চোখ বন্ধ করল। তার ঘুম আসছিল।
.
ভরত এখন সুস্থ। হাসপাতাল থেকে ফিরে আসার পর দিন দশেক সে নিজের ঘর থেকে বের হয়নি। প্রথম দিকে সেই সামর্থ্য ছিলও না। বিছানায় শুয়ে দিনভর আকাশ দেখতে দেখতে সে ক্লান্ত হয়ে পড়ত। আকাশ বেশিক্ষণ একনাগাড়ে দেখা যায় না ও আগে জানত না। আকাশ তো মুক্তির প্রতীক, আকাশ নিয়ে মানুষ কত কাব্য করেছে কিন্তু চেয়ে থাকতে থাকতে সেটাও যে একঘেয়ে হয়ে যা তা সে জানত না।
আর এটা বোঝার পর থেকেই ওর ভাবনা-চিন্তা পাল্টালো। যত প্রিয় জিনিস হোক, একনাগাড়ে তার সঙ্গে লেপ্টে থাকলে বৈচিত্র্য হারাবেই। আকাশকে ভাল লাগাতে মাঝে মাঝে তাই পৃথিবীর দিকে চোখ ফেরাতেই হয়।
মাথা ঝিমঝিম করা, খিদে না হওয়া, কয়েক পা হাঁটলেই আগ্রহ হারিয়ে ফেলা উপসর্গগুলো ধীরে ধীরে কমে এল। মা এখন তার নতুন অফিসে যাচ্ছে। বাবাও কাজে যোগ দিয়েছে। দুপুরটা একই ভাবে কাটে ভরতের। সেই সময় টিভি দেখে কাটে। বি বি সি তাকে সমস্ত পৃথিবীর খবর দেয়। এশিয়া শুধু নয় ল্যাটিন আমেরিকার অনেক দেশের মানুষ খুব কষ্ট করে থাকে। আফ্রিকার তো কথাই নেই। এমন কি ইউরোপের কিছু দেশের সাদা চামড়ার মানুষেরা একার রোজগারে ফ্ল্যাট ভাড়া করতে পারে না। লন্ডনের রাস্তায় ভিখিরি শুয়ে থাকে কম্বল মুড়ি দিয়ে। নিউইয়র্কের হানিফের সঙ্গে রাজাবাজারে বস্তির মনসুরের তেমন অমিল নেই।
এই সব তথ্য জানতে জানতে অদ্ভুত এক আগ্রহ আচ্ছন্ন করে রাখে তাকে। অবশ্য ইদানীং এবাড়ির আবহাওয়া পাল্টে গেছে। সকালে ঘুম থেকে ওঠার পর মা কয়েকবার, বাবা অন্তত দুবার কারণে অকারণে কথা বলে যায়। সন্ধের মধ্যেই বাড়ি ফিরে আসে ওরা। চা খেতে খেতে খোশগল্প করে। রাত নটার একটু আগে বাবা নিজের ঘরে ফিরে যায়। ওটা তার পানের সময়, ভরতের মনে হয় এইসবই ওরা করছে বাধ্য হয়ে। ছেলেকে সুস্থ করতে যে চিকিৎসা দরকার তার অঙ্গ হিসেবে এসব করে। ভরতের এখন কিছুই ভাবতে ভাল লাগে না। এখন সে আর সেই স্বপ্নের ছবিটা দেখতে পায় না। সেই ছিমছাম রাস্তা, গাড়িগুলো ট্রাফিক আইন মেনে চলছে, বাসে কেউ দাঁড়িয়ে নেই। ছবির মতো সেই শহরে মানুষ মানুষের মত চমৎকার বেঁচে আছে। বাল্যকাল থেকে এই যে ছবিটা সে মনে মনে আঁকতে তো কখন উধাও হয়ে গিয়েছে, এখন শুধু একটি মানুষের সঙ্গে কথা বলতে তার ভাল লাগে। তিনি হচ্ছেন নার্সিংহোমের সেই ডাক্তারবাবু। ভদ্রলোক প্রায়ই তাকে টেলিফোন করেন। অসুখ বিসুখ অথবা ওষুধ নিয়ে কোনও কথাই বলেন না। এই যেমন, গতকাল দুপুরের কথাবার্তাগুলো। ফোন বাজল। তখন বাড়িতে কেউ নেই। ভরত রিসিভার তুলে হ্যালো বলতেই ডাক্তারবাবু বললেন, বুদ্ধিমানরা এত বোকা সেজে থাকতে পছন্দ করে কেন ভরত?
বুঝলাম না। হাসল ভরত।
বুঝলে না? তুমি কিং কিং নামের ছবি দেখেছ?
টিভিতে দেখেছি।
হুম্। কিংকং, স্যামসন এন্ড ডেলাইলা থেকে শুরু করে হাতেমতাই, যত আজগুবি গাঁজা কাহিনি যখন ছবি হয়েছে তখন পাবলিক হুমড়ি খেয়ে তা দেখেছে। একটা বিশাল গরিলা নায়িকাকে হাতের তেলোয় নিয়ে ঘুরে বেড়াচ্ছে, অসম্ভব জেনেও আমরা মুগ্ধ হয়ে দেখি। ক্লাসিক হয়তো নয় কিন্তু অল টাইম হিট লাগত। তখন পড়ার বই-এর তলায় নীহার গুপ্তের কালো ভ্রমর রেখে গোগ্রাসে গিলে সারারাত ঘুমাইনি। আর তোমরা এখন টিভির কল্যাণে কত বেশি জানেনা। ফেলুদা পড়ছ। তোমাদের কাছে ওসব জোলো বলে মনে হবে। কিন্তু এখনকার সবচেয়ে জনপ্রিয় ছবির নাম কি? জুরাসিক পার্ক। ডাইনোসরাসের ডিম ফুটিয়ে তাদের এখন বের করে যে কাণ্ডকারখানা ছবিতে করা হয়েছে তার সঙ্গে কিংকং এর পার্থক্য শুধু পরিবেশনের আধুনিকত্বে। এই আধুনিক ছাপটা আছে বলে অবাস্তব হওয়া সত্ত্বেও বুদ্ধিমান মানুষ বোকা সেজে উপভোগ করতে যাচ্ছে। এর আর একটা দিক আছে ভরত। এই আমাদের চারপাশে মজা পাবার উপকরণ খুব বেশি নেই। তাই অবাস্তব আনন্দে স্বচ্ছন্দে ডুবে থাকতে পারি যদি তা বাস্তবের গন্ধ মিশিয়ে পরিবেশন করা হয়। রাখি হে, অনেকক্ষণ বকবক করলাম।
আপনি কবে জুরাসিক পার্ক দেখলেন?
কাল রাত্রে, তুমি চাঁদের পাহাড় পড়েছ?
হ্যাঁ।
রাখছি।
কী কথা থেকে কোন কথায় চলে যান ভদ্রলোক। কেন তাকে ফোন করলেন তাও সবসময় বুঝে পায় না ভরত। কিন্তু তার ভালো লাগে মানুষটাকে। একদম খাপছাড়া মানুষ। নিয়মকানুনের ধার ধারেন না। একরকম লোকের সঙ্গে কথা বললে মন ভাল হয়ে যায়। আজও হলো।
ভরতের মনে হল ফোন রেখে দেবার পর ডাক্তারবাবুর হয়তো নতুন কিছু মনে এসেছে তাই আবার ফোন। সে রিসিভার তুলে বলল, বলুন।
মহিলাকণ্ঠ। নাম্বার যাচাই করল প্রথমে। তারপর বলল, আমি কি ভরতের সঙ্গে কথা বলছি? ও, কেমন আছ তুমি? আমি সুদেষ্ণা।
ভরত সোজা হয়ে দাঁড়াল। নিচু গলায় বলল, ভাল।
কলেজে আসছ না কেন?
যাব।
আমি যদি তোমার সঙ্গে দেখা করতে যাই তাহলে কি অসুবিধে হবে?
অসুবিধা কীসের?
তোমার টেলিফোন নম্বর আর ঠিকানা কালকে পেয়েছি। ঘন্টাখানেকের মধ্যে যেতে পারি। ঠিক আছে, রাখছি। সুদেষ্ণা লাইন কেটে দেবার পরও ভরত খানিকক্ষণ রিসিভার ধরে থাকল। অদ্ভুত এক ঝিমঝিম ভাব তার সমস্ত শরীরে ছড়িয়ে পড়ছিল। তার মনে পড়ল সেদিনকার কথা যেদিন সে সুদেষ্ণাদের বাড়িতে ছুটে গিয়েছিল। সুদেষ্ণা বলেছিল, তুমি যা চাইছ সেরকম অনুভূতি কখনও যদি আমার হয় তাহলে তুমি জানতেই পারবে! ভরত প্রচণ্ড আগ্রহ নিয়ে জানতে চেয়েছিল, কবে? সুদেষ্ণা হেসে বলেছিল, কখন যে সেটা হবে তা বলতে পারছে না কারণ সে জ্যোতিষী নয়। সেদিন সে মাথা নিচু করে চলে এসেছিল সুদেষ্ণাদের বাড়ি থেকে। নিজেকে বঞ্চিত, অপমানিত বলে মনে হচ্ছিল সেদিন। অদ্ভুত এক শূন্যতাবোধে আক্রান্ত হয়ে ভরত ঠিক করেছিল আর কখনও সুদেষ্ণার সঙ্গে যোগাযোগ করবে না। আর তারপরই একের পর এক ঘটে গেল ঘটনাগুলো। সেই সুদেষ্ণা এতদিন বাদে নিজে যোগাযোগ করেছে। কেন? শুধুই সে অসুস্থ হয়ে কলেজে যাচ্ছে না বলে? কলেজে তো কত ছেলে অনুপস্থিত থাকে। তাদের প্রত্যেকের সঙ্গে নিশ্চয়ই সুদেষ্ণা যোগাযোগ করে না।
সুদেষ্ণা এ বাড়িতে আসবে শোনামাত্র কি রকম একটা ভাললাগা তৈরি হয়ে গেল। তার তখনই মনে হল গ্রহণ না করে সুদেষ্ণা ঠিক করেছে। চট করে এত বড় সিদ্ধান্ত নেওয়া মুখের কথা নয়। তার মনে হচ্ছিল এতদিনে সুদেষ্ণা নিশ্চয়ই সিদ্ধান্ত নিতে পেরেছে। এখন মনে হচ্ছে তার প্রস্তাব অবশ্য সেসময় খুব খারাপ লেগেছিল। হয়তো সেই খারাপ লাগা থেকেই সে ড্রাগ খেয়ে ফেলেছিল। কি ছেলেমানুষী ব্যাপার। লোকে এককালে এরকম হলে মদ খেয়ে দেবদাস হয়ে যেত। এখন ভাবলেই হাসি পায়! ভরত ফ্ল্যাটটার চারপাশে তাকাল। সুদেষ্ণা এলে কোথায় ওকে বসতে বলবে? এই ড্রইং রুমে না নিজের ঘরে? সে ঝটপট নিজের ঘরটাকে আর একটু ভদ্রস্থ করে তোলার চেষ্টা করল। বইপত্র এত ছড়িয়ে ছিটিয়ে রয়েছে যে নিজেরই রাগ হচ্ছিল।
ঠিক সওয়া তিনটের সময় বেল বাজল। ভরত যতটা সম্ভব দৌড়ে এসে দরজা খুলে দেখল। সুদেষ্ণা হাসছে এবং ওর পেছনে একটি যুবক সপ্রতিভ ভঙ্গিতে দাঁড়িয়ে আছে। সুদেষ্ণা জিজ্ঞাসা করল, দরজা আটকে দাঁড়িয়ে আছ, ভেতরে যেতে বলবে না?
কিরকম অসাড় লাগছিল শরীরটা, দরজার খোলামাত্র সেটা হয়েছিল, তবু সরে দাঁড়াল ভরত। মাথা নেড়ে বলল, এসো।
ওরা ভেতরে ঢুকল। ড্রইং রুমের সোফা দেখিয়ে বসতে বলল ভরত। সুদেষ্ণা আরাম করে বসে জিজ্ঞাসা করল, শরীর কেমন আছে?
অনেকটা ভাল। ভরত একটুও উৎসাহ পাচ্ছিল না।
আলাপ করিয়ে দিই। এ হচ্ছে সঞ্জয় দত্ত। মেকানিক্যাল ইঞ্জিনিয়ারিং এর ফাইনাল ইয়ারে আছে। সঞ্জয়, তোমাকে ভরতের কথা বলেছি। সুদেষ্ণা মিষ্টি হাসল।
সঞ্জয় মাথা নাড়ল, সুদেষ্ণা বলছিল আপনি খুব একরোখা। অন্যায়ের সঙ্গে আপোষ করে চলতে পারেন না। আপনাকে দেখার আগ্রহ থেকেই এলাম।
ভরত ভালভাবে তাকাল। একবছর পরে ইঞ্জিনিয়ার হয়ে যাবে ও। তার মা বাবা যা চেয়েছিল তা কি সুদেষ্ণাও চায়। নিশ্চিত নিরাপত্তা?
সুদেষ্ণা জিজ্ঞাসা করল, তুমি হঠাৎ ডুব মারলে। সেই যে দুপুরে আমাদের বাড়ি থেকে চলে আসার পর আর কোনও খবরই নেই। হঠাৎ অর্ণব বসুরায় বলল তুমি খুব অসুস্থ। কী হয়েছিল তোমার?
ভরত নিস্তেজ গলায় বলল, এমন কিছু নয়। ঝোঁকের মাথায় নেশার ট্যাবলেট খেয়ে ফেলেছিলাম। সহ্য হয়নি। কদিন নার্সিংহোমে থাকতে হয়েছিল। তারপর শরীর ঠিক হতে কিছু সময় লাগছে, এই আর কি?
নেশার ট্যাবলেট? মাইগড! সুদেষ্ণা আঁতকে উঠল।
সঞ্জয় জিজ্ঞাসা করল, আপনি কি নিয়মিত ড্রাগ খান?
আমার চেহারা দেখে সেরকম মনে হচ্ছে নাকি? ভরত ঠোঁট কামড়াল।।
না না। হঠাৎ আপনি এই ট্যাবলেট খেতে যাবেন কেন?
কোনও কোনও ঘটনা হঠাই হয়ে যায়। উদাসীন গলায় বলল ভরত।
তুমি জানতে না ওই ট্যাবলেট খেলে ক্ষতি হতে পারে? সুদেষ্ণা প্রশ্ন করল।
কৌতূহল বড় মারাত্মক অসুখ।
কিন্তু তোমার মতো ছেলের ক্ষেত্রে এটা যে সম্পূর্ণ বেমানান।
না। কারণ কোনটা মানানসই সেই ফর্মুলা আজও আবিষ্কৃত হয়নি।
সঞ্জয় জিজ্ঞাসা করল, ওই বস্তু আপনি পেলেন কী করে?
পেয়ে গেলাম। যাক গেলো, এখন আমি ভাল আছি। ভরত প্রসঙ্গ পাল্টাতে চাইল, তোমরা কী খাবে? চা না কফি?
সুদেষ্ণা মাথা নাড়ল, ধন্যবাদ। আজ কিছু খাব না। বাড়িতে আর কেউ নেই?
না। মা-বাবা দুজনেই অফিসে।
তুমি কবে থেকে কলেজে যাচ্ছ?
দেখি।
বললে এখন ভাল আছ তাহলে যেতে অসুবিধে কোথায়?
ডাক্তার বলুক আগে।
তাহলে আজ উঠি।
ঠিক আছে। এখানে আসার জন্যে অনেক ধন্যবাদ।
সুদেষ্ণা আর সঞ্জয় দরজার দিকে এগিয়ে গেল। দরজার বাইরে পা রেখে সঞ্জয় বলল, পরে একদিন আপনার সঙ্গে ভাল করে আলাপ করা যাবে।
ভরত কোনও জবাব দিল না। নেমে যাওয়ার আগে সুদেষ্ণা একবারও পেছন ফিরে তাকাল না। সঞ্জয়ের সঙ্গে অন্য প্রসঙ্গে কথা বলতে ব্যস্ত হয়ে গেল সে। ভরত চোখ বন্ধ করে জোরে জোরে নিঃশ্বাস নিল। সে কি বোকা! সুদেষ্ণা এসেছিল নেহাৎই ভদ্রতা করে তাকে দেখতে। অথচ ওর এই আসাটাকে উপলক্ষ করে সে কত কিনা ভেবে বসেছিল। একটা মেয়েকে বন্ধু হিসেবে ভাবতে পারার মতো সহজ মনটাকে সে আর পাঁচটা বাঙালি ছেলের মতো হারিয়ে বসে আছে।

জুতোর শব্দে চোখ খুলে ভরত দেখল মিসেস মুখার্জি বেরিয়ে এসেছেন। অদ্ভুত হেসে জিজ্ঞাসা করলেন, কেউ এসেছিল বুঝি?
হ্যাঁ। আমাদের কলেজে পড়ে।
মেয়েটি দেখতে বেশ। তোমার গার্লফ্রেন্ড?
ভরত ভদ্রমহিলাকে দেখল। তারপর নিঃশব্দে মাথা নেড়ে না বলল।
মহিলা হাসলেন, আমিও তাই ভাবছিলাম। এতদিন তোমাকে দেখছি, কখনও কোনও মেয়ের সঙ্গে মিশতে দেখিনি। কে যেন বলছিল নিচের তলার রবীনবাবু নাকি তোমাকে পাকড়ে নিয়ে গেছেন মেয়ের টিচার করে, আমার তো বিশ্বাস হয় না। যাগ গে এসব কথা, তোমার শরীর কেমন আছে বল!
ভালই।
ওঃ যা ভয় পাইয়ে দিয়েছিলে। অভিজ্ঞতা হল খুব, তাই না?
কীসের অভিজ্ঞতা?
ড্রাগ খাওয়ার। আচ্ছা, খাওয়ামাত্রই নেশা হয়ে গিয়েছিল?
ওটা বলে বোঝানো যাবে না। আপনি খেয়ে দেখুন।
খুব ইচ্ছে করে জানো! আমি একটু ডানপিটে আছি বলেই ইচ্ছেটা হয়। কিন্তু ভয় লাগে, যদি নেশা হয়ে যায়। ড্রাগখোরদের চেহারা কি বিচ্ছিরি হয়।
ভরত আর দাঁড়াল না। ভদ্রমহিলা ওইভাবে অনন্তকাল কথা বলে যেতে পারেন কিন্তু তার আর দাঁড়াতে ভাল লাগছে না। কিছুটা অভদ্রের মতই সে ভেতরে চলে এসে দরজা বন্ধ করল। সুদেষ্ণা এসেছিল এই খবরটা ফ্ল্যাটে ঢোকার আগেই মা জেনে যাবে। অবশ্য তাতে মা কিছু। মনে করবে বলে মনে হয় না। করলেই বা কী করা যাবে। সুদেষ্ণা এসেছিল বন্ধুর মতো খোঁজ নিতে। একা আসতে স্বচ্ছন্দ হতে পারেনি বলে সঙ্গী নিয়ে এসেছে। হয়তো ওই সঙ্গী নিয়ে আসার কারণে মা-ও স্বচ্ছন্দ বোধ করবে।
ভরত আবার কলেজে যাওয়া শুরু করল। বাড়ি থেকে কলেজে ঢোকা এবং লাইব্রেরি ফেরত বাড়ি যাওয়া ছাড়া আর কোনও কিছুতেই তার আগ্রহ নেই। বেঁচে থাকলে হলে তোমাকে ঝামেলা এড়াতে হবে। দেশপ্রেম, অন্যায়ের বিরুদ্ধে প্রতিবাদ ইত্যাদি বইপত্রে ছড়ানো থাকা কথাবার্তা সঙ্গে জীবনের কোনও মিল নেই এই সত্য তাকেও মেনে নিতে হবে। তার টিউশনিগুলো এখন হাতছাড়া হয়ে গেছে। এতকাল বিনা নোটিসে মাস্টারমশাই-এর উধাও হয়ে যাওয়া কোনও অভিভাবক মেনে নিতে পারেনি। আবার নতুন করে ছাত্র পড়ানোর কাজ জোটাতে না পারা পর্যন্ত মায়ের কাছেই হাত পাততে হবে। শেষপর্যন্ত সে নিজের সঙ্গে লড়াই করে সিদ্ধান্তে এল, হাত পাতা নয়, যতদিন চাকরি না পাবে ততদিন তাকে খরচ দেওয়া মা-বাবার পবিত্র কর্তব্য। সে পৃথিবীতে এসেছে ওদের ইচ্ছেয়, বড় হচ্ছে ওদের পরিকল্পনামাফিক। হ্যাঁ, স্কুল ছাড়ার পর পড়াশুনার ধারা হয়তো সে নিজে নির্বাচন করেছে কিন্তু কলেজে বিশ্ববিদ্যালয়ের সময়টায় তাকে সাহায্য করার দায়িত্ব মা-বাবার। আদর্শ নামক একটি সোনার পাথরবাটির স্বপ্ন দেখে যারা তাদের মেরুদণ্ড ধীরে ধীরে বেঁকে গোল হয়ে যায়। চিড়িয়াখানা এবং মিউজিয়মের মধ্যে প্রাণবন্ত অবশ্যই প্রথমটি। আদর্শ এখন মিউজিয়ামে চমৎকার মানানসই।
কলেজে ঢুকছিল ভরত। গেটের কাছে ছেলেমেয়ে বেশি নেই। একটা বোগা মেয়ে হলুদ শাড়ি পরে সামনে হাঁটছিল। ওর হাতে দুটো খাতা। ভরত ওকে ভাল করে লক্ষ্যই করেনি কারণ তার প্রয়োজন ছিল না। হঠাৎ তার মনে হল মেয়েটা পড়ে যাচ্ছে। যেতে যেতে দাঁড়িয়ে গিয়ে টলতে শুরু করেছে। ব্যাপারটা মাথায় ঢুকতেই ভরত এগিয়ে গেল দ্রুত। কিন্তু ততক্ষণে মেয়েটা ঢলে পড়েছে মাটিতে। খাতাদুটো ছিটকে গেল একপাশে। যারা দূরে ছিল তারা চিৎকার করে ছুটে এল। ভরত আগে পৌঁছেছিল। মেয়েটার চোখ বন্ধ, মুখ একেবারের সাদা। কপালজুড়ে ঘাম। ডাকাডাকিতেও ওর চোখ খুলল না।
এখনই একজন ডাক্তার ডাকা উচিত। অথবা হাসপাতালে। যে ভরত ইদানিং কোনও ঝামেলায় যাবে না বলে ঠিক করেছিল সে-ই নিজের অজান্তে উদ্যোগ নিল। কলেজে পৌঁছে দেওয়া এক ছাত্রীর গাড়িতে মেয়েটিকে তুলে আর একটি ছাত্রকে সঙ্গে নিয়ে ছুটল মেডিক্যাল কলেজে। হাসপাতালের ইমার্জেন্সি ওয়ার্ডে তখন খুব ভিড়। মেয়েটিকে মাটিতে শুইয়ে রেখে একজন ডাক্তার পরীক্ষা করলেন। করে বললেন, মনে হচ্ছে উইন্ড থেকে হতে পারে। শরীরে রক্তও নেই। পরীক্ষা না করে কিছু বলা যাবে না। প্রাথমিক চিকিৎসা হিসেবে একটা ইনজেকশন দিলেন ডাক্তার।
চারধারে চিৎকার চেঁচামেচি। বারান্দার গা ঘেঁষাঘেষি খাটে নিস্তেজ রুগিরা শুয়ে আছে। এইসময় মেয়েটা চোখ খুলল। ভরত তাকে জিজ্ঞাসা করল, এখন কেমন লাগছে? আমি একই কলেজে পড়ি।
মেয়েটা আবার চোখ বন্ধ করল, আমি কোথায়?
হাসপাতালে। মাথা ঘুরে পড়ে গিয়েছিলে।
মেয়েটা চারপাশ তাকিয়ে দেখল। তারপর ভরত আপত্তি করা সত্ত্বেও উঠে বসল, আমি বাড়ি যাব। প্লিজ।
এই অবস্থায় তুমি কী করে যাবে? ডাক্তার বলেছে তোমার পরীক্ষা হবে।
আমি এখন ভাল হয়ে গেছি। আমি বাড়িতে যাব।
সঙ্গী ছাত্রটি বলল, ও যদি পারে তাহলে বাড়িতে ফিরে যাক। এখানে যা অবস্থা তাতে একটুও ভরসা পাওয়া যাচ্ছে না।
কিন্তু যেতে হলে ডাক্তারে অনুমতি তো লাগবে।
কিস্যু দরকার নেই। ওর নাম এখনও এখানকার খাতায় ওঠেনি। আমাকে যেতে বলেছিল ওসব করতে। এই, তুমি উঠে দাঁড়াতে পারবে? ছেলেটি জিজ্ঞাসা করল।
মেয়েটা মাথা নেড়ে হ্যাঁ বলল।
ভরত জিজ্ঞাসা করল, কোথায় থাক তুমি?
বাগবাজার।
মেয়েটা যে অসুস্থ তাতে কোনও সন্দেহ নেই। চিকিৎসা না করিয়ে ওকে বাড়িতে ফিরিয়ে নিয়ে যাওয়ায় আপত্তি ছিল ভরতের। কিন্তু এর মধ্যে সে জানতে পেরেছে কেবিন বা পেয়িং বেডে জায়গা পাওয়া নাকি এখনই সম্ভব নয়। যদি সোর্স অথবা টাকার ব্যবস্থা করা যায় তাহলে ব্যবস্থা হতে পারে। মানুষের প্রয়োজন নিয়ে কিছু মানুষ ব্যবস্থা করবেই এদেশে এবং সেটা মেনে নিতে হবে। ওই দুটোর কোনোটারই যখন ব্যবস্থা করা যাচ্ছে না তখন ওকে ফিরিয়ে নিয়ে যাওয়া ছাড়া উপায় নেই। এভাবে বারান্দায় ফেলে রেখে যাওয়া যায় না।
সঙ্গী ছেলেটি বেরিয়ে গেল ট্যাক্সি ডাকতে। মেয়েটাকে সঙ্গে নিয়ে ট্যাক্সি খোঁজার চেয়ে সেইটেই ভাল। মেয়েটা উঠে বসেছিল। ওর শরীর মাঝেমাঝে কেঁপে উঠছে। মুখ একদম সাদা। ভরত আবার জিজ্ঞাসা করল, তুমি যেতে পারবে?
মাথা নাড়ল মেয়েটি। কিন্তু ওর কষ্ট হচ্ছে বোঝা গেল।
তোমার নাম কী?
শ্রাবণী।
তুমি আমার হাত ধরে উঠে দাঁড়াও দেখি পার কিনা! ভরত হাত বাড়াল।
শ্রাবণী চেষ্টা করল, সে যখন সোজা হল তখনও তার শরীর কাঁপছে। ভরত চারপাশে তাকিয়ে হাসপাতাল কর্মচারীদের কাউকে দেখতে পেল না। এভাবে নিয়ে যাওয়া অন্যায় কিন্তু সে কী করতে পারে!
ট্যাক্সিতে বসে একপাশে মাথা এলিয়ে দিল শ্রাবণী। ভরত তার পাশে বসেছে, সঙ্গী ছেলেটি সামনে। হ্যারিসন রোডের মোড় এসে ছেলেটি বলল, আমার একটা জরুরি কাজ আছে, তুমি তো ওকে বাড়িতে পৌঁছে দিতে যাচ্ছ, আমি আর গিয়ে কী করব!
ভরত শ্রাবণীর দিকে তাকাল। সে মাথা হেলিয়ে দিয়ে একপাশে নেতিয়ে পড়ে আছে। ট্যাক্সি থামিয়ে ছেলেটা নেমে যাওয়ার পর ভরতের খেয়াল হল ওর পকেটে মাত্র পনেরটা টাকা রয়েছে। যদি এর থেকে বেশি ভাড়া মিটারে ওঠে তাহলে সে কি করবে? শ্রাবণীর উচিত ট্যাক্সির ভাড়া মেটানো কিন্তু ওর যা অবস্থা তাতে একটুও ভরসা পাওয়া যাচ্ছে না। ভরত ঠিক করল বেশি ভাড়া উঠলে শ্রাবণীর বাড়ির লোকেদের বলবে ভাড়া মিটিয়ে দিতে। সে যে পৌঁছে দিয়ে যাচ্ছে এই ঢের।
গিরিশমঞ্চের উল্টোদিকে ট্যাক্সিটা দাঁড়াতে বলল শ্রাবণী। নিস্তেজ গলায় জানাল এই গলিতে ঢুকতে হবে। গলি এত সরু যে ট্যাক্সিওয়ালা রাজি হচ্ছিল না। শ্রাবণীর অসুস্থতার কথা বলতে লোকটা বাধ্য হলো। এর মধ্যে মিটার দেখে হিসেব করে নিয়েছে ভরত চোদ্দটাকা পঁচাত্তর দিতে হবে। আর এক ধাপ উঠে গেলে তার পকেটে পয়সা নেই। অতএব ওর বাড়ির সামনে গাড়িটাকে নিয়ে যেতে হবে।
একটি পুরনো বাড়ির সামনে পৌঁছে হাত তুলল শ্রাবণী। একজন টাক মাথা ভদ্রলোক সেই বাড়ির রকে লুঙ্গি পরে খালি গায়ে বসে কাগজ পড়ছিলেন। গলিতে ট্যাক্সি ঢুকছে দেখে কাগজ সরিয়েছেন মুখ থেকে। ভরত দরজা খুলে ভদ্রলোকের কাছে গিয়ে বলল, শ্রাবণী খুব অসুস্থ। ওকে ধরে ধরে নামাতে হবে।
কী হয়েছে? ভদ্রলোকের চোখ ছোট হয়ে গেল।
মাথা ঘুরে পড়ে গিয়েছিল। জ্ঞান ছিল না।
বাড়ির ভেতরে গিয়ে বলুন।
ভরত দেখল শ্রাবণী শরীরটাকে কোনমতে নিচে নামিয়ে আনছে। মাটিতে পা দিয়ে মেয়েটা গাড়িটাকে আঁকড়ে ধরল। ওর হাঁটার ক্ষমতা নেই। বাধ্য হয়ে ভরত এগিয়ে গিয়ে তার হাত ধরল। শ্রাবণী বিড়বিড় করে বলল, আমি যেতে পারব।
.
কথাগুলো যে নিছকই সঙ্কোচের কারণে বলা সেটা বুঝতে অসুবিধে হবার কথা নয়, ভরত ওকে ধরে ধরে ভেতরে নিয়ে চলল। দরজা খোলাই ছিল। হঠাৎই একটা চাপা আর্তনাদ শোনা গেল। ভরত দেখল একজন মহিলা ছুটে আসছেন। পরনে আটপৌরে শাড়ি। রোগা মহিলা দুহাতে জড়িয়ে ধরলেন শ্রাবণীকে, কী হয়েছে? কী হয়েছে তোর?
শ্রাবণী যেন তার শরীরের শেষ শক্তিটুকু এতক্ষণ আঁকড়ে ছিল, মহিলা জড়িয়ে ধরা মাত্র সেটুকুও চলে গেল। শরীর এলিয়ে পড়ল তার। মহিলা কোনওমতে ওকে টানতে টানতে ভেতরে ঢুকে গেলেন। ভরত কী করবে বুঝতে পারছিল না। এঁদের সঙ্গে ভেতরে যাওয়া কি শোভনীয় হবে? ট্যাক্সিটা দাঁড়িয়ে আছে। ভাড়া না মিটিয়ে দিলে মিটার বাড়বে। সে চটপট বাইরে এসে দেখল মিটার আর এক ধাপ উঠেছে। মুখ ফিরিয়ে ভদ্রলোকের দিকে তাকাল। উনি এখন কাগজ পড়ছেন। নিশ্চয়ই এ বাড়ির কেউ নয়। অগত্যা পকেট থেকে পনের টাকা বের করল ভরত। ট্যাক্সিওয়ালা সেটা নিয়ে বলল, আরও আট আনা দিন। ভরত সত্যি কথা বলল, আট আনা নেই।
লোকটা কিছু না বলে ট্যাক্সিটা ঘোরাবার চেষ্টা শুরু করল।
ভরত ভেবে পাচ্ছিল না সে কী করবে। তার পকেটে এখন একটাও পয়সা নেই। বাড়ি যেতে হলে হেঁটে যেতে হবে। সেটা খুব সহজ ব্যাপার নয়। সে সোজা টাকামাথা ভদ্রলোকের সামনে গিয়ে জিজ্ঞাসা করল, আপনি শ্রাবণীর কোন আত্মীয়?
কেন?
দরকার ছিল।
সোজা ভেতরে গিয়ে বাঁ দিকে উঠে যান। ওই অংশটা ওদের।
লোকটাকে খচ্চর বললে সেই প্রাণীটিকে অপমান করা হবে বলে মনে হল ভরতের। কিন্তু সে হেঁটে বাড়িতে ফিরতে পারবে না। ভেতরে ঢুকল সে। বাঁ এবং ডান দু দিক দিয়ে সিঁড়ি ওপরে ওপরে উঠে গেছে। বাঁ দিকটা ধরল সে। পুরনো বাড়ি, অনেককাল সংস্কার করা হয়নি কেমন স্যাঁতসেঁতে গন্ধ চাপ হয়ে বেরুচ্ছে।
ওপরে উঠতেই সেই মহিলার গলা শুনতে পেল, আমি কী করব! আমার হাত পা ঠাণ্ডা হয়ে আসছে। তুই একটু শুয়ে থাক আমি অবনীডাওারকে ডেকে আনি।
ভরত দরজায় দাঁড়িয়ে দেখল শ্রাবণী বিছানায় চোখ বন্ধ করে শুয়ে আছে আর মহিলা তার মাথায় হাত বোলাতে বোলাতে কথা বলছেন। চোখ তুলে তাকে দেখতে পেয়ে মহিলা দ্রুত চলে এলেন সামনে, আপনি–তুমি, তুমি ওকে নিয়ে এসেছ?
আজ্ঞে হ্যাঁ।
কে তুমি?
আমরা একই কলেজে পড়ি। কলেজে ঢোকার সময় ও পড়ে যায় হঠাৎই। জ্ঞান হারিয়ে ফেলে। ওকে হাসপাতালে নিয়ে গিয়েছিলাম কিন্তু সেখানে ও কিছুতেই থাকতে চাইল না। বাধ্য হয়ে ট্যাক্সি করে ওকে এখানে নিয়ে এসেছি। ভরত ইচ্ছে করে ট্যাক্সি শব্দটা একটু জোর দিয়ে উচ্চারণ করল যাতে ভদ্রমহিলার খেয়াল হয় ভাড়াটা তার দিয়ে দেওয়া উচিত।
তোমাকে কি বলে যে ধন্যবাদ দেব বাবা! এত কষ্ট করে ওকে বাড়িতে পৌঁছে দিয়ে গেলে। তুমি একটু বসো, আমি ডাক্তারবাবুকে ডেকে নিয়ে আসছি।
আপনি কেন যাবেন? আমাকে বলুন, ডাক্তারের চেম্বার কোথায়, আমি যাচ্ছি।
না। তোমাকে উনি চেনেন না। তুমি গেলে এখনই আসতে চাইবে না। আমি আসছি। ভদ্রমহিলা তাড়াতাড়ি বেরিয়ে গেলেন।
ভরত অসহায় বোধ করল। এই বাড়িতে আর কেউ আছে বলে মনে হচ্ছে না। বিছানায় মড়ার মত শুয়ে আছে শ্রাবণী। মেয়েটা যে খুবই অসুস্থ তাতে কোনো সন্দেহ নেই। ওর বাবা দাদা অথবা কোনো পুরুষমানুষ কি এবাড়িতে নেই? এইসময় অস্ফুট শব্দ করল শ্রাবণী। চোখ বন্ধ করেই বলল, জল।
এইসময় জল দেওয়া উচিত কিনা তা জানে না ভরত। আবার কেউ জল খেতে চাইলে না দিয়ে দাঁড়িয়ে থাকা কি সম্ভব? সে টেবিলের ওপর জলের জাগ আর গ্লাস দেখতে পেল। গ্লাসে খানিকটা জলঢেলে সে বিছানার পাশে গিয়ে বলল, জল এনেছি, মুখ তুলে খেতে পারবে?
মাথাটা সামান্য তোলার চেষ্টা করেও পারল না শ্রাবণী। চোখ না খুলেই মাথা নেড়ে না বলল। ভরত সামান্য ঝুঁকে বলল, হাঁ করো।
ধীরে ধীরে মুখ খুলল শ্রাবণী। কিন্তু ওপর থেকে গ্লাস নামিয়ে মুখে জল ঢালা সহজ ব্যাপার নয়। চলকে বাইরে পড়তে পারে, বেশি পড়ে গেলে শ্বাস বন্ধ হয়ে যাওয়াও অসম্ভব নয়। অতএব লক্ষ্য ঠিক রাখতে এক হাতে শ্রাবণীর মুখ ধরতে হলো। সঙ্গে সঙ্গে অদ্ভুত শীতল একটা স্পর্শ পেল ভরত। পেয়ে শরীর শিরশির করে উঠল। গ্লাস থেকে সামান্য জল মুখে ঢালামাত্র শ্রাবণী সেটা বেশ কষ্ট করে গিয়ে ফেলল। গ্লাস সরিয়ে নিয়ে ভরত জিজ্ঞাসা করল, শরীর কেমন লাগছে?
শ্রাবণী কথা না বলে মাথা নেড়ে জানাল ভাল নয়।
চুপচাপ দাঁড়িয়ে রইল ভরত। শ্রাবণী তার থেকে সামান্য ছোট হতে পারে। এই বয়সে সে নিজে কদিন মৃত্যুর সঙ্গে লড়াই করে নার্সিংহোম থৈকে ফিরে এসেছে। তার নিজেরও কোনো হুঁশ ছিল না সেসময়। নিজের অজান্তেই সে ওই পরিস্থিতিটাকে ডেকে এনেছিল। কিন্তু শ্রাবণীর মতো মেয়ে কেন অসুস্থ হবে। এই মেয়েটা বোগা, ফ্যাকাশে। কিন্তু ওর চোখ দুটো আশ্চর্য সুন্দর, চিবুকটা বড় মায়াময়ী, শ্রাবণী মোটেই সুন্দরী বলা যাবে না। যৌবনে পৌঁছানোর পরও প্রকৃতি বড় কৃপণ থেকেছে তার বেলায়। অধিকাংশ বাঙালি মেয়ের সঙ্গে শ্রাবণীর কোনও পার্থক্য নেই। তবু, এখন এই শায়িত শ্রাবণীকে দেখে তার মনে কি রকম মায়ার জন্ম হলো।
সিঁড়িতে কথা শোনা যাচ্ছিল। ভরত দরজার দিকে একটু এগোল। শ্রাবণীর মা প্রায় ছুটতে ছুটতে ফিরছেন ডাক্তারকে সঙ্গে নিয়ে। ডাক্তার ঘরে ঢুকে শ্রাবণীর পাশে চলে গেলেন, কী ব্যাপার? আবার কী হলো? শ্রাবণী জবাব দিল না। ডাক্তার ভরতের দিকে তাকালেন, অতএব ভরতকে বলতে হল। শুনতে শুনতে ডাক্তার পালস দেখে প্রেসার মাপার যন্ত্র চালু করেছেন। ওঁকে খুব গম্ভীর দেখাচ্ছিল। বললেন, হাসপাতাল থেকে নিয়ে আসা অন্যায় হয়েছে।
ভরত বলল, ও থাকতে চাইছিল না। তাছাড়া ওখানে চিকিৎসা হচ্ছিল না।
কিন্তু ওকে এখনই হাসপাতালে নিয়ে যেতে হবে। রক্ত দেওয়া দরকার। এই মেয়ে বেশ অ্যানিমিক। হিমোগ্লোবিন কমতে কমতে এখন কোথায় গিয়েছে কে জানে। আপনাকে আমি বলেছিলাম ডক্টর দত্তের কাছে ওকে নিয়ে যেতে, গিয়েছিলেন?
ও যেতে চায়নি। বলেছিল এখন ভাল আছে।
ননসেন্স। এখনই অ্যাসেমব্লি অফ গড চার্চ হসপিটালে নিয়ে যান। পার্ক স্ট্রিট-পার্কসার্কাস মোড়ে হসপিটালটা। ওখানে গিয়ে ডক্টর দত্তের সঙ্গে দেখা করুন। আমি ওঁকে ফোন করে দিচ্ছি।
ডাক্তারবাবুকে দরজা পর্যন্ত এগিয়ে দিয়ে এসে শ্রাবণীর মা বললেন, এখন কী করি!
উনি যা বললেন তাই করুন। ভরত বলল।
আমি বাবা একা মানুষ। রাস্তাঘাট তেমন চিনিও না। আমার হাত-পা কেমন করছে!
অগত্যা ভরতকে উদ্যোগী হতে হলো। ট্যাক্সি ডেকে আনার পর শ্রাবণীকে নামাতে তাকেই হাত লাগাতে হলো। সে বুঝতে পারছিল এই বাড়িটা এখন শরিকে ভর্তি এবং কেউ কারও সাহায্যের জন্যে এগিয়ে আসে না। ট্যাক্সি ছাড়ার আগে সে পরিষ্কার জিজ্ঞাসা করল, আপনি কি টাকাপয়সা সঙ্গে নিয়েছেন? হাসপাতালে নিশ্চয়ই দরকার হবে।
শ্রাবণীর মা মাথা নাড়লেন, হ্যাঁ বাবা।
মেয়ের মাথা কোলে নিয়ে ভদ্রমহিলা পেছনের আসনে বসেছিলেন। ড্রাইভারের পাশে বসে ভরত চমকে উঠল। শ্রাবণীর নাকের ফুটো দিয়ে কাঁচা রক্ত চুঁইয়ে আসছে। ভদ্রমহিলাকে কথাটা বলতে তিনি চাপা আর্তনাদ করে আঁচল চেপে ধরলেন মেয়ের নাকে। ভরত শ্রাবণীর অসুখ বুঝতে পারছিল না। ডাক্তার বলে গেলেন ও অ্যানিমিক। তাহলে শরীর থেকে রক্ত বেরোবে কেন?
.
অ্যাসেমব্লি অফ গড চার্চ হসপিট্যালে পৌঁছে জানা গেল আউটডোরের সময় শেষ হয়ে গিয়েছে। ইমার্জেন্সি কেস ছাড়া এখন ভর্তি হচ্ছে না। ডক্টর দত্ত ভোরবেলায় এসে বেলা পর্যন্ত পেশেন্ট দেখে বাড়ি ফিরে গিয়েছেন। শ্রাবণীকে বসিয়ে রাখা হয়েছিল একটা বেঞ্চিতে। ভরতের মনে হল হসপিট্যালটা বেশ পরিষ্কার-পরিচ্ছন্ন। কিন্তু শ্রাবণীকে তো আবার ফিরিয়ে নেওয়া যায় না। হঠাৎ একজন কর্মী সামনে এসে চিৎকার করলেন, ডক্টর দত্তর সঙ্গে দেখা করতে কেউ কি এসেছেন? ভরত চমকে উঠল। তারপর দ্রুত কাছে গেল, তাঁ, আমরা এসেছি।
কর্মীটা বলল, ডাক্তারবাবু দোতলায় আছেন। পেশেন্টকে নিয়ে যান।
উনি তো বাড়ি চলে গিয়েছিলেন?
হ্যাঁ। আবার ফিরে এসেছেন। জলদি যান।
ছোট্ট ঘরটিতে যে ভদ্রলোক বসেছিলেন তার যথেষ্ট বয়স হয়েছে। ফর্সা ছোটোখাটো চেহারা, সাদা চুল, হাসলেন, তুমি অসুস্থ? এখানে ওকে শুইয়ে দিন। হ্যাঁ।
শ্রাবণীকে প্রশ্নটা করেই উঠে দাঁড়িয়েছিলো ডাক্তার। শ্রাবণীর মা মেয়েকে শুইয়ে দিতেই পরীক্ষা আরম্ভ করলেন। তারপর ফিরে চেয়ারে গিয়ে টেলিফোনটা তুললেন, চটপট চলে এসো। একটি মেয়ের রক্ত পরীক্ষা করতে হবে। কুইক।
রিসিভার নামিয়ে রেখে শ্রাবণীর মাকে জিজ্ঞাসা করলো, যা যা হয়েছে সব বলুন।
শ্রাবণীর মা বলতে লাগলেন মেয়ে রক্তাল্পতায় ভুগছে। অ্যানিমিক। ডাক্তারের ওষুধ ঠিকঠাক খেয়ে যাচ্ছে। আজ হঠাৎ কলেজে পড়ে যায়। ওর বন্ধুরা ওকে হাসপাতালে নিয়ে যায়। কিন্তু সেখানে থাকতে চায়নি শ্রাবণী। ফলে ওকে বাড়িতে আনতে হয়েছে। নাক দিয়ে রক্ত পড়েছে। ডক্টর দত্ত বললেন, আগের রক্তপরীক্ষা করার রিপোর্টটা দেখি।
শ্রাবণীর মা যে ব্যাগে করে সেই কাগজপত্র এনেছেন তা জানত না ভরত। দেখে ডাক্তারের মুখ গম্ভীর হয়ে গেল। বললেন, অনেক আগেই আমাদের কাছে এলে ভাল করতেন।
এইসময় অ্যাপ্রন পরা একজন ঢুকতেই ডাক্তার ইশারায় শ্রাবণীকে দেখিয়ে দিলেন। ভরত দেখল সূচ ফুটিয়ে টানা মাত্রা প্লাস্টিকের সিরিঞ্জের অনেকটা লাল হয়ে গেল। শ্রাবণী কোনও শব্দ করল না। ডাক্তার বললেন, রিপোর্ট পরে দিও। এখন শুধু হিমোগ্লোবিনটা কত বলে দাও। আমি অপেক্ষা করছি।
বলে যাওয়ার আগে লোকটি জিজ্ঞাসা করল, স্যার, আপনি বাড়ি চলে গিয়েছিলেন না?
হ্যাঁ। কেন?
আবার ফিরে এলেন এসময়ে?
বাড়িতে বসে টিভি দেখার চেয়ে এই মেয়েটির পাশে থাকা অনেক জরুরি, যাও।
লোকটি মাথা নেড়ে চলে যাওয়ামাত্র আর একজন উঁকি মারল। ডক্টর দত্ত গলা চড়ালেন, কী চাই? এটা তো আমার পেশেন্ট দেখার সময় নয়!
না ডাক্তারবাবু। ট্রেন বন্ধ বলে খুব দেরি হয়ে গিয়েছিল আসতে। আমি শুধু জানতে এসেছিলাম ছেলেকে কি আপনার কাছে আনব?
কোথায় যেন থাকা হয়?
রাণাঘাট।
ও। শ্রীমান শ্ৰীমন্ত সওদাগর। কেমন আছে সে?
ভাল। স্কুলে যাচ্ছে।
ওষুধ?
ঠিকঠাক খাচ্ছে। আটমাস হয়ে গেল।
মাইগড! আমি আপনাকে বলেছিলাম ঠিক চারমাস পরে নিয়ে আসতে। আপনি ওর বাবা না ক্রিমিনাল? ছেলেকে খুন করতে চান? কালই নিয়ে আসবেন নইলে আর কোনদিন আসতে হবে না। গেট আউট।
লোকটি মাথা নেড়ে চলে যেতেই টেলিফোন বাজল। ডক্টর দত্ত সাড়া দিয়ে জিজ্ঞাসা করলেন কত? উত্তরটা শুনে বললেন, ডিটেলস্ রেডি করো। রিসিভার নামিয়ে জোরে নিঃশ্বাস নিলেন চোখ বন্ধ করে, ও কোথায় পড়ে?
প্রেসিডেন্সিতে।
ডক্টর দত্ত চেয়ার ছেড়ে উঠে শ্রাবণীর মাথায় হাত রাখলেন, ওর বাবা?
চারবছর হল চলে গেছেন?
আপনাদের সোর্স অফ ইনকাম?
কিছু রেখে গিয়েছিলেন। তারই সুদে চলে যাচ্ছে।
কত?
কত মানে? শ্রাবণীর মায়ের মুখ শক্ত হল।
ভুল বুঝবেন না। কত সুদ পান? দুই তিন হাজার নাকি বিশ পঁচিশ?
উনি তো বেশি রেখে যেতে পারেননি। চার হাজার টাকার মতো পাই। আমি সঙ্গে টাকা এনেছি। কী লাগবে বলুন!
মাইগড! ডাক্তার চলে এলেন টেবিলে। তারপর ভরতের দিকে তাকালেন, তুমি কে?
ভরত বলল, আমি প্রেসিডেন্সিতে পড়ি।
ওর বন্ধু?
না। আজ ও পড়ে যেতে ওর সঙ্গে আসি।
বাঃ গুড। শুনুন মা, আপনি একটা দরখাস্ত লিখুন। তাতে বলবেন আপনার মাসিক আয় হাজার টাকার বেশি নয়। যদি হাসপাতাল থেকে আপনার মেয়ের চিকিৎসার জন্যে সাহায্য করা হয় তাহলে আপনি বাধিত হবেন। তুমি ওঁর হয়ে এখনই লিখে দাও।
সাহায্য নিতে হবে কেন? শ্রাবণীর মা প্রতিবাদ করলেন।
যদি আপনার মাসিক আয় অনেক হত তাহলে সাহায্য নিতে বলতাম না। কয়েক বছর আগে। আমি একটু শিশুকে বাঁচাবার চেষ্টা করি। অনেক করেও শেষ পর্যন্ত তাকে রাখতে পারিনি। তার বাবা বিরাট ব্যবসায়ী। ছেলে মারা যাওয়ার পর তিনি একদিন এখানে এসে এক কোটি টাকার চেক দিয়ে বললেন, তার ছেলের রোগে যেসব ছেলেমেয়ে আক্রান্ত হবে তাদের চিকিৎসা যেন ওই টাকায় হয়। আমরা একটা কমিটি করেছি। যে সব বাবা-মায়ের রোজগার কম তাদের সন্তানের চিকিৎসা ওই টাকায় করা হয়ে থাকে। যা সন্দেহ হচ্ছে তা যদি ঠিক হয় তাহলে আপনার মাসিক আয়ের টাকায় এই মেয়ের চিকিৎসা করা সম্ভব নয়। একটা ইঞ্জেকশনের দামই হয় তো হাজার টাকা। দরখাস্ত লিখে আমাকে দিন। আমি রেকমেন্ড করে দিচ্ছি। আপনার ওটা নিয়ে সুপারের কাছে যান। তিনি অর্ডার করে দিলে বাকি ব্যবস্থা হয়ে যাবে। ততক্ষণে ওকে বেডে ভর্তি করে দিচ্ছি। হাত বাড়িয়ে একটা সাদা কাগজ আর কলম তুলে ভরতের দিকে এগিয়ে দিলেন ডক্টর দত্ত। তারপর উঠে ঘর থেকে বেরিয়ে গেলেন।
ভরত হতভম্ব হয়ে বসেছিল। এরকম ঘটনা এখনও কলকাতায় ঘটে? তার চোখের সামনে মেডিকেল কলেজের বারান্দাটা ভেসে উঠল। কলকাতার বেশির ভাগ মানুষ যখন নিজের স্বার্থের বাইরে যেতে রাজি নয় তখন ডক্টর দত্তকে তার দেবদূত বলে ভাবতে ইচ্ছে করল। শ্রাবণীর মায়ের সঙ্গে পরামর্শ করে দরখাস্ত লেখা শেষ হবার আগেই দুজন লোক স্ট্রেচারে শুইয়ে শ্রাবণীকে নিয়ে গেল।
শ্রাবণীর মা পেছন পেছন যাচ্ছিলেন কিন্তু ভরত তাকে নিষেধ করল, এখন যাবেন না।
কিন্তু—
ডাক্তারবাবুর সঙ্গে কথা বলা আগে দরকার।
কিন্তু ওর কী হয়েছে তা এখনও বলেননি।
এইসময় ডক্টর দত্ত ঢুকলেন। ভরত তার সামনে দরখাস্তটা রাখতেই তিনি চোখ বুলিয়ে হাসলেন, গুড। চমৎকার লিখেছ। নিজে দরখাস্তের একপাশে খসখস করে কয়েক লাইন লিখে বললেন, মা, আপনি একা সুপারের কাছে যান। এটা ওঁকে দেখান। ওখান থেকে পাশের অফিসে গিয়ে মেয়ের নামে কার্ড করিয়ে ভর্তির কাগজপত্র ঠিক করে নিন।
শ্রাবণীর মা জিজ্ঞাসা করল, ওর অসুখটা কী ধরনের?
ডক্টর দত্ত মাথা নাড়লেন, আপাতত ধরে নিন রক্ত কম। তা থেকে অনেক কিছু হতে পারে, সমস্ত রিপোর্ট আগে পাই তারপর আপনাকে বলব। আপনি আর দেরি করবেন না।
ভরত শ্রাবণীর মায়ের সঙ্গে এগোতে যাচ্ছিল কিন্তু তাকে হাত নেড়ে চেয়ারে বসতে বললেন ডক্টর দত্ত। শ্রাবণীর মা বেরিয়ে গেলে তিনি বললেন, ইয়ং ম্যান, তোমার সাহায্য যে এখন খুব দরকার।
কী করতে হবে বলুন?
রক্ত চাই। ফ্রেশ ব্লাড। মেয়েটির ব্লাডগ্রুপের সঙ্গে যাদের মিলবে তাদের বিকেলের মধ্যে এখানে জড়ো করো। ওকে আজই রক্ত দিতে হবে।
ব্লাড ব্যাঙ্ক থেকে আনলে হবে না?
নো। ব্লাড ব্যাঙ্কের রক্ত তাদেরই ব্যবহার করা উচিত যাদের ফ্রেশ ব্লাড পাওয়ার কোন সোর্স নেই। তুমি কলেজে পড়। সেখানে প্রচুর ছেলেমেয়েকে একসঙ্গে পাবে। তোমার পক্ষে তাদের এখানে এনে জড়ো করা সহজ। তিনি টেলিফোন তুলে নম্বর ঘুরিয়ে প্রশ্ন করলেন, শ্রাবণীর ব্লাডগ্রুপ কী?
উত্তরটা শুনে রিসিভার নামিয়ে রেখে বললেন, ভগবানকে ধন্যবাদ যে সহজ গ্রুপের রক্ত ওর শরীরে। তুমি ও গ্রুপের ছেলেদের জোগাড় কর। যারা নিজের গ্রপ জানে না তাদেরও নিয়ে। এসো। সামান্য রক্ত দিলে তাদের শরীরের বিন্দুমাত্র ক্ষতি হবে না। কিন্তু অনেক বিপন্ন মানুষ বেঁচে যাবে। যাও।
ডাক্তারবাবু, শ্রাবণীর ঠিক কী হয়েছে?
আমি তো একটু আগে বললাম সমস্ত রিপোর্ট না দেখে বলা যাবে না। তবে আমার অভিজ্ঞতা বলে ওর লিউকোমিয়া হবার টেন্ডেন্সি আছে।
লিউকোমিয়া? তার মানে ব্লাড ক্যান্সার?
রাবিশ। ব্লাড ক্যান্সার! তার মানেই পেশেন্ট বাঁচবে না? এসব বোকা বোকা কথা শিক্ষিত ছেলের বলা উচিত নয়। আর লিউকোমিয়া হলেই ভয় পাওয়ার কিছু নেই। ওই রোগটার দুটো ধরন আছে। একটা হলে আমাদের কিছু করার নেই। কিন্তু দ্বিতীয় ধরনের লিউকোমিয়া হলে আমরা লড়াই করতে পারি। আমি অন্তত আটজন পেশেন্টের নাম বলতে পারি যারা গত বারো বছর ধরে ঠিক বেঁচে আছে। কাজ কর্ম করছে কিন্তু তাদের নিয়মিত ওষুধ খেতে হয়, আমার কাছে আসতে হয়। সুতরাং ছোকরা, কোনওরকম আপসেট হবে না। বন্ধুদের নিয়ে এসো, আমি চারটের সময় এখানে থাকব। বাই। ডক্টর দত্ত উঠে দাঁড়ালেন।
ভরত না বলে পারল না, আমার ভাবনা-চিন্তা পাল্টে যাচ্ছে।
কী কারণ? ডক্টর দত্ত দাঁড়িয়ে গেলেন পা বাড়িয়েই।
এখন আপনার মত মানুষ এই শহরে বেঁচে আছেন আমি ভাবতে পারিনি!
মাইগড! আমাকে দেখে কি অ্যাবনর্মাল বলে মনে হচ্ছে?
সত্যি বলতে হলে বলব ঠিক তাই। যেখানে কেউ কারো জন্যে ভাবে না, স্বার্থপরতা ছাড়া কোনো বোধ মানুষের নেই সেখানে আপনি পেশেন্টদের জন্যে এত ভাবছেন, এটা নর্মাল নয়।
তুমি ভুলে যাচ্ছে, আমি আমার কর্তব্যটুকুই করছি।
কেউ যেখানে সেটা করে না সেখানে আপনি করলে অ্যাবনর্মাল হবে। এই অসময়ে হাসপাতালে ফিরে এলেন, ওকে ফর্মালিটিস ছাড়াই ভর্তি করে নিলেন, ওর ব্লাড পরীক্ষা করানো জন্যে একদিন অপেক্ষা করলেন না এবং তার ওপর চিকিৎসার খরচের সুরাহা করে দিলেন কোনও সুপারিশ না থাকা সত্ত্বেও যেখানে মানুষ নিজের জমি বিক্রি করতে কর্পোরশনকে ঘুষ দিতে বাধ্য হয়।
তুমি উত্তেজিত হয়ে পড়েছ। আমি আবার বলছি যা করা উচিত তার বেশি কিছুই করছি না। যাদের তুমি দেখেছ তাদের বাইরেও মানুষ আছেন। মাদার টেরেসার কথা ছেড়ে দাও, ভারত সেবাশ্রমের কর্মীদের কথা ভাবো, পাড়ায় পাড়ায় এমন অনেক ছেলেকে পাবে যারা নিঃস্বার্থে কাজ করে যায়। এই যে তুমি, শ্রাবণীর আত্মীয় বা বন্ধু নও, তুমি কোন্ স্বার্থে এতক্ষণ এখানে আছ? কেন তুমি কলেজের ছেলেদের জোগাড় করে আনবে রক্তের জন্যে? চলো। তোমাকে কলেজে নামিয়ে দিয়ে যাই।
নিচে নেমে শ্রাবণীর মায়ের কাছে জানা গেল হসপিটালের সুপার কিছু প্রশ্ন করেছিলেন। সত্যি সত্যি তার আয় হাজারের নিচে কিনা তা নিয়ে সন্দেহ করেছিলেন। তারপর হেসে বলেছিলেন, ডক্টর দত্ত যখন সুপারিশ করেছেন তখন আমি ছেড়ে দিচ্ছি। মেয়ে ভাল হয়ে চলে যাওয়ার সময় সাধ্যমত ডোনেট করে গেলে খুশি হব।
ডক্টর দত্ত বললেন, অবশ্যই। আপনি তো আমাকে টাকা দিতে চেয়েছিলেন, তখন যা পারবেন দিয়ে যাবেন। ভর্তি হয়ে গেছে?
আধঘণ্টা পরে আসতে বলেছে।
ঠিক আছে। আপনি কাজ শেষ করে বাড়ি চলে যান। আজ বিকেলে আর আসার দরকার। নেই। ও আছে। চলি। ভরতকে নিয়ে ডক্টর দত্ত বেরিয়ে এলেন।
গাড়িতে ওঠার আগে ভরতের মনে হল এই বয়সে এত স্মার্ট চেহারা সে কখনও দ্যাখেনি। গাড়ি চলতে শুরু করা মাত্র সে প্রশ্ন করল, আপনার বয়স কত?
সেভেন্টি ফাইভ। কেন?
আপনি এখনও তরুণ।
থ্যাঙ্কস। মিলিটারিতে ছিলাম হে। অভ্যেসটা রয়ে গেছে। তোমার প্রব্লেমটা কী বলে? চারপাশের মানুষদের ওপর তোমার খুব রাগ?
ছিল। এখন নেই।
কেন? উবে গেল কী করে?
দেখলাম রোমে থাকতে হলে রোমানদের মতনই থাকতে হবে। আগে যা অসৎ অন্যায় বলে মনে হত তার প্রতিবাদ করতাম। ঘরে বাইরে সেসবের বাড়াবাড়ি দেখে মাথা খারাপ হয়ে যেত। এখন আর করি না। বুঝে গেছি বাঁচতে হলে আমাকেও অসৎ হতে হবে। অসাড়ে অন্যায় কাজ করে যেতে হবে। ভরত অকপটে মনের কথা বলল।
ভরত আশা করছিল ডক্টর দত্ত তাকে উপদেশ দেবেন। যে সমস্ত উপদেশ সমস্ত বাঙালি পিতারা তাদের সন্তানকে দিয়ে থাক তারই কিছুটা শুনতে হবে। কিন্তু তিনি কোনো কথা না বলে চুপচাপ গাড়ি চালাতে লাগলেন। অতএব আর কথা এগোল না। প্রেসিডেন্সি কলেজের সামনে তাকে নামিয়ে দিয়ে ভদ্রলোক চলে গেলেন।
.
কলেজের একটি মেয়ের লিউকোমিয়া হয়েছে এবং রক্ত দরকার, খবরটা চাউর হওয়া মাত্র অভাবনীয় ঘটনা ঘটল। দলে দলে ছেলেমেয়েরা ইউনিয়ন অফিসের সামনে এসে জড়ো হলো। তারা সবাই রক্ত দিতে চায়। অভিজিৎ এ ব্যাপারে উদ্যোগী হয়েছিল। ক্লাসে ক্লাসে গিয়ে সে বলেছিল, আমাদের কলেজের, এক বন্ধু, শ্রাবণী, আজ এই মুহূর্তে হাসপাতালে শুয়ে মৃত্যুর সঙ্গে পাঞ্জা লড়ছে। তাকে শক্তি জোগাতে আমাদের এখনই রক্ত দেওয়া দরকার। আপনারা যদি একজন সহপাঠিনীর প্রাণ বাঁচাতে চান তাহলে সাড়ে তিনটের মধ্যে ইউনিয়ন অফিসের সামনে উপস্থিত হবেন। তার ফলে ছাত্রছাত্রীর সংখ্যা দাঁড়াল একশ আটচল্লিশ।
অভিজিৎ ভরতকে জিজ্ঞাসা করল, আজ কতজনকে নিয়ে যেতে বলেছে?
কোনো সংখ্যা আমাকে উনি বলেননি।
তাহলে এক কাজ করি। তিরিশজন করে পর পর পাঁচটা ব্যাচে আমরা ওখান যাব। তিরিশজনের মধ্যে ও গ্রুপের রক্ত যা পাওয়া যাবে তা শ্রাবণীর পক্ষে আজকের জন্যে যথেষ্ট। অভিজিৎ লিস্ট রেডি করে ফেলল চটপট।
তিরিশজন ছেলেমেয়ে যেভাবে ট্রামে বাসে উঠল তাতে মনে হচ্ছিল কোনও বিজয় অভিযানে যাচ্ছে। মল্লিকবাজার থেকে হৈ হৈ করে ওরা যখন হাসপাতালের গেটে পৌঁছল তখন দুপাশের মানুষ অবাক হয়ে দেখছে। দারোয়ান গোছের কয়েকজন তাদের পথ আটকাল, দলবেঁধে আসার কারণ জানতে চাইল। ভরত বলল, ডক্টর দত্ত এদের আসতে বলেছেন রক্ত দেবার জন্যে। আমাদের এক বন্ধুর রক্ত দরকার।
লোকগুলো এত অবাক হয়ে গেল যে নিজেদের মুখ চাওয়াচায়ি করল। ভরত সবাইকে লাইন বেঁধে নিঃশব্দে তাকে অনুসরণ করতে বলল। সে সময় পেশেন্টদের দেখতে এসেছেন তাদের আত্মীয়স্বজন। ওরা লাইন করে দোতলায় উঠতেই ভরত ডক্টর দত্তকে দেখতে পেল। খবর পেয়ে বেশ হন্তদন্ত হয়ে আসছেন। ভরত তাকে বলল, আজ আমরা তিরিশজন এসেছি।
তিরিশ? হাসিতে মুখ ভরে গেল ডক্টর দত্তের। দুহাতে বাড়িয়ে বললো, ওয়েলকাম, দোতলার কোণে ঘরে চলে যাও তোমরা। মাথা নাড়লেন তিনি, আমি খুব খুশি, খুব। তোমরা আছ বলেই এখনও পৃথিবীটা সুন্দর।
অভিজিৎ এগিয়ে এল, ডাক্তারবাবু, আরও একশ আঠারোজন ছেলে মেয়ে অপেক্ষা করছে, প্রত্যেকদিন তিরিশজন করে এসে আপনাকে রক্ত দিয়ে যাবে।
থ্যাঙ্ক মাই বয়। তোমরা আমাকে লড়াই করার শক্তি দিলে। গো অ্যাহেড। তিরিশজন ছেলেমেয়ের রক্তের গ্রুপ পরীক্ষা করে জানা গেল পনেরজনই শ্রাবণীর সাহায্যে লাগবে। ভরত লক্ষ্য করল ছেলেমেয়েদের কেউ কেউ নার্ভাস হচ্ছে কিন্তু পিছিয়ে যাচ্ছে না। রক্ত দেওয়া হয়ে গেলে অভিজিৎ বলল, ভরত, যাওয়ার আগে শ্রাবণীকে দেখে যাওয়া উচিত আমাদের। ও কোথায় আছে?
যেহেতু এখন ভিজিটার্স আসতে পারেন তাই ওরা কারও অনুমতির জন্যে অপেক্ষা করল না। ভরত অভিজিৎ আর একটি মেয়ে তিনতলায় উঠে এল। খোঁজ করতে ওরা যখন শ্রাবণীর বিছানার পাশে উপস্থিত হল তখন একজন নার্স রক্তের বোতল টাঙাচ্ছেন। অন্য হাতে স্যালাইন চলছে। শ্রাবণীর চোখ বন্ধ। মুখ সাদা। নাকের নিচে লালচে দাগ। নার্স রক্ত চালু করে সেই দাগ তুলো দিয়ে মুছে নিলেন।
এই ঘরে আরও গোটা আটেক বিছানা এবং তাতে অসুস্থ স্ত্রীলোক এবং শিশু শুয়ে রয়েছে। ভরত লক্ষ্য করল কোথাও নোংরা পড়ে নেই। অভিজিৎ নিচু গলায় ডাকল, শ্রাবণী? শ্রাবণী শুনছ? আমরা তোমার পাশে আছি।
শ্রাবণীর চোখের বন্ধ পাতা সামান্য নড়ল কিন্তু কোনও সাড়া পাওয়া গেল না। ওরা কিছুক্ষণে দাঁড়িয়ে থেকে বেরিয়ে আসছিল কিন্তু অল্পবয়সী এক মহিলাকে কাঁদতে দেখে থমকে দাঁড়াল। মহিলার সামনের বিছানায় একটি শিশু শুয়ে আছে। শিশুটি বলল, মা আমাকে বাড়ি নিয়ে চলো আমি পায়খানায় যাব। এখানে থাকলে পায়খানা হবে না। ওমা। চল না। ওমা।
অভিজিৎ জিজাসা করল কি হয়েছে ওর?
মহিলা জবাব না দিয়ে কাঁদতেই লাগলেন। এই সময় নার্স এসে দাঁড়াল পাশে, স্থির হোন ভাই। ডাক্তারবাবু আজ রাত্রে শেষবার চেষ্টা করবেন। আপনাকে শক্ত হতে হবে।
ওরা তখনও দাঁড়িয়ে আছে দেখে নার্স ইশারায় করিডোরে ডেকে নিয়ে এল, ডক্টর দত্তর কেস। প্রথমবার যখন এসেছিল তখন খুব খারাপ অবস্থা ছিল। লিউকোমিয়া কিন্তু লড়াই করা যায়। বাচ্চাটা ঠিক হয়ে গিয়েছিল। বাড়ি নিয়ে যাওয়ার সময় ডক্টর দাসও পই পই করে ওদের বলে দিয়েছিলো যদি নাক দিয়ে রক্ত বের হয় সঙ্গে সঙ্গে ওকে রক্ত দিতে হবে। প্রত্যেক পনেরো দিন অন্তর ব্লাড টেস্ট করতে। রক্ত দেবার নিয়ম হলো ফ্রেশ ব্লাড় নিয়ে বোতলটাকে উপুড় করে রাখতে হবে কিছুক্ষণ যাতে লোহিত কণিকা বোতলের মুখে চলে আসে আর শ্বেতকণিকা ওপরে উঠে যায়। রক্ত দেওয়ার সময় এর ফলে লোহিত কণিকা আগে যাবে শরীরে, সেটাই দরকার। এরা সেই নির্দেশ না মেনে লোকাল ডাক্তারের কথামত ফ্রেশ ব্লাড সঙ্গে সঙ্গে শরীরে দিয়েছে। যার ফলে বাচ্চাটার শরীর রক্ত নিতে পারেনি। হেমারেজ হয়ে গেছে। নাক কান দিয়ে তো বটেই পেটের ভেতর ছড়িয়েছে রক্ত। যার ফলে ওর পায়খানার দ্বারে চলে এসে রক্ত এমন জমাট হয়ে গেছে যে আর পায়খানা হচ্ছে না। ডক্টর দত্ত এবার কোনওমতে ব্লিডিং বন্ধ করেছেন। কিন্তু পেটের ভেতর সেই রক্তের ডেলাটাকে সরাতে পারছেন না। ওটাকে না সরালে ওর পায়খানা হবে না। এর ফলে ওর পেট ফুলছে। ডুস জোলাপ কিছুতেই কাজ হচ্ছে না।
অভিজিৎ জিজ্ঞাসা করল, অপারেশন করে ওটা সরানো যাবে না!
যাবে। কিন্তু ওই বাচ্চাকে অপারেট করা অসম্ভব ব্যাপার। ওই শরীর সেটা সহ্য করতে পারবে না। শরীরে কোনও শক্তি নেই রক্তাল্পতার জন্যে। কিন্তু এ অবস্থা চললে ও কালকের মধ্যেই মারা যাবে জেনে আজ রাত্রে ডক্টর দত্ত মরিয়া হয়ে অপারেশন করবেন। যদি সহ্য করতে পারে তাহলে বেঁচে যেতে পারে। তার সম্ভাবনা খুবই কম।
ওর মা ব্যাপারটা জনেন?
হ্যাঁ। ওর বাবা শোনার পর ওপরে উঠছেন না।
মন খুব খারাপ হয়ে গেল ওদের। নিচে নামতেই একজন এসে বলল ডক্টর দত্ত ডাকছেন। অভিজিতরা সঙ্গে এল। ডক্টর দত্ত তাদের বসতে বললেন। ওঁকে খুব বিমর্ষ দেখাচ্ছিল। অভিজিতরা সঙ্গে এল। প্রথমে জানতে চাইলেন। শ্রাবণী পড়াশুনায় কীরকম?
ভরত মাথা নাড়ল, আমি ঠিক জানি না। তবে ভাল রেজাল্ট না হলে প্রেসিডেন্সিতে ভর্তি হওয়া যায় না। একথা জিজ্ঞাসা করছেন কেন?
ডক্টর দত্ত শব্দ করলেন ঠোঁট দিয়ে। খুব আফসোসে মানুষের মুখে এমন শব্দ বের হয়। তারপর বললেন, আমার সন্দেহটা ভুল হলে সবচেয়ে খুশি আমিই হতাম। কিন্তু আমাকে খুশি করার কোনো ইচ্ছে ভগবানের নেই। ওর রিপোর্ট পেয়েছি। তবে হাল ছেড়ে দেবার মতো। লিউকোমিয়া নয়। আমরা লড়তে পারব। তারপর তোমরা তো আছ। সহজে হার মানার কথাই ওঠে না।
অভিজিৎ ঝুঁকে পড়ল, ডাক্তারবাবু, আপনি যত রক্ত চান আমি এনে দেব। দরকার হলে অন্য কলেজের ছেলেমেয়েদের কাছে অ্যাপিল করব। একটু আগে আমরা একটা বাচ্চার মুখে মৃত্যুর ছায়া এসেছি। ওকে কি বাঁচানো যায় না?
কার কথা বলছ?
ওপরে রয়েছে বাচ্চাটা। হেমারেজ হওয়ার যার পায়খানা হচ্ছে না।
হঠাৎ ডক্টর দত্ত উত্তেজিত হয়ে উঠলেন, দে কিলড হার। আমি পই পই করে বলে দিয়েছিলাম কীভাবে রক্ত দিতে হবে। ওরা সেটা গ্রাহ্য করেনি। এম বি বি এস করলেই ডাক্তার হওয়া যায় না। অভিজ্ঞতা না থাকলে সিনিয়ারদের কথা শুনতে হয়। এত কষ্ট করে বাচ্চাটাকে দাঁড় করিয়েছিলাম, ওরা অবহেলায় সেটা নষ্ট করল। হ্যাঁ, রাত নটায় আমি অপারেশন করব বলে। ঠিক করেছি। কিন্তু ওর যা অবস্থা পেট কাটামাত্র প্রাণ বেরিয়ে যেতে পারে। যদি সেটা নিশ্চিত বুঝতে পারি তাহলে আমি সকাল পর্যন্ত অপেক্ষা করব। হয়তো তার মধ্যেই ও চলে যাবে। যাওয়ার আগে খামোকা শরীর কাটাছেঁড়া করি কেন। ডক্টর দত্ত বললেন।
ভরত বলল, কিন্তু যতক্ষণ শ্বাস ততক্ষণ কি আশা করা উচিত না। শুনেছি ডাক্তাররা রোগীর মৃত্যুর পরও অপেক্ষা করেন খানিকক্ষণ যদি প্রাণ ফিরে আসে।
ইয়েস মাই বয়। তাই করা উচিত। কিন্তু এক্ষেত্রে!–ডক্টর দত্ত উঠে দাঁড়ালেন। তাকে খুব চিন্তিত দেখাচ্ছিল, যা হোক শ্রাবণীকে এখন কতগুলো প্রসেসের মধ্যে যেতে হবে। ইটস রিয়েলি পেইনফুল। ওর শরীর কতটা রক্ত নিতে পারছে সেটা আগে দেখা যাক।
ওরা বেরিয়ে এল। নিচে ছেলেমেয়েরা অপেক্ষা করছিল। তখন সন্ধে হয়ে এসেছে। প্রত্যেকেরই বাড়ি ফেরার তাড়া। ভরত আবিষ্কার করল তার দিকে যাওয়ার কেউ নেই। এবং তখনই খেয়াল হল পকেটের কথা। একটা টাকাও নেই তার কাছে। টাকার কথা মনে পড়তেই প্রচণ্ড খিদে পেয়ে গেল। সেই সাতসকালে বাড়ি থেকে বের হবার আগে খেয়েছিল, গোটা দিনে খাওয়ার সুযোগ হয়নি, মনেও আসেনি। এলেও ট্যাক্সি ভাড়া দিয়ে দেবার পর খাবার কোনও উপায় ছিল না। পকেটে টাকা থাকলে খিদে পেলে সেটাকে উপেক্ষা করে কিছুক্ষণ সময় কাটানো যায় কিন্তু এখন টাকা নেই বলেই মনে হচ্ছে, না খেলে আর হাঁটতে পারবে না। জিভ শুকিয়ে আসছে। মাথা ঘুরছে অথচ ওইসব উপসর্গ খানিক আগে বিন্দুমাত্র ছিল না।
সেন্ট জেভিয়ার্স কলেজের সামনে দাঁড়িয়ে সে ছুটন্ত গাড়ি দেখছিল। এখন পার্ক স্ট্রিট ধরে শুধুই গাড়ির মিছিল। এখন তাকে হেঁটে বাড়ি ফিরতে হবে। অন্তত পাঁচ কিলোমিটার রাস্তা। বাড়িতে ফেরার পর খাওয়া। নিজের ওপর খুব রাগ হচ্ছিল। এখন। আজ সারাটা দিন তার কী ভাবে কাটল? শ্রাবণী যদি না পড়ে যেত, সে যদি ওকে হাসপাতাল এবং বাড়িতে না নিয়ে যেত তাহলে এখন এই সমস্যা হত না। কে শ্রাবণী? আজকের আগে তো সে মেয়েটাকে চিনতই না, সেই মেয়ের লিউকোমিয়া হয়েছে। বলে সারাদিন ধরে এত ছুটোছুটি করার কী দরকার ছিল? এইসব ভাবনা মাথায় আসায় যখন নিজের ওপর রাগটা বাড়ছিল, তখন ডক্টর দত্তর মুখ মনে এল। আর সেটা আসামাত্র কিরকম মিইয়ে গেল ভরত। মাথা নেড়ে সে রাস্তাটা পার হয়ে থানার সামনে চলে এল। খারাপ লাগা বোধটাকে ঝেড়ে ফেলতে চেষ্টা করছিল সে। তখনই রবীনবাবুকে দেখতে পেল। থানা থেকে বেরিয়ে একটা অ্যাম্বাসাডারে উঠতে যেতেই ভরতের সঙ্গে চোখাচোখি হয়ে গেল তার।
আরে, তুমি এখানে।
প্রথমে লোকটাকে দেখে বিরক্ত হয়েছিল ভরত কিন্তু দ্রুত সেটাকে কাটিয়ে উঠল সে, আপনি কি বাড়িতে যাচ্ছেন?
না। কেন? রবীনবাবু যেন বেশ অস্বস্তিতে পড়েছেন।
আমি একটু প্রব্লেমে পড়েছি।
তাই নাকি? পকেটমার হয়ে গেছে বোধহয়?
ভরত বেঁচে গেল। ভদ্রলোক কী করে বুঝলেন তার পকেটে টাকা নেই। সে অন্য ব্যাখ্যায় না গিয়ে নীরবে মাথা নাড়ল।
ভদ্রলোক পকেটে হাত দিয়ে একটু ভাবলেন, ঠিক আছে এসো। আমরা একটু চা খেয়ে বাড়ি ফিরব। কিংবা ড্রাইভারকে বলতে পারি তোমাকে ড্রপ করে দিয়ে আসতে। ওঠো।
ভদ্রলোক পেছনের সিটে উঠে পড়লেন। ভরত যেন বেঁচে গেল। ড্রাইভারের পাশের দরজা দিয়ে ভেতরে ঢুকতে ঢুকতে সে লক্ষ্য করল মধ্যবয়সিনী এক সুন্দরী মহিলা রবীনবাবুর পাশে বসে আছেন। রবীনবাবুকে বলতে শুনল, এর নাম ভরত। আমার মেয়ের টিচার। আমাদের বিল্ডিং-এই থাকে। ও হ্যাঁ, ওসি বললেন, তোমার কোনও চিন্তার কারণ নেই। আর ঝামেলা হবে না।
ওসিকে ইনভাইট করেছ?
দূর! চুনোপুঁটিকে খাইয়ে কী হবে। রাঘব বোয়ালদের একদিন বলতে হবে। তা পকেটমার কোথায় হল? ট্রামে না বাসে?
প্রশ্নটা যে তাকেই করছেন বুঝতে সামান্য দেরি হল। সঙ্গে সঙ্গে একটু ঝুঁকে রবীনবাবু বললেন, আরে, কী ভাবছ বলো তো! কত গেছে?
বেশি নয়। ভরত সামলে নিল।
সাবধানে চলাফেরা করবে তো! টাকা হাতাবার জন্যে পাঁচ পাবলিক মুখিয়ে আছে। এই দ্যাখো, সারাদিন শ্রমিকদের নিয়ে কারবার আমার, কম সাবধানে থাকতে হয়। রক্ত জল করে টাকা রোজগার করতে হয় হে। ড্রাইভার, বাঁদিকে ঢাক। হ্যাঁ, আর একটু।
একটা বার কাম রেস্টুরেন্টের সামনে গাড়িটা দাঁড়াল। ওঁরা নামছিলেন, ভরত মুখ ঘুরিয়ে বলল, আমি না হয় চলে যাই।
আরে যাবে তো বটেই। একটু চা খেয়ে যাও। সেদিন তোমার সঙ্গে একটু ঝামেলা হয়ে গিয়েছিল। এসো। ওরা এগিয়ে যেতে বাধ্য হতে নামল ভরত।
স্বপ্নলোকের এই স্বপ্নপুরীতে রবীনবাবু যে বেশ পরিচিত তা আপ্যায়নে বোঝা গেল। ভর সন্ধেবেলায় টেবিলে মদ্যপান শুরু হয়ে গিয়েছে। আরামদায়ক চেয়ারে বসে রবীনবাবু জিজ্ঞাসা করলেন, চায়ের সঙ্গে কী খাবে বলো?
আমার কোনো পছন্দ নেই। ভরতের বেশ অস্বস্তি হচ্ছিল। এই ভদ্রলোক তাকে বলেছিলেন ব্রোকেন ফ্যামিলির ছেলে জানলে তাকে বাড়িতে ঢোকাতেন না।
একটা চা আর দুটো চিকেন স্যান্ডউইচের অর্ডার দিলেন রবীনবাবু। তারপর বললেন, আজ থানায় গিয়েছিলাম এঁর জন্যে। ক্যামাক স্ট্রিটে ওঁর কারখানায় ঝামেলা হচ্ছে। ঠিক শ্রমিক বিক্ষোভ বলা যাবে না, যাবে? প্রশ্নটি মহিলাকে।
মহিলা হেসে উঠলেন, কিন্তু কোনো কথা বললেন না।
খাবার এল। ভরত দেখল চা এসেছে তা তার একার জন্যেই। অর্থাৎ ওঁরা এসব খাবেন না। যত চটপট পারে সে খাবার শেষ করল। এবং ওই মুহূর্তে মনে হল খিদের সময় স্যান্ডউইচ ট্যান্ডউইচকে খাবার হিসেবে ধরা উচিত নয়। হঠাৎ রবীনবাবু পার্স বের করে তিনটে দশ টাকার। নোট তুলে ধরলেন, এগুলো রাখো। ট্যাক্সি নিয়ে চলে যাও।
ভরত একটু ইতস্তত করে টাকাগুলো নিয়ে বলল, আমি আজই ফেরত দিয়ে দেব।
নো। কখনই না। আমি তোমার চেয়ে বয়সে অনেক বড়। আমি চাই তুমি আমার মেয়েকে পড়াও এমনি নিতে সম্মানে বাধলে এটাকে অ্যাডভান্স হিসেবে নিতে পার।
আপনি আবার আমাকে বাড়িতে ঢুকিয়ে বিপদ ডাকবেন?
অ্যাঁ? ওহো। তোমার স্মরণশক্তি দেখছি জব্বর। যাক গে। তুমি আমার একটা উপকার করো। যাওয়ার সময় বাড়িতে বলে যেও ওদের খাওয়া-দাওয়া করে নিতে। মিটিং সেরে ফিরতে একটু দেরি হয়ে যাবে আজ। বলে দাও। ভরতের দিকে এমনভাবে হাত নাড়ালেন রবীনবাবু তাকে বোঝা গেল চলে যেতে বলছেন এবং একই সঙ্গে বেয়ারাকে ইশারা করলেন অর্ডার নিয়ে যেতে।
অন্যদিন হলে বাসে বাড়ি ফিরে ভরত। আজ ইচ্ছে করে ট্যাক্সি নিল। যতক্ষণ মিটারে কুড়িটাকা আটআনা না উঠল ততক্ষণ সে এ রাস্তা সে রাস্তায় ঘুরল। পুরো তিরিশ টাকা ড্রাইভারের হাতে তুলে দিয়ে ভরতের বেশ আনন্দ হল।
লিফটে ঢুকে প্রথমে নিজেদের ফ্লোরের বোতাম টিপেছিল সে তারপর মনে পড়তে দ্বিতীয় বোতাম টিপল। লিফট থেকে নেমে হঠাৎ তার মনে হল পারমিতার যদি শ্রাবণীর মতো লিউকোমিয়া হয় তাহলে সে কি ওর ওপর রাগ করতে পারবে? এতদিন ওর কথা ভাবতেই মনে হত নিতম্বপক্ক মেয়ে কিন্তু লিউকোমিয়া শব্দটি মনে আসার পর আর সেটা মনে এল না। কিরকম দুঃখ দুঃখ ভাব এল। ভরত বোতাম টিপল।
দ্বিতীয়বারের পর পারমিতা দরজা খুলল। খুব অবাক হয়ে বলল, তুমি? ভরত অবাক হল। এই মেয়েটা তাকে শেষ বার বলেছিল, আমি আপনাকে আই লাভ ইউ বলতে পারি? আর আজ স্বচ্ছন্দে তুমি বলছে।
কী করছ? ভরত ইচ্ছে করেই জিজ্ঞাসা করল।
আমি? কিচ্ছু না।
ভেতরে যেতে বলবে না?
বাবা কিন্তু এখনই আসবে।
আসুক না। ভরত মেয়েটির পাশ কাটিয়ে ভেতরে ঢুকল।
বাবা এলে খুব রাগ করবে।
করবেন না। ওঁর সঙ্গে আমার কথা হয়েছে। ভরত হাসল, আমার খুব খিদে পেয়েছে। তুমি কিছু খাওয়াতে পার?
এখানে বসো। আমি মাকে বলি। পারমিতা ভেতরে চলে গেল।
ভরত বসল না। সে এপাশ ওপাশ দেখতে দেখতে পারমিতার ঘরের দরজায় আসতেই একটি ছেলেকে দেখতে পেল। বছর বাইশের রোগা জিনস্ পরা ছোকরা, মাথায় অমিতাভ বচ্চনের মত চুল, তার দিকে বোকা বোকা চোখে তাকাচ্ছে।
তুমি কে ভাই? ভরত হাসিমুখে জিজ্ঞাসা করল।
ছেলেটিই উঠে দাঁড়াল, আমি, আমি, এখানেই থাকি৷
এ বাড়িতেই?
না, না। সামনের ফ্ল্যাটবাড়িতে। আমি আসছি।
আরে! যাচ্ছ কেন? আমি তো তোমাকে চলে যেতে বলিনি। তুমি নিশ্চয়ই পারমিতার বন্ধু?
না মানে, ওই রকমই।
চুমু-টুমু খেয়েছ?
না, বিশ্বাস করুন, আমি আজ প্রথম এলাম, কিছুই করিনি। আমি এলাম। ছেলেটা প্রায় ঊর্ধ্বশ্বাসে বেরিয়ে গেল। বাইরের দরজায় শব্দ হলো। ভরত দেখল পারমিতা এসে দাঁড়িয়ে আছে। ওর মুখ খুব শক্ত, চোখের দৃষ্টি স্বাভাবিক নয়।
ভরত হেসে ফেলল, অসময়ে এসে তোমার খুব অসুবিধে করলাম?
পারমিতা কোনো জবাব দিল না, একই ভাবে দাঁড়িয়ে রইল।
চেয়ারে বসল ভরত, তোমার বাবা আমাকে খুব ভাল চা আর স্যান্ডইউচ খাইয়ে বলেছেন তোমাকে আবার পড়াতে। অতএব আমার ওপর রাগ করে লাভ নেই।
আমি তোমার কাছে পড়ব না।
কেন?
আমার ইচ্ছে নয়, তাই।
ঠিক আছে, আমি তোমাকে আর বকব না, অসময়ে এসে তোমাকে এমন জব্দ করব না। তুমি তোমার বয়ফ্রেন্ডদের সঙ্গে দিব্যি আড্ডা মারতে পারবে। ঠিক আছে?
ও আমার বয়ফ্রেন্ড নয়।
তাহলে কী? তুমি সম্পর্ক নেই এমন ছেলেকে এই নির্জন ঘরে ডেকে নিয়ে এসেছ জানলে তোমার বাবা খুশি হবেন?
বাবা জানতে পারত না।
কিন্তু একটু আগে তুমি বললে তোমার বাবার আসার কথা ছিল।
বাবা এলেই এঘরে আসে না। বাথরুমে গেলে ও চলে যেত।
তার মানে তুমি চাও না তোমার বাবা ওকে দেখুক। সম্পর্কটা কী?
কোনও সম্পর্ক নেই। ইশারা করত, আসতে বললাম। আমার খুব একা লাগে তাই। ও আমার হাত ধরেছিল, ওই অবধি, কাল থেকে আর পাত্তা দিতাম না।
ছেলেটার তাতে খুব কষ্ট হতে পারে, ওভাবে তুমি ওকে বিট্রে করেছ।
আমার তাকে কী! আমি তো আগ বাড়িয়ে ওকে ডাকিনি, পারমিতা ঠোঁট টিপল, আশা করি বাবাকে এসব বলা হবে না। বলেই বেরিয়ে গেল।
ভরত টেবিলের একপাশে রাখা বইগুলো দেখতে লাগল। সবই প্রেমের উপন্যাস। খুব নামকরা কোনও লেখকের নয়, হঠাৎ হঠাৎ বেস্ট সেলার হওয়া এক একটা উপন্যাস যার পাতায় পাতায় দাগ দেওয়া। পারমিতা ফিরে এল টোস্ট আর ওমলেট নিয়ে। টেবিলে রেখে জিজ্ঞাসা করল, চা না কফি?
ওসব কিছু লাগবে না।
খাওয়া শেষ করে ভরত জিজ্ঞাসা করল, তোমার মা কোথায়?
নিজের ঘরে বসে টি ভি দেখছে।
তোমার সম্পর্কে কোনও খবর রাখে না।
টাইফয়েডের পর থেকে মা আর কিছু পারে না।
শোনো, তোমার বাবার ফিরতে দেরি হবে। উনি একজন মহিলার সঙ্গে মিটিং করছেন। আমি এখন যাচ্ছি। ভরত পা বাড়াল।
পারমিতা চট করে সামনে এসে দাঁড়াল, রাগ করেছ?
কেন?
বিশ্বাস করো, ওই ছেলেটার সঙ্গে আমি কিছু করিনি।
বিশ্বাস করলাম।
তাহলে চলে যাচ্ছ কেন? আমি না তোমাকে বুঝতে পারি না। তুমি অন্য সব ছেলেদের মতো নও। আই লাভ ইউ। পারমিতা দুহাত বাড়িয়ে হিন্দি সিনেমার নায়িকার মতো ভরতের কাঁধ ধরে হাসল
আমি তো চাকরি করি না, রোজগার নেই, তোমাকে বিয়ে করতে পারব না।
ধ্যুৎ। বিয়ের কথা কে বলেছে। জাস্ট বলো, আই লাভ ইউ!
সঙ্গে সঙ্গে পারমিতা তাকে চুমু খেল। ছোঁ মেরে নিয়ে যাওয়া চিলের তৎপরতার কাছে হার স্বীকার করতে হল ভরতকে, মুখ সরাতে পারল না। কিন্তু ঠোঁটের স্পর্শ পাওয়া মাত্র ভরতের শরীর গুলিয়ে উঠল। কি রকম একটা কষা স্বাদ, গন্ধটাও সুবিধের নয়। চুমু খেলে যদি এরকম অনুভূতি হয় তাহলে লোকে চুমু খায় কেন? পারমিতা তখন হাসছিল, কি রকম চোর চোর দেখাচ্ছে প্রথম? তুমি এর আগে কখনও কারও কাছে চুমু পাওনি?
না। এই প্রথম আর এই শেষ।
তার মানে? পারমিতা হতভম্ব।
তুমি আর কখনও আমার সঙ্গে এসব করবে না।
সে কি প্রেম করলে এসব না করে থাকা যায় না।
তাহলে প্রেম করবে না। ভরত রুমাল বের করে ঠোঁট মুছল।
তুমি ইয়ার্কি মারছ!
আমি সিরিয়াসলি বলছি। চললাম।
ভরত যখন দরজার কাছে তখন পেছন থেকে পারমিতা ডাকল, শোনো, তুমি আর কখনও এবাড়িতে আসবে না আর আমি কার সঙ্গে কি করছি তা নিয়ে ভাববেও না। যাও।
মা দরজা খুলে জিজ্ঞাসা করল, লাইব্রেরিতে ছিলি?
না। পাশ কাটিয়ে ভেতরে চলে এল ভরত। সোজা বাথরুমে গিয়ে পেস্টব্রাশে নিয়ে দাঁত মাজতে লাগল। মা এগিয়ে এসে অবাক গলায় জানতে চাইল, একি রে! এখন ব্রাশ করছিস?
একটু বেশি খাওয়া হয়ে গেছে।
কোথায়?
জবাব না দিয়ে মুখ ধুয়ে নিল ভরত। পেস্টের গন্ধে সেই অনুভূতিটা উধাও হয়ে গেছে। তোয়ালেতে মুখ মুখ মুছে বেরিয়ে এল ভরত, তুমি এত তাড়াতাড়ি?
তাড়াতাড়ি কোথায়? এই সময় তো রোজ আসি। তোর জন্যে পেস্ট্রি এনেছিলাম তুলে রাখি, মনে হচ্ছে খাবি না। মা কিচেনের দিকে চলে গেলেন। তারপরই মনে পড়ে যেতে বললে, সুদেষ্ণা ফোন করেছিল একটু আগে।
কী বলল?
তুই নেই জেনে ফোন রেখে দিল।
অ।
ওইভাবে বললি কেন?
কী ভাবে বললাম? ওর সঙ্গে আমার কোনও সম্পর্ক নেই, খামোকা কেন যে ফোন করে। ভরত নিজের ঘরে চলে এল।
পোশাক পাল্টে পরিষ্কার হয়ে বিছানায় শুয়ে পড়ল সে। খুব টায়ার্ড লাগছে এখন। সকাল থেকে খুব টেনশন এবং ছোটাছুটি করতে হয়েছে। শ্রাবণী বাঁচবে কি না তা একমাত্র ঈশ্বরই বলতে পারেন। ওই অসুখ হলে মানুষ এখনও কোনও আশা করতে পারে না অথচ ডক্টর দত্ত করছেন। ডক্টর দত্তের মুখ মনে আসতেই অদ্ভুত আরাম এল। এমন মানুষ পৃথিবীতে আছেন তা সে জানত না। প্রতিদিন খবরের কাগজে ডাক্তারদের অবহেলার কাহিনি পড়ে পড়ে যে ধারণা তৈরি হয়েছিল, শুধু তাই কেন, প্রতিষ্ঠত নামী ডাক্তারদের যে প্রফেশনাল আচারণ আজ স্বাভাবিক তার বিপরীত মেরুতে এখনও আছেন ডক্টর দত্ত। ওঁকে দেখে ভাল হতে, ভাল থাকতে ইচ্ছে করে। চারপাশের অবিরত অসাধুতা ওঁকে কি স্পর্শ করে না? নাকি ওঁরও অন্য রূপ আছে? মাদার টেরেসার যে ভাবমূতির ভারতীয়দের কাছে আছে তা ঈশ্বরের বিকল্প। কিন্তু বি বি সি ওঁর সম্পর্কে যে নোংরা ছুঁড়েছে তার বিরুদ্ধে পৃথিবীব্যাপী প্রতিবাদ হচ্ছে না কেন? মাদার নিজে করবেন না, সেটাই স্বাভাবিক, এখনও কলকাতায় প্রতিবাদ জানিয়ে একটাও মিছিল বের হলো না। তখনই অস্বস্তি আসে।
ভরতের মনে হলো শ্রাবণীকে বাঁচাতেই হবে। যে মেয়েকে আজ সকালের আগে সে দ্যাখেনি তার জন্যে মনে মনে প্রার্থনা করতে লাগল। শ্রাবণী সুদেষ্ণা বা পারমিতা নয়, রোগা শ্যামলা বাংলাদেশের একটা সাধারণ মেয়ে। কিন্তু ভরত ক্রমশ ওর জন্যে টান অনুভব করতে লাগল। সে চোখ বন্ধ করে ভাবল হঠাৎ তার নিজের রক্তে যদি লোহিতকণিকা কমে যেতে থাকে, যদি শ্বেতকণিকারা দেহ-অধিকার তৎপর হয় তাহলে? এসব হওয়ার আগে সে কিছুই জানতে পারবে না, হওয়া শুরু হলে কিছুই করার থাকবে না। নিজের শরীর অথচ নিজেরই অজানা।
ঘুমিয়ে পড়েছিল ভরত, বেল বাজাতে চোখ খুলল কিন্তু বিছানা ছাড়ল না।
একটু বাদেই মা দরজা খুলল, বাবার গলা পাওয়া গেল, খাব না।
তখনও দরজা বন্ধ হয়নি, মা জানতে চাইল, ফোনে বলোনি কেন?
বাবার গলা স্বাভাবিক নয়, একদিন না খেলে খাবার নষ্ট হবে না, ফ্রিজ আছে। আর যদি হয়েও যায় তাহলে এমন কিছু অপরাধ হবে না।
তুমি এত ড্রিঙ্ক করে এসেছ কেন?
করলাম। গুডনাইট। তু
মি এভাবে আমার সঙ্গে কথা বলতে পার না।
উঃ। আবার আরম্ভ হলো। এ বাড়িতে একটুও শান্তি নেই।
আরম্ভ আমি করলাম? আমি জানি তোমার পক্ষে এই অভিনয় বেশিদিন চালানো মুশকিল। আমি এইদিনটার অপেক্ষায় ছিলাম। পায়ের শব্দে মনে হল মা নিজের ঘরে দৌড়ে চলে গেল। বাবার কোনও আওয়াজ পাচ্ছিল না ভরত। সে বিছানা থেকে উঠল না। ঘড়িতে এখন দশটা বাজতে সাত। ফেরার পক্ষে এমন কিছু রাত হয়নি। তবে ইদানীং তারা তিনজন সাড়ে নটায় ডিনারটেবিলে বসছিল। আজ বাবার দেরি হচ্ছে দেখে মা নিশ্চয়ই অপেক্ষা করছিল বলে তাকে ডাকেনি। কিন্তু আজকের ঘটনাটা কী ঘটল? বাবা রাত দশটার মধ্যে ড্রিঙ্ক করে বাড়িতে এসে জানিয়েছে যে ডিনার খাবে না। শোনামাত্র মা খুব অপমানিত বোধ করে একেবারে সম্পর্কের যেসব ক্ষত এতদিন চাপা ছিল তার গায়ে হাত রাখল। এভাবে দেখলে বাবার দোষটা কিছুতেই খুব মারাত্মক নয়। বন্ধু-বান্ধবদের সঙ্গে বাবা একদিন একটু বেশি খেতেই পারে এবং খাওয়ার পর ডিনারে ইচ্ছে নাও থাকতে পারে। অতএব দোষের পাল্লাটা মায়ের দিকেই ভারী হচ্ছে। আবার আজকের ঘটনাটা যদি এভাবে দেখা যায়, মা ভালমন্দ বেঁধে বাবার জন্যে অপেক্ষা করছিল। বেশ কয়েক মাস বাবা তাড়াতাড়ি বাড়ি ফেরে। ড্রিঙ্ক করে বাড়িতেই এবং সাড়ে নটায় হাসিমুখে খেতে বসে। মায়ের মন সেভাবেই তৈরি হয়ে গিয়েছিল। হঠাৎ কোনো নোটিস না দিয়ে নিয়ম। ভেঙে বাড়ি ফেরার কারণ মা জানতে চাইতেই পারে। দুঃখ প্রকাশ না করে নিজের কাজের সাফাই গেয়েছে বাবা। মায়ের প্রশ্ন শুনে ধৈর্য হারিয়ে মূল জায়গায় ধাক্কা দিয়েছে, এ বাড়িতে শান্তি নেই। এবং এই শব্দগুলো মাকে অপমান করার পক্ষে যথেষ্ট। এই ব্যাখায় দোষের পাল্লা বাবার দিকেই ভারী, সমর্থন মা-ই পাবে।
অর্থাৎ একই ঘটনা যে যেমন ভাবে ব্যাখ্যা করবে সে তেমনভাবে সাজাতে পারে। কিন্তু তারপর কী হবে? মা বাবা কি আবার সেই আগের সম্পর্কহীনতায় ফিরে যাবে? ভরত উঠল। ঘর থেকে বেরিয়ে দেখল ডাইনিং কাম ড্রাইং রুমে কেউ নেই, আলো জ্বলছে। সে মায়ের দরজায় গিয়ে বলল, খাবার দেবে না?
কয়েক সেকেন্ডের মধ্যে মা বেরিয়ে এল। মুখ থমথমে, বুঝতে অসুবিধে হয় না যে চোখের জল ঘর থেকে বেরুবার আগে মুছে নিয়েছে। চেয়ার টেনে ভরত বসতেই খাবার এগিয়ে দিতে লাগল মা। ভরত জিজ্ঞাসা করল, তুমি খাবে না?
মা জবাব দিল না।
কি হল? বসো। বাবা না হয় খেয়ে এসেছে, তুমি তো খাওনি। বসো।
মা ওর মুখের দিকে তাকাল। তারপর প্রতিবাদ করবে না বলেই চেয়ার টেনে বসে পড়ল।
ভরতের ইচ্ছে করছিল অনেক কথা বলতে। কিন্তু কোনও কথাই বলতে পারল না। যে দুটি মানুষ তাকে জন্ম দিয়েছে, তিলতিল করে বড় করেছে তাদের নিজস্ব সম্পর্ক নিয়ে কথা বলতে গেলে যেসব বাঁধ ভেঙে যাবে তা কখনই তার পক্ষে শোভনীয় নয়। সে দেখল যতটুকু না খেলে নয় ঠিক ততটুকুই মা খেল।
খাওয়া শেষ হতেই টেলিফোন বাজল। ভরত উঠে রিসিভার তুলল, হ্যালো।
ওপাশে সুদেষ্ণার গলা, সরি, একটু অসময়ে ফোন করছি। আমি সন্ধের সময় ফোন করেছিলাম, তখন তুমি বাড়িতে ছিলে না।
কী ব্যাপার? ভরত দেখল মা তাকিয়ে আছে। সে রিসিভারে হাত চাপা না দিয়েই বলল, সুদেষ্ণা!
কেউ আছে? সুদেষ্ণা জানতে চাইল।
মা। বলো।
আজ কী হয়েছিল কলেজে? আমি যেতে পারিনি নাচের প্রোগ্রাম ছিল, পরে শুনলাম।
তাহলে তো শুনেছই।
ডিটেলস শুনতে পাইনি। মেয়েটিকে তুমি চেন?
আগে চিনতাম না। কলেজে খুব আটপৌরে চেহারার অনেক মেয়ে পড়ে, তারা সচরাচর চেনার মতো কোনো কাজ করে না।
তুমি কি আমাকে ইঙ্গিত করছ?
না। মেয়েটি অসুস্থ হয়ে পড়ায় আমরা হাসপাতালে নিয়ে গেছি। শুনলাম রক্ত দিয়েছে অনেকে!
হ্যাঁ। ওর রক্ত দরকার।
কী অসুখ?
লিউকোমিয়া।
সর্বনাশ।
হ্যাঁ। এটা ওই মেয়েটির না হয়ে কারো হতে পারত। আমার খুব ভাল লেগেছে শোনামাত্র ছেলেমেয়েরা এগিয়ে এসেছে রক্ত দিয়ে ওকে বাঁচাতে।
কিন্তু লিউকোমিয়া হলে মানুষ কি বাঁচে?
যে ডাক্তার দেখছেন তিনি চেষ্টা করবেন বলেছেন। আর কেউ নাও বাঁচতে পারে ভেবে কি আমরা সাহায্য করব না। ধরো, তোমার যদি লিউকোমিয়া হত তাহলে কি সবাই হাত গুটিয়ে বসে থাকত?
আমি কি এক্ষেত্রে কিছু করতে পারি?
কাল অ্যাসেমব্লি অফ গড চার্চ হসপিটালে গিয়ে ডক্টর দত্তর সঙ্গে দেখা করে বলল যে শ্রাবণীকে সাহায্য করতে চাও, উনি কী করতে হবে বলে দেবেন। গুড নাইট। রিসিভার নামিয়ে রাখল ভরত।
মা শুনছিল কথাগুলো। জিজ্ঞাসা করল, কী হয়েছে রে?
ভরত অল্প কথায় ঘটনাগুলো বলল। শুনতে শুনতে মায়ের মুখে কালো ছায়া নামল। বাবার সঙ্গে ঘটনাটা ঘটার পর যে অন্ধকার ছিল মায়ের মুখে এখনকার অভিব্যক্তি তার থেকে আলাদা। অদ্ভুত গলায় জিজ্ঞাসা করল, ওর বাবা নেই?
না। বিধবা মা-ই সব।
তাহলে চিকিৎসা হবে কী করে?
রক্তের জন্যে আমরা আছি আর ওষুধপত্রের দায়িত্ব ডক্টর দত্ত নিয়েছেন।
ভদ্রলোককে আমার দেখতে ইচ্ছে করছে। কি মানুষ! মা বলল, দেখিস, এই মেয়ে ঠিক বেঁচে যাবে। তোরা এতজন রক্ত দিতে গিয়েছিলি, বৃথা যাবে না।
হঠাৎই ভরতের মনে হল মায়ের মনটা এখন অন্যরকম হয়ে গিয়েছে। বাবার সঙ্গে ঘটনাটা ঘটার পর যে পাথর চেপেছিল ওখানে, তা শ্রাবণীর কাহিনি শোনার পর যেন আপাতত অদৃশ্য হয়ে গিয়েছে। শ্রাবণীর অসুখ মায়ের ওপর এই মুহূর্তে যে কাজ করল তা মা নিজেই কখনও জানবে না।
তিনদিন ধরে ক্রমাগত দলবেঁধে ছেলেমেয়েরা রক্ত দিয়ে এল। শ্রাবণীর ব্লিডিং বন্ধ হয়েছে। ডক্টর দত্ত বলছেন যতদিন ওর হিমোগ্লোবিন একটা স্টেডি জায়গায় না আসছে ততদিন উনি ওকে ছাড়বেন না। বিছানায় শুয়ে শ্রাবণী একটু-আধটু কথা বলতে পারছে। ওর মা দুবেলা আসেন মেয়ের কাছে। তৃতীয় দিনের বিকেলে ভরত ঢুকতেই বেডের পাশে বসা শ্রাবণীর মা বললেন, এই হল ভরত।
শ্রাবণী মুখ ফিরিয়ে তাকাল। শীর্ণমুখ, কোটরে বসা বড় বড় চোখ, চুল দুই বিনুনিতে বাঁধা। অবাক হয়ে তাকিয়ে থাকল।
ভরত হাসল, এখন কেমন আছ?
শ্রাবণী জবাব দিল না। ওর ঠোঁটে একটা হাসি আলতো এল। এত বিবর্ণ হাসি ভরত কখনও দ্যখেনি। শ্রাবণীর মা বললেন, ওকে সব কথা বলেছি। তুমি যা করেছ তার ঋণ শোধ করার ক্ষমতা আমার নেই।
আমি কিছুই করিনি মাসিমা। শ্রাবণী আমাদের কলেজে পড়ে। আলাপ থাকলে বন্ধুই হতো। এখন তো তাই হয়ে গিয়েছে। এখন আর ব্লাড দিচ্ছে না?
নার্স বলল রাত্রে দেবে। ডাক্তারবাবু এসে দেখে যাবেন একটু পরে। বসোনা। মাসিমার কথায় ভরত বসল দ্বিতীয় টুলে।
শ্রাবণী জিজ্ঞাসা করল, আপনি কোন ইয়ারে পড়েন?
ভরত মাথা নাড়াল, আপনি-টাপনি না। তুমি বলবে। আমরা এক কলেজে পড়ি সেটাই শেষ কথা। ইয়ার-টিয়ারের কথা বলে ভাগাভাগির কী দরকার। আর সবাই এসেছিল তোমার কাছে?
সকালে এসেছিল। তখন ও ঘুমোচ্ছিল বলে নার্স দেখা করতে দেয়নি। শ্রাবণীর মা বললেন, এখন মনে হচ্ছে এই ডাক্তারবাবুর কাছে আমাদের অনেক আগে আসা উচিত ছিল। উনি তোমাকে
কী বলেছিলেন?
কোনো বিপদ নেই, শ্রাবণী ভাল হয়ে যাবে। ভরত জানাল।
শ্রাবণী আবার সেই হাসি হাসল।
তুমি হাসলে কেন? ভরত জিজ্ঞাসা করল।
লিউকোমিয়া কখনও ভাল হয়? শ্রাবণী বিষণ্ণ গলায় জিজ্ঞাসা করল।
খুব অবাক হয়ে গেল ভরত। শ্রাবণী রোগের নামটা জানল কী করে? ওর মা এত বড় ভুলটা করলেন? মেয়েকে না জানালে হত না?
তোমার লিউকোমিয়া হয়েছে কে বলল?
আমি জানি।
ভুল জানতে পারো তো?
আমি ডক্টর দত্তকে জিজ্ঞাসা করেছিলাম। উনি স্বীকার করেছেন। অবশ্য বলেছেন যে ধরনের লিউকোমিয়া ফ্যাটাল তা নাকি আমার হয়নি। উনি নিশ্চিত যে আমি যদি ওঁর কথা শুনি তাহলে আবার পড়াশুনা করতে পারব।
তাহলে? তুমি ওঁর কথা শুনবে তো?
হাসল শ্রাবণী, বাঁচতে আমার খুব ইচ্ছে যে।
শ্রাবণীর মা ওর কপালে হাত বোলাতে লাগলেন। ভরত একটু ঝুঁকে বিছানার পাশে নেতিয়ে পড়ে থাকা শ্রাবণীর প্রায় সাদা আঙুলগুলো ধরল, তুমি আবার কলেজে যাবে। আমরা তোমার বন্ধু, তোমার পাশে আছি।
শ্রাবণীর আঙুলগুলো সামান্য নড়ে ভরতকে ছুঁলো। ভরত একটু অপেক্ষা করে যখন বুঝল মেয়েটার শরীরে কোনও শক্তি নেই তখন হাত সরিয়ে নিয়ে উঠে দাঁড়াল, মাসিমা, আপনি কি এখনই ফিরবেন?
ছটা বেজে গেলে ডাক্তারবাবু আসবেন, তারপর।
একা যেতে অসুবিধা হয় না?
আমি মল্লিকবাজার থেকে ট্রামে উঠি।
ভরত বলল, যাই শ্রাবণী। তারপর হাঁটতে যেতেই কানে এল, আসবে। ঘাড় নাড়ল। করিডোর পেরিয়ে নিচে নেমে জানতে পারল ডক্টর দত্ত তখনও আসেননি। হঠাৎ ওর খেয়াল হল সেই বাচ্চাটার কথা যার অপারেশন অনিবার্য ছিল। সে চটপট ওপরে উঠতে সিঁড়িতেই সেই নার্সের মুখোমুখি হল যাঁর কাছে ঘটনাটা শুনেছিল। ভরতকে মহিলা প্রথম চিনতে পারেননি। ভরত তাকে মনে করিয়ে দিতে মাথা নাড়লেন মহিলা, অপারেশন করা যায়নি, টেবিলে নিয়ে যাওয়ার আগেই–।
ভরত চোখবন্ধ করল। তারপর দ্রুত নেমে এল নিচে। পার্কস্ট্রিটে দাঁড়িয়ে ওর মনে হল দুর্বল মানুষেরা কার বিরুদ্ধে প্রতিবাদ করবে? ধান্দাবাজ অর্থলোভী কিছু মানুষ না ঈশ্বরের বিরুদ্ধে? কেন ভদ্রলোক এত খামখেয়ালি? মানুষ যদি ভগবানের স্রষ্টা হয়ে থাকে তাহলে সেই মানুষদের ওপর ভগবানের বিন্দুমাত্র কৃতজ্ঞতা নেই কেন? ঠিক তখনই সে ডক্টর দত্তকে দেখতে পেল। পার্কস্ট্রিট থেকে হসপিটালের গলিতে তার গাড়ি ঢুকছে। পেছনের সিটে মাথা এলিয়ে চুপচাপ বসে আছেন। তার মনে হল এইসব মানুষ আছেন বলেই ভগবান মাঝে মাঝে জব্দ হন।
প্রায় আড়াই মাস পরে ডক্টর দত্ত শ্রাবণীকে বাড়ি ফিরে যাওয়ার অনুমতি দিলেন। সেই সঙ্গে পই পই করে তাকে কি করতে হবে বা না হবে সেই নির্দেশগুলো মনে রাখতে বললেন। একমাস পরে শ্রাবণীকে আবার আসতে হবে হাসপাতালে। ওর শরীর এর মধ্যে সামান্য গোলমাল করলেই যেন ডক্টর দত্তকে টেলিফোন করা হয়। রিলিজ হবার আগের বিকেলে শ্রাবণীর মা ভরতকে আলাদা ডেকে বললেন, আমি ডাক্তারবাবুকে শ্রাবণীর সামনে ছাড়া পাচ্ছি না, উনি। এত ব্যস্ত, কয়েকটা কথা যে জিজ্ঞাসা করা দরকার।
আপনি কি আমাকে বলছেন ওঁকে জিজ্ঞাসা করতে?
তুমি জিজ্ঞাসা করলে কি ভাল দেখাবে?
তাহলে চলুন, যত ভিড় থাকুক আমি ওঁকে বলব।
ছটা বেজে গেলে সে মাসিমাকে নিয়ে নিচে নামল। আজ শ্রাবণী বেশ ভাল। হেঁটে করিডোরে পর্যন্ত এল। সামান্য মোটা হয়েছে ফ্যাকাশে ভাবটাও নেই। হেসে বলেছিল, তোমাদের রক্ত আমার শরীরে। আমার নিজস্ব বলে কিছু রইল না।
ভরত বলেছিল, নিজস্ব নিয়ে খুব ভুগলে, এখন তা নিয়ে আফসোস কেন?
শ্রাবণী বলেছিল আফসোস কোথায়? এ তো আনন্দ।
ডক্টর দত্তের চেম্বারে বেজায় ভিড়। বাইরেও লোক দাঁড়িয়ে আছে। সাধারণত এমন ভিড় সকালেই হয়। মানুষজনকে কাটিয়ে ঢুকতে ঢুকতে ভরত শুনল, আগামীকাল একটি বেড খালি হবার কথা অথচ দুজন পেশেন্টকে ভর্তি না করলেই নয়। কি যে করি। বলতে বলতে মুখ ফিরিয়ে ভরতকে দেখে বললেন, কী ব্যাপার?
শ্রাবণীর মা আপনার কাছে কিছু জানতে চাইছেন।
আনো।
মাসিমাকে নিয়ে ভেতরে ঢুকল আবার ভরত। সে প্রথম দিন থেকেই লক্ষ্য করছে অন্য ডাক্তারদের মত ডক্টর দত্তের চেম্বারের বাইরে বেয়ারা জাতীয় কোনও পাহারাদার নেই। যে কেউ সহজেই ঢুকে যেতে পারে। এটা ঠিক না বেঠিক তা সে বুঝতে পারেনি। আজ মনে হলো এতে তাদের সুবিধে হয়েছে। ডক্টর দত্ত বললেন, বলুন মা!
মাসিমা অন্য মানুষদের দিকে তাকিয়ে জিজ্ঞাসা করলেন, আর কোনও ভয় নেই তো?
ডক্টর দত্ত মাথা নাড়লেন, কোনো গ্যারান্টি নেই। তবে যদি আমার কথা শুনে চলে তাহলে খারাপ হবার সম্ভাবনা কম। একবার কারও হার্ট জখম হয়ে গেলে কেউ বলতে পারে কখনও আর সেটা হবে না? এও সেরকম।
মেয়ের ভবিষ্যৎ নিয়ে কিছু ভাবব না?
ভাববেন না কেন? ও পড়াশুনা করুক, নিজের পায়ে দাঁড়াক। তবে এখনই যেন কোনও চাপের মধ্যে না যায়। বলতে বলতে ডক্টর দত্তের চোখ ছোট হয়ে এল, আপনি কি ওর বিয়ে থার কথা ভাবছেন?
মাসীমা বললেন, ও ছাড়া আমার কেউ নেই। আমার বয়স হয়েছে। চিন্তা হয়।
নো। নেভার। এখনই ওসব নিয়ে ভাববেন না। তাছাড়া একটা মেয়ে পড়াশুনা করবে, নিজের পায়ে দাঁড়াবে, এটা না চেয়ে তাকে বিয়ে দিয়ে সংসারের জাঁতাকলে জুড়ে দেওয়ার অভ্যেস বাঙালি বাবা-মায়ের কবে যাবে বলতে পারেন? আমি তো বলি যেসব বাপ-মা মেয়েকে অল্প বয়সে বিয়ে দিতে চায় তাকে দাঁড়াবার সুযোগ না দিয়ে তারা এসকেপিস্ট, স্বার্থপর। মেয়ে তাদের দায়, বিয়ে দিয়ে কাঁধ থেকে সেই দায় নামাতে চায়। তাছাড়া বিয়ে দেবেন কার সঙ্গে? আপনার মেয়ের লিউকোমিয়া হয়েছিল জানলে কোনো বঙ্গসন্তান ওকে বিয়ে করতে আসবে? আছে কারও সেই হৃদয়? ইতিহাস বলে এইসব পেশেন্টদের দশ বারো বছর বাদে আবার আক্রমণ হয়। যদ্দিন ও বাঁচবে সুস্থ হয়ে বাঁচুক। পড়াশুনা শেষ করুক, চাকরি করুক, কারও গলগ্রহ হয়ে শ্রাবণী থাকতে যাবে কেন? ও খুব ইনট্রোভার্ট এবং ইনটেলিজেন্ট মেয়ে। ওর জীবনটা ওকেই যাপন করতে দিন। তবে কেউ যদি ওর প্রেমে পড়ে সব জেনেশুনে তাহলে আমরা ওয়েলকাম করব। কিন্তু জানিয়ে দেব সন্তান যেন না হয়। ঠিক আছে? আর কিছু জিজ্ঞাস্য আছে?
মাসিমা মাথা নাড়লে, না।
ডক্টর দত্ত ভরতের দিকে তাকালেন, কিহে ইয়ংম্যান, তুমি আমার সঙ্গে কি একমত?
ভরত জবাব দিল, নিশ্চয়ই। আমার বিশ্বাস শ্রাবণীও আপনাকে সমর্থন করবে।
ডক্টর দত্ত হাসলেন, একটা মজার কথা শোনো। শ্রাবণীকে আমি জিজ্ঞাসা করেছিলাম ও কাউকে ভালবাসে কিনা। মানে বয়ফ্রেণ্ড আছে কিনা? সে চটপট মাথা নেড়ে জবাব দিল, এখানে আসার আগে তেমন কেউ ছিল না।
শ্রাবণীর মা অবাক হয়ে বললেন, সেকি!
আর বলবেন না, ডক্টর দত্ত মাথা নাড়লেন, আমি তার নাম জানতে চাইলাম। সে বলল, বলতে অসুবিধে আছে। ব্যাপারটা নাকি তার তরফ থেকেই।
শ্রাবণীর মা হঠাৎ অত লোকের মধ্যে ভরতের দিকে এমন ভাবে তাকালেন যে ভরতের খুব অস্বস্তি হতে লাগল। ভরত কী বলবে ভেবে পাচ্ছিল না। ডক্টর দত্ত চুপ করে তার দিকে তাকিয়ে মিটমিট হাসছিলেন। তারপরেই বেশ গম্ভীর হয়ে তিনি বললেন, বুঝলে ইয়ংম্যান, তোমরা আমাকে ঈর্ষা করতে পার।
কেন? ভরতের মুখ থেকে প্রশ্ন বেরিয়ে এল।
সেই ভাগ্যবানের নাম ডক্টর দত্ত। বলেই হো হো করে হাসতে লাগলেন তিনি। ভরত দেখল শ্রাবণীর মায়েরও মুখের চেহারায় প্রশান্তি এসেছে। বৃদ্ধ ডাক্তারের হাসি মাসিমার সমস্ত উদ্বেগ মুছিয়ে দিয়েছে। বাইরে বেরিয়ে এসে তার খুব অবাক লাগছিল। যে কোনো মা মেয়ের প্রেমিকের খবর পেলে স্বাভাবিকভাবেই উদ্বিগ্ন হবেন কিন্তু মৃত্যুর নিঃশ্বাস যে মেয়ের গায়ে পড়ছে তার। মা কোন্ যুক্তিতে একই ভাবে উদ্বিগ্ন হন? ভরত ঠিক করল যে শ্রাবণীর বাড়িতে যাবে না যদি না শ্রাবণী তাকে ডেকে পাঠায়।
.
কফিহাউসে সেদিন জোর তর্ক চলছে। পূর্ব ইউরোপের বেশিরভাগ দেশ থেকে কমিউনিজম উধাও হয়ে গিয়েছে। ভারতবর্ষের অন্য রাজ্যগুলোর ও ব্যাপারে যে আগ্রহ নেই তা ইতিমধ্যে প্রমাণিত। মুশকিল হলো, মানুষের কথা বলতে হলে, নিপীড়িত মানুষের পক্ষে কথা বললেই এতদিন ধরে শোনানো শ্লোগানগুলোর দৌলতে তা কমিউনিজম ঘেঁষা বলে মনে হয়। একজন পাঁড় কংগ্রেসি। নেতা যখন মানুষের সপক্ষে গল্প লেখেন তখন সন্দেহ হয় ভেক ধরে কমিউনিজমের দলে তিনি ঢুকতে চাইছেন কিনা। আসলে পুরনো অভ্যেস থেকেই মানুষের কথা বলতে গেলে চট করে কমিউনিজমের কথা মনে আসে। তর্ক চলছিল, এই ভাবনার পরিবর্তন হওয়া উচিত। এই সময় একটি ছেলে এসে খবর দিল শ্রাবণী ক্লাসে এসেছে।
ভরত অবাক হল। তাদের পার্ট ওয়ান পরীক্ষার সময় হয়ে গিয়েছে। এতদিন অনুপস্থিত থেকে শ্রাবণী কী করে পরীক্ষা দেবে। তার মনে পড়ল, শ্রাবণী বাড়ি ফেরার পর ওর সঙ্গে দেখা করতেও কখনও যায়নি এবং একই সঙ্গে ডক্টর দত্তর খবর নেওয়া হয়নি। আড্ডার সবাই খবরটা পেয়ে খুব খুশি হল। ওদের মধ্যে যারা রক্ত দিয়েছিল তাদের একজন বলেই ফেলল, যাক, আমাদের রক্তটা দেখছি কাজে লেগেছে। কিন্তু আমার মনে হয় ওর খুব খারাপ ধরনের অ্যানেমিয়া হয়েছিল তাই বেঁচে গেছে। লিউকোমিয়া নয়। হলে আবার ক্লাসে আসত না।
কিছুক্ষণ চুপচাপ থেকে ভরত উঠে পড়ল। কফিহাউস থেকে বেরিয়ে গেটের কাছে গিয়ে দাঁড়াল। ছুটি হবার বেশি দেরি নেই। কোন ক্লাসে শ্রাবণী আছে সে জানে না তাই এখানে দাঁড়ানোই ভাল, দেখা হয়ে যাবে। এই সময় অভিজিৎ সামনে এল, খবর পেয়েছ? শ্রাবণী আবার ক্লাসে এসেছে। একই সঙ্গে প্রশ্ন করেই উত্তরটা দিয়ে দিল অভিজিৎ।
একটু আগে শুনলাম।
মাসিমা আপত্তি করছিলেন কিন্তু আমি জোর করলাম। বাড়িতে বসে থাকলে ও আরও ভীতু হয়ে যাবে। জ্ঞর দত্তের আপত্তি নেই যদি শ্রাবণী সহ্য করতে পারে। আজ বেরুবার সময় একটু নার্ভাস ছিল প্রথম, পরে ঠিক এসেছে। অভিজিৎ জানাল।
তুমি ওদের বাড়িতে যাও নাকি?
হ্যাঁ। ওর মায়ের পক্ষে তো ডক্টর দত্তের সঙ্গে যোগাযোগ করা সব সময় সম্ভব নয়। আমার সঙ্গেই চেক আপে যেত শ্রাবণী। কিন্তু মুশকিল হল ওর পার্সেন্টেজ নিয়ে কলেজ খুব প্রব্লেম করছে। বলছে পরীক্ষা দিতে দেবে না। কিন্তু শ্রাবণীর ইচ্ছে ও দেয়। আমি ওকে এই কমাসের নোটস দিয়েছি বলে ওর সম্ভবত অসুবিধে হবে না। কাল প্রিন্সিপালের সঙ্গে কথা বলব। না হলে ইউনিয়ন লেবেলে মুভ করতে হবে। শ্রাবণী ইচ্ছে করে অ্যাবসেন্ট হয়নি। এত বড় অসুখের পরও ও যে কলেজে এসেছে তাকে এনকারেজ না করে আইন দেখালে চলবে কেন? তুমি কী বলো?
ঠিকই তো।
মাসিমাকে বলেছি কদিন ওকে নিয়ে আসা নিয়ে যাওয়া আমি করব। যাই। অভিজিৎ চলে গেল। হঠাৎ মেজাজটা খিঁচড়ে গেল ভরতের। তার মনে হল শ্রাবণীর জন্যে এখানে দাঁড়িয়ে থাকার কোনও মানে হয় না। সে হনহনিয়ে হাঁটা শুরু করল।
.
পার্ট ওয়ানের রেজাল্ট মোটামুটি হল। প্রেসিডেন্সি কলেজের ছাত্র হিসেবে তার আরও ভাল নম্বর পাওয়া উচিত ছিল কথাটা মা খুলে না বললেও অভিব্যক্তিতে বোঝাল। বাবা আজকাল প্রায়ই কলকাতা থাকে না। ওঁদের ব্যাঙ্গালোর অফিসে প্রায়ই যেতে হচ্ছে। অনেক সময় মাস দেড়েক পরে ফিরে আসে। মাঝখানে যে ভরতের রেজাল্ট বেরিয়ে গেছে সে খবর বাবা জানে না। বাবার যে হঠাৎ অফিসের কাজের চাপে বাইরে যেতে হচ্ছে তা মা স্বাভাবিকভাবে নেয়নি। মা মনে করে বাবা ইচ্ছে করে ওই কাজটা নিয়েছে। এর চেয়ে যদি ট্রান্সফার নিয়ে চলে যেত তাহলে বলার কিছু ছিল না। তবে বাবার এই পরিবর্তনে বাড়িতে আর ঝামেলা তৈরি হচ্ছে না। সন্ধের পর একমাত্র টিভির আওয়াজ ছাড়া আর কিছুই শোনা যায় না।
রেজাল্ট ভাল না হওয়ার ব্যাপারটাকে প্রথমে গুরুত্ব দেয়নি ভরত। অর্ণব বসুরায় ফার্স্ট ক্লাস পেয়েছে পার্ট ওয়ানে, পার্ট টুতেও পাবে হয়তো। এম-এসসিতে একই থাকলে হয় রিসার্চ করবে নয় পড়াবে। চার পাঁচ থেকে দশ হাজারে জীবন শেষ। কলেজের অধ্যাপকদের দিকে তাকিয়ে ওর মনে হয় এইসব ভদ্রলোকেরা বছরের পর বছর নতুন নতুন ছাত্রছাত্রীদের একই কথা শুনিয়ে যাচ্ছে এবং এখন প্রায় যন্ত্র হয়ে গেছে। ওঁদের হয়তো একটুও ভাল লাগে না প্রতিদিন একই কথা বলতে কিন্তু মাইনে পাওয়া যাবে বলেই বলে যেতে হচ্ছে। প্রথম প্রথম ছাত্র তৈরি করার উন্মাদনা যদি থেকেও থাকে তা কুড়ি-পঁচিশ বছর পরে নিশ্চয়ই থাকতে পারে না। ব্যতিক্রম হয়তো আছে, কিন্তু অর্ণব বসুরায় যে সেই ব্যতিক্রম হবে একথা কী করে বলা যায়।
তাকে বি. এসসি পাস করতে বে কারণ বেঁচে থাকতে গেলে যে চাকরি দরকার তার জন্যে ওই ডিগ্রি প্রয়োজন। আবার বি. এসসি পাস করলেই যে চাকরি পাওয়া যাবে তা কোনো মূর্খ ভাবে না। এ এক অদ্ভুত গেঁড়াকল। ক্রমশ ওর মন থেকে বিজ্ঞান নিয়ে দেখা নানাবিধ স্বপ্ন উধাও হয়ে যাচ্ছিল এবং সেই সময় সে খবরের কাগজে একটি ঘটনা পড়ল। শিলিগুড়ি শহরে একজন প্রথিতযশা ডাক্তারকে পুলিশ গ্রেপ্তার করেছে। ভদ্রলোক গত তিরিশ বছর ধরে ওই শহরে প্র্যাকটিস করছেন। তার চিকিৎসার গুণে মানুষ এত উপকৃত যে মফস্বল থেকে রুগিরা ছুটে আসত। অন্যান্য ডাক্তারের থেকে তাঁর পসার অনেক বেশি ছিল। ভদ্রলোক গাড়ি বাড়ি করেও রুগিদের অবহেলা করতেন না। সারাদিন অন্তত দুঘন্টা গরিব রুগিদের বিনাপয়সায় দেখতেন এবং প্রয়োজন হলে মেডিক্যাল রিপ্রেজেন্টেটিভদের কাছে পাওয়া ওষুধও বিলিয়ে দিতেন। এই ডাক্তারের প্রথম স্ত্রীর অভিযোগক্রমে পুলিশ তাকে গ্রেপ্তার করেছেন কারণ তাঁর কোনও মেডিক্যাল ডিগ্রি ছিল না।
প্রথমে ভরতের মনে হয়েছিল একটা চিটিংবাজকে ধরে পুলিশ ঠিক কাজই করেছে। পরে ভেবে দেখল কেন লোকটাকে চিটিংবাজ বলা হবে? সে মানুষের কোনো অপকার করা দূরের কথা উপকারই করে গেছে। বড় বড় ডিগ্রিধারী ডাক্তারদের চেয়ে লোকটা সাধারণ মানুষের আস্থা বেশি অর্জন করেছে যখন তখন তার চিকিৎসায় কোনও ভুল ছিল না। সে অর্থবানদের কাছে যেমন পয়সা নিত তেমনি গরিবদের সাহায্য করত, এতে প্রমাণ হয় লোকটা চামার ছিল না। শুধু ডিগ্রি না থাকাটা যদি অপরাধ হয় তাহলে বাংলাদেশের মফস্বল গ্রামে যেসব ডাক্তার রোগ সামান্য জটিল হলেই শহরে নিয়ে যেতে বলে রুগিকে, তাদের ডিগ্রি কেন কেড়ে নেওয়া হবে না? ভরত এইসব ভাবনা গুছিয়ে নিয়ে বাংলা এবং ইংরেজি কাগজে চিঠি লিখল। স্কুল কলেজে না পড়িয়েও যদি কোনও শিক্ষিত মানুষ প্রাইভেট টিউশনি করতে পারেন অথবা কোচিং স্কুল খুলতে পারেন তাহলে এই ভদ্রলোকের দোষ কোথায়? চিঠি দুটো ছাপা হলো। এবং সঙ্গে সঙ্গে ভরতের বক্তব্যের বিরোধিতা করে চিঠি প্রকাশিত হতে লাগল। যে কেউ চিকিৎসার অনুমতি পেলে হাতুড়েদের কৃপায় মানুষের প্রাণ বিপন্ন হবে। একজন হাতুড়ে সফল হওয়া মানেই সবাই তা হবে মেনে নেওয়া যায় না। ব্যতিক্রম চিরকালই ব্যতিক্রম। এটাকে প্রশ্রয় দেওয়া যায় না। চিঠিগুলো পড়ে ভরতের মনে হলো সে ঠিকই ভাবছে। ব্যতিক্রম যে সে হবেই এমন স্থিরতা নেই। প্রেসিডেন্সি থেকে পাস করে কেউ কেউ বাসের কন্ডাক্টরি যে করছে না তা কি হলফ করে বলা যায়?
পার্টটু পরীক্ষার পর সে সোজাসুজি মাকে বলল, আর আমি পড়ছি না।
রবিবারের সকাল। গতকাল বাবা ব্যাঙ্গালোর থেকে ফিরেছে। সবে ঘুম থেকে উঠে চায়ের কাপ আর খবরের কাগজ নিয়ে বসেছে এই সময় ভরত কথাটা বলল। মা অবাক হয়ে জিজ্ঞাসা করলেন, তাহলে?
দেখি। কিছু একটা করতে হবে।
তোর কি মাথা খারাপ হয়েছে?
আমার তো মনে হয় না।
তোর বাবার সঙ্গে কথা বল।
ইদানীং বাবা এখানে টানা না থাকার কারণেই, ভরত লক্ষ্য করেছে মা এবং বাবার মধ্যে সংঘাত হয় না। উল্টে কোথাও যেন সমঝোতা হয়ে গেছে ওদের মধ্যে। কোনও কথা মাকে বললে উত্তর শোনা যায়, ঠিক আছে, তোমার বাবা আসুক, কথা বলে দেখি। এবং তার থেকে ভরতের মনে হয়েছে বিয়ের পনের কুড়ি বছর পরে স্বামীস্ত্রীর মাঝে মাঝে আলাদা থাকা উচিত যতদিন না তাদের শরীরে বার্ধক্য পুরোপুরি জাঁকিয়ে বসছে। মানসিক ব্যবধান বাড়লে একসঙ্গে থাকলে যে চক্ষুলজ্জা একটু একটু করে চলে যায় তা সাময়িক বিচ্ছেদে শেষ পর্যন্ত থেকে যায়।
বাবা চায়ের কাপ হাতে নিয়ে বেরিয়ে এল, সমস্যাটা কী?
তোমার ছেলে বলছে আর পড়বে না।
ভরত লক্ষ্য করল এই সময়ে তোমার ছেলে শব্দদুটো বাবাকে বিন্দুমাত্র বিচলিত করল না।
কেন? তুই তো জয়েন্ট না দিয়ে এই লাইনেই পড়তে চেয়েছিলি।
ঠিকই। কিন্তু এখন মনে হচ্ছে এসব আমার জন্যে নয়। তাছাড়া আলটিমেট লক্ষ্য যদি টাকা রোজগার করা হয় তাহলে সময় নষ্ট করে লাভ কী। যেটুকু না পড়লে লোকে বলবে মূর্খ হয়ে আছে সেটুকু তো শেষ করেছি।
কী ভাবে টাকা রোজগার করবি?
সেই পথটা ভাবছি।
ঠিক আছে, তোর যদি আর পড়তে ইচ্ছে না করে তাহলে আই এ এস, ডব্লু বি সি এস দে। ব্যাঙ্কের পরীক্ষাগুলোয় বোস। তোর মতো ছাত্রর পক্ষে ডিফিকালট হবে না।
তর্ক করল না ভরত। বলল, দেখি।
মা চুপচাপ শুনছিল। বলল, এখনই টাকার রোজগারের মতলব কেন? তোর তো কোনও অসুবিধে হচ্ছে না। মানুষের জীবনে টাকা রোজগারই শেষ কথা নয়। তাহলে বড় মুদিওয়ালা, লোহার কারবারীরা সমাজে অনেক সম্মান পেত।
ভরত হেসে ফেলল। মা রেগে গেল আমি কি হাসির কথা বললাম?
ভরত বলল, একজন বিখ্যাত লোহার কারবারীর নাম জামসেদজি টাটা। সেদিন একটা কাগজে পড়ছিলাম আমেরিকায় কে মার্টস নামে একটা বিশাল মুদির দোকানের চেইন সারাদেশে ছড়িয়ে আছে যার মালিককে সবাই খাতির করে। প্রেসিডেন্ট থেকে ফার্স্টক্লাস পেয়ে পাস করা দারুণ ব্রিলিয়ান্ট ছাত্র আই এ এস করে যখন মন্ত্রী ঘরে ঢোকে তখন সেই অশিক্ষিত মন্ত্রী চেয়ারে পা তুলে বসে থাকে। ব্রিলিয়ান্ট ছাত্র তাকে স্যার স্যার বলে ডাকতে বাধ্য হয়। মা, জীবনের কনসেপ্টটা পাল্টে গিয়েছে।
বাবা হাসল, তোর যদি পড়তে ইচ্ছে না করে তাহলে বোম্বেতে চলে যা। ওখানে একটা কোর্স করে অ্যাড এজেন্সিতে ঢুকে পড়। সেটা আমি পারব। পরিশ্রম করলে টাকার অভাব হবে না। বাবা আবার নিজের ঘরে ফিরে গেল।
মা গজগজ করতে করতে কিচেনে ঢুকল। ভরতের মনে হলো তাকে নিয়ে বাবার চেয়ে মা বেশি স্বপ্ন দেখত। কী করা যাবে!
দ্বিতীয় যে কাগজটা বাড়িতে আসে তার পাতা খুলল ভরত। তলার দিকে অভিজিতের নাম। আজকাল ছাত্রনেতা হিসেবে তো বটেই, যুবনেতা হিসেবে অভিজিৎ প্রায়ই কাগজে প্রচার পাচ্ছে। কফিহাউসে শুনেছিল এজন্যে নাকি সাংবাদিকদের সঙ্গে সদ্ভাব রাখতে হয়। নিয়মিত কাগজে নাম ছাপা হলে পার্টিতে কদর বাড়ে। অভিজিৎ যে কোনো সুযোগে কেন্দ্রকে যেমন গালাগাল দেয় তেমনি পশ্চিমবঙ্গের প্রশাসন ব্যবস্থাকে ছেড়ে কথা বলে না। তার বক্তব্য মন্ত্রীরা যা করতে চাইছেন, বামফ্রন্ট যেসব সিদ্ধান্ত নিয়েছে তা কিছু আমলা বানচাল করে দিতে চাইছে বলে জনসাধারণ বঞ্চিত হচ্ছে। কোনো সমাজবিরোধী গুরুতর অভিযোগ ধরা পড়লে অভিজিৎ তার সঙ্গে পার্টির সম্পর্ক অস্বীকার করে। তার বক্তব্য মানুষের সপক্ষে যারা কাজ করে তারা কেন মানুষের শত্রুকে দলে রাখবে। যখন বিরুদ্ধে প্রমাণ জোরদার হয় তখন তার বক্তব্য বামফ্রন্টের শত্রুরা তাদের হেয় করার জন্যে ওইসব সমাজবিরোধীকে চুপিসাড়ে দলে ঢুকিয়ে দিয়েছে। এ ব্যাপার সাবধান হতে হবে। আর এই সব করে ক্রমশ অভিজিৎ প্রথম সারিতে উঠে আসছে। আজকের কাগজে লেনিনের জন্মদিনে তার বক্তব্য, বিকল্প কোনও দল নেই বলে বামফ্রন্টকে মেনে নিতে হবে এমন কথা কেউ যেন না ভাবেন। যেসব বামফ্রন্টীয় কর্মী জনসাধারণের আস্থা হারিয়েছেন তাদের নির্দ্বিধায় দল থেকে ছেটে ফেলতে হবে। মানুষের বিশ্বাস নিয়ে ফাটকাবাজি পার্টি কখনই বরদাস্ত করবে না।
ভরত হেসে ফেলল। অভিজিৎ ক্রমশ আরও বুদ্ধিমান হয়ে উঠেছে। সামনের নির্বাচনে পার্টির তরফে নমিনেশন পাওয়া ওর পক্ষে সহজ হয়ে যাচ্ছে। এই বিধানসভায় যদি নাও হয় পাঁচ বছর পরে মন্ত্রী ও হবেই হবে। কারণ ও শিখে গেছে কী করে ইমেজ বাঁচিয়ে কথা বলতে হয়। যেসব কর্মী এখনও চিরাচরিত স্লোগান আওড়ে চলেছে তারা কখনই ওপরের সারিতে উঠতে পারবে না। অভিজিতেরা পারবে।
অভিজিতের কথায় মনে এল শ্রাবণীকে। হাসপাতালে সেই শেষ দেখা। মেয়েটা কেমন আছে এখন? শ্রাবণীর কথা মনে পড়ে যাওয়ায় ভেসে উঠল ডক্টর দত্তের মুখ। হঠাৎ একটা অপরাধবোধ মনে ঢুকে পড়ল। এই মানুষটির প্রতি তার মনে একসময় এত শ্রদ্ধা জন্মেছিল অথচ দীর্ঘসময় সে আর যোগাযোগ করেনি। ডক্টর দত্তকে দেখতে খুব ইচ্ছে করছিল। কিন্তু উনি নিশ্চয়ই জিজ্ঞাসা করবেন শ্রাবণীর সঙ্গে দেখা হয়েছে কি না। সে কি বলবে যেহেতু অভিজিৎ সব করেছে তাই। আমি যোগাযোগ রাখিনি! মাথা নাড়ল ভরত। ডক্টর দত্তের কাছে যাওয়ার আগে একবার শ্রাবণীর বাড়িতে বুড়িছোঁয়ার মতো যাওয়া উচিত।
অনেকদিন বাদে গলিতে ঢুকে অস্বস্তি হচ্ছিল। বাড়িটার সামনে এসে দেখল সেই বৃদ্ধ একই ভঙ্গিতে রকে বসে আছেন। লোকটার সঙ্গে কথা বলার কোনও মানে হয় না। উনি কোনও খবর দেবেন না। পাশ দিয়ে ভেতরে ঢুকছিল ভরত এইসময় প্রশ্ন শুনল, কাকে চাই?
শ্রাবণীর কাছে যাচ্ছি।
সে তো বাড়িতে নেই।
কোথায় গিয়েছে?
হাসপাতালে।
সেকি! কবে?
দিন দশেক হল।
ভরতের বুকের ভেতর ধক্ করে উঠল। প্রশ্ন করার মানে হয় না, শ্রাবণী নিশ্চয়ই অ্যাসেমব্লি অফ গড চার্চে আবার ভর্তি হয়েছে। সে ট্রাম ধরার জন্যে ছুটল।

হাসপাতালে ঢুকে তার মনে হল ডক্টর দত্ত তাকে কী বলবেন? দশদিন হল শ্রাবণী এখানে আছে আর সে একবারও আসেনি। হয়তো ওপরে গেলে দেখবে অভিজিৎ বসে আছে। এত রাজনীতি করেও অভিজিৎ নিশ্চয়ই শ্রাবণীর জন্যে সময় দিচ্ছে।
সেই একই ভিড় চেম্বারে। দরজায় বেয়ারা নেই। ভরত ভেতরে ঢুকে একপাশে দাঁড়াল। ডক্টর দত্ত আর একটু বৃদ্ধ হয়েছেন। ফর্সা রঙ যেন একটু ম্লান। একজন রুগির সঙ্গে কথা বলছিলেন। শেষ করে তাকতে ভরতকে দেখতে পেলেন, আজ আমি আর নতুন কেস দেখতে পারব না ভাই। আপনি কাল আসুন।
ভরত ঢোঁক গিলল। উনি তাকে চিনতে পারেননি। সে এক পা এগিয়ে বলল, আমি ভরত। প্রেসিডেন্সিতে পড়তাম। শ্রাবণী!
ওহো। তাইতো। কেমন আছ তুমি?
ভাল। শ্রাবণী কেমন আছে?
তোমার সঙ্গে তো ওর অনেকদিন যোগাযোগ নেই, তাই না?
হ্যাঁ।
আমি ওকে তোমার কথা জিজ্ঞাসা করেছিলাম, ও তাই বলল। কথা শেষ করে ডক্টর দত্ত সামনে বসা এক ভদ্রলোককে বললো, মনে হচ্ছে আগামী সপ্তাহে আপনার ভাইকে ছেড়ে দিতে পারব। ও খুব ভাল ইমপ্রুভ করছে।
ভদ্রলোক কথা বলতে লাগল। ভরত লক্ষ্য করল ডাক্তারের কাছে এলে কিছু কিছু মানুষের কথা যেন শেষ হতে চায় না। ডক্টর দত্ত যেভাবে তার সঙ্গে কথা শেষ করলেন তাও পছন্দ করল না সে। চুপচাপ দাঁড়িয়ে কতক্ষণ থাকা যায়।
ডক্টর দত্ত শার্টের হাতা সরিয়ে ঘড়ি দেখলেন, আপনারা একটু বসুন। বলে উঠে দাঁড়ালেন। ভরতের পাশ দিয়ে যাওয়ার সময় বললেন, এসো।
অতএব ভরত তাঁকে অনুসরণ করল। হাঁটতে হাঁটতে হক্টর দত্ত বললেন, আজ একজন বিখ্যাত চিত্রপরিচালক এসেছিলেন আমার কাছে। উনি এখানে তার পরের সিরিয়ালের শু্যটিং করতে চান। ব্যাপারটা আমার এক্তিয়ারে নয়। বলেছিলাম জেনে নিয়ে জানিয়ে দেব। হসপিটাল কর্তৃপক্ষদের সঙ্গে আমিও একমত এখানে শুটিং করলে পেশেন্টদের অসুবিধে হবে। ওদের কাজের সঙ্গে এখানকার আবহাওয়ার মিলমিশ হবে না। ভদ্রলোক যে টেলিফোন নাম্বার দিয়েছেন তাতে শুধু রিঙ হয়ে যাচ্ছে।
ওঁকে কি খবরটা আজকেই দেওয়া দরকার?
হ্যাঁ।
আমাকে নামটা বলুন আমি দিয়ে আসব।
রাজেশ মুখার্জি। নিউথিয়েটার্স স্টুডিওতে অফিস।
ওরা ওপরে উঠে এসেছিল। একটা বিরাট হলঘরের দরজায় ডক্টর দত্ত দাঁড়াতেই নার্স ছুটে এল। সম্ভবত এখন ওঁর ওখানে যাওয়ার সময় নয়। ভরত দেখল এই ঘরটা অনেক বড়। এর আগেরবার শ্রাবণী এতবড় ঘরে ছিল না। তার মানে এটা জেনারেল বেড। বিভিন্ন বেডের রুগিদের সঙ্গে কথা বলতে বলতে ডক্টর দত্ত যেখানে গেলেন সেখানে শ্রাবণী শুয়ে আছে। তার চোখ। বন্ধ। পেছনে আসা নার্সকে জিজ্ঞাসা করলেন, ঘুমোচ্ছে নাকি?
নার্স ঝুঁকে পড়ল, ডাক্তারবাবু এসেছেন।
শ্রাবণী চোখ খুলল। আরও রোগা আরও বিবর্ণ এবং মাথার চুলগুলো খুবই উস্কোখুস্কো হয়ে আছে। ডক্টর দত্ত ধমকালেন, কী ব্যাপার মাদার, ঘুমোচ্ছ কেন?
শ্রাবণী হাসার চেষ্টা করল, একটু আগে আবার রক্ত বেরিয়েছে।
তাতে কী হয়েছে। ফোড়া হলে পুঁজ বের হবেই। উঠে বসো। দেখি।
ডক্টর দত্ত বললেন, সাহেবের এতদিন বাদে আমাদের কথা মনে এসেছে। শোনো সাহেব, তোমার বন্ধুদের খবর দাও। আমাদের আবার কয়েক বোতল রক্ত দরকার। আজ হলে আজই নইলে কাল। তোমরা কথা বলো। ডাক্তার দত্ত বেরিয়ে গেলেন।
ভরত আড়ষ্ট পায়ে কাছে এল, এরকম কবে থেকে হল?
শ্রাবণী ক্লান্ত গলায় বলল, হয়ে গেল।
আমি জানতাম তুমি ভাল আছ।
কী করে জানলে এখানে আছি।
আজ তোমাদের বাড়িতে গিয়েছিলাম।
কেন?
এমনি।
এতদিন পরে?
জবাবটা দিতে পারল না ভরত। যা সত্যি তা ওকে বলা যায় না। সে মুখ ঘুরিয়ে বলল, আমি জানতাম অভিজিৎ তোমাকে দেখাশোনা করছে।
অভিজিৎদাকে দেড়বছর দেখিনি।
সেকি?
কেন?
না, ও আমাকে বলেছিল তোমার পার্সেন্টেজের জন্যে লড়াই করছে। তোমাকে ডাক্তারের কাছে নিয়ে যাওয়া-আসা করছে।
চেষ্টা করেছিল, হয়তো এখন সময় পায় না। পরীক্ষা দিয়েছ?
হ্যাঁ।
কেমন হল?
জানি না। আমি তো আর পড়ব না।
কেন?
পড়ে কী হবে! তোমার মা ভাল আছেন?
আমার যা অবস্থা তাতে মা কী করে ভাল থাকে। এবারে সুপার ফুল ফ্রি করেননি। ওষুধ কিনে দিতে হচ্ছে না কিন্তু আর সব দিতে হবে। বারংবার যদি একজন সুযোগ পায় তাহলে নতুনরা বঞ্চিত হবে।
তাহলে তো তোমার মায়ের উপর চাপ পড়েছে।
হু। মাকে বলেছি বিয়ের কথা ভেবে যেসব গয়না গড়িয়েছিল একসময় তাই বিক্রি করে দিতে। আমার তো ওসবের প্রয়োজন নেই।
একথা বলছ কেন? তুমি নিশ্চয়ই ভাল হয়ে যাবে।
দুবছর যেতে না যেতে এরকম হল, এরপর মাস চারেকের মাথায় হবে। তারপর চলে যেতে হবে। আগে গেলে মায়ের কষ্ট কম হত।
দূর! তুমি বেশি ভাবছ। শোনো। বলতে গিয়ে থেমে গেল ভরত।
শ্রাবণী তাকিয়ে থাকল। ভরত পাশের টুলে বসে নিচু গলায় বলল, আমি তোমার কাছে ক্ষমা চাইছি এতদিন খবর নিইনি বলে। সে বিছানার পাশে পড়ে থাকা শ্রাবণীর আঙুলগুলো স্পর্শ করল। আঙুলগুলো একটুও নড়ল না। কিন্তু শ্রাবণীর চোখের কোল টলটল করে উঠল। ভরত উঠে দাঁড়াল। বিকেলে আসব। বলে সে দাঁড়াল না।
রাস্তায় বেরিয়ে ওর মন খুব খারাপ হয়ে গেল। নিজেকে অপরাধী বলে মনে হচ্ছিল। শ্রাবণী আর বেশিদিন বাঁচবে না নাহলে ডক্টর দত্ত তার প্রশ্নের জবাব দেননি কেন? তার মনে পড়ল আজ অথবা আগামিকালের মধ্যে ওর জন্যে রক্ত দরকার। কিন্তু কাদের বলবে সে? কলেজে এখন পরিচিত ছেলেরা নেই। আগে যেমন ক্লাসে গিয়ে অ্যাপিল করলে কাজ হত এখন নিশ্চই তা হবে না। বোঝাই যাচ্ছে শ্রাবণী আর কলেজের ছাত্রী নেই। ওর মনে হল অভিজিতের কাছে গেলে কাজ হতে পারে। অভিজিতকে এখন কোথায় পাওয়া যাবে?
বেশ কয়েকটা জায়গায় খোঁজখবর নিয়ে শেষ পর্যন্ত অভিজিতের বাড়ির ঠিকানা জোগাড় করে সেখানে উপস্থিত হল ভরত। বাড়ির সামনে একটা গাড়ি আর জনা তিনেক ছেলে দাঁড়িয়ে আছে। অভিজিৎ নাকি একটু আগেই ফিরেছে, স্নানখাওয়া সেরেই বেরিয়ে যাবে। ভরতকে কিছুক্ষণ অপেক্ষা করতে হল। তার মনে হলো অভিজিৎ এ মধ্যে তার থেকে অনেক বেশি মূল্যবান করতে পেরেছে নিজেকে।
বাইরে বোধহয় তাকে দেখে অভিজিৎ হবাক হলে, কিরে, হঠাৎ?
তোর সঙ্গে একটা কথা ছিল। ভারত ওর সঙ্গীদের দিকে তাকাল।
বল।
শ্রাবণী আবার অসুস্থ হয়েছে। ডক্টর দত্ত বলছেন আজই রক্ত দরকার।
শ্রাবণীর সঙ্গে তোর যোগাযোগ আছে?
মিথ্যা কথা বলল ভরত, হ্যাঁ। ও এখন আসেমব্লি অফ গড চার্চ হসপিটালে আছে।
ব্লাড ব্যাঙ্ক থেকে হলে আমি বলে দিতে পারি।
না। ফ্রেশ ব্লাড ছাড়া হবে না।
ও। অভিজিতকে একটু চিন্তিত দেখাল। তারপর সঙ্গীদের একজনকে কাছে ডেকে বলল, জনা পাঁচছয় কর্মীকে আজই অ্যাসেমব্লি অফ গডচার্চ হসপিটালে গিয়ে ডক্টর দত্তর পেশেন্ট শ্রাবণীর জন্যে ব্লাড ডোনেট করে আসতে বলো। যারা একবছরের মধ্যে রক্ত দেয়নি তাদেরই বলবে।
ছেলেটা বলল, তেমন কাউকে কি পাওয়া যাবে। এত ব্লাড ডোনেশন ক্যাম্প হচ্ছে, কেউ তো বাকি নেই। প্রত্যেকেরই কার্ড হয়ে গেছে।
চেষ্টা করে দ্যাখো। এটা হওয়া চাই-ই।
ঠিক আছে। হবে। ছেলেটি মাথা নাড়ল।
অভিজিৎ হাসল, বল ভরত, আর কী দরকার?
অনেক ধন্যবাদ। আর কিছু চাই না।
তুই এখন কী করছিস?
বসে আছি।
একদিন পার্টি অফিসে আয় না। সন্ধের সময় রোজ থাকি। ও হ্যাঁ, তোর সঙ্গে রবীনদার সম্পর্ক কীরকম? তোদের ওখানেই তো থাকে!
দেখা হলে কথা হয়, এই আর কি!
লোকটার সঙ্গে সম্পর্ক রাখিস, আখেরে কাজ দেবে। অভিজিৎ হাসল, কোনদিকে যাবি?
টালিগঞ্জে। একেবারে না ভেবেচিন্তে জবাব দিল ভরত।
বাঃ খুব ভাল হল। আমি নাকতলায় যাচ্ছি। চল, একসঙ্গে যাওয়া যাক।
.
অভিজিতকে একটুও ভাল লাগছে না ভরতের। সমবয়সী হওয়া সত্ত্বেও ওর ভাবভঙ্গিতে বেশ দাদা দাদা ভাব। যেন পৃথিবীর সব সমস্যা এক মুহূর্তে সমাধান করে দিতে পারে। ও এমন ভাব করছে যে ভরত যেন ওর কৃপাপ্রার্থী। যেভাবে শ্রাবণীর জন্যে রক্ত জোগাড় করে দিল তাতে আর যাই থাক আন্তরিকতা মোটেই নেই। তবু ওর সঙ্গে এক গাড়িতে উঠতে হলো। ওঠার পরই অভিজিৎ আর সঙ্গীরা অন্য আলোচনায় ব্যস্ত হয়ে পড়ল। নাকতলায় যে মিটিং এ ওরা যোগ দিতে যাচ্ছে সেখানকার সমস্যা এবং সমাধানের কৌশল নিয়ে ওরা ব্যস্ত থাকল। প্রথমে বিরক্ত হলেও শেষে মনে হল এ ভালই হয়েছে। তাকে কথা বলতে হয়নি। টালিগঞ্জ ট্রাম ডিপোর কাছে নেমে গেল ভরত। ও শুনেছিল এর চারপাশেই নাকি ফিল্মের স্টুডিওগুলো আছে। দোকানদারকে জিজ্ঞাসা করে স্টুডিওতে এসে দেখল কেউ তাকে আটকাচ্ছে না। অনেকটা হাঁটতে হয়েছে তাকে, বিরক্ত লাগছিল। টিনের দরজার ফাঁক দিয়ে ভেতরে ঢুকে মনে হল কোনও মানুষজন নেই। ভরদুপুরেও সব ফাঁকা। সে খানিকটা এগিয়ে দেখল গাছতলায় দাঁড়িয়ে দুজন লোক কথা বলছে।
রাজেশ মুখার্জিকে কোথায় পাব?
কী দরকার? একজন পাল্টা প্রশ্ন করল দ্বিতীয়জন তাকে থামাল, অ্যাই, কী হচ্ছে? আপনি ভাই সোজা চলে যাবেন। বাঁ দিকে ক্যান্টিন দেখতে পাবেন, তার পাশের বিল্ডিং-এ রাজেশদার অফিস। যান।
ফিল্ম সম্পর্কে বাইরে লোকজন ভাল কথা বলে না। ভরতও সেসব শুনেছে। কিন্তু স্টুডিওতে ঢোকামাত্র এমন মন্তব্য কানে আসবে তা ভাবতে পারেনি। ভরতের ধারণা ছিল ফিল্মের স্টুডিও মানে খুব জাঁকজমক ব্যাপার। নায়ক-নায়িকারা সেজেগুজে ঘুরে বেড়ায়। কিন্তু তাদের চোখে পড়া দূরের কথা, কিরকম ঘুমন্তপুরী বলে মনে হচ্ছে।
ক্যান্টিনের একটি ছেলেকে জিজ্ঞাসা করে সে দোতলা বাড়ির নিচের বারান্দায় উঠে রাজেশ মুখার্জীর ঘরের দরজায় চলে এল, আসতে পারি?
ভেতরে একটি সাজানো ঘরে দুই ভদ্রলোক আলোচনা করছিলেন। একজন একটু বিরক্ত হয়ে জিজ্ঞাসা করলেন, কী চাই?
আমাকে অ্যাসেমব্লি অফ গড চার্চ হসপিট্যালের ডক্টর দত্ত পাঠিয়েছেন। মিস্টার রাজেশ মুখার্জির সঙ্গে দেখা করব। স্পষ্ট গলায় বলল ভরত।
টেবিলের অন্য প্রান্তে বসা মানুষটি মাথা বাড়ালেন, আসুন। বসুন। আপনাকে ডক্টর দত্ত শু্যটিং-এর ব্যাপারে পাঠিয়েছেন তো? বসুন না। হাত বাড়িয়ে দিলেন তিনি।
চেয়ারে বসল ভরত। তার পা ব্যথা করছিল অনেকটা হাঁটায়। সে জানত ভদ্রলোকের মুখের চেহারা এখনই পাল্টে যাবে খারাপ খবর শুনে।
রাজেশ মুখার্জি বেল টিপল। কেউ সাড়া না দেওয়ায় সামনের ভদ্রলোককে বললেন, দত্ত, আপনি একটু দেখবেন–তিন কাপ চা।
সামনের লোকটি উঠে গেল নিঃশব্দে। রাজেশ মুখার্জি এবার তাকাল, আমাদের এখানকার টেলিফোনটা আজ সকাল থেকেই খারাপ হয়ে গেছে। বিকেলবেলায় আমি কাউকে দিয়ে খবর পাঠাতাম। ব্যাপারটা হল আমরা হসপিটালে শু্যটিং করতে পারছি না। লোকেশন হিসেবে ওই জায়গাটা আইডিয়াল ছিল কিন্তু আমার ক্যামেরাম্যান খুঁত খুঁত করছেন।
ও। ভরত ঠোঁট কামড়াল। কী বলতে এসে কি শুনল!
আপনি ডক্টর দত্তকে আমার ধন্যবাদ জানাবেন।
ভরত মাথা নাড়ল। সে উঠে দাঁড়াচ্ছিল। রাজেশ মুখার্জি বাধা দিলেন, আরে, বসুন বসুন। চা আসছে। আপনি কি ওই হাসপাতালেই আছেন?
না। ডক্টর দত্ত আমার পরিচিত।
কী করেন আপনি?
এবার বি এসসি দিয়েছি।
রাজেশ মুখার্জি ওর মুখের দিকে হঠাৎই অন্যচোখে তাকালেন। ভরতের অস্বস্তি হল। এবং সেই মুহূর্তে চা এল। কাই-এর থালায় উপচে পড়া ছোট কাপে ক্যান্টিনের চা। একটু আগে বেরিয়ে যাওয়া ভদ্রলোক আবার ফিরে এসে চায়ের কাপ তুললেন।
রাজেশ মুখার্জি হাসলেন, আপনার নামটা জানতে পারি?
ভরত নাম বলল। রাজেশ মুখার্জি জিজ্ঞাসা করলেন, কোন কলেজে পড়তেন?
প্রেসিডেন্সি।
গুড। কলেজে বা কোনো গ্রুপ থিয়েটারে অভিনয় করেছেন?
না।
করার ইচ্ছে আছে?
ভাবিনি কখনও।
দেখুন, আমি এবার একটা সিরিয়াল করছি টিভির জন্যে। সমরেশ বসুর গল্প। আপনার বয়সী একটা ছেলে খুঁজছি, বেশ বুদ্ধিদীপ্ত, স্মার্ট। আমাদের ফিল্ম লাইনে যারা আসে তারা স্মার্ট হবার চেষ্টা নিয়েই আসে কিন্তু মুখে কোন ছাপও নেই। আমরা নতুনদের নিয়ে অভিনয়ের ব্যাপারে যে সমস্যায় পড়ি তা আপনার ক্ষেত্রে না হলে আমাদের সমস্যার সমাধান হয়ে যাবে।
কিন্তু কোনও অভিজ্ঞতা ছাড়া কি অভিনয় করা যায়? আমি তো কিছুই জানি না। ভরত বলল।
রাজেশ মুখার্জি বললেন, আমার যখন কথা বলি তখন যা বলতে চাই তার মানেটা বলার ভঙ্গিতে বুঝিয়ে দিই। সেই সময় মুখচোখেও সেটা ফুটে ওঠে। এই ব্যাপারটা অভিনয় করার সময় যে যত ঠিকঠাক করতে পারবে সে তত ভাল অভিনেতা। অনুশীলন করতে করতে অভিজ্ঞতা নিশ্চয়ই বাড়ে। তুমি কি মনে জোর পাচ্ছ না? তুমি বললাম ভাই।
চেষ্টা করে দেখতে পারি। আমাকে কী করতে হবে?
এখানে পার্ট মুখস্থ করার কোনও ব্যাপার নেই। বেশি হলে বড় জোর আট নটা লাইন একসঙ্গে বলতে হবে। সেটা রিহার্সাল মনিটরে হয়ে যাবে। তোমার খদ্দরের পাঞ্জাবি আর পাজামা আছে? গুড়। পরশু বিকেলে চলে এসো। শু্যটিং-এর তারিখগুলো বলে দেব। রাজেশ মুখার্জি একটা খাতা বের করে এগিয়ে দিলেন, এখানে তোমার নাম ঠিকানা টেলিফোন নম্বর লিখে দাও।
ভরত লিখল। দত্ত বলল, একবার ক্যামেরাটেস্ট করলে ভাল হত না?
দরকার কি। তাছাড়া এখন ক্যামেরা কোথায় পাবেন?
টেকনিসিয়ানে স্বপন শু্যটিং করছে সিরিয়ালের। ব্রেক হলে দুমিনিটে দেখে নিতাম। ও আপত্তি করবে না। আপনারই তো সহকারী ছিল। দত্ত বলল।
রাজেশ মুখার্জি বললেন, আপনি তাহলে ওকে নিয়ে যান।
দত্ত ইশারা করতে ভরত উঠে দাঁড়াল। রাজেশ মুখার্জি বিদায় জানালেন। বাইরে বেরিয়ে এসে দত্ত বলল, দেখুন কী করতে এসেছিলেন আর কী হয়ে গেল। একেই বলে কপাল। রোজ গণ্ডায় গণ্ডায় ছেলে আসছে হাত কচলে, তাদের টপকে আপনাকে ওঁর মনে ধরে গেল। এখন ক্যামেরায় চেহারাটা ভাল এলে আর ডায়লগ বলতে পারলে লাইনে ঢুকে যাবেন।
ভরত কিছু বলল না। মিনিট সাতেক হেঁটে ওরা আর একটি স্টুডিওতে এল। এখানে কিছু মানুষ ঘুরছে। মেয়েরাও আছে। দেখা গেল দত্তকে সবাই খুব খাতির করছে। দত্ত একজনকে জিজ্ঞাসা করল, স্বপন কোন্ ফ্লোরে আছে?
একনম্বরে।
একটা বিরাট গুদামঘরের দরজায় দত্ত তাকে নিয়ে এল। টিনের দরজা বন্ধ। দত্ত সামান্য ঠেলতে ভেতর থেকে চিৎকার ভেসে এল, কাট, ওকে। নেক্সট সিন, আলো রেডি করো। লাইটস?
দত্ত বলল, আসুন।
ওরা ভেতরে ঢুকতেই চারধার আলোয় ঝলমল করে উঠল। ভরত দেখল বড় বড় আলোর স্ট্যান্ডের মধ্যে ক্যামেরার সামনে দাঁড়িয়ে আছেন বাংলা সিনেমার একজন নায়িকা। পোস্টারে যাকে এত মোহময়ী দেখায় তাকে সামনাসামনি নিতান্ত আটপৌরে বলে মনে হচ্ছিল। সুদেষ্ণা ওই ভদ্রমহিলার চেয়ে অনেক সুন্দরী।
দত্তকে দেখে একটা লোক এগিয়ে এল, কি, সৌভাগ্য দাদা, তুমি? এসো এসো। তোমার শু্যটিং কবে থেকে শুরু হচ্ছে?
নেক্সট উইকে। কাজ কেমন হচ্ছে? দত্ত জিজ্ঞাসা করল।
খুব ভাল। আমার তো দু সপ্তাহ পরেই টেলিকাস্ট।
স্বপন, রাজেশবাবু এই ছেলেটির চেহারা কেমন আগে দেখতে বলেছেন। তোমার কি ক্যামেরা অন করতে অসুবিধে হবে? দত্ত জিজ্ঞাসা করল।
আরে কি আশ্চর্য! এমন কথা বলো যার মানে হয় না। ওরা আলো ঠিক করছে ততক্ষণে তুমিই ক্যামেরা হ্যান্ডেল করো।
দত্ত তখন তার পরিচিত লাইটম্যানকে আলো দিতে বলতেই সেটের একাংশ সঙ্গে সঙ্গে আলোকিত। দত্ত এবার ভরতকে বোঝাল, কোনও মেকআপ ছাড়াই নিচ্ছি। আপনি এখান থেকে হেঁটে ওই আলোর মাঝখানে যাবেন। তারপর ক্যামেরার দিকে ঘুরে দাঁড়িয়ে একটু হাসবেন। ব্যস দত্ত চলে গেল ক্যামেরার পেছনে। ভরত দেখল ওরা ক্যাসেট পাল্টে নিল। সেটের সবাই তাকে দেখছে এখন। একটু নার্ভাস হয়ে গেল ভরত। কিন্তু সেটাকে পাত্তা না দিয়ে সে সোজা হয়ে দাঁড়াল। দত্তর গলা ভেসে এল, স্টার্ট, হাঁটুন।
ভরত হাঁটল। সোজা আলোর বৃত্তে গিয়ে ক্যামেরার দিকে ঘুরে দাঁড়াল। সঙ্গে সঙ্গে জোরাল আলোয় ওর চোখ যেন ধাঁধিয়ে গেল। তবু সে হাসার চেষ্টা করল। কিন্তু এই হাসি বেশিক্ষণ হাসলে বোকা বোকা লাগে। সে অন্যপাশে তাকাল। দত্তর গলা ভেসে এল, এবার উল্টোদিকে তাকান। গুড। পেছন ফিরুন।
ভরত হুকুম মান্য করল। স্বপনের গলা ভেসে এল, ঝুমটা এগিয়ে ধরো তো। দত্তদা, ভয়েসটাও দেখে নিন না।
ঠিক আছে। শুনুন ভাই, আপনি যে কোন একটি কবিতার লাইন বলুন তো।
ভরত দেখল একটা নোক লম্বা লাঠি তার মাথার ওপর ধরেছে। সে সুকান্তর ছাড়পত্র বলতে লাগল। পুরো কবিতাটা শেষ হতেই দত্ত চিৎকার করল, কাট। লাইটস অন।
স্বপন বলল, এই মনিটারটা চালাও।
দত্ত টিভির মতো একটা বাক্সের সামনে গিয়ে দাঁড়াল স্বপনের সঙ্গে। ভরত চুপচাপ ওদের পেছনে এল। রি-উইন্ড হচ্ছে। ছবি স্থির হল। তারপর নিজেকে দেখতে পেল সে। ইস্, আর একটু সোজা হয়ে হাঁটা উচিত ছিল তখন। ক্যামেরার দিকে ঘুরে দাঁড়াতেই যেন সামান্য ছোট হল যেন। এপাশ ওপাশ তাকাচ্ছে না ব্যায়াম করছে। কিরকম পুতুল পুতুল ব্যাপার। তারপর কবিতাটা শুনল। মনে হলো কোনো কোনো শব্দ জড়িয়ে যাচ্ছে, কোথাও গলা থেমে যাচ্ছে। একবার রিহার্সল করে নিলে এইসব খুঁত থাকত না। ওরা নিশ্চই তাকে বাতিল করে দেবে। কিন্তু প্রথমে স্বপনই বলল, বাঃ।
দত্ত বলল, কোনোরকম তৈরি না হয়ে ও যা করেছে তাতে রাজেশবাবুর চিন্তা থাকবে না। দ্যাখো, এই হল পরিচালকের চোখ। ঠিক আছে ভাই, ওকে! শেষ কথাগুলো চিৎকার করে বলে ভরতের পিঠ চাপড়ে দিল দত্ত।
ভরত বেরিয়ে যাচ্ছিল স্বপন তাকে ডাকল, আপনার নাম কী ভাই?
ভরত।
অদ্ভুত। বাঙালিদের সাধারণত এই নাম হয় না। আপনি আমার সিরিয়ালে একটা কাজ করবেন? দিন পাঁচেকের কাজ। চরিত্রটা ভাল। যাকে ভেবেছিলাম তার এখন অন্য ছবির আউড়োর পড়েছে?
ভরত দত্তর দিকে তাকাল। দত্ত হাসল। তাই দেখে স্বপন বলল, আপনার সঙ্কোচের কোনও কারণ নেই। আমি আজই রাজেশদার সঙ্গে কথা বলে নেব।
ভরত বলল, দেখুন, আমি এসব নিয়ে কখনও চিন্তা করিনি আগে। তাছাড়া ঠিকঠাক পারব কিনা তাও জানি না। রাজেশবাবু নিজে থেকে আমাকে সুযোগ দিচ্ছেন। উনি যা বলবেন এখন। তাই হবে।
ওটা আমার ওপর ছেড়ে দিন। আপনার ঠিকানা আর টেলিফোন নম্বরটা দিয়ে যান। স্বপন কথাগুলো বলতেই কাঁধে ব্যাগ ঝোলানো একজন এসে ডায়েরি আর কলম খুলল। ভরত বলতেই লোকটা লিখে নিল।
.
এখন প্রায় বিকেল। ট্রাম ডিপোর সামনে থেকে বাসে উঠল ভরত। কী থেকে কী হয়ে গেল! একেই কি বলে যোগাযোগ? ডক্টর দত্তর কাছে না গেলে এবং যদি রাজেশ মুখার্জির কথা না বলতেন তাহলে এইসব ঘটনা ঘটত না। সারাদিন খাওয়া হয়নি তবু একটুও টায়ার্ড লাগছে না এখন। বসার জায়গা পেতেই রাস্তার ওধারে সিনেমার হোর্ডিং দেখতে পেল। তার ছবি ওখানে ঝুলবে নাকি! কি রকম মজা লাগল। সঙ্গে সঙ্গে মনে হল, দূর, সে তো সিনেমায়। কাজ করছে না। সিরিয়ালের হোর্ডিং হয় না। যারা সিরিয়াল করে তাদের কজনকেই বা সাধারণ মানুষ চেনে? আজকাল বাংলা সিরিয়ালের যা দুর্দশা তাতে লোকের আগ্রহও কমে গিয়েছে। মনটা একটু দমে গেল। তারপরই মনে পড়লে ওরা কেউ টাকার কথা বলেনি। কাজ করলে কত টাকা পাওয়া যাবে তা সে জানে না। জিজ্ঞেস করলেই ওরা খারাপ ভাববে। তাছাড়া তাকে যদি প্রশ্ন। করে কত টাকা চাই সে কি জবাব দিতে পারবে না সে। নিজে কাজটা কিরকম করবে তাই। জানা নেই আগে টাকার কথা কি বলা যায়? ভরতের মনে হল অভিনেতা হলে টাকা যখন পাওয়া যায় তাহলে তার রোজগারের পথ আজ খুলে গেল। অভিনেতাদের গাড়ি বাড়ি হয়, দারুণ স্টাইলে থাকে, বিদেশি সিগারেট খায়। বোম্বের মতো না হলেও কলকাতার কিছু অভিনেতা আরামেই থাকে। সফল হলে সে-ও ওই রকম থাকতে পারে। কিন্তু এমনও হতে পারে, ওরা আর তাকে ডাকল না। সে খোঁজ নিতে গিয়ে শুনল ওকে প্রয়োজন নেই, অন্য কাউকে নিয়ে। নিয়েছে, তাহলে? না, এখনই কাউকে বলা ঠিক হবে না। শেষকালে বাতিল হয়ে গেলে সবাই।
এ নিয়ে হাসাহাসি করবে। ফিল্মলাইনে নাকি সব হয়।
পার্কস্ট্রিটের মোড়ে এসে পড়ল ভরত। ছায়া বাড়ছে। এখান থেকে হসপিট্যাল অনেকটা পথ। দ্রুত হাঁটতে লাগল সে। এতক্ষণ একটা ঘোরের মধ্যে ছিল, এখন ভয় করছিল। যদি অভিজিৎ তার কথা না রাখে, কেউ যদি রক্ত না দিয়ে যায়? ভরত ঠিক করল সেক্ষেত্রে সে নিজেই রক্ত দেবে। শেষবার দিয়েছিল অনেকদিন আগে; এখন দিলে কোনও অসুবিধে হবে না।
হসপিটালের ব্লাডব্যঙ্কে ডিপার্টমেন্ট গিয়ে আশ্বস্ত হল ভরত। দুজন ছেলে এসে শ্রাবণীর জন্য রক্ত দিয়ে গেছে। তাদের একজনের সঙ্গে ওর ব্লাড গ্রুপের মিল আছে। ভরত বলল, আমার ব্লাড় নিন। আমার একই গ্রুপের।
কয়েকটি প্রশ্ন করার পর ভদ্রলোক রাজি হলেন। রক্ত দেওয়ার পর যে খাবারটা ও পেল, তা যেন অমৃত মনে হল। খিদেটা আর থাকল না। অভিজিৎ জনাচারেক ছেলেকে পাঠাবে বলেছিল, অন্তত দুজন এসেছে, এও তো অনেক ভাগ্য। কাল এবং পরশুর জন্যে রক্ত জোগাড় করতে হবে। পরিচিত ছেলেমেয়েদের একটা লিস্ট তৈরি করে অনুরোধ জানাবে সে।
শ্রাবণীর বিছানার পাশে ওর মা বসেছিলেন। ভরত লক্ষ্য করল ভদ্রমহিলাকে খুবই শীর্ণ দেখাচ্ছে। সে বেডের সামনে গিয়ে দেখতে পেল শ্রাবণীকে রক্ত দেওয়া হচ্ছে। তার মানে অন্য কোনও পেসেন্টের আত্মীয়দের দেওয়া রক্তের সঙ্গে শ্রাবণীর ব্লাডগ্রুপ মিলে যাওয়ায় এটা সম্ভব হয়েছে। অভিজিতের পাঠানো যে ছেলেটির রক্ত শ্রাবণীর কাজে লাগবে না তার সঙ্গে নিশ্চয়ই এটা বদলে দেওয়া হবে।
শ্রাবণীর মা বললেন, কেমন আছ?
এই প্রশ্নের অর্থ এতদিন তোমায় দেখিনি কেন! ভরত মাথা নাড়ল যার কোনো মানেই স্পষ্ট হয় না। মায়ের গলার স্বরে চোখ খুলল শ্রাবণী। ভরতকে দেখে হাসল। ভরত বলল, রক্তের কোনো সমস্যা নেই। ব্যবস্থা হয়ে গিয়েছে।
শ্রাবণী একবার চোখ বন্ধ করল। তারপর বলল, বসো।
ওরা কিছুক্ষণ চুপচাপ বসে রইল। মাসিমা বললেন, তুই বিকেলে আপেলগুলো খাসনি? মিষ্টি ছিল তো!
আপেল খেতে ভাল লাগে না।
তাহলে কী আনব?
কিছু আনতে হবে না। আমার খেতে ভাল লাগে না।
না খেলে চলবে কেন, শরীরে জোর থাকবে কী করে।
আর জোর! শ্রাবণী নিঃশ্বাস ফেলল।
ওই হয়েছে মুশকিল। সব যেন জেনে বসে আছিস। তুমি একটু বোঝাও তো বাবা। মাসিমা ভরতের দিকে তাকালেন। ভরত কী বলবে ভেবে পেল না।
শ্রাবণী জিজ্ঞাসা করল তুমি বাড়ি থেকে আসছ?
না। একটু কাজ ছিল।
সারাদিন খাওনি?
খেয়েছি। হঠাৎ বুকের ভেতর কি যেন নড়ে উঠল। ভরত মুখ ফিরিয়ে নিল।
এইসময় নার্স এসে মাসিমাকে বললে, কয়েকটা জিনিস বাড়ি থেকে আনতে হবে।
ভরত জিজ্ঞাসা করল, তুমি পেয়ারা খেতে পার?
পেয়ারা! হঠাৎ?
আপেল ভাল লাগে না বললে। আসলে আমার কাছে আপেলকে পথ্য বলে মনে হয়। শুনেছি পেয়ারায় আপেলের চেয়ে কম গুণ নেই।
একটু ঝালমুন মিশিয়ে দিলে দারুণ লাগে।
কাল এনে দেব।
তুমি কালও আসবে?
কেন? আসব না কেন?
তোমার নিশ্চয়ই অনেক কাজ আছে।
দূর। এতদিন বেকার ছিলাম। সামনের সপ্তাহ থেকে কাজ করতে হবে।
কী কাজ? চাকরি?
না। ভরত হাসল।
তাহলে? ব্যবসা?
না। এখন বলব না। আগে কাজটা শুরু করি তারপর বলব।
শ্রাবণী মুখ ফিরিয়ে ছাদের দিকে তাকাল, তাহলে এতদিন আসনি কেন?
ভরত মাথা নিচু করল একটু, তারপর বলল, আমি তো ক্ষমা চেয়েছি।
কিন্তু দিনগুলো যে চলে গেল।
তা হোক, এখনও অনেকদিন সামনে আছে।
আমার নেই। আমার আর বেশি দিন নেই।
একদম এসব বলবে না। তুমি ভাল হয়ে যাবেই। এখন আমার ভাল সময় আসছে। আমার যারা কাছের মানুষ তাদের ভাল হবেই। ভরত জোরের সঙ্গে বলল।
তোমার কাছের মানুষ কারা?
বলতে গিয়ে থমকে গেল ভরত। কাছের মানুষ মানে কী? একসঙ্গে থাকলেই কি কাউকে কাছের মানুষ বলা যায়? বাবার সঙ্গে তার কথা হয় নেহাই প্রয়োজনীয় বিষয় নিয়ে। সেসব কথাবার্তা কখনওই একমতে হয় না। মায়ের অনেক কিছুই সে বুঝতে পারে না। মা তাকে যেমন সব কথা খুলে বলে না, সে-ও আজকাল বেশির ভাগ কথাই মাকে বলার তাগিদ অনুভব করে না। এই দুজনের বাইরে তার তেমন কোনও বন্ধু বা আত্মীয় নেই যাকে কাছের মানুষ বলা যায়। তবু অভ্যেসে মাকেই কাছের মানুষ বলতে হবে। এখনও তার জন্যে ওঁর উদ্বেগ তিনি স্পষ্ট প্রকাশ করে ফেলেন। সে মুখ ফেরাল, মা এবং, হেসে ফেলল ভরত, এখন বলব না।
কেন?
বলার মুখ আমি রাখিনি।
কবে বলবে?
সামনের মাসে। মুখ থেকে বেরিয়ে এল ভরতের।
সময় হয়ে গেলে ভরত মাসিমাকে নিয়ে নেমে এল নিচে। মাসিমা কোনও কথা বলছিলেন না। ডক্টর দত্তর চেম্বারের সামনে ওরা কিছুক্ষণ অপেক্ষা করল। উনি চেম্বারে নেই। জানা গেল বিকেলে হসপিটালে আসেননি।
ভরত খোঁজ নিল। ডক্টর দত্তের এক সহকারী ডক্টর বললেন, স্যার নটা নাগাদ একবার আসবেন। কোনও বক্তব্য থাকলে আমাকে বলতে পারেন।
মাসিমাকে বেঞ্চিতে বসিয়ে রেখেছিল ভরত। সরাসরি জিজ্ঞাসা করল, শ্রাবণীর অবস্থা কিরকম বুঝছেন? ওকে তো আবার রক্ত দেওয়া হয়েছে।
দুটো ইনজেকশন পড়েছে। তবে প্রথমবার যেরকম রেসপন্স করেছিল এবার সেরকম হচ্ছে না। এরকম কেসে কোনো ভবিষ্যৎবাণী করা ঠিক নয়। তবে আমি জানি স্যার একজন পেশেন্টকে বারো বছর দাঁড় করিয়ে রেখেছেন। সহকারী বললেন।
হঠাৎ কোনও বিপদ হবে না তো?
নিয়মিত রক্ত না দিলে হিমোগ্লোবিন খুব ড্রপ করে যায়। রেড সেলস ম্যাচিওর হওয়ার আগেই ভেঙে যাচ্ছে। বোন ম্যারো অপারেশন করা হবে কাল। স্যার এখনও আশাবাদী।
কাল কখন অপারেশন হবে?
সকালে। নটার মধ্যে আপনারা রক্ত রেডি রাখবেন। ভরত বেরিয়ে এল। মাসিমার কাছে গিয়ে বলল, চলুন।
ডাক্তারবাবু?
ওঁর আসতে দেরি হবে। আমাদের কাল সকালেই আসতে হবে।
.
ওপরে ওঠার আগে প্রণবদের ফ্ল্যাটে গেল ভরত। প্রণবের মা কর্পোরেশন থেকে কাগজপত্র পেয়ে জমি বিক্রি করতে পেরেছেন। মেসোমশাই-এর চিকিৎসা এখন ভাল ভাবেই হচ্ছে। প্রণব তাকে দেখে অবাক, কিরে?
তোকে একটা অনুরোধ করব।
বল।
আমার এক আত্মীয়ের আগামীকাল অপারেশন হবে। ব্লাডব্যাঙ্কের রক্তে কাজ হবে না। তুই সকালে গিয়ে ডোনেট করতে পারবি?
আমি? প্রণবের মুখ শুকিয়ে গেল।
যেটুকু রক্ত দিতে হয় তাতে শরীরে কোনও ক্ষতি হয় না।
সেটা শুনেছি। কিন্তু আমি কখনও রক্ত দিইনি।
দিলে দেখবি ব্যাপারটা কিছুই নয়।
এই সময় মাসীমা এলেন, নাই বা, খামোকা রক্ত দিতে যাবে কেন ও? একেই ছেলেটার শরীর দুর্বল। প্রচন্ড পরিশ্রম গিয়েছে।
ভরত বলল, মাসিমা, ডাক্তাররা পরীক্ষা করে তবেই ওর রক্ত নেবে।
তাহোক। জানি না শুনি না এমন একজনের জন্যে রক্ত দেওয়া কি ঠিক। ধরো, তোমার মেসোমশাই-এর জন্যে রক্তের দরকার পড়ল হঠাৎ, তখন কী হবে?
মাসীমার মুখটাকে একদম অচেনা মনে হচ্ছিল। ভরত চুপচাপ বেরিয়ে এল। লিফটে ওপরে উঠতে উঠতে একবার পারমিতার কথা মনে হল। পারমিতাকে অনুরোধ করবে? ইচ্ছে হল না। ওর রক্ত বোধহয় আরও বেশি মূল্যবান।
বাড়িতে ঢুকে বাবাকে দেখতে পেল ভরত। আজই বাঙ্গালোর থেকে এসেছে। মা জিজ্ঞাসা করল, সকালে থেকে কোথায় ঘুরছিস?
কাজ ছিল।
কী কাজ? আমি আজকাল তোকে একটুও বুঝতে পারি না।
মায়ের কথা বলার ধরনে হেসে ফেলল ভরত। তারপর হাত মুখ ধুয়ে চা খেতে খেতে বলল, কাল সকালে আমার সঙ্গে যেতে হবে তোমাদের।
আমাদের মানে?
তোমাকে আর বাবাকে।
বাবা মন দিয়ে বাংলা কাগজ পড়ছিল টেবিলে বসে, মুখ তুলল। কোথায়?
হসপিটালে। শ্রাবণীকে রক্ত দিতে হবে। ওর কাল অপারেশন।
শ্রাবণী? মায়ের কপালে ভাঁজ পড়ল, সেই মেয়েটা?
হ্যাঁ। ওকে রক্ত দেবার কেউ নেই। ব্লাডব্যাঙ্কের রক্তে কাজ হবে না।
বাবা বলল, আমাদের তো রক্ত দেওয়া বারণ।
কেন?
আমার প্রেসারের সমস্যা আছে, ওষুধ খাই, তা তো জানিস। আর তোর মায়ের ব্লাডসুগার বেড়েছে। ডাক্তার এখনও ওষুধ শুরু করেনি বটে কিন্তু খাওয়া-দাওয়া রেসট্রিক্ট করেছে। মেয়েটি কে?
আমাদের কলেজে পড়ত।
তোদের কলেজের ছেলেদের বল না!
তারা সব ছড়িয়ে ছিটিয়ে গিয়েছে। ভরত বাবা মায়ের শরীর দেখল। বেশ চমৎকার চেহারা। সাজলে মাকে বেশ সুন্দরী দেখায়। মা যখন সকালে অফিসে বের হয় তখন চমৎকার হয়ে যায়। অথচ ওদের শরীরের রক্ত আর একটা মানুষের কাজে লাগবে না একথা ভাবা যায়?
চা শেষ করে সে যখন উঠে দাঁড়াচ্ছে তখন মা বলল, একবার ডাক্তারকে ফোন করে দেখি, উনি যদি আপত্তি না করেন তাহলে আমার দিতে আপত্তি কি।
বাবা বলল, আপত্তি করবেন। তোমারও বয়স হয়েছে।
ভরত বলল, যদি অপারেশনটা আমার হত আর তোমাদের অন্য উপায় না থাকত তাহলেও কি এইসব কথা বলতে?
বাবা বলল, এরকম তুলনা করা বোকামি। যাকে চিনি না তার সম্পর্কে দায়িত্ববোধ থাকে না। সে আমাদের সন্তান নয়।
ঘরে চলে এল সে। অদ্ভুত অসহায় লাগছিল। অভিজিতের সঙ্গে কি আবার যোগাযোগ করবে? কিন্তু ও যা করার করেছে, বারংবার করবে কেন? সুদেষ্ণার কথা মনে এল। সুদেষ্ণার সঙ্গে
অনেককাল যোগাযোগ নেই।
বেরিয়ে এসে ও দেখল বাবা-মা এখনও খাওয়ার টেবিলে বসে আছে। তার মানে আবার ওদের মধ্যে আপাত যুদ্ধবিরতি হয়েছে। সে রিসিভার তুলে ডায়াল করল। ওপাশে এক ভদ্রলোকের গলা পাওয়া গেল। ভরত জানতে চাইল সুদেষ্ণা আছে কিনা! ভদ্রলোক জিজ্ঞাসা করলেন, তুমি কে বলছ?
বলুন ভরত কথা বলছি।
ভরত? তুমি সুদেষ্ণার সঙ্গে পড়তে না?
হ্যাঁ।
আরে কী খবর বল? আমি ওর বাবা বলছি। তুমি তো সেই একবার আসবার পর এলেই না। কী করছ এখন? সুদেষ্ণার বাবা উজ্জ্বল হলেন। ভরতের মনে পড়ল মানুষটাকে। বই পত্তর নিয়ে থাকেন সবসময়।
কিছু না? কাজকর্মের চেষ্টা করছি।
পড়াশুনা?
ও আমার দ্বারা হবে না। সুদেষ্ণা কোথায়?
ও নিচে আছে। বাড়িতেই নাচের স্কুল করেছে। সামনের মাসে রবীন্দ্রসদনে ওদের প্রোগ্রাম। ও তো স্কুল থেকেই শিখত, পাশটাস করেছিল, এখন বিদ্যেটা কাজে লাগাচ্ছে। বেশ জমে গেছে ওর স্কুল। দাঁড়াও, আমি কানেকশনটা নিচে দিয়ে দিচ্ছি। ভরত শুনল ওপাশে বেল বাজছে তারপরই সুদেষ্ণার গলা, বাবা, আবার লাইন দিলে কেন? আমাদের রিহার্সাল চলছে এখন।
সুদেষ্ণার বাবার গলা শোনা গেল, ভরত ফোন করেছে অনেকদিন বাদে তাই—ভরত কথা বলো। ভদ্রলোক রিসিভার নামিয়ে রাখলেন, আওয়াজ বোঝা গেল। ভরত বলল, আমি খুব দুঃখিত এসময়ে বিরক্ত করার জন্যে।
সুদেষ্ণা হাসল, ঠিক আছে। কেমন আছ?
আছি। আমি তোমার সাহায্য চাই।
বল।
তোমার শ্রাবণীকে মনে আছে? আমাদের কলেজে পড়ত!
বাঃ, মনে থাকবে না কেন? তোমার কাছ থেকে খবর নিয়ে আমি একবার হসপিটালে গিয়েছিলাম। কী হয়েছে ওর?
আগামীকাল ওর অপারেশন। লিউকেমিয়ায় ভুগছে তা জানো। ফ্রেশ ব্লাড দরকার। ওর এমন কেউ নেই যে সাহায্য করতে পারে।
কখন দরকার?
কাল সকাল নটার মধ্যে।
অ্যাসেমব্লি অফ গর্ড চার্চে?
হ্যাঁ।
ওর ব্লাড গ্রুপটা যেন কী?
ও।
ও হ্যাঁ, মনে পড়েছে। তুমি নিশ্চিন্ত থাকো।
তুমি দেবে?
তোমাকে চিন্তা করতে মানা করছি। গুড নাইট।
রিসিভার নামিয়ে রাখতে রাখতে হঠাৎ গায়ে কাঁটা ছড়ালো ভরতের। এ যে কী আনন্দ তা সে কী করে বোঝাবে? মা জিজ্ঞাসা করল, কী হলো?
আপাতত আর সমস্যা নেই। পরম বিশ্বাসে বলে ফেলল ভরত।
.
সকাল সাড়ে আটটায় হসপিটালে পৌঁছে ভরত দেখতে পেল সুদেষ্ণা বেশ কয়েকজন মেয়েকে নিয়ে দাঁড়িয়ে আছে। ওকে দেখে এগিয়ে এল সে, আমার স্কুলের মেয়ে এরা। প্রত্যেকের ব্লাড গ্রুপ ও।
অবাক হয়ে ভরত জিজ্ঞাসা করল, এরা সবাই নিজের ব্লাড গ্রুপ জানে?
যে কোনও শিক্ষিত মানুষের সেটা জানা উচিত। তাছাড়া স্কুলে ভর্তি হওয়ার সময় অ্যাডমিশন ফর্মে সেটা লিখতে হয়।
মনে মনে মাথা গুনল ভরত। সুদেষ্ণাকে নিয়ে ছয়জন। হঠাৎ যেন মনে হল শূন্য হাতে যুদ্ধক্ষেত্রে দাঁড়িয়ে থাকার সময় আচমকা বিপুল অস্ত্র পেয়ে গেল। সে ওদের নিয়ে সোজা ব্লাডব্যাঙ্কে চলে এল। দুজন ডাক্তার পালা করে তদারক করেন। এঁদের সঙ্গে ভালই পরিচয় হয়ে গেছে ভরতের। রক্ত দেবার ব্যবস্থা করে ভরত ছুটল ডক্টর দত্তর কাছে। গিয়ে দেখল মাসিমা সেখানে বসে আছেন। দুহাতে মুখ ঢেকে কাঁদছেন তিনি। ডক্টর দত্ত বলছেন, আপনি শক্ত হন মা। যতক্ষণ শ্বাস ততক্ষণ আশ। আমরা প্রাণপণ চেষ্টা করছি। আপনার মেয়ের কথা ভাবুন, ও নিজে কি লড়াই করছে! এই যে ভরত, এসে গেছ। রক্তের কী হলো?
পাঁচজন এসেছে যাদের রক্তের গ্রুপের সঙ্গে শ্রাবণীর মিলে গেছে। আর একজন–। ভরত বলতে গিয়ে ফাঁপরে পড়ল, সুদেষ্ণা নিজের কথা তাকে বলেনি।
সেটুকু শোনার মতো ধৈর্য ডক্টর দত্তর ছিল না, তিনি সোজা হয়ে দাঁড়ালেন, দারুণ। গুড। আমি যে কি চিন্তায় ছিলাম। শেষ পর্যন্ত বাধ্য হতাম ব্লাডব্যাঙ্ক থেকে আনাতে। এখন আমরা স্বচ্ছন্দে কাজ শুরু করে দিতে পারি। রিসিভার তুলে প্রয়োজনীয় নির্দেশ দিয়ে তিনি বেরিয়ে যাচ্ছিলেন, ভরত পেছন পেছন আসতেই দরজার বাইরে পা রেখে দাঁড়িয়ে পড়লেন, কিছু বলবে?
শ্রাবণীর সঙ্গে দেখা করা যায় না?
ডক্টর দত্ত বড় চোখে দেখে বুক ভরে নিঃশ্বাস নিলেন, বিকেলে দেখা কোরো। ততক্ষণে ওর সেন্স এসে যাবে।
ডক্টর দত্ত চলে গেলেন। ভরত মাসিমাকে নিয়ে বাইরের বেঞ্চিতে বসল। হঠাৎ মাসিমা তার হাত ধরলেন, বাবা, তুমি না থাকলে–। ওঁর গলা বুজে এল।
ভরত প্রতিবাদ করল। ভদ্রমহিলা সেকথায় কান না দিয়ে আঁচলে চোখ বন্ধ করলেন। কিছুক্ষণ বসে থেকে সে উঠে পড়ল নিঃশব্দে। শ্রাবণীকে বাঁচাতেই হবে। আজকের অপারেশন ঠিকঠাক হলে ডক্টর দত্ত লড়াই করার জোর পাবেন। এই মুহূর্তে সে ভাবতেই পারছে না শ্রাবণী তার কেউ হয় না। ওর সঙ্গে এই হসপিটালের বাইরে কোনও সম্পর্ক ছিল না। কিন্তু এসব সত্ত্বেও মনে হচ্ছে শ্রাবণী না বাঁচলে তার সব কিছু শূন্য হয়ে যাবে।
ওরা আসছিল। সুদেষ্ণা জিজ্ঞাসা করল অপারেশন শুরু হয়ে গিয়েছে?
মাথা নাড়ল ভরত।
সুদেষ্ণা জিজ্ঞাসা করল, তাহলে তো শ্রাবণীকে দেখা যাবে না, না?
বোধহয় না।
সুদেষ্ণা সঙ্গিনীদের বলল, তোমরা আর অপেক্ষা করে কি করবে? কারও শরীর খারাপ লাগছে না তো?
মেয়েগুলো হেসে উঠল। প্রত্যেকে যে যেমন দেখতে তোক ভরতের সুন্দর লাগল। একটি মেয়ে বলল, আমি তো কিছু বুঝতেই পারলাম না। আমার রক্ত ওকে দেওয়া হবে এটা ভাবতেই নিজেকে কিরকম ইম্পর্ট্যান্ট মনে হচ্ছে।
সুদেষ্ণা বলল, রক্ত শ্রাবণীর শরীরে গিয়ে যেন ওকে বাঁচতে সাহায্য করে সেই প্রার্থনা করো। তোমরা একা যেতে পারবে?
অন্য একটি মেয়ে শব্দ করে হাসল, আমরা পাঁচজন আছি, একা কোথায়।
ওরা চলে গেলে ভরত বলল তুমি একটা দারুণ কাজ করলে!
সুদেষ্ণা তাকাল, কিছু বলল না।
ভরত আবার বলল, তুমি বাড়ি ফিরবে না?
যে কোনও মুহূর্তেই যেতে পারি। তবে এখন হাতে কোনও কাজ নেই। চলো, অপারেশন থিয়েটারের সামনে যাই।
জিজ্ঞাসা করে ওরা চলে এল ও. টি.-র সামনে। দরজায় লাল আলো জ্বলছে। হঠাৎ সুদেষ্ণা জিজ্ঞাসা করল সেবার বাড়ি ফেরার পর শ্রাবণী এতদিন ভাল ছিল, না?
আমি ঠিক জানি না।
জানো না মানে? তোমার সঙ্গে দেখা হত না?
না।
হতো না? চমকে তাকাল সুদেষ্ণা।
ভরত মাথা নাড়ল, সেবার হসপিটাল থেকে নিয়ে যাওয়ার পর আমি আর কোনও যোগাযোগ করিনি। এতদিন পরে খেয়াল হতে ওর বাড়িতে গিয়ে জানতে পারলাম ও আবার হসপিটালে ভর্তি হয়েছে।
তাহলে তুমি এত কনসার্নড হয়ে গেলে কী করে?
সুদেষ্ণার চোখে বিস্ময়।
মনে হল ওর পাশে দাঁড়ানো দরকার।
শুধু তাই?
ভরত এবার বুঝতে পারল। সে সুদেষ্ণার দিকে তাকিয়ে বলল, ব্যাপারটা শুধু তাই ছিল। এখন কী আমি জানি না।
সুদেষ্ণা এবার অন্যদিকে তাকাল। ওরা আর কথা বলল না।
প্রায় আধঘণ্টা বাদে ডক্টর দত্ত বের হলেন। ওদের ওখানে দাঁড়াতে দেখে মাথা নাড়লেন। ভরত এগিয়ে গেল, কিন্তু কী প্রশ্ন করবে বুঝতে পারল না।
ডক্টর দত্ত বললেন, মানুষের হাড়ের মধ্যে স্পঞ্জের মতো যে জিনিসটা থাক তার নাম ম্যারো। লাল আর হলদে দু ধরনের ম্যারো। হলদেটা তৈরি করে ফ্যাট আর লাল ম্যারোর কাজ হল লোহিত রক্তকণিকা বানানো। মানুষের বয়স বাড়ার সঙ্গে সঙ্গে লাল ম্যারো দুর্বল হয়ে যায় আর হলুদটা সক্রিয় হয় বেশি। তখন বুকের প্রধান হাড়ে, কোমরের, খুলির, শিরদাঁড়া, হাত পায়ের হাড়ে ওই লাল মজ্জা থাকে বাকি সব হাড়ে তাদের অস্তিত্ব পাওয়া যাবে না। লাল মজ্জা থেকে তৈরি হয় স্টেম সেলস্, স্টেম সেলস থেকে রেড সেল, হোয়াইট সেল আর প্লেটলে। কোনও কারণে যদি লাল মজ্জা ক্ষতিগ্রস্ত হয় তাহলে শরীরে রক্তের জোগান কমে যাবে। শ্রাবণীর তাই হয়েছে। দেখি এই অপারেশনের রেজাল্ট কী হয়। আমরা ওর ম্যারো পরীক্ষা করব যাতে কোনো রাস্তা খুঁজে পাওয়া যায়।
এখন কেমন আছে?
আমি অবাক হয়ে গিয়েছি। ব্যাপারটা খুব পেইনফুল কিন্তু মেয়েটা চমৎকার সহযোগিতা করেছে। ডক্টর দত্ত চলে গেলেন।
মাসিমাকে খবরটা দিল ভরত। উনি বললেন সকালবেলায় স্নান করে এসেছেন। আর বাড়িতে যাওয়ার ইচ্ছে নেই। মেয়েকে বেড়ে দেওয়ার পর জ্ঞান হয়েছে দেখে তারপর যাবেন। ভরত জিজ্ঞাসা করল, আপনার জন্যে কিছু খাবার এনে দেব?
না বাবা। আমি কিছু খেতে পারব না।
ভরতের কষ্ট হচ্ছিল। এই মহিলার মেয়ে ছাড়া জীবনে আর কেউ নেই। সেই মেয়ে—
ভরত বলল, বিকেলে আপনাকে আসতে হবে না। আমি আসব।
মাসিমা ম্লান তাকালেন, কোনও কথা বললেন না।
সুদেষ্ণার সঙ্গে বেরিয়ে এল ভরত। সুদেষ্ণা জিজ্ঞাসা করল, কোথায় যাবে?
আমার বাড়িতে চলো।
না, থাক।
তুমি আমাকে বন্ধু বলে ভাবতে পার না।
বাঃ। আজ যা করেছ তারপর না ভেবে কি পারি?
ও, আজ এটা না করলে বুঝি ভাবতে না?
তাহলে কাল রাত্রে তোমায় ফোন করলাম কেন?
একটু চুপ করে থেকে সুদেষ্ণা বলল, ভরত, তুমি একসময় আমাকে বলেছিলে, আই লাভ ইউ সুদেষ্ণা। আমি বলেছিলাম তোমার অনুভূতি আমার এলে ভেবে বলব। তুমি জিজ্ঞাসা করেছিলে কবে? আমি বলেছিলাম জ্যোতিষী নই। মনে পড়ে?
এসব কথা আবার কেন তুলছ?
কারণ তোমাকে উত্তরটা দেবার দায় আমার থেকেই গিয়েছিল।
না। কোনও দায় তোমার নেই।
ধন্যবাদ। তবে আজ মনে হচ্ছে উত্তরটা দিতে পারি।
জানা উত্তর শোনার কোন দরকার আছে কি?
সুদেষ্ণা হাসল, কি জান? বলব আমি তোমার ভালবাসা নিতে পারছি না।
ভরত সুদেষ্ণার দিকে তাকাল। তারপর হেসে ফেলল, সুদেষ্ণা, তুমি খুব সুন্দরী, সচ্ছল, গুণবতী মেয়ে। তুমি আমারই বয়সী। যেসময় তোমাকে আমি প্রস্তাবটা দিয়েছিলাম, তখন জীবন কী আমি জানতাম না। সময় একটু একটু করে সেই প্রস্তাবটাকে কুরে কুরে খেয়ে নিয়েছে। এখন আমি আর তোমাকে সেই প্রস্তাব করতে পারি না। আমি জানি কতটা যোগ্যতা থাকলে তোমাকে এমন প্রস্তাব দেওয়া যায়। আমি তোমার বন্ধুত্ব চাই সুদেষ্ণা, শুধু ওইটুকুই।
.
বিকেলবেলায় হসপিটালে গিয়ে ভরত দেখল শ্রাবণীর বিছানার পাশে মাসিমার সঙ্গে সুদেষ্ণাও বসে আছে। শ্রাবণীর রক্ত এবং স্যালাইন চলছে। মেয়েটাকে এখন কাগজের মতো সাদা দেখাচ্ছে। ভরতকে দেখামাত্র সুদেষ্ণা উঠে দাঁড়াল, সেন্স এসেছে।
ভরত মাথা নাড়ল। শ্রাবণীর চোখ বন্ধ। হয়তো ওষুধের প্রতিক্রিয়ায় ঘুমাচ্ছে। সে নার্সকে জিজ্ঞাসা করল, ডাক্তারবাবু কিছু বলে গেছেন?
আপনাদের জানানোর জন্যে কিছু বলেননি।
কিছুক্ষণ দাঁড়িয়ে থেকে সে মাসিমাকে বলল, আপনি এবার বাড়ি চলুন।
সুদেষ্ণা বলল, আমি ওঁকে পৌঁছে দেব।
ভরত বলল, তাহলে আমি যাই।
তুমি বাড়ির দিকে যাবে না?
না।
সুদেষ্ণার গাড়ি আছে। সকালেও লিফট দিতে চেয়েছিল, ভরত নেয়নি। ও আসায় মাসিমার সুবিধে হল। ও যে আসবে ভাবেনি ভরত।
বাইরে বেরিয়ে একটা সাধারণ দোকানে বসে চা খেল ভরত। দোকানটা খুব খেলো টাইপের, তার খদ্দেররাও তথৈবচ। ভেতরের বেঞ্চিতে বসে গ্লাসে চা খেতে খেতে ভরত শুনল দুটো লোক হিন্দিতে কথা বলছে। কোন একটা জিনিস লুকিয়ে বিক্রি করা হবে কিন্তু যে কিনবে সে দামটা কম দিতে চাইছে। তাকে বাদ দিয়ে অন্য আর একজনকে বিক্রি করার প্ল্যান করছে ওরা। কিন্তু সেটা করতে গেলে আগের লোকটাকে যে ক্ষতি করতে চাইবে সে ব্যাপারেও সন্দেহ নেই। এক্ষেত্রে আগের লোকটাকে এখনই টাইট দেওয়া দরকার। কথাবার্তা বলে ওরা একমত হয়ে চায়ের দাম মিটিয়ে উঠে গেল। ভরত চুপচাপ দেখল। লোকগুলোর রাগ তার বাবার মতো। কি সহজে ওরা সিদ্ধান্ত নিয়ে ফেলল। ওর মনে হল কাজ হাসিল করার পর ওই দুজনের মধ্যে একই কাণ্ড হওয়া অসম্ভব নয়। এ ওকে সরিয়ে দিতে চাইবে পুরো টাকাটা কজা করতে। এইভাবেই বেশিরভাগ মানুষ বেঁচে থাকে।
বাড়িতে এসে মায়ের মুখে শুনল তার ফোন এসেছিল। স্বপন নামে একজন চিত্রপরিচালক ফোনে বলেছেন আগামিকাল সকাল নটার মধ্যে স্টুডিওতে গিয়ে ওঁর সঙ্গে দেখা করতে। রাজেশবাবুর সঙ্গে তার কথা হয়ে গেছে।
ভেতরে ভেতরে খুব খুশি হলেও মুখে কিছু প্রকাশ করল না ভরত। খবরটা দিয়ে মা তাকে লক্ষ্য করে বললেন, কী ব্যাপার রে?
এবার সত্যি কথাটা বলতে হয়। তবু সে কিছুই নয় এমন ভঙ্গিতে বলল, ওই একটা টিভি সিরিয়ালের ব্যাপারে কথা বলতে চায়।
সে নিজের ঘরে ঢুকছিল, মা পেছন থেকে জিজ্ঞাসা করল টিভি সিরিয়াল তো তোর কী? তোর সঙ্গে কী কথা বলবে?
আমাকে সিরিয়ালে অভিনয় করার অফার দিয়েছে। সে ঘুরে জানিয়ে দিল।
তুই অভিনয় করবি? মায়ের মুখে বিস্ময়।
চেষ্টা করতে দোষ কী! ভরত হাসল।
তুই কি পাগল হয়ে গিয়েছিস? ওই লাইনটায় যাওয়া মানে ভবিষ্যৎ অনিশ্চিত হয়ে যাওয়া সেটা জানিস। তো? ওখানকার মানুষের কি দুর্নাম!
ভরত নিচু গলায় কথা বলল, মা, এখন কোন্ লাইনের সুনাম আছে তুমি বল! বাবা যে চাকরি করছে তাতে কি ফেয়ার কমপিটিশন আছে? একজন সরকারি ডাক্তার হাসপাতাল ম্যানেজ করে প্রাইভেট প্র্যাকটিস করে যাচ্ছেন, সেটা কি ফেয়ার? একসময় এইসব দেখে আমার মাথা গরম হয়ে যেত। তখন প্রতিবাদ করেছি বোকার মতো। আমার কথা শুনে চললে নিচতলার প্রণবের মা এখনও কর্পোরেশন থেকে সার্টিফিকেট বের করতে পারতেন না। কালো টাকা নিয়ে জমি বিক্রি করতে তাঁকে ঘুষ দিতে হয়েছে। এটাও কি ফেয়ার? তুমি যে গ্যাসের সিলিন্ডার ঠিক সময়ে পাবে বলে এক্সট্রা টাকা দাও, তোমার কি মনে হয় সেটা ফেয়ার? চারপাশের মানুষ যা মেনে নিয়েছে, অন্যায় বলে মনে করার মনটা যখন মরে গিয়েছে তখন আর এসব প্রশ্ন তুলে লাভ কী! আর আমি তোমার মত ফিল্ম সম্পর্কে জেনেই যাচ্ছি, আমার আফসোস করার কিছু থাকবে না।
সে ঘরে ঢুকে গেল। ঢুকতেই আয়নায় নিজের প্রতিবিম্ব দেখতে পেল। হঠাৎ মনে হল সে সামনা-সামনি যা দেখতে তার চেয়ে অনেক ভাল টিভির পর্দায় দেখায়। অত খুঁত সত্ত্বেও তাকে চমৎকার দেখাচ্ছিল। কিন্ত কাল সকাল নটার মধ্যে স্টুডিও যেতে হলে হসপিটালে যাবে কী করে? দোটানায় পড়ল ভরত।
.
মোটামুটি ভাল পোশাক পরে ঠিক পৌনে নটায় স্টুডিওতে ঢুকতেই স্বপনকে দেখতে পেল ভরত। মাঝখানের লনে দাঁড়িয়ে কয়েকজনের সঙ্গে কথা বলছে, ওকে দেখে হাত নাড়ল, ভরত দাঁড়িয়েছিল, কথা শেষ করে স্বপন কাছে এল, রাজেশদার সঙ্গে কথা হয়েছে। স্ক্রিন টেস্টের রিপোর্ট পেয়ে খুব খুশি। ওঁর শুটিং আরম্ভ হবে সামনের বৃহস্পতিবার। উনি তোমাকে আজ বিকেলে শুটিং হয়ে যাওয়ার পর দেখা করে যেতে বলেছেন। আমার কাছে কাজ করলে ওঁর কোন আপত্তি নেই।
ভরত জিজ্ঞাসা করল, শুটিং হয়ে যাওয়ার পর মানে?
ওহো, কাল ভাই তুমি চলে যাওয়ার পর শিডিউল বদলেছি। আমার হিরোইনের ডেট নিয়ে প্রব্লেম হচ্ছিল। তুমি যে চরিত্রে কাজ করবে সেটা পরের দিকে ছিল। হিরোইনের সঙ্গেই। তখন ওঁর ডেট পাওয়া যাবে না বলে আজ থেকেই করছি। ওঁর সঙ্গে বুধবারের মধ্যে শেষ হয়ে যাবে। স্বপন এমন ভঙ্গিতে বলছিল তাতে মনে হল ও যা সিদ্ধান্ত নিয়েছে সেটাই শেষ কথা, ভরতের সঙ্গে আলোচনার দরকার নেই।
ভরতের রাগ হয়ে গেল। এরা তার সঙ্গে কথা বলার দরকার আছে বলে মনে করল না? তার কোনও অসুবিধা আছে কিনা জানতে চাইল না? অদ্ভুত জগৎ।
সে বলল, কিন্তু আজ আমার পক্ষে তো এখানে থাকা সম্ভব নয়।
স্বপন চমকে তাকাল, সেকি? কেন?
আমার অসুবিধে আছে।
মাইগড! আমি যে সেট তৈরি করতে বলেছি কালকেই। সব আর্টিস্টদের বলে দেওয়া হয়েছে। এখন অসুবিধের কথা বললে চলবে কেন?
কাল যখন আমাকে প্রস্তাব দিয়েছিলেন তখন যদি জানতাম আজই কাজ করতে হবে তাহলে তখনই বলে দিতাম। আমি দুঃখিত।
তোমার অসুবিধে কী ধরনের?
আমার এক আত্মীয়ের অপারেশন হয়েছে। সিরিয়াস কেস। আমাকে সকালে হাসপাতালে যেতেই হবে। আর কোনো মেল মেম্বার নেই।
কখন?
এগারোটার মধ্যে।
স্বপন একটু ভাবল। তারপর বলল ওকে! দশটা-ছটা শিডিউল ছিল। আমি অন্য শটগুলো নেব, তুমি বারোটার মধ্যে চলে এসো। গাড়ি দরকার?
ট্যাক্সিতে আসতে হবে।
তাই এসো। এরা পেমেন্টে করে দেবে।
তাহলে আমি যাই?
স্বপন ঘড়ি দেখল যাও। দ্যাখো ভাই, আমাদের সব কিছু প্ল্যান মাফিক চলে না। অবস্থা অনুযায়ী অলটারেশন করতেই হয়। এটা সবসময় মাথায় রাখবে। এসো।
.
দশটার মধ্যে হাসপাতালে পৌঁছাতে পারল ভারত। গেটের বাইরে ফুটপাতের দিকে চোখ পড়তেই সে দাঁড়িয়ে গেল। ঝুড়িতে একরাশ পেয়ারা নিয়ে বসে আছে একটা লোক। বেছে বেছে গোটা চারেক কিনে একটা মাঝখান থেকে কাটিয়ে নিয়ে জিজ্ঞাসা করল, নুনঝাল আছে?
লোকটা মাথা নেড়ে কাগজে পুরিয়া করে সেটাও দিল।
কাগজের প্যাকট নিয়ে ভেতরে ঢুকতেই ও দেখল আজ প্রচুর ভিড় হয়েছে। বাঁ দিকের আউটডোরে এত লোক কখনও সে দ্যাখেনি। সিঁড়ি বেয়ে ঘরে উঠে এল ভরত। হলঘরের দরজায় পৌঁছে সে অবাক হয়ে গেল। শ্রাবণীর বিছানা খালি। সাদা চাদর বড্ড বেশি সাদা। হঠাৎ ভরতের সমস্ত শরীর কেঁপে উঠল। সে অসহায় চোখে চারপাশে তাকাল। সমস্ত শরীরে অদ্ভুত একটা কাঁপুনি ছড়িয়ে পড়ছে।
এইসময় নার্স এগিয়ে এল, আপনি তো শ্রাবণীকে খুঁজছেন?
শূন্য চোখে তাকাল ভরত। ওর গলা শুকিয়ে গিয়েছিল।
ওকে ওপাশের ঘরে নিয়ে যাওয়া হয়েছে। অবস্থা খুব খারাপ। ব্লাড নিতে পারছে না ভালভাবে ভোর থেকে। ওখানে সমস্ত ডাক্তারবাবুরা রয়েছেন।
কোথায়? ফ্যাসফেসে গলায় জিজ্ঞাসা করল ভরত।
নার্স বলল, আসুন।
করিডোরে খানিকটা হেঁটে নার্স তাকে দেখিয়ে দিল।
দরজা ঠেলে ভেতরে ঢুকতেই সে দেখল সামনের ঘরের দরজায় আলো জ্বলছে। আর এইঘরের একপাশের বেঞ্চিতে সুদেষ্ণাকে জড়িয়ে ধরে মাসিমা কেঁদে চলেছেন। ভরতের খেয়াল হল তার হাতে পেয়ারার প্যাকেট রয়েছে। সে চুপচাপ বেঞ্চির একপাশে গিয়ে বসল। মাসিমার চাপা কান্না মাঝে মাঝে স্পষ্ট হচ্ছে। সুদেষ্ণা বলল, আপনি শান্ত হল। যা হবে তা তো মেনে নিতেই হবে। ডক্টর দত্ত এখনও চেষ্টা করছেন।
দরজা খুলল। ডক্টর দত্ত বেরিয়ে এলেন। ঝড়ো কাকের মত দেখাচ্ছে বৃদ্ধ মানুষটিকে। মাসিমার দিকে তাকালেন। ভরত উঠে সামনে গিয়ে দাঁড়াল। ডক্টর দত্ত বললেন, স্টিল ফাইটিং। আমাদের বিদ্যে শেষ হয়ে গেছে। ঈশ্বরের যা ইচ্ছে তাই হবে। ডক্টর দত্ত বেরিয়ে গেলেন। তার পেছনে আর একজন ডাক্তার। ভরত দরজাটার সামনে গিয়ে দাঁড়াল। সামান্য ফাঁক হয়ে আছে পাল্লা। তার ফাঁক দিয়ে বিছানাটা দেখা যাচ্ছিল। শ্রাবণীর মাথার একটা অংশ দেখা যাচ্ছে। সে দরজাটা সামান্য ঠেলল। একজন নার্স মনিটার পরীক্ষা করছে। নানান নল এসে শ্রাবণীর শরীরে শক্তি যোগাতে সাহায্য করছে। শ্ৰবণী চিত হয়ে শুয়ে আছে। ওর মুখ খুব শান্ত। এই যে এত কাণ্ড হচ্ছে তাকে নিয়ে সে ব্যাপারে তার কোনও আগ্রহ নেই। এইসময় ভরত দেখল নার্স তাকে ইশারা করছে দরজা বন্ধ করার জন্যে। ভরত ধীরে ধীরে দরজা বন্ধ করল।
সুদেষ্ণা কাছে এল কী হবে?
জানি না।
মাসিমাকে বাড়িতে নিয়ে যাওয়া উচিত।
উনি কি যাবেন?
সুদেষ্ণা একটু ইতস্তত করল, আমি, মানে, খুব জরুরি একটা কাজ আছে, কী করি বলো তো! মাসিমাকে এখানে একা রেখে যেতে ইচ্ছে করছে না।
তোমার কাজ কখন শেষ হবে?
দুটো নাগাদ।
ওঁকে বললেও উনি বাড়ি যাবেন বলে মনে হয় না। তুমি যাও।
তুমি থাকবে?
দেখি।
সুদেষ্ণা অদ্ভুত চোখে তাকাল, এরকম করে বলছ?
আমি থেকে তো কিছু করতে পারব না।
সুদেষ্ণা মাসিমার কাছে চলে গেল। নিচু গলায় কিছু বলল। মাসিমা মাথা নাড়লেন। সুদেষ্ণা আবার ভরতকে দেখল। তারপর মাসিমার পাশে সে কথা বলতে লাগল। ভরত বেরিয়ে এল। তার হাতে প্যাকেটটা তেমনি করে ধরা ছিল।
ডক্টর দত্তের চেম্বারে তেমনি ভিড়। এই এত মানুষের কারও না কারও শরীরে রক্তের গোলমাল শুরু হয়ে গেছে। ডক্টর দত্ত তাদের আশ্বাস দিচ্ছেন। লড়াই করার প্রেরণা পাচ্ছে তারা। ভরতকে দেখে তিনি বললেন, একটা ফঁড়া আজ সকালে কেটেছে। বিকেল নাগাদ যদি এরকম চলে তাহলে খানিকটা স্বস্তি পাব। বলেই তিনি সামনে বসা মানুষটিকে প্রশ্ন শুরু করলেন।
ঘড়িতে এখন এগারোটা বেজে গেছে। এখন শ্রাবণী লড়ছে তা ওর নিজের লড়াই। তারা তো দূরের কথা, ডাক্তারের ক্ষমতার শেষ সীমাও আর তাকে সুনিশ্চিত করতে পারছে না। কিছুই করার নেই।
হসপিটালের বাইরে এসে ছেঁড়া জামাকাপড়পরা একটা বাচ্চার হাতে প্যাকেটটা ধরিয়ে দিল ভরত। তারপর হাত বাড়িয়ে ট্যাক্সি ডাকল।
.
মুখে হালকা মেকআপ, চুল চমৎকার আঁচড়ানো ভরতকে সেটে নিয়ে এল একজন সহকারী পরিচালক। স্বপন তার কাছে এল, দৃশ্যটি হল, তুমি নায়িকার বাবার সঙ্গে দেখা করতে এসেছিলে। ভদ্রলোকের দুনম্বরী ব্যবসা আছে যা মেয়ে জানে না। তুমি বেশ নামকরা মস্তান। দুনম্বরীতে তোমার কোনও জুড়ি নেই। লোকটা তোমাকে ঠকাচ্ছে আর সমাজে ভদ্রলোকের মুখোশ পরে আছে। আজ বাড়িতে নেই। ওর মেয়ে তোমাকে জিজ্ঞাসা করছে বাবার সঙ্গে তোমার কি দরকার! সিচ্যুয়েশনটা এই।
আমাকে কীভাবে কথা বলতে হবে?
মস্তানের মত।
সেটা আগে নিশ্চয়ই বলা হয়নি।
না। এই প্রথম ছবিতে ইন করছে।
আমি যদি স্বাভাবিক গলায় বলি। মানে, দর্শকরা তো জানবেই লোকটা মস্তান।
তাতে কি নাটকীয় হবে? স্বপন বলল, ওহো বুঝেছি। দ্যাটস ইনটারেস্টিং। এসো, একটা রিহার্সাল দেখি।
স্বপন তাকে নিয়ে গেল নায়িকার সামনে। নায়িকার মাথা নিয়ে হেয়ারড্রেসার তখন খুব ব্যস্ত। স্বপন বলল, ম্যাডাম, একটু রিহার্স করতে হবে। কো-অ্যাক্টর নতুন।
এত বড় রোলে নতুন নিচ্ছেন? বেশি সময় যাবে। নায়িকার মুখ অন্যদিকে ঘোরানো, তার চুল ঠিক করা হচ্ছে, সেই অবস্থায় বললেন।
স্বপন বলল, কেন নিতে হল তা তো জানেন। হ্যাঁ, দরজা খুলে আপনি জিজ্ঞাসা করবেন, কাকে চান? লোকটা জবাব দেবে না। আপনি রিপিট করবেন, কী হল? তখন লোকটা বলবে, রায় সাহেবকে বলুন ওঁকে একটু দর্শন দিতে হবে। আমি একটা কম্বাইন শটে এটা নিয়ে প্রেফারেন্সে যাব।
নায়িকার চুল ঠিক হয়ে গিয়েছিল। উঠে দাঁড়িয়ে বললেন, দর্শন শব্দটা কানে লাগছে।
হ্যাঁ। আগে ছিল না। চরিত্রটাকে একটু অন্যরকম করব বলে এখন অ্যাড করলাম। স্বপন হাসল, নিন।
নায়িকা বললেন, কাকে চান?
ভরত গম্ভীর মুখে দেখে সামান্য হাসল।
কী হল?
রায়সাহেবকে বলুন, ওঁকে একটু দর্শন দিতে হবে। গলার স্বর খুব শীতল রাখার চেষ্টা করলেও ওর একটা হাত কথা বলার সময়ে উঠে এল। সে মাথা নেড়ে বলল, সরি! হাত উঠবে না।
স্বপন বলল, ঠিক আছে। ক্যামেরায় ওটা আসবে না।
নায়িকার কপালে ভাঁজ, অত ঠাণ্ডা গলায় বলবেন নাকি?
স্বপন বলল, মেইনটেইন করতে পারলে খারাপ লাগবে না।
সোজা নাকি! তাছাড়া ওইভাবে বললে আমার ওপর কর্তৃত্ব করা হয়। নায়িকা মাথা নাড়লেন,, না, যেভাবে মস্তানরা কথা বলে সেইভাবে অ্যাক্টিং করতে বলুন।
স্বপন বলল, ম্যাডাম, এটা আমার ভাল লাগছে। যাকে ভেবে প্রথমে সংলাপ লেখা হয়েছিল তিনি মস্তানদের মত বলতে অভ্যস্ত। কিন্তু এটা অন্য একটা ডায়মেনশন আনছে। সিনটা টেক করি, দেখে তারপর বলুন।
ভরত চুপচাপ শুনছিল। তার রাগ হচ্ছিল। হঠাৎ আবিষ্কার করল নিজেই জিভ দিয়ে গালের দেওয়ালে ঠেলছে। সে নতুন, কোন মন্তব্য করা উচিত নয় কিন্তু তবু স্বপনকে ভাল লাগল ওই বক্তব্য মেনে না নেওয়ায়।
ক্যামেরার সামনে আলো জ্বেলে যে রিহার্সাল তাকে মনিটার বলে। সেটা করতে গিয়ে বারবার বাধা পড়তে লাগল। লাইটের লোকজন সময় নিচ্ছে। মাল্টি কাটার ইত্যাদি শব্দগুলো শুনতে পাচ্ছিল সে। নায়িকা বিরক্তি নিয়ে দাঁড়িয়ে আছেন। ভদ্রমহিলা তার সঙ্গে পরিচিত হতে চাননি। সে মহিলাকে দেখল। মেকআপ নেওয়া সত্ত্বেও সুদেষ্ণা ওর থেকে অনেক সুন্দর।
কী দেখছেন? নায়িকা জিজ্ঞাসা করলো।
আপনাকে। বলে ফেলল ভরত।
আপনি খুব ভাগ্যবান।
আপনাকে দেখছি বলে?
না পেলে আপনাকে দেখতে পারতাম না।
এরকম কথা শুনবেন যেন ভাবতে পারেননি নায়িকা, কিছু বলতে যাচ্ছিলেন রাগতভাবে। স্বপনের গলা শোনা গেল, রেডি! ক্যামেরা!
অন। আর একটি গলা ভেসে এল।
সাউন্ড?
ওকে!
অ্যাকশন।
কাকে চাই? নায়িকা স্বাভাবিক হতে পারেননি তখনও।
ভরত চেয়ে দেখল। এবং নিজের গালের দেওয়ালে জিভ ঠেকালো।
সেদিকে তাকিয়ে নায়িকা সংলাপ বলতে গিয়ে মাথা নেড়ে চোখ বন্ধ করলেন। স্বপনের গলা ভেসে এল, কাট। কাট। ওকে। ওয়ান্স মোর।
এবার ঠিকঠাক হল সব।
স্বপন বলল, ফাইন। মনিটার অন কর। সেট লাইট দাও।
বড় আলো নিভে গিয়ে অন্য আলো ছড়িয়ে পড়ল। সবাই মনিটারের সামনে জড়ো হয়েছে। ভরত এগোল না। একেই কি অভিনয় বলে? যে যত ভাল অভিনয় করবে তত সে নামি হবে? মিথ্যেটাকে সত্যি করতে হবে বিশ্বাসযোগ্য করে। ওপাশে নিজের গলা বাজছে কানে এল। শ্রাবণী লড়াই করছে জীবনের জন্যে। সুদেষ্ণা এখন অনেক নরম। সে যা করছে তাতে কৃতজ্ঞতা ভাব ছাড়া আর কোনও অনুভব নেই। কিন্তু কার জন্য। আমি যা নই তা হয়ে সবাইকে মোহিত করলে আমার পায়ে তলার জমি শক্ত হবে। এই চেষ্টাটা চারপাশের মানুষজন প্রতিদিন করে যাচ্ছে যা সে একসময় সহ্য করতে পারেনি।
হাততালি উঠল। নায়িকা এবং স্বপন এগিয়ে এল। নায়িকা বলেন, দারুণ, দারুণ হয়েছে। আমি প্রথমে বুঝতে পারিনি। আপনি কি গ্রুপ থিয়েটারে করেন?
গ্রুপ থিয়েটার? ভরত হাসল। স্বপন চেঁচাল, নেক্সট শট।
আমি পাস করে গেলাম। ভরত মনে মনে বলল। অ্যাসেমব্লি অফ গড চার্চ হসপিটালের বিছানায় শুয়ে যে হারতে বসেছে, সে এটা জেনে যাবে না এটুকুই স্বস্তির।

