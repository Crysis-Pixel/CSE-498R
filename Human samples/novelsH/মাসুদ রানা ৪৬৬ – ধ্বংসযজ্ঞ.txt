অ্যাযোর্স দ্বীপপুঞ্জ।
সান্তা মারিয়া এয়ারপোর্টের টার্মিনাল বিল্ডিঙের বাইরে, র‍্যাম্পের ওপর দাঁড়িয়ে আছে টমাস মার্লো। ১৯৫১ সালের এক ঠাণ্ডা, ভেজা রাত। কুয়াশা আর ঝিরিঝিরি বৃষ্টির চাদরে ঢাকা পড়ে আছে পুরো এয়ারপোর্ট আর দ্বীপ। চামড়ার জ্যাকেটে শীত মানছে না। সামনে, রানওয়ের দু’পাশে নীরবে আলো ছড়াচ্ছে দু’সারি নীল বাতি। মাথার ওপরে খানিক পর পর দেখা যাচ্ছে শক্তিশালী সাদা আলোর রশ্মি, সেটাকে অনুসরণ করছে সবুজ আলোর একটা ঝলক-এয়ারপোর্টের বিকন ওটা। অবশ্য এ-মুহূর্তে ঘন, নিচু মেঘের পরত পেরিয়ে আকাশ থেকে এই বিকন দেখা দুঃসাধ্য।
তিন দিক থেকে সান্তা মারিয়া এয়ারপোর্টকে ঘিরে রেখেছে পাহাড়। দ্বীপটা বিশাল আটলান্টিকের বুকে ছোট্ট একটা কণার মত। বিচ্ছিরি এই আবহাওয়ায় বিমান থেকে দ্বীপটা খুঁজে পাওয়াই মুশকিল, এয়ারপোর্ট তো আরও পরের কথা। রানওয়ে লাইট দেখতে দেখতেই পাহাড়ের গায়ে বাড়ি খাবে বিমান।
কপাল ভাল মার্লোর, দ্বীপে পৌঁছুতে হচ্ছে না তাকে, দ্বীপ ছেড়ে চলে যেতে হচ্ছে। আবহাওয়ার পরোয়া না করে সে নিজেও চলে যাবার জন্যে অস্থির হয়ে উঠেছে। জানে, এখানে থাকা নিরাপদ নয়। সমস্যা হলো, র‍্যাম্পে দাঁড়িয়ে থাকা লকহিড কনস্টেলেশন বিমানটার মালিক ও পাইলট হওয়া সত্ত্বেও রওনা হবার সিদ্ধান্তটা তার ওপর নির্ভর করছে না।
পকেট থেকে রূপালি একটা কেস বের করল সে। একটা ডানহিল সিগারেট নিয়ে ঠোঁটের ফাঁকে গুঁজল। বিশ ফিট অন্তর অন্তর ঝুলতে থাকা নো স্মোকিং সাইনগুলোকে অগ্রাহ্য করে আগুন ধরাল সিগারেটে। আশপাশের যে-কোনও বিমান বা ফিউয়েল লাইন থেকে অন্তত একশো গজ দূরে রয়েছে সে। বৃষ্টিতে চারপাশ ভেজা। কাজেই অগ্নিকাণ্ডের ভয় নেই। তা ছাড়া টার্মিনাল বিল্ডিঙের শুষ্ক, উষ্ণ পরিবেশ ছেড়ে কেউ বাইরে বেরিয়ে আসবে, তাকে নিয়মভঙ্গ করতে দেখে হৈচৈ করবে… এমন সম্ভাবনাও নেই বললেই চলে।
আয়েশ করে সিগারেটে টান দিল মার্লো। মুখ দিয়ে ঘন ধোঁয়ার মেঘ ছাড়তে ছাড়তে আওয়াজ পেল—পেছনে টার্মিনাল বিল্ডিঙের দরজা খুলে গেছে।
ঢোলা পোশাক পরা একজন মানুষ বেরিয়ে এল সেখান দিয়ে। গোলগাল মুখের অনেকখানি ঢাকা পড়ে আছে খয়েরি রঙের হ্যাটে। রুক্ষ উলের তৈরি জ্যাকেট আর প্যান্ট পরে আছে লোকটা, দেখে মনে হতে পারে সেগুলো রেড আর্মির উইন্টার ক্যাটালগের সারপ্লাস থেকে ধার করা। হাতে গ্লাভস, আঙুলগুলো উন্মুক্ত। লোকটাকে গ্রামাঞ্চল থেকে আসা গরিব পর্যটকের মত দেখাচ্ছে। কিন্তু মার্লো জানে, খুব শীঘ্রি অঢেল প্রাচুর্যের মালিক হতে চলেছে এ-লোক। মানে, সে যদি আমেরিকা পৌছুনো পর্যন্ত টিকে থাকতে পারে আর কী।
‘আবহাওয়া ভাল হবার কোনও সম্ভাবনা আছে?’ কাছে এসে জিজ্ঞেস করল লোকটা।
জবাব দেবার আগে ডানহিলে আরেকটা টান দিল মার্লো, আরেকবার ধোঁয়ার মেঘ ছাড়ল। তারপর ভাবলেশহীন গলায় বলল, ‘না। আজ তো হবেই না, আগামী এক সপ্তাহেও কোনও উন্নতি হবে কি না সন্দেহ।’
মার্লোর যাত্রী হিসেবে আসা মানুষটা জাতে রাশান, তার নাম কিরিলভ। সোভিয়েত ইউনিয়নের এক রিফিউজি। লাগেজ হিসেবে দুটো স্টেইনলেস স্টিলের ট্রাঙ্ক রয়েছে তার সঙ্গে, পাথরের মত ভারী। এ-মুহূর্তে ট্রাঙ্কদুটো চেইনের সাহায্যে আটকে রাখা হয়েছে মার্লোর বিমানের ভেতরে। ওগুলোয় কী আছে, জানানো হয়নি মার্লোকে। তাকে শুধু একগাদা টাকা দেয়া হচ্ছে সদ্যগঠিত সেন্ট্রাল ইন্টেলিজেন্স এজেন্সি বা সিআইএ থেকে-কিরিলভ ও তার ট্রাঙ্কদুটো আমেরিকা পর্যন্ত পৌঁছে দেবার জন্যে। সন্দেহ নেই, বাক্সদুটো নিয়ে দেশত্যাগ করার জন্যে রাশান লোকটা আরও বেশি টাকা পাচ্ছে।
এখন পর্যন্ত সবকিছু মোটামুটি ভালভাবেই এগিয়েছে। আমেরিকান এক এজেণ্ট কিরিলভকে পৌঁছে দিয়েছে ইউগোস্লাভিয়ায়। ওটাও কমিউনিস্ট দেশ, তবে ইউগোস্লাভ নেতা টিটোর সঙ্গে স্ট্যালিনের মোটেই সদ্ভাব নেই। মোটা অঙ্কের ঘুষের বিনিময়ে সারায়েভোয় বিমান নামানোর অনুমতি পেয়েছে মার্লো, কেউ কোনও প্রশ্ন তোলার আগে ফের উড়ালও দিতে পেরেছে।
সেই থেকে পশ্চিম অভিমুখে উড়ে চলেছে ওরা। খবরটা যে গোপন থাকেনি, তার প্রমাণ পাওয়া গেছে কিরিলভের ওপর এক দফা হামলায়। পায়ে একটা বুলেট নিয়ে খোঁড়াতে হচ্ছে বেচারাকে।
মার্লোর ওপর নির্দেশ রয়েছে, যত দ্রুত সম্ভব লোকটাকে পৌঁছে দিতে হবে আমেরিকায়। সৌভাগ্যক্রমে কোনও রুট বাতলে দেয়া হয়নি তাকে, দিলেও সে তা মানত না। এখন পর্যন্ত বড় বড় সমস্ত ইয়োরোপিয়ান শহর এড়িয়ে চলেছে সে, যাত্রাবিরতি করেছে অ্যাযোর্সে-রিফিউয়েলিং করে আবার আকাশে উড়বে। এই দফা কোথাও না থেমে পৌঁছুবে আমেরিকায়। প্ল্যানটা মন্দ নয়, তবে খারাপ আবহাওয়া বা কিরিলভের উড়াল-ভীতি তার হিসেবে ছিল না।
‘আগে হোক, পরে হোক, এখানে বসে থাকলে ওরা আমাদেরকে খুঁজে বের করবে,’ লোকটার দিকে ফিরে বলল মার্লো। ‘সবখানে লোক আছে ওদের। বিশেষ করে সমস্ত বন্দর আর এয়ারপোর্টে।’
‘কিন্তু আপনি তো বলেছিলেন, এ-জায়গাটা ওদের নজরের বাইরে।’
‘বলেছিলাম। কিন্তু যখন আমাদেরকে নজরের ভেতরে পাওয়া যাবে না, তখন ওরা নজরের বাইরের জায়গাতেই খোঁজ করবে। কে জানে, হয়তো খুঁজতে শুরু করে দিয়েছে।’
আবারও সিগারেটে টান দিল মার্লো। রাশানরা অ্যাযোর্সে খোঁজ নেবে, এমন কোনও জোরালো সম্ভাবনা নেই। কিন্তু দু-দু’জন আমেরিকান আর একজন বিদেশি লোক এখানে ল্যাণ্ড করার পর তিনদিন ধরে ঘাপটি মেরে রয়েছে, কারও সঙ্গে দেখাসাক্ষাৎ করছে না… বিষয়টা যে-কাউকেই সন্দিহান করে তুলবে।
‘অযথা সময় নষ্ট করছেন,’ কিরিলভকে বলল সে। ‘ভেবে দেখুন, কোটা বেশি ভয়ঙ্কর— সামান্য টার্বিউলেন্স, নাকি মরণ?’
মেঘলা আকাশের দিকে তাকাল কিরিলভ। প্রতিবাদের সুরে বলল, ‘কিন্তু এ-আবহাওয়ায় কীভাবে উড়বেন আপনি?’
‘উড়তে কোনও সমস্যা নেই,’ বলল মার্লো। ‘খারাপ আবহাওয়ায় ল্যাণ্ডিঙেই যত সমস্যা। অনায়াসে টেকঅফ করতে পারব। চলে যাব পশ্চিমে। ওদিকে কোনও পাহাড়- পর্বত নেই, পুরোটাই খোলা সাগর… আর মুক্তি।’
তাও দ্বিধা দূর হলো না কিরিলভের। অনিশ্চিত ভঙ্গিতে মাথা দোলাল সে।
অগত্যা মিথ্যে বলল মার্লো, ‘নিউ ইয়র্কের ফোরকাস্ট চেক করেছি আমি। আগামী আটচল্লিশ ঘণ্টা আকাশ পরিষ্কার থাকবে। কিন্তু এরপর…’ কাঁধ ঝাঁকাল সে, ‘হয় এখুনি রওনা হতে হবে, নয়তো এক সপ্তাহের জন্যে আটকা পড়ে যাব আমরা।’
ফ্যাল ফ্যাল করে রূপালি রঙের কনস্টেলেশনের দিকে তাকাল কিরিলভ। চারটে অতিকায় পিস্টন ইঞ্জিন আর ট্রিপল টেইলের দিকে তাকিয়ে বোধহয় ভরসা পেল একটু।
‘আপনি নিশ্চিত, আমাদেরকে নিরাপদে নিয়ে যেতে পারবেন?’ মার্লোকে জিজ্ঞেস করল সে।
‘পারব,’ দৃঢ় গলায় বলল মার্লো।
নিমরাজি হবার ভঙ্গিতে মাথা ঝাঁকাল কিরিলভ।
বিমানের ককপিটের দিকে ফিরে হাতের ইশারা করল মার্লো। কয়েক মুহূর্ত পরেই স্টার্টার মোটরের তীক্ষ্ণ আওয়াজ হলো, তিন নম্বর ইঞ্জিনের পেছন দিয়ে বেরিয়ে এল একরাশ ধোঁয়া। জ্যান্ত হয়ে উঠল ওটা, বিশাল প্রপেলার পনেরোশো আরপিএম-এ ঘুরতে শুরু করল, ডানাগুলো বৃষ্টির পানি ছিটাচ্ছে। একটু পর সাড়া দিল এক নম্বর ইঞ্জিনও।
কিরিলভকে রাজি করাতে পারবে, এ-আশায় কো- পাইলট জেরি ওয়ার্নারকে ককপিটে বসিয়ে রেখেছিল মার্লো, নজর রাখতে বলেছিল তার দিকে, যাতে ইশারা দিলেই ইঞ্জিন চালু করতে পারে।
‘চলুন,’ কিরিলভকে বলল মার্লো।
বড় করে শ্বাস নিল রাশান লোকটা, সাহস সঞ্চয় করল, তারপর হাঁটতে শুরু করল অপেক্ষমাণ বিমানটার দিকে। অর্ধেক পথ যেতেই শোনা গেল একটা গুলির আওয়াজ। ভেজা টারমাকে প্রতিধ্বনি তুলল আওয়াজটা। যেন একটা ধাক্কা খেল কিরিলভ, পিঠ বেঁকে গেল, টলমল ভঙ্গিতে দু’পা এগিয়েই কাত হয়ে পড়ে গেল টারমাকে।
‘না!’ চেঁচিয়ে উঠল মার্লো।
দুই লাফে কিরিলভের কাছে পৌঁছুল সে, তাকে টেনে-হিঁচড়ে দাঁড় করাল, কোমর আঁকড়ে ধরে টানতে থাকল বিমানের দিকে। টলমল পায়ে কোনোমতে এগিয়ে চলল আহত লোকটা। আবারও গুলি হলো, তবে সেটা লক্ষ্যভ্রষ্ট হয়েছে। ডানদিকে টারমাকের চলটা উঠল বুলেটের আঘাতে। হোঁচট খেল কিরিলভ, পড়ে গেল হুড়মুড় করে। ঠেকানো গেল না।
‘ফর গডস্ সেক, উঠুন!’ চেঁচাল মার্লো। পাগলের মত টানছে লোকটাকে।
পরের গুলিটা মার্লোকেই খুঁজে নিল। কাঁধে ঘুসির মত একটা আঘাত খেয়ে আধপাক ঘুরে গেল সে, দড়াম করে আছড়ে পড়ল টারমাকে। পড়েই গড়ান দিল দুটো, যাতে ওকে স্থির টার্গেট হিসেবে পাওয়া না যায়। অনুমান করছে, টার্মিনালের ছাত থেকে গুলি চালাচ্ছে আততায়ী। শক্তিশালী রাইফেল ব্যবহার করছে।
ঠোঁট কামড়ে কাঁধের ব্যথা অগ্রাহ্য করল মার্লো, কোমরের বেল্ট থেকে বের করে আনল একটা কোল্ট ফোরটি ফাইভ রিভলভার। আন্দাজের ওপর ভর করে বিল্ডিঙের ছাতের দিকে গুলি ছুঁড়ল একের পর এক। চতুর্থ গুলিটার পর মনে হলো, একটা ছায়া যেন বসে পড়েছে রেলিঙের তলায়। ওদিকে আরেকটা গুলি করল সে, তারপর উঠে গিয়ে টানতে শুরু করল কিরিলভকে। এবার আর তাকে দাঁড় করানোর ঝামেলায় যাচ্ছে না, বগলের তলায় দু’হাত ঢুকিয়ে হিঁচড়ে নিয়ে চলেছে। বিমানের সিঁড়ির তলায় পৌঁছে থামল।
‘উঠুন,’ কিরিলভকে বলল সে।
‘আ…আমি পারব না,’ দুর্বল গলায় বলল রাশান লোকটা।
‘পারতেই হবে!’
জোর করে কিরিলভকে দাঁড় করাল সে। আর তখুনি ছুটে এল আরেকটা বুলেট। ভীষণভাবে কেঁপে উঠল কিরিলভ, কাটা কলাগাছের মত পড়ে গেল মাটিতে।
ডাইভ দিল মার্লো, কাভার নিল বিমানের সিঁড়ির পেছনে। খোলা দরজার দিকে মুখ ফিরিয়ে চেঁচাল, ‘জেরি!’
জবাব নেই।
‘জেরি!’ আবার ডাকল মার্লো। ‘খবর কী?’
‘যাবার জন্যে রেডি,’ এবার জানানো হলো ভেতর থেকে।
আওয়াজ শুনে বুঝল মার্লো, কনস্টেলেশনের শেষ ইঞ্জিনটাও চালু হয়ে গেল। হামাগুড়ি দিয়ে উপুড় হয়ে থাকা কিরিলভের কাছে গেল সে, তাকে চিৎ করল। কোনও সাড়া দিল না লোকটা। শেষ গুলিটা তার গলা ভেদ করে গেছে। শূন্য চোখের দৃষ্টি। প্রাণপাখি উড়ে গেছে তার।
নিচু গলায় গাল দিয়ে উঠল মার্লো। মিশনের অর্ধেকটাই পণ্ড হয়ে গেছে। তবে ট্রাঙ্কদুটো এখনও রয়েছে তার দখলে। সিআইএ-র হাতে ওগুলো তুলে দিতে পারলে নিশ্চয়ই কিছু না কিছু পাওয়া যাবে।
ঘুরে টার্মিনালের দিকে আবারও একটা গুলি করল মার্লো, এরপর এগোল সিঁড়ির দিকে। দু’ধাপ উঠতেই কানে এল নতুন আওয়াজ। ঘাড় ফিরিয়ে দু’জোড়া হেডলাইটের আলো দেখতে পেল—র‍্যাম্পের দূরপ্রান্ত থেকে তুমুল বেগে ছুটে আসছে দুটো গাড়ি। সাহায্য করতে আসছে, এমনটা ভাবার কোনও কারণ নেই।
পড়িমরি করে বিমানে উঠে পড়ল মার্লো, টেনে দিল দরজা। আর তখুনি একটা গুলি কনস্টেলেশনের নরম শরীর ভেদ করে ঢুকে পড়ল ভেতরে, রিকোশে তুলল।
‘চলো!’ জেরির উদ্দেশ্যে চেঁচাল সে।
‘আমাদের প্যাসেঞ্জার?’
‘অন্য মার্গে চলে গেছে।’
মাথা ঝাঁকিয়ে থ্রটল ঠেলে দিল জেরি। মৃদু ঝাঁকি খেয়ে আগে বাড়ল বিমান। হ্যাণ্ডেল টেনে দরজা লক করল মার্লো। ইঞ্জিনের শব্দ ছাপিয়ে তার কানে ভেসে এল কাঁচ ভাঙার আওয়াজ।
ঘুরে দাঁড়াতেই জেরিকে কেঁপে উঠে সেন্টার কনসোলের ওপর ঝুঁকে যেতে দেখল সে। সিটবেল্ট বাঁধা না থাকলে মুখ থুবড়ে পড়ে যেত।
‘জেরি?’ ডাকল মার্লো।
জবাব এল না কো-পাইলটের তরফ থেকে।
ককপিটে ছুটল মার্লো, বিমান তখন গতি পেতে শুরু করেছে। আবারও ছুটে এল গুলি, ককপিটের আরও কাঁচ ভাঙল। মেঝেতে শুয়ে পড়ল সে, ওখান থেকেই হাত তুলে থ্রটল ঠেলে দিল পুরোপুরি। এরপর সিটের তলা দিয়ে পা ঢুকিয়ে চেপে ধরল ডানদিকের রাডার। ইঞ্জিনের গর্জন বেড়ে গেছে। এলোমেলো ভঙ্গিতে চললেও ক্রমেই গতি বাড়ছে অতিকায় কনস্টেলেশনের, ঘুরে যাচ্ছে নাক।
রাইফেলের একটা গুলি ঢুকে পড়ল ফিউযেলাযের দেয়াল ফুটো করে; সেটার পিছু পিছু ঢুকল আরও দুটো। সবগুলোই ককপিটের পেছনদিকে… একটার পেছনে আরেকটা। মার্লো অনুমান করল, টার্মিনালের দিকে লেজ ঘুরে গেছে বিমানের, ককপিট এখন রাইফেলের নাগালের বাইরে। তাড়াতাড়ি পাইলটের সিটে উঠে বসল সে, বিমানকে নিয়ে গেল রানওয়েতে।
কিছুটা সময়ের জন্যে থামতে হলো তাকে, ইঞ্জিনের শক্তি বাড়াবার জন্যে। নইলে টেকঅফ করতে পারবে না। খোলা রানওয়েতে নিজেকে বড়ই অরক্ষিত মনে হলো তার, কিন্তু কিছুই করার নেই। বিমানের গায়ে আরও কয়েকটা গুলি বিধতেই সংবিৎ ফিরল, আর অপেক্ষা করা যায় না। টাওয়ার থেকে ক্লিয়ারেন্স চাওয়ার প্রশ্নই আসে না, ব্রেক রিলিজ করে বিমানকে সোজা ছোটাল লম্বা রানওয়ে ধরে। পেছনে এখনও শোনা যাচ্ছে গুলির আওয়াজ, তবে কয়েক সেকেণ্ডের মধ্যেই রেঞ্জের বাইরে চলে এল কনস্টেলেশন। রানওয়ে ধরে দানবের মত ছুটছে, পৌঁছে যাচ্ছে রোটেশনাল ভেলোসিটিতে।
কুয়াশা আর বৃষ্টির কারণে এমনিতেই দৃষ্টিসীমা সঙ্কুচিত, তার ওপর ককপিটের ভাঙা জানালা দিয়ে ঢুকছে দামাল বাতাস। চোখ ছোট করে রানওয়ের শেষ প্রান্তের লাল বাতি খুঁজল মার্লো। খুব দ্রুত এগিয়ে আসছে সেগুলো। ফ্ল্যাপ পাঁচ ডিগ্রি নামাল সে, অপেক্ষা করল লাল বাতিগুলোর মোটামুটি একশো গজের মধ্যে পৌছুবার জন্যে। তারপরেই টেনে ধরল ইয়োক। নাক উঁচু করল কনস্টেলেশন, ক্ষণকাল যেন দ্বিধা করল, এরপর ডানা মেলল বাতাসে। বিমানের পেছনের চাকাগুলো আঁচড় কেটে গেল রানওয়ের শেষ মাথার ঘেসো জমিনে।
ধীরে ধীরে উচ্চতা বাড়ছে বিমানের, পশ্চিমমুখী একটা হেডিং সেট করল মার্লো। ল্যাণ্ডিং গিয়ার তুলে ফিরল তার কো-পাইলটের দিকে।
‘জেরি!’ কাঁধ ধরে ঝাঁকি দিল সে। ‘জেরি!!’
সাড়া দিল না কো–পাইলট। পালস, চেক করল মার্লো—কোনও স্পন্দন নেই।
‘ড্যাম ইট!’ গাল দিয়ে উঠল সে।
কয়েক বছর আগে শেষ হওয়া বিশ্বযুদ্ধে এভাবে বহু বন্ধুকে হারিয়েছে মার্লো, কিন্তু সেসব মৃত্যুর পেছনে যৌক্তিক কারণ ছিল। কিন্তু এখানে? কী আছে ওই ট্রাঙ্কদুটোয়, যার জন্যে দু-দু’জন মানুষকে প্রাণ হারাতে হলো?
জেরিকে সিটে সোজা করে বসাল মার্লো, মন দিল ফ্লাইঙে। বাইরে ঝোড়ো বাতাস, টার্বিউলেন্স ভয়াবহ। মেঘ ভেদ করে ওপরে উঠছে বলে সামনে ধূসর একটা পর্দা ঝুলছে। দিগন্ত বা আর কিছু দেখা না যাওয়ায় বিমানের ওরিয়েন্টেশন বোঝার কোনও উপায় নেই। শরীরের অনুভূতির ওপরেও ভরসা করা চলে না। এ-ধরনের পরিস্থিতিতে বিমান ক্র্যাশ করার বহু নজির আছে। হয় বিমান সমান্তরাল আছে ভেবে পাইলট জমিনে গিয়ে আছড়ে পড়ে, নয়তো কাত হয়ে আছে ভেবে কারেকশন দিতে গিয়ে বিমানকে পাক খাওয়াতে শুরু করে।
ঝুঁকি না নিয়ে ইনস্ট্রুমেন্ট প্যানেলের দিকে তাকাল মার্লো। যন্ত্রের সাহায্য নিয়ে লেভেলে রাখল বিমানকে। পাঁচ ডিগ্রির নিরাপদ অ্যাঙ্গেলে ক্লাইম্ব করছে এখন কনস্টেলেশন।
এয়ারপোর্ট থেকে তিন মাইল দূরে, দু’হাজার ফিট উচ্চতায় পৌছুবার পর আবহাওয়া আরও খারাপ রূপ নিল। টার্বিউলেন্সে থরথর করে কাঁপতে থাকল পুরো কাঠামো, দ্বিমুখী বাতাস যেন ভেঙেচুরে দিতে চাইছে ওটাকে। উইণ্ডশিল্ডে ঝাপটা দিচ্ছে বৃষ্টি। তীব্র গতিতে ছোটার কারণে বাতাসের একটা পর্দা তৈরি হয়েছে ভাঙা জানালায়, বৃষ্টির পানি সরাসরি ভেতরে ঢুকছে না, তবে আর্দ্রতা ঢুকছে ঠিকই। ভেজা ভেজা হয়ে যাচ্ছে শরীর। ইঞ্জিনগুলো গর্জন করছে ক্রুদ্ধ দানবের মত।
ভাঙা জানালা আর বুলেটের ফুটোর কারণে বিমানের ভেতরটা প্রেশারাইজ করতে পারেনি মার্লো, তবে সে জানে, চোদ্দ হাজার ফিট পর্যন্ত অনায়াসে উঠে যেতে পারবে ঠাণ্ডায় না জমেই। সিটের পেছনে হাত দিয়ে সবুজ রঙের একটা অক্সিজেনের বোতল বের করে আনল—ওপরে উঠলে প্রয়োজন হবে ওটার।
টার্বিউলেন্সের আরেকটা ধাক্কায় কেঁপে উঠল কনস্টেলেশন। ঘাবড়াল না মার্লো। ল্যাণ্ডিং গিয়ার যেহেতু তুলে ফেলতে পেরেছে, বিমানের চার-চারটে শক্তিশালী ইঞ্জিন ঠিকই ওকে এই ঝড় ভেদ করে নিয়ে যেতে পারবে। আকাশযান হিসেবে কনস্টেলেশনের তুলনা হয় না। হাওয়ার্ড হিউজের সহায়তায় বিশ্ববিখ্যাত লকহিড কোম্পানি ডিজাইন করেছে বিমানটা, সাড়ে তিনশো নট বেগে রিফিউয়েলিং ছাড়া তিন হাজার মাইল পর্যন্ত যেতে পারে। কিরিলভকে যদি আরেকটু পশ্চিমের কোনও জায়গা থেকে তোলা হতো, এই বিমান নিয়ে সহজেই নিউফাউণ্ডল্যাণ্ড বা বস্টনে সরাসরি চলে যেতে পারত সে।
হেডিং চেক করার জন্যে প্যানেলের দিকে তাকাল মার্লো। যতটা চেয়েছে, তার চেয়ে অনেকটা উত্তরে ঘুরে গেছে বিমানের নাক। কারেকশন দেবার চেষ্টা করতেই ঝিমঝিম করে উঠল মাথা। বিমানকে লেভেলে আনল সে, পরমুহূর্তে একটা ওয়ার্নিং লাইট জ্বলে উঠল। এক নম্বর ইঞ্জিনের জেনারেটর অচল হতে বসেছে, থেমে থেমে চলছে ইঞ্জিনটা। কয়েক সেকেণ্ডের ব্যবধানে দু’নম্বর ইঞ্জিনও বন্ধ হয়ে গেল, জ্বলে উঠল মেইন ইলেকট্রিক্যাল ওয়ার্নিং লাইট।
মনোযোগ আনার চেষ্টা চালাল মার্লো। মাথা হালকা হয়ে গেছে তার, হাত-পা চলতে চাইছে না। কাঁধের যেখানটায় গুলি লেগেছে, সেখানটা স্পর্শ করল। ক্ষতটা ব্যথা করছে, কিন্তু কতটা রক্ত ঝরেছে বুঝতে পারল না।
ইনস্ট্রুমেন্ট প্যানেলে আর্টিফিশিয়াল হরাইজনটা ঘুরপাক খাচ্ছে—বাইরে কিছু দেখা না গেলে ওটার সাহায্যেই বিমানকে লেভেলে রাখতে হয়। পাশেই ডিরেকশনাল জাইরো-কম্পাস… ওটাও আচরণ করছে মাতালের মত।
কীভাবে কে জানে, মার্লোর শরীরের মত বিমানটাও ধাপে ধাপে অচল হয়ে পড়ছে।
পুরনো কম্পাসটার দিকে তাকাল মার্লো—আদ্যিকালের এই যন্ত্রটাই পাইলটের শেষ ভরসা। ওটা তাকে বলছে পুরোপুরি বাঁয়ে ঘুরে যেতে। আন্দাজের ওপর বিমানকে লেভেলে আনার চেষ্টা করল সে, তাতে অন্যপাশে কাত হয়ে প্রায় খাড়া হয়ে গেল পুরো কাঠামো। তারস্বরে বাজতে শুরু করল স্টল অ্যালার্ম-বাতাসের অবলম্বন হারিয়ে আকাশ থেকে খসে পড়ছে কনস্টেলেশন। এক মুহূর্ত পরেই প্যানেলের সমস্ত বাতি জ্বলে উঠল—যত ধরনের অ্যালার্ম আছে, সব বাজতে শুরু করেছে একসঙ্গে।
মড়ার ওপর খাঁড়ার ঘায়ের মত ঠিক এমন সময় বজ্ৰপাত হলো। চোখ ধাঁধিয়ে গেল মার্লোর। বুঝতে পারছে না, বিমানকেই ওটা আঘাত করেছে কি না।
রেডিও অন করে মাইক্রোফোন মুখের কাছে আনল সে। সিআইএ থেকে দেয়া শর্টওয়েভে সেট করল ফ্রিকোয়েন্সি, শুরু করল ব্রডকাস্ট।
‘মেড়ে, মেডে, মেডে! দিস ইজ…’
কথা শেষ করতে পারল না মার্লো, বিমানটা ভীষণ এক ঝাঁকি খেল, দুলে উঠল ডান থেকে বাঁয়ে। আবারও বজ্রপাত হলো—পরিষ্কার দেখল, কয়েক লক্ষ ভোল্টের বিদ্যুৎ আঘাত হানল ডানদিকের ডানায়। বিমানের সারা শরীরে ছড়িয়ে পড়ল সেই বিদ্যুৎ। মাইক্রোফোন ধরা হাতে শক লাগতেই ওটা ছেড়ে দিল সে। কর্ডে ভর করে ওটা দুলতে থাকল পেণ্ডুলামের মত।
ঝুঁকে মাইকটা ফের ধরতে চাইল মার্লো, দোল খেয়ে সরে গেল ওটা। আরেকটু ঝুঁকল সে, আঙুল বাড়িয়ে দিয়েছে। দোল খেয়ে নাগালের ভেতর আসতেই আঙুল ভাঁজ করল, আটকে গেল কর্ড। তাড়াতাড়ি সোজা হয়ে মাইকটা টেনে নিল মুখের কাছে।
আর তখুনি উইণ্ডশিল্ডে চোখ পড়ল তার। চরম হতাশায় লক্ষ করল, মেঘের দল সরে গেছে সেখান থেকে… তার বদলে লাফ দিয়ে উঠে আসছে আটলান্টিকের উত্তাল কালো পানি।মিতসুকি শিপিং কোম্পানির নিউ ইয়র্ক অফিসটা ম্যানহাটানের মিডটাউনে—কাঁচ আর ইস্পাতে তৈরি আধুনিক এক বিল্ডিঙের চারটে ফ্লোর নিয়ে। আন্তর্জাতিক মানের শিপিং কোম্পানি এই মিতসুকি, তাদের বহরে রয়েছে একশো সতেরোটা জাহাজ। এসব জাহাজ চব্বিশ ঘণ্টা ট্র্যাক করা হয় ছেচল্লিশ তলার একটা কন্ট্রোল রুম থেকে; সাতচল্লিশ তলায় রয়েছে সম্ভাব্য ক্লায়েন্টদের জন্যে আপ্যায়নের ব্যবস্থা; আর অ্যাকাউন্টিং সংক্রান্ত সব কাজ সারা হয় আটচল্লিশ তলা থেকে। ফেং-শুই ডিজাইনে সজ্জিত ঊনপঞ্চাশ তলাটা ভিআইপি আর কর্পোরেট এগজিকিউটিভদের জন্যে বরাদ্দ। ক্লিনিং ক্রু-র আনাগোনা বাদে বছরের বেশিরভাগ সময় ফ্লোরটা খালিই থাকে।
এই সপ্তাহটা ব্যতিক্রম, কারণ মিতসুকির প্রেসিডেন্ট ও সিইও, শিনজিরো হায়াশি এসে উঠেছে ওখানে। তাই ব্যস্ত হয়ে উঠেছে ফ্লোরটা, কয়েক গুণ বাড়ানো হয়েছে নিরাপত্তা। প্রাথমিকভাবে নিউ ইয়র্কে এক মাস কাটাবার ইচ্ছে নিয়ে এসেছিল হায়াশি। উপভোগ করতে চেয়েছিল ব্রডওয়ে, নাইটলাইফ আর নগরের বিখ্যাত মিউজিয়ামগুলো। কাজের তালিকায় ছিল স্টকব্রোকার আর সিকিউরিটিজ অ্যাণ্ড এক্সচেঞ্জ কমিশনের প্রতিনিধিদের সঙ্গে মিটিং। মাসশেষে নিউ ইয়র্কের স্টক একচেঞ্জে মিতসুকির তালিকাভুক্ত হবার ঘোষণা দেবার কথা তার। শেয়ার বিক্রি করে যে-পুঁজি পাওয়া যাবে, তা দিয়ে, কোম্পানির একটা আমেরিকান সাবসিডিয়ারি চালু করবে, আমেরিকা থেকে ইয়োরোপে পণ্য আনা-নেয়ার কাজ দেখাশোনা করবে ওটা।
হঠাৎ করেই বদলে গেছে পরিস্থিতি। সব কাজ শিকেয় উঠেছে হায়াশির, মিতসুকির মালিকানাধীন জাহাজ আরাতামা মারু ডুবে যাওয়ায় দেখা দিয়েছে নানা ধরনের জটিলতা… গত এক সপ্তাহ ধরে সেগুলো মোকাবেলা করতে হচ্ছে তাকে। এসব জটিলতা আরও বেড়ে গেছে দুটো কারণে। প্রথমত, সময়টা বড্ড বেকায়দা–বড় ধরনের একটা কর্পোরেট মুভের আগে ঘটল ঘটনাটা। পরের কারণটা ইনশিয়োরেন্স সংক্রান্ত। জাহাজটা সিঙ্গাপুর
সিঙ্গাপুর থেকে অস্ট্রেলিয়ায় যাবার জন্যে নিবন্ধন করা হয়েছিল, ঘটনা ঘটেছে আফ্রিকা থেকে হংকঙে যাবার পথে। ইনশিয়োরেন্স কোম্পানি বেঁকে বসেছে, বলছে তাদের পলিসি এক্ষেত্রে প্রযোজ্য নয়… কোনও ক্ষতিপূরণ দেবে না।
হায়াশি জানে, এসব নিয়ে মাথা গরম করার কিছু নেই। ইনশিয়োরেন্স কোম্পানির সঙ্গে মিটমাট করে নেয়া সম্ভব-পাওনা টাকা থেকে খানিকটা ছাড় দিলেই মেনে নেবে ওরা। জাহাজডুবির কারণে শেয়ারের দামেও প্রভাব পড়ার সম্ভাবনা কম। নিউ ইয়র্কের লোকজন কোথায় কোন্ জাহাজ ডুবল, তা নিয়ে মাথা ঘামাবে না। এসব তো ঘটেই। কিন্তু আসল সমস্যা বেধেছে চিনা ক্লায়েন্টকে নিয়ে। হারানো কার্গোর পুরো দাম চাইছে সে। যথেষ্ট জটিলতা আছে এতে, মূল জটিলতা কার্গোর প্রকার নিয়ে।
জাপানি প্রতিষ্ঠান হিসেবে জাপানি আইন মোতাবেক পরিচালিত হয় মিতসুকি। কিন্তু যেহেতু আমেরিকায় সাবসিডিয়ারি খুলতে চাইছে, আমেরিকান আইন মেনে চলতে হবে তাকে। সেই আইনে নির্দিষ্ট কিছু মালামাল এক দেশ থেকে আরেক দেশে পরিবহনে নিষেধাজ্ঞা রয়েছে। দুর্ভাগ্যক্রমে, আরাতামা মারুর ম্যানিফেস্টে সে-ধরনের কার্গো ছিল।
এ-মুহূর্তে তথ্যটা কাউকে জানাতে চায় না হায়াশি। খবরটা আমেরিকান সরকারের কানে গেলে পরিস্থিতি জটিল হয়ে উঠবে। চিরতরে এ-দেশে মিতসুকির ব্যবসা গোটাতে হতে পারে।
ইন্টারকম বেজে উঠল। রিসিভার কানে ঠেকাতেই সেক্রেটারির কণ্ঠ শুনতে পেল সে।
‘মি. হায়াশি,’ বলল মেয়েটা, ‘দু’জন লোক এসেছে নিচতলার লবিতে। আপনার সঙ্গে দেখা করতে চায়।’
অ্যাপয়েন্টমেন্ট আছে কি না জানতে চাইল না হায়াশি, অ্যাপয়েন্টমেন্ট থাকলে ওপরেই নিয়ে আসা হতো ওদের।
‘কারা এরা?’ জানতে চাইল সে।
‘আইডি কার্ড দেখিয়েছে-ন্যাশনাল আণ্ডারওয়াটার অ্যাণ্ড মেরিন এজেন্সি নামে একটা আমেরিকান সংস্থা থেকে পাঠানো হয়েছে ওদেরকে। আপনার সঙ্গে আরাতামা মারুর বিষয়ে কথা বলতে চায়।’
নুমা! সংস্থাটা সম্পর্কে ভাল করেই জানা আছে হায়াশির। এদের একটা জাহাজ আরাতামার ওপর হামলাকারী জলদস্যুদের ঠেকাবার চেষ্টা করেছিল বলে জানানো হয়েছে তাকে। তবে নুমার সঙ্গে তার পরিচয় আরও পুরনো। প্রায় দশ বছর আগেকার একটা স্মৃতি খেলা করে গেল তার মনে। আর সেজন্যেই সিদ্ধান্ত নিতে গিয়ে অপরাধবোধে আক্রান্ত হলো সে।
একটু নীরব থেকে হায়াশি বলল, ‘ওদেরকে বলো, এসব নিয়ে আমি কোনও কথা বলতে চাই না।’
সুইভেল চেয়ার ঘুরিয়ে ডেস্কের ওপর রাখা সিকিউরিটি ক্যামেরার মনিটর অন করল সে। লবির ফিড চেক করল। সুট পরা দুই যুবক দাঁড়িয়ে আছে রিসেপশনে। নুমার রিসার্চার বা বিজ্ঞানীর সঙ্গে কোনও মিল নেই, এদেরকে দেখাচ্ছে প্রথম সারির কোনও ল-ফার্মের উকিলের মত।
কপালে ভাঁজ পড়ল হায়াশির। শুধু একটা কারণেই নুমা তার সঙ্গে কথা বলতে চাইতে পারে।
ইন্টারকমে আবার ভেসে এল সেক্রেটারির গলা। ‘স্যর, ওরা বলছে প্রয়োজনে সারাদিন অপেক্ষা করবে। কিন্তু আপনার সঙ্গে দেখা না করে যাবে না।’
‘সারাদিন কেন, সারাজীবন অপেক্ষা করুক,’ রাগী গলায় বলল হায়াশি। ‘আমি কথা বলব না ওদের সঙ্গে। সিকিউরিটিকে বলো, ওদেরকে যেন ঘাড়ধাক্কা দিয়ে বের করে দেয়।’
রিসিভার নামিয়ে মনিটর অফ করে দিল সে। চিন্তিত ভঙ্গিতে হেলান দিল চেয়ারে। নুমা একটা বিপদ হয়ে দাঁড়াতে পারে। সে-বিপদ কীভাবে সামাল দেবে, বুঝতে পারছেন না।পানির একশো ফুট নিচ দিয়ে ছুটে চলেছে হ্যামারহেড। ডানা ছড়ানো একটা মান্টা রে-র মত আকৃতি; আকারে একটা কম্প্যাক্ট কারের অর্ধেক। নাকটা গোঁজের মত—চ্যাপ্টা, সরু, ডগাটা ভোঁতা। হাইড্রোডাইনামিক এই ফিচারের কারণে অনায়াসে সাবমারসিবলটার ওপর-নিচ দিয়ে বয়ে যায় পানি, গতিকে বাধাগ্রস্ত করে না। এ ছাড়াও ওটার স্টেইনলেস স্টিলের আবরণে রয়েছে অসংখ্য মাইক্রোস্কোপিক ভি- আকৃতির খাঁজ, যেমনটা রেসিং ইয়টে থাকে। খাঁজগুলো পানির সঙ্গে ঘর্ষণ কমায় পুরো কাঠামোর, স্পিড বাড়াতে সাহায্য করে।
স্যালভিজ ওয়ার্কের সুবিধার কথা চিন্তা করে বানানো হয়েছে সাবমারসিবলটা, দুই ডানার তলায় লাগানো আছে কাটিং টর্চ, গ্র্যাপলিং হুক আর অন্যান্য যন্ত্রপাতি। ককপিটের ভেতরে বসে আছে রানা ও মুরল্যাণ্ড। রানা কন্ট্রোলে, আর পেছনে বসে মুরল্যাণ্ড মনিটর করছে পুরো সিস্টেম। চৌত্রিশ নট স্পিডে ছুটছে হ্যামারহেড, সর্বোচ্চ পঁয়তাল্লিশ নটে ছুটতে পারে, তবে তাতে দ্রুত ব্যাটারির চার্জ ফুরিয়ে যাবে। পঞ্চাশ মাইল দীর্ঘ কোর্সে দুটো চক্কর দিতে হবে ওদেরকে, তাই স্পিড একটু কমিয়ে রাখতে বলেছে মুরল্যাণ্ড।
‘ডেপথ চেঞ্জের পয়েন্টে পৌঁছাচ্ছি,’ জানাল সে।
রেসটা গাড়ির রেসের মত স্রেফ দূরত্ব অতিক্রম করার মধ্যে সীমাবদ্ধ নয়, আরও অনেক কিছু অন্তর্ভুক্ত এতে। সাবমারসিবলের সম্পূর্ণ সামর্থ্যের পরীক্ষা দিতে হবে: বাড়াতে-কমাতে হবে গভীরতা, বদলাতে হবে কোর্স, এমনকী একটা অংশে গিয়ে সাগরের গভীরে পোঁতা কিছু পিলারের মাঝ দিয়ে আসা-যাওয়া করতে হবে এঁকে-বেঁকে।
তিন ধাপে হচ্ছে প্রতিযোগিতাটা, অংশ নিচ্ছে প্রায় বিশটা সাবমারসিবল। যার পয়েন্ট সবচেয়ে বেশি হবে, তাকেই সার্বিকভাবে বিজয়ী বলে ঘোষণা দেয়া হবে।
‘বিশ্বাস করতে পারো, ব্যাটারা দশ মিলিয়ন ডলার দিচ্ছে এই প্রতিযোগিতার জন্যে?’ হঠাৎ বলল মুরল্যাণ্ড।
‘নিশ্চয়ই জানো, জিতলে টাকাটা নুমার ফাণ্ডে যাবে?’ বলল রানা।
‘আগুনে জল ঢেলো না,’ মুরল্যাণ্ড বলল। ‘আমি স্বপ্ন দেখছি। ওই টাকায় কোথাও একটা র‍্যাঞ্চ কিনব, পাশে থাকবে সুন্দরী বউ…’
হাসল রানা। ক্ষণিকের জন্যে ভাবল, টাকাটা পেলে ও কী করবে। বোধহয় যা করছে তা-ই, আন্দাজ করল ও। রোমাঞ্চকর জীবন ওর, কাজের খাতিরে সারা পৃথিবীতে ঘুরে বেড়াতে পারছে। রিটায়ার করে কোথাও থিতু হয়ে স্বস্তি পাবে না।
‘কার মাথা থেকে বেরিয়েছে এই রেসের আইডিয়া?’ জিজ্ঞেস করল রানা। ‘মানে, টাকাটা কে ঢালছে?’
‘কোন্ এক আফ্রিকান অফশোর কর্পোরেশন। এরা নাকি আণ্ডারসি মাইনিঙের সঙ্গে জড়িত।’
রেসের মূল উদ্দেশ্য কিছুটা আন্দাজ করা যাচ্ছে এবার। পানির তলায় কাজকারবার স্পনসরদের; নিশ্চয়ই উন্নতমানের সাবমারসিবল খুঁজছে। এই রেস আসলে সেটার ট্রায়াল। যার সাবমারসিবল পছন্দ হবে, সেটার ডিজাইন কিনে নেয়ার চেষ্টা করবে।
টাকার কোনও লোভ নেই রানার, তবে ও জিততে পছন্দ করে। মনোযোগ দিল কন্ট্রোলে।
‘পনেরো সেকেণ্ড পর আড়াইশো ফিট গভীরতায় নামো,’ বলল মুরল্যাণ্ড।
কি-প্যাডে টু-ফাইভ-যিরো টিপল রানা। আঙুল ঝুলতে থাকল এন্টার বাটনের ওপর। চাইলে ম্যানুয়ালিও করতে পারে কাজটা, তবে হ্যামারহেডের কম্পিউটার অনেক বেশি নিখুঁত।
‘থ্রি… টু… ওয়ান… এবার!’
মুরল্যাণ্ডের সঙ্কেত পেয়েই এন্টার চাপল রানা। সঙ্গে সঙ্গে সাবমারসিবলের পেছনের অংশে একটা পাম্প চালু হলো—রিয়ার চেম্বার থেকে ফরোয়ার্ড চেম্বারে ফিউয়েল শিফট করছে। সামনের অংশ ভারী হয়ে যাওয়ায় নাক নিচু করল হ্যামারহেড, ডাইভ দিল গভীরে। সনাতন সাবমেরিনের মত ব্যালাস্টে পানি ভরতে হচ্ছে না, কিংবা ডাইভ প্লেন ব্যবহার করতে হচ্ছে না; কাজেই স্পিড কমাতে হলো না এক বিন্দু, বরং খানিকটা বাড়াতে পারল। নির্ধারিত ডেপথে পৌছুবার পর কম্পিউটারই আবার সমান্তরাল করবে কাঠামোটাকে।
আশপাশ থেকে আলো কমতে শুরু করল। আকাশি নীল থেকে কালচে বর্ণ ধারণ করছে পানি। বোঝার উপায় নেই, ওপরে রোদ ঝলমলে চমৎকার একটা দিন বিরাজ করছে।
‘কদ্দূর এগোলাম?’ জানতে চাইল রানা।
‘আর চার মাইল দূরে আউটার মার্কার,’ মুরল্যাণ্ড বলল।
‘সামনের সাবমারসিবলটা দেখতে পাচ্ছ?’
দশ মিনিট অন্তর ছাড়া হচ্ছে একটা করে সাবমারসিবল, যাতে স্বাধীনভাবে চলতে পারে প্রত্যেকে। টাইমিং রাখা হচ্ছে সবার, ওভাবেই বিজয়ী নির্ধারিত হবে; একসঙ্গে ছাড়া হয়নি, তাতে হুড়োহুড়ি করতে গিয়ে একটার সঙ্গে আরেকটার সংঘর্ষে দুর্ঘটনা ঘটতে পারে। অবশ্য, যথেষ্ট ব্যবধানে রওনা হলেও ইতিমধ্যে দুটো সাবমারসিবলকে ওভারটেক করেছে হ্যামারহেড, তৃতীয়টাকে ধরবার চেষ্টা করছে।
‘চিন্তা কোরো না,’ বলল মুরল্যাণ্ড। ‘যদি পথ আটকাতে চায়, গুঁতো মেরে বেরিয়ে যাব।’
‘এটা ফর্মুলা ওয়ানের রেস না। নিশ্চয়ই পয়েন্ট কাটবে।’ কি-বোর্ডে মুরল্যাণ্ডের আঙুল নেচে বেড়াল। জানাল, ‘টেলিমেট্রি বলছে, আধমাইল সামনে আছে এক্সপি-ফোর… মানে, আমাদের সামনের সাবমারসিবলটা। যেভাবে এগোচ্ছি, তাতে দশ মিনিটের মধ্যে মোলাকাত হবে আমাদের।’
মাথা ঝাঁকাল রানা। সাত মিনিট পর আরেকটা ডেপথ চেঞ্জ আছে—দেড়শো ফিটে উঠতে হবে ওদেরকে, একটা রিজ অতিক্রম করার জন্যে। রিজের ওপরে রয়েছে একটা আণ্ডারওয়াটার মেসা, বা মালভূমি; সেটার ওপর দিয়ে গাড়ির রেসের মত ছোটাতে হবে সাবমারসিবল।
‘দর্শক থাকলে বেশি উৎসাহ পেতাম,’ বলল ও।
সাত মিনিট পেরুল। কম্পিউটারের সাহায্যে রিজের ঢাল ধরে দেড়শো ফিট গভীরতায় ভেসে উঠল হ্যামারহেড। কয়েক মুহূর্ত পরেই খড়খড় করে উঠল রেডিও।
‘হেল্প… ইলেকট্রিক্যাল ডিসটার… ব্যাটারি… সিস্টেম ম্যালফাঙ্ক…’
লো ফ্রিকোয়েন্সির দুর্বল ট্রান্সমিশন, ভেঙে ভেঙে আসছে। তবে সারমর্ম বুঝতে অসুবিধে হলো না।
চঞ্চল হয়ে উঠল রানা। ‘শুনলে?’
‘ইলেকট্রিক্যাল ডিসটার্বেন্স আর সিস্টেম ম্যালফাঙ্কশনের কথা শুনলাম,’ বলল মুরল্যাণ্ড। ‘কেউ বিপদে পড়েছে।’
‘ডাকো ওদেরকে।’
রেডিওর বাটন চাপল মুরল্যাণ্ড। ‘হ্যালো? কেউ কি সমস্যায় পড়েছেন? আপনাদের ট্রান্সমিশন পরিষ্কার নয়। রিপিট করুন।’
কয়েক সেকেণ্ড পেরিয়ে গেল। জবাব এল না কোনও। শঙ্কিত হয়ে উঠল রানা। গতি বাড়াবার জন্যে প্রতিযোগী বিভিন্ন সাবমারসিবলে এক্সপেরিমেন্টাল টেকনোলজি ব্যবহার করা হয়েছে। কেউ কেউ লিথিয়াম আয়ন ব্যাটারি ব্যবহার করছে; সেগুলোয় আগুন ধরে যাওয়া বিচিত্র নয়। এক্সপেরিমেন্টাল মোটর রয়েছে কয়েকটায়, একটার খোল আবার পাতলা পলিমার দিয়ে বানানো। বিপদে পড়ার জন্যে যেন তৈরি হয়েই আছে ওগুলো।
আবার ডাকাডাকি করল মুরল্যাণ্ড। ‘দিস ইজ হ্যামারহেড। কারও সাহায্যের প্রয়োজন হলে সাড়া দিন। আমরা সারফেসে আপনাদের মেসেজ রিলে করে দেব।’
সামনে বুদের সারি দেখতে পেল রানা—নিশ্চয়ই এক্সপি-ফোরের ট্রেইল। ভুলেই গিয়েছিল ওটার কথা। তাড়াতাড়ি গতি কমাল, নইলে পেছনে গিয়ে ধাক্কা খাবে। বামে সরে আসতেই অদ্ভুত একটা ব্যাপার লক্ষ করল। বাঁকা হয়ে বুদ্বুদের ট্রেইল নেমে গেছে নিচে, ডানদিকে। এর মানে…
‘ববি! এক্সপি-ফোর বিপদে পড়েছে! ওরাই সাহায্য চাইছে।’
‘তুমি শিয়োর?’
‘জিপিএস চেক করো।’
স্ক্রিন দেখল মুরল্যাণ্ড। ‘আমরা ওদের ঘাড়ের ওপর রয়েছি।’
‘তা হলে দেখতে পাচ্ছি না কেন?’
রেডিও নিয়ে ফের ব্যস্ত হলো মুরল্যাণ্ড। ‘এক্সপি-ফোর, শুনতে পাচ্ছ? তোমাদের কি কোনও সমস্যা দেখা দিয়েছে?’
খড়খড় করে উঠল স্পিকার।
‘দেখা দরকার ব্যাপারটা,’ রানা বলল।
‘নাক ঘোরালে হেরে যাব আমরা,’ জানাল মুরল্যাণ্ড।
সেটা রানা জানে। কিন্তু সিদ্ধান্ত নিতে এক মুহূর্ত দেরি করল না।
‘গোল্লায় যাক রেস,’ বলল ও। কন্ট্রোল ম্যানুয়ালে শিফট করে বাঁক নিতে শুরু করল। এক্সপি-ফোরের ট্রেইল অনুসরণ করে নিচে নামছে। জানতে চাইল, ‘এক্সপি-ফোর কীসের তৈরি?’
‘স্টেইনলেস স্টিল,’ বলল মুরল্যাণ্ড। ‘আমাদের মতই।’
‘সেক্ষেত্রে ম্যাগনিটোমিটার দিয়ে হয়তো ওদেরকে ডিটেক্ট করা যাবে। কমপক্ষে এক হাজার পাউণ্ড ওজন ওটার, এই ডিসট্যান্সে নিশ্চয়ই রিডিং পাব।’
মাথা ঝাঁকিয়ে কয়েকটা বাটন চাপল মুরল্যাণ্ড, ম্যাগনিটোমিটার চালু করল। কয়েক মুহূর্ত পর বলল, ‘ঝামেলা দেখা দিয়েছে।’
‘কী ঝামেলা?’
‘নিজেই দেখো।’
রানার ড্যাশবোর্ডের সেন্ট্রাল স্ক্রিনে ম্যাগনিটোমিটারের ফিড পাঠাল মুরল্যাণ্ড। ফুটে উঠল হলদে রঙের অনেকগুলো রেখা আর বিন্দু। স্থির থাকার কথা ওগুলোর, কিন্তু নাচানাচি করছে। কোনার ডিরেকশনাল ইণ্ডিকেটর পাগলের মত ঘুরপাক খাচ্ছে কম্পাসের কাঁটার মত।
‘হচ্ছেটা কী!’ রানা বিস্মিত।
‘আমিও বুঝতে পারছি না।’
আবারও খসখসে আওয়াজ করল রেডিও। তার মাঝ দিয়ে আবছাভাবে শোনা গেল একটা কণ্ঠ।
‘…প্লিজ, হেল্প… কেবিন ভরে যাচ্ছে ধোঁয়ায়… ইলেকট্রিক্যাল ফায়ার… সিস্টেম শাট ডাউন…’
নীরব হয়ে গেল রেডিও। প্লেক্সিগ্লাসের উইণ্ডশিল্ড ভেদ করে সামনে তাকাল রানা, গতি আরও কমিয়ে আনল হ্যামারহেডের। নিচু করল নাক। ধীরে ধীরে এবার নিচে নামছে সাবমারসিবল। তলায় কী আছে বোঝার চেষ্টা করল ও। দেড়শো ফুট গভীরতায় সারফেসের আলো খুব সামান্যই পৌঁছুচ্ছে, চারপাশে ঘন নীল পানি। পঞ্চাশ ফুটের বেশি দেখতে পাবার কথা নয়, তবে হ্যামারহেডে আলাদা স্পেকট্রামের বিশেষ ধরনের হেডলাইট লাগিয়েছে মুরল্যাণ্ড। হলদে-সবুজ আলোর রেখা ছুরির মত ভেদ করছে অন্ধকার, আলোকিত করছে সামনের অনেকখানি জায়গা।
সাগরতলে পৌঁছুল হ্যামারহেড। বালির ওপর লম্বা একটা রেখার মত দেখতে পেল রানা, অনুসরণ করল ওটাকে। খানিক পরেই মুরল্যাণ্ড উত্তেজিত কণ্ঠে বলল, ‘ওই যে!’
একশো গজ সামনে, বালির ওপর কাত হয়ে আছে একটা ছায়া। আকৃতিটা সাধারণ সাবমেরিনের মতই, তবে অনেক ছোট। একটু এগোতেই ধাতব খোলের গায়ে আলো পড়ল, কালো পেইন্টে লেখা এক্সপি-ফোর দেখা গেল পরিষ্কারভাবে।
সাবমারসিবলটার ওপর দিয়ে ঘুরে এল রানা। টেইল সেকশন থেকে বেরিয়ে আসছে বুদ্বুদ, তবে ক্যানোপিটা অক্ষত আছে বলে মনে হলো। লাইট নিভিয়ে দিয়ে এক্সপি- ফোরের পাশে নেমে এল ও, হোভার করতে থাকল পাওয়ার বাড়িয়ে-কমিয়ে।
‘সিগনাল দাও ওদের।’
একটা পেনলাইট নিল মুরল্যাণ্ড, এক্সপি-ফোরের দিকে তাক করে মোর্স কোডে একটা মেসেজ দিল। ওদের কেবিনের ভেতর নড়াচড়ার আভাস পাওয়া গেল, কয়েক সেকেণ্ড পর একই কায়দায় দেয়া হলো জবাব।
‘ইলেকট্রিক্যাল পাওয়ার হারিয়েছি,’ কোডের পাঠোদ্ধার করল মুরল্যাণ্ড।
পেছন দিকে ভেসে যাচ্ছে হ্যামারহেড, থ্রাস্টার চালিয়ে আগের জায়গায় ফিরে এল রানা।
‘অক্সিজেন সিলিণ্ডার থাকার কথা ওদের,’ প্রতিযোগিতার সেফটি রুল স্মরণ করল রানা। ‘ক্যানোপি খুলতে পারবে?’
মোর্স কোডে প্রশ্নটা পাঠিয়ে দিল মুরল্যাণ্ড। জবাবটা পাবার পর হতাশ গলায় বলল, ‘না। ক্যানোপিটা ইলেকট্রিক্যাল। আটকা পড়ে গেছে ওরা।’
‘গাধা নাকি? ইলেকট্রিক্যাল ক্যানোপির কথা কে কবে শুনেছে?’ আড়চোখে মুরল্যাণ্ডের দিকে তাকাল রানা। ‘তুমিও একই বোকামি করোনি তো?’
‘না, না। আমাদেরটা ম্যানুয়ালি খোলা যায়।’
‘শুনে খুশি হলাম। ওদেরকে টো করা যাবে?’
’আর তো কোনও উপায় নেই। দেখি চেষ্টা করে।’
কন্ট্রোল প্যানেলে কয়েকটা বোতাম টিপল মুরল্যাণ্ড। হ্যামারহেডের ডানদিকে ডানায় একটা আলো জ্বলে উঠল। সরে গেল একটা প্যানেল। সেখান দিয়ে বের হয়ে এল একটা ভাঁজ করা মেকানিক্যাল আর্ম। বেইসটা লক হয়ে গেলে ভাঁজ খুলে আর্মটাকে প্রসারিত করল সে।
হ্যামারহেড আবার ভেসে যেতে শুরু করেছে পেছনদিকে, টের পেল রানা।
‘কাছে নিয়ে চলো আমাদের,’ পেছন থেকে বলল মুরল্যাণ্ড।
আবারও থ্রাস্টার অন করল রানা। নাক ঘুরিয়ে এক্সপি- ফোরের রিয়ার সেকশনের দিকে এগোল হ্যামারহেড। মাছের পিঠের কাঁটার মত একটা হ্যাণ্ডেল বেরিয়ে আছে ওখানে সারফেসে ভেসে ওঠার পর ওই হ্যাণ্ডেলের সঙ্গে ক্রেনের হুক লাগিয়ে সাবমারসিবলটাকে পানি থেকে তোলা হয়। রানা ও মুরল্যাণ্ড এখন একই কাজ করতে চলেছে, তবে পানির তলায়।
‘এর জন্যে কম্পিটিশনে কিছু বাড়তি পয়েন্ট দাবি করা যেতে পারে,’ হালকা গলায় বলল মুরল্যাণ্ড। ‘কী বলো?’
‘জলদি করো!’ তাড়া দিল রানা।
হ্যাণ্ডেলের দিকে থাবা দিল আর্ম, কিন্তু মিস করল। পজিশন অ্যাডজাস্ট করল রানা, আরেক দফা চেষ্টা করল মুরল্যাণ্ড, এবারও লাগাতে পারল না।
‘কোথাও সমস্যা আছে,’ বলল সে।
‘হ্যাঁ। তোমার নিশানায়।’
‘কিংবা তোমার ড্রাইভিঙে।’
ঠাট্টার ছলে কথাটা বলা হলেও রানা বুঝতে পারছে, অভিযোগটা সত্যি। কারেকশন দেবার পরও বার বার কোনও এক অদৃশ্য শক্তির টানে সরে যাচ্ছে হ্যামারহেড। নিচের বালির দিকে তাকাল ও, বুঝতে চাইল স্রোতের মতিগতি।
‘ইয়ে, রানা…’ ডাকল মুরল্যাণ্ড।
কান দিল না রানা। সমস্যাটা ধরতে পেরেছে, তবে সেটা চোখের ভুল কি না বুঝতে পারছে না। স্রোতের বিপরীতে ভেসে যাচ্ছে হ্যামারহেড। আরও অদ্ভুত ব্যাপার হলো, এক্সপি-ফোরও বালির ওপর ঘষা খেয়ে সরছে একই দিকে কীভাবে তা সম্ভব!
‘রানা!’ প্রায় চেঁচিয়ে উঠল মুরল্যাণ্ড।
‘কী হয়েছে?’
‘দয়া করে পেছনে তাকাও।’
হ্যামারহেডকে কয়েক ডিগ্রি ঘোরাল রানা, বকের মত গলা বাড়িয়ে উঁকি দিল পেছনে। সমুদ্রের আলোকিত তলদেশ হঠাৎ করে আঁধারে মিলিয়ে গেছে। খাড়া একটা ঢালের দিকে ভেসে চলেছে ওরা। চার্ট চেক করল। পেয়ালার মত বিশাল একটা খাদ ওটা—প্রাচীন কোনও ডুবো-আগ্নেয়গিরির জ্বালামুখ, এখন মরে গেছে। ভাসতে ভাসতে ওটার দিকে চলেছে ওরা।
আসন্ন বিপদটা টের পেয়ে বাকি সব ভুলে গেল রানা। তাড়াতাড়ি এগোল এক্সপি-ফোরের দিকে। প্রায় চড়ে বসল সাবমারসিবলটার গায়ে। থ্রাস্টারের ধাক্কায় আলোড়ন উঠল বালিতে। আরেকবার মেকানিক্যাল আর্ম দিয়ে থাবা মারল মুরল্যাণ্ড, কিন্তু এবারও ধরতে পারল না হ্যাণ্ডেল।
ঢালের কিনারে পৌঁছে গেছে সাবমারসিবলদুটো। এখুনি নিচে পড়ে যাবে। অদৃশ্য শক্তিটা জ্বালামুখের ভেতরে টানছে ওদেরকে। হ্যামারহেডকে এক্সপি-ফোরের পেছনে নামিয়ে আনল রানা, নাক ঠেকাল খোলের গায়ে। মেইন পাওয়ার ব্যবহার করে একটু গুঁতো দিল, ঢালের কিনারে আটকে রাখতে চায়।
হ্যামারহেডের নাকে শরীর ঠেকিয়ে ঘুরতে শুরু করল এক্সপি-ফোর, থামানো যাচ্ছে না।
‘এটাই শেষ সুযোগ, ববি,’ বলল রানা।
শান্ত ভঙ্গিতে ক্যালকুলেশন সারল মুরল্যাণ্ড। বোতাম চাপতেই প্রসারিত হলো মেকানিক্যাল আর্ম, ধাতব তিনটে আঙুল আঁকড়ে ধরল এক্সপি-ফোরের হ্যাণ্ডেল।
‘ধরেছি,’ জানাল ও।
ততক্ষণে খাদের কিনারে পৌঁছে গেছে
পৌঁছে গেছে খুদে সাবমেরিনটা। পড়ে গেল ভেতরে। সঙ্গে টেনে নিল হ্যামারহেডকে। ঠেকানোর চেষ্টা করল না রানা—এখন যদি থ্রটল দেয়, মেকানিক্যাল আর্ম ভেঙে যাবে, ওজন নিতে পারবে না।
কালো পানি চিরে নিচের দিকে চলেছে হ্যামারহেড আর এক্সপি-ফোর। কয়েক সেকেণ্ড পর সাবধানে থ্রাস্টার ব্যবহার করল রানা, মৃদু টান দিয়ে খাড়া প্রাচীরের পাশ থেকে সরিয়ে আনল এক্সপি-ফোরকে, আস্তে আস্তে লেভেল হলো সাবমার- সিবলদুটো। তবে এখনও ডুবছে ওরা। জ্বালামুখের কেন্দ্রের দিকে ওদেরকে টেনে নিয়ে চলেছে অদৃশ্য কোনও শক্তি।
থ্রটল ব্যবহার করল রানা, ক্রমশ গতি বাড়াল। পেছনে টো করছে এক্সপি-ফোরকে। তাড়াহুড়ো করছে না; বুঝতে পারছে, মেকানিক্যাল আর্মের ওপর যদি হ্যাঁচকা টান না পড়ে, ওটা টিকে থাকবে।
‘এখনও নামছি আমরা,’ মুরল্যাণ্ড বলল।
‘ওদের খোলে পানি ঢুকেছে বোধহয়, অনুমান করল রানা। ‘ওজন বেড়ে গেছে।’
থ্রটল ঠেলে দিল ও। ডোবার গতি কমল, স্পিড বাড়ল হ্যামারহেডের-একটু একটু করে উঠতে শুরু করল ওপরে।
সামনে বিশাল একটা আকৃতি মাথাচাড়া দিল। একশো ফুট লম্বা একটা পাথুরে কলাম, জ্বালামুখের ঠিক মাঝখান থেকে উঠে এসেছে। জিনিসটা ভলকানিক প্লাগ বলে সন্দেহ হলো রানার, আগ্নেয়গিরির মৃত্যুর পর জমে শক্ত হয়ে গেছে। সমস্যা হলো, ওদের পথরোধ করছে কলামটা।
‘ব্যালাস্ট ট্যাঙ্ক খালি করে দেব?’ জিজ্ঞেস করল মুরল্যাণ্ড।
‘না,’ মানা করল রানা। ‘মেকানিক্যাল আর্মের ওপর প্রচণ্ড প্রেশার পড়বে।’
থ্রটল বাড়িয়ে ফুল পাওয়ারে নিল ও, নাক ওঠাল হ্যামারহেডের। খুব দ্রুত কাছে চলে আসছে পাথুরে টাওয়ার।
‘কাম অন!’ দাঁতে দাঁত পিষল রানা।
ব্ল্যাকহোলের মত টাওয়ারটা যেন টানছে ওদেরকে। পেছনে বাড়তি ওজনের কারণে ওঠার গতি মন্থর।
‘জলদি ওঠ, ভাই।’ হ্যামারহেড যেন কোনও জীবন্ত প্রাণী, অনুরোধ করছে মুরল্যাণ্ড।
সরাসরি টাওয়ারের দিকে চলেছে সাবমারসিবল, মনে হচ্ছে বুঝি একটা বিমান আছড়ে পড়তে চলেছে পাহাড়ের গায়ে। সারফেসের সব আলো ঢাকা পড়েছে অতিকায় পাথরটার ছায়ায়। উঠছে হ্যামারহেড, তবে যথেষ্ট দ্রুত নয়।
‘রানা?’ ডাকল মুরল্যাণ্ড, একটা হাত ব্যালাস্ট কন্ট্রোলে।
‘না, দাঁড়াও!’
হঠাৎ করে আলো দেখা গেল সামনে। একেবারে শেষ মুহূর্তে টাওয়ারের ডগা অতিক্রম করল হ্যামারহেড, কোনোমতে সংঘর্ষ এড়াল। কন্ট্রোলের সাহায্যে সাবমার- সিবলকে লেভেল করল রানা, গতি বাড়তে দিল।
‘কানের পাশ দিয়ে গুলি গেছে,’ শব্দ করে শ্বাস ফেলল মুরল্যাণ্ড। ‘এত শান্ত ছিলে কী করে?’
‘কে বলল শান্ত ছিলাম?’ রানা হাসল।
প্যানেলের দিকে তাকাল মুরল্যাণ্ড। ‘ম্যাগনিটোমিটারের অবস্থা দেখেছ?’
ওর কথা কানে যাচ্ছে না রানার।
‘আমাদের ঠিক পেছনে তাক হয়ে আছে কাঁটা—পাথরের ওই টাওয়ারটার দিকে,’ জানাল মুরল্যাণ্ড। ‘হাই-ইনটেনসিটির একটা ম্যাগনেটিক ফিল্ডের মধ্যে আছি আমরা।’
অন্য কোনও সময় হলে বিষয়টা নিয়ে আগ্রহী হতো রানা, কিন্তু এখন পরিস্থিতি ভিন্ন। বিস্ফারিত চোখে সামনে তাকিয়ে আছে ও। হ্যামারহেডের হলদে-সবুজ আলোয় উদ্ভাসিত হয়েছে এক অদ্ভুত দৃশ্য।
বিশাল এক জাহাজের মাস্তুল মাথা তুলেছে সামনে-ন্যাড়া গাছের মত দেখাচ্ছে। ওটার পেছনে রয়েছে একটা ছোট মাছধরা ট্রলার, কাত হয়ে আছে বালির ওপর। বাঁয়ে আরেকটা ধ্বংসাবশেষ… কোনোকালে একটা ট্র্যাম্প স্টিমার ছিল ওটা।
‘ববি, দেখতে পাচ্ছ?’
নড়েচড়ে বসল মুরল্যাণ্ড, নাক ঠেকাল ক্যানোপির গায়ে। জাহাজতিনটের ওপর দিয়ে হ্যামারহেডকে নিয়ে গেল রানা। চোখে পড়ল আরও বেশ কয়েকটা। কার্গো জাহাজ-পুরনো আমলের লিবার্টি শিপের মত দেখতে। গায়ে সামুদ্রিক আগাছা আর বালির আস্তর পড়েছে। চারদিকে ছড়িয়ে-ছিটিয়ে পড়ে আছে নানা রকম কন্টেইনার, যেন ভাসমান কোনও জাহাজ থেকে পানিতে ছুঁড়ে ফেলা হয়েছে।
ছোট্ট একটা এয়ারক্র্যাফটের ডানা দেখা গেল; দেখা গেল চেনার অযোগ্য আরও কিছু আকৃতি—সবই মানুষের তৈরি।
‘কেমনতরো জায়গা এটা!’ রানার গলায় বিস্ময়।
‘মনে হচ্ছে জাহাজের গোরস্থান,’ মন্তব্য করল মুরল্যাণ্ড।
‘এখানে এল কী করে?’
কাঁধ ঝাঁকাল মুরল্যাণ্ড। ‘আমার কোনও আইডিয়া নেই।’
ধ্বংসাবশেষগুলো পেরিয়ে এল ওরা। সাগরের তলাটা আবার ফিরে পেল স্বাভাবিক চেহারা—সামুদ্রিক উদ্ভিদ আর প্রবালের সারি ছাড়া দেখার কিছু নেই। উল্টো ঘুরে জায়গাটা ভাল করে দেখার ইচ্ছে হলো রানার, কিন্তু এখন তার সময় নেই। আগে এক্সপি-ফোরকে পৌছে দিতে হবে ওপরে। হ্যামারহেডের নাক আবারও উঁচু করল ও, উঠতে শুরু করল সারফেসের দিকে। তলায় অদৃশ্য হয়ে গেল সাগরের মেঝে।
শেষ মুহূর্তে, নিচটা আঁধারে ঢেকে যাবার ঠিক আগে, এক পলকের জন্যে আরেকটা জিনিস দেখল রানা। বিশাল এক বিমানের ফিউয়েলায, অর্ধেকটা দেবে আছে বালিতে দীর্ঘ, সরু কেবিনটা দৃষ্টিনন্দন ঢেউ খেলে মিলেছে তিনটে ফিনের সমন্বয়ে গড়া ট্রিপল টেইলে।
এমন বিমান দুনিয়ায় দ্বিতীয়টি নেই। মডেলটা চেনে রানা, ছবিতে দেখেছে বহুবার। অপূর্ব সুন্দর বিমানটা একটা লকহিড কনস্টেলেশন।‘ডক্টর রেজা, ইমার্জেন্সি কল। ওয়াশিংটন থেকে।’
ডেকে দাঁড়িয়ে দিগন্তে ঘনিয়ে আসা ঝড়ের মতিগতি বোঝার চেষ্টা করছিল আসিফ রেজা, ডাক শুনে ঘুরে দাঁড়াল। অল্পবয়েসী এক নাবিক উদয় হয়েছে।
‘নুমা হেডকোয়ার্টার?’ জিজ্ঞেস করল ও।
‘জী। অ্যাডমিরাল হ্যামিলটন কথা বলতে চাইছেন আপনার সঙ্গে।’
মাথা ঝাঁকিয়ে কমিউনিকেশন রুমের দিকে পা বাড়াল আসিফ। বাঙালি ছেলেদের তুলনায় বেশ লম্বা বলা চলে ওকে, ছিপছিপে, একহারা দেহ। প্রথম দেখায় তাকে বা তার স্ত্রী তানিয়াকে মোটেই বিজ্ঞানী বলে মনে হয় না, মনে হয় কলেজ-পড়ুয়া চপল তরুণ-তরুণী। বাস্তবে দু’জনেরই বয়স ত্রিশ; পেশায় মেরিন সায়েন্টিস্ট। নিজেদের কাজে অত্যন্ত দক্ষ ওরা, সেই সঙ্গে পছন্দ করে রোমাঞ্চ; সেজন্যেই বন্ধু মাসুদ রানার সহযোগিতায় যোগ দিয়েছে নুমায়। অল্প কিছুদিনের মধ্যেই আস্থাভাজন হয়ে উঠেছে অ্যাডমিরাল জর্জ হ্যামিলটন-সহ নুমার সকলের।
এ-মুহূর্তে নুমার জাহাজ অ্যাডভেঞ্চারার নিয়ে দক্ষিণ আটলান্টিকে রয়েছে ওরা, ফকল্যাণ্ড যুদ্ধে ডুবে যাওয়া কয়েকটা ব্রিটিশ জাহাজের ধ্বংসাবশেষ খুঁজছে যুক্তরাজ্য সরকারের অনুরোধে। আপদ-বিপদহীন, নির্বিঘ্ন কাজ; নিয়মিত রিপোর্টও পাঠানো হচ্ছে; তারপরেও অ্যাডমিরাল কথা বলতে চাইছেন মানে নতুন কিছু ঘটেছে।
কমিউনিকেশন রুমে ঢুকল আসিফ। ভিডিও মনিটরের সামনে গিয়ে বসল। অ্যাডমিরাল হ্যামিলটনের চেহারা ফুটে উঠেছে ওতে।
‘গুড মর্নিং, অ্যাডমিরাল,’ সম্ভাষণ জানাল ও।
‘গুড মর্নিং,’ পাল্টা সম্ভাষণ জানালেন অ্যাডমিরাল। ‘কী খবর তোমাদের?’
‘সব ভাল, স্যর। এইচএমএস শেফিল্ডের রেক লোকেট করেছি আমরা। জলকন্যাকে নিয়ে ওটাতে ডাইভ দিচ্ছে তানিয়া।
‘আর ক’দিন লাগবে তোমাদের?’ জানতে চাইলেন অ্যাডমিরাল।
থুতনি চুলকাল আসিফ। ‘বলা কঠিন। বিশাল বড় এলাকা, সরগুলো রেক খুঁজে বের করতে সময় দরকার। কেন?’
‘তোমাদেরকে আরেকটা কাজ দিতে চাই আমি।’
‘ব্রিটিশ দু’জন প্রতিনিধি আছে জাহাজে। ওরা কি এ-কাজ ফেলে অন্য কোথাও যেতে রাজি হবে?’
‘ওদেরকে সামলাবার দায়িত্ব তোমার। ‘কাজটা কী?’
খুলে বললেন অ্যাডমিরাল। আলোচনা সেরে পনেরো মিনিট পর কমিউনিকেশন রুম থেকে বেরিয়ে এল আসিফ। ক্যাপ্টেনের সঙ্গে দেখা করল প্রথমে, শলা-পরামর্শ করল; তারপর সিঁড়ি ধরে নেমে গেল নিচে। কয়েকটা প্যাসেজ আর হ্যাচ পেরিয়ে পৌঁছে গেল প্রশস্ত এক কন্ট্রোল রুমে। বাড়তি কোনও বাতি জ্বলছে না ভেতরে, দেয়ালজুড়ে লাগানো বিভিন্ন ইলেকট্রনিক প্যানেল আর তিনটে এলইডি মনিটরের আলোয় মৃদুভাবে আলোকিত হয়ে আছে কামরাটা।
নিরানন্দ চেহারার দু’জন মাঝবয়েসী ভদ্রলোক বসে আছেন দুটো মনিটরের সামনে। তাঁদের মাঝখানে, দেয়ালের দিকে পিঠ ফিরিয়ে, গ্রিড আঁকা একটা কাঁচের প্ল্যাটফর্মে দাঁড়িয়ে আছে তানিয়া। টান টান হয়ে আছে সুগঠিত দেহ, দু’হাত প্রসারিত; দেখে মনে হতে পারে দড়ির ওপর ব্যালেন্স রক্ষা করতে চাইছে একজন ট্র্যাপিজ আর্টিস্ট। চোখ ঢাকা পড়ে আছে একটা ভাইজরে, হাতে অদ্ভুত দুটো দস্তানা, পায়ে ধাতব বুট—সবগুলো থেকেই বিভিন্ন রকম তার বেরিয়ে মিশেছে ওর পেছনের একটা কম্পিউটারে।
মৃদু হাসল আসিফ—যান্ত্রিক এক ব্যালেরিনার মত লাগছে ওর স্ত্রীকে। ডানদিকে মুখ ঘোরাল তানিয়া, সঙ্গে সঙ্গে মনিটরের ছবিও ডানে ঘুরল খানিকটা। উজ্জ্বল আলোয় দেখা গেল পলিমাটিতে ঢাকা একটা জাহাজের খোল, আর সেটার গায়ে হাঁ করে থাকা একটা গর্ত।
‘জেন্টলমেন,’ দর্শক হিসেবে বসে থাকা লোকদুটোর উদ্দেশে বলল তানিয়া। ‘এটাই সেই এন্ট্রি পয়েন্ট। এখান দিয়ে আপনাদের জাহাজে ঢুকেছিল মিসাইল।’
‘দেখে তো আঘাতটা গুরুতর মনে হচ্ছে না,’ ব্রিটিশ উচ্চারণে বললেন একজন। মুখভরা চাপদাড়ি তাঁর। নাম, নাইজেল বিলিংস।
‘সেজন্যেই হিট হবার পরেও ছ’দিন ভেসে ছিল জাহাজটা।’
ফকল্যাণ্ড যুদ্ধের প্রথম বড় শিকার এইচএমএস শেফিল্ড—ব্রিটিশ রয়্যাল নেভির অত্যাধুনিক এক ডেস্ট্রয়ার। আর্জেন্টাইন ফাইটার থেকে ছোঁড়া এক্সোসেট মিসাইলে ঘায়েল হয় ওটা। কোনও এক বিচিত্র কারণে বিস্ফোরিত হয়নি মিসাইলটা, তারপরেও আগুন ধরে গিয়েছিল পুরো জাহাজে। ধুঁকে ধুঁকে টিকে ছিল ছ’দিন, এরপর টো করে সরিয়ে নেবার সময় ডুবে যায়।
‘ব্লাডি ফ্রেঞ্চ!’ দ্বিতীয় ভদ্রলোক গাল দিয়ে উঠলেন। এঁর নাম ব্যারি ইভান্স। এক্সোসেট ফরাসিদের বানানো মিসাইল, সেজন্যেই তাঁর এত রাগ। ‘ওয়াটারলু আর ট্রাফালগারে হারের শোধ নিয়েছে এভাবে।’
‘কথাটা ঠিক নয়,’’ বললেন নাইজেল। ‘ওরা বরং আমাদেরকে মিসাইলগুলোর দুর্বলতা সংক্রান্ত সব তথ্য দিয়ে সাহায্য করেছিল। সেজন্যেই পরে ঠেকানো গেছে সব আক্রমণ। অবশ্য… আমাদের শত্রুর কাছে মিসাইল বিক্রির আগে আরেকটু ভাবনাচিন্তা করতে পারত ওরা।’
‘আমিও সে-কথাই বলছি।’
মনিটরের দিকে ইশারা করলেন নাইজেল। তানিয়াকে জিজ্ঞেস করলেন, ‘ভেতরে যেতে পারবেন?’
‘নিশ্চয়ই।’
ডান হাত নেড়ে মুঠো বন্ধ করল তানিয়া, অদৃশ্য একটা নব ধরল। মনিটরে পলির আলোড়ন উঠল, গর্তের দিকে এগিয়ে গেল ক্যামেরা।
দেয়ালে লাগানো একটা ডিসপ্লের দিকে কাল আসিফ, ফার্স্ট পারসন শুটার গেমের মত একটা দৃশ্য ভেসে উঠেছে ওতে, তানিয়াও একই দৃশ্য দেখছে ওর ভাইজরে। একটা কন্ট্রোল প্যানেল দেখা যাচ্ছে ওতে, সেই সঙ্গে নানা ধরনের ইণ্ডিকেটর—ডেপথ, প্রেশার, টেম্পারেচার, ইত্যাদি প্রদর্শন করছে।
দ্বিতীয় আরেকটা ডিসপ্লেতে ফুটে উঠেছে কয়েক মিটার পেছনে বসানো আরেকটা ক্যামেরার ফিড—এটায় তানিয়া যে-জিনিসটাকে অপারেট করছে, সেটা দেখা যাচ্ছে পরিষ্কার। হঠাৎ দেখায় রোবট বলে ভ্রম হয়, আসলে ওটা একটা আরওভি—মানুষ আকৃতির।
‘আমবিলিক্যাল কর্ড ডিটাচ করছি,’ বলল তানিয়া।
আরওভি টেকনোলজির একেবারে নবীন সংযোজন ওই যন্ত্রটা। নুমার কয়েকজন বিজ্ঞানী মিলে তৈরি করেছেন। নাম দেয়া হয়েছে, হিউম্যান-শেপড রোবোটিক আণ্ডারওয়াটার এক্সপ্লোরার। কঠিন এ-নাম পছন্দ হয়নি তানিয়ার, জলকন্যা বলে ডাকতে শুরু করেছে ওটাকে। সেটাই ছড়িয়ে পড়েছে সবার মাঝে।
প্রচলিত যে-কোনও আরওভি-র চেয়ে আকারে অনেক ছোট জলকন্যা। গড়ন মানুষের মত, হাত-পা-পিঠ ভাঁজ করতে পারে… ফলে পানির তলায় এমন অনেক জায়গায় যেতে পারে, যেখানে অন্য কোনও যন্ত্র পাঠানো কঠিন। চাইলে হাত-পাগুলো রিট্র্যাক্ট করে ঢুকিয়ে ফেলা যায় দেহের ভেতর, আরও ছোট করে ফেলা যায় আকার। ছোটখাট গর্তেও ঢুকে যেতে পারে তখন।
এক মাইল লম্বা আমবিলিক্যাল কর্ডের মাধ্যমে অ্যাডভেঞ্চারারের সঙ্গে সংযুক্ত থাকে জলকন্যা, নিয়ন্ত্রণ করতে হয় কন্ট্রোল রুমে বসানো ভার্চুয়াল কন্ট্রোল থেকে, যেমনটা তানিয়া এখন করছে। পাইলটিঙের অভিজ্ঞতাটা অনেকটা থ্রিডি গেমের মত। ভাইজরের কল্যাণে নিজেকে জলকন্যার জায়গায় আবিষ্কার করে পাইলট; এমনভাবে ওটাকে অপারেট করতে পারে, যেন নিজেই ডুব দিয়েছে পানির নিচে। এর জন্যে ফার্স্ট পারসন বা থার্ড পারসন, দুটো ভিউয়েরই ব্যবস্থা রয়েছে—জলকন্যার চোখে বসানো হয়েছে একটা ক্যামেরা, আরেকটা ক্যামেরা রয়েছে পেছনের কর্ডের গায়ে। কর্ডটা চাইলে বিচ্ছিন্ন করে ফেলা যায়—বিশেষ করে যদি কোনও পরিবেশে ওটা বাধা হয়ে দাঁড়ায়। আমবিলিক্যাল কর্ডের সাপোর্ট ছাড়াও ইন্টারনাল ব্যাটারির সাহায্যে তিন ঘণ্টা পর্যন্ত সচল থাকতে পারে জলকন্যা।
এখনও এক্সপেরিমেন্টাল স্টেজে রয়েছে যন্ত্রটা। ধারণা করা হচ্ছে, আণ্ডারওয়াটার সার্ভে আর স্যালভিজের ফিল্ডে বিপ্লব ঘটিয়ে দেবে ওটা। ফকল্যাণ্ডে পাঠানো হয়েছে ফাইনাল ট্রায়ালের জন্যে।
টুকটাক কিছু সমস্যা যে রয়েছে, তা প্রমাণ হয়ে গেল তানিয়ার কথা থেকে। অদৃশ্য একটা বোতাম চাপছে ও, কিন্তু কাজ হচ্ছে না। জলকন্যার শরীর থেকে খুলছে না আমবিলিক্যাল কর্ড।
‘হলোটা কী!’ বিরক্ত গলায় বলল ও। ‘দাঁড়ান, সিকোয়েন্সটা রিসেট করছি।’
তাড়াতাড়ি নাক গলাল আসিফ। গলা খাঁকারি দিয়ে বলল, ‘বিরক্ত করার জন্যে দুঃখিত, জেণ্টলমেন। তবে জলকন্যাকে এখন বাড়ি ফিরতে হবে।’
‘কে ওখানে?’ ভাইজরের জন্যে কিছু দেখতে পাচ্ছে না তানিয়া। ‘আসিফ, তুমি?’
‘হ্যাঁ,’ বলল আসিফ। ‘ঝড় আসছে। সবকিছু গুটিয়ে উত্তরে চলে যেতে হবে আমাদেরকে — সাগর উত্তাল হয়ে ওঠার আগেই।’
ভাইজর সরিয়ে বিস্মিত চোখে ওর দিকে তাকাল তানিয়া। চোখাচোখি হলো দু’জনের। নীরবে ওকে কিছু বলল আসিফ, মাথা ঝাঁকিয়ে ভাইজরটা আবার চোখের ওপর টানল। হাতের একটা ভঙ্গি করতেই ডিসপ্লেতে ভেসে উঠল মেসেজ: অটো রিটার্ন।
ক্যামেরার দৃশ্য বদলে গেল। শেফিল্ডের পাশ থেকে সরে এল জলকন্যা। দিক পাল্টে ধীরে ধীরে উঠতে শুরু করল ওপরে।
ভাইজর আর গ্লাভস্ খুলে ফেলল তানিয়া, পা বের করে, নিল বুট থেকে। প্ল্যাটফর্ম থেকে নেমে এল। একটু টলছে। তাড়াতাড়ি ওকে ধরে ফেলল আসিফ।
‘ঠিক আছ?’ জানতে চাইল নরম গলায়।
‘হুঁ,’ মাথা ঝাঁকাল তানিয়া। ‘এতক্ষণ ভার্চুয়াল পরিবেশে ছিলাম তো, সবকিছু কেমন ঘোলাটে লাগছে।’ চোখ পিটপিট করল। বাস্তব দুনিয়ার সঙ্গে মানিয়ে নিচ্ছে দৃষ্টি। এরপর হাসল স্বামীর দিকে তাকিয়ে।
‘কেমন ছিল অভিজ্ঞতা?’ আসিফ জিজ্ঞেস করল।
‘সত্যি সত্যিই যেন গিয়েছিলাম নিচে,’ বলল তানিয়া। ‘পার্থক্য শুধু এ-ই যে, শরীর সম্পূর্ণ শুকনো, ঠাণ্ডাও লাগছে না। ফিরে আসতে পনেরো মিনিট নেবে জলকন্যা, এই ফাঁকে আমরা লাঞ্চটা সেরে নিতে পারি।’
গলা খাঁকারি দিলেন এক অতিথি।
‘সরি,’ তাঁদের দিকে ফিরে বলল তানিয়া। ‘আপনারাও আমন্ত্রিত। চলুন, খাওয়াদাওয়া সেরে নেয়া যাক। এরপর দেখব, আমবিলিক্যাল কর্ড ডিটাচ হলো না কেন। সমস্যাটা ঠিক করে নেবার পর আবার নাহয় নামানো যাবে জলকন্যাকে।’
‘সেটা বোধহয় সম্ভব হবে না,’ বেরসিকের মত বলল আসিফ। ‘আগামী কয়েকদিনের ওয়েদার রিপোর্ট ভাল নয়। মনে হয় না মাস শেষ হবার আগে আর ফিরতে পারব আমরা।’
বিরক্ত হলেন ইভান্স। ‘প্ল্যান করার সময় এসব দেখেননি? আমরা কি তা হলে বসে বসে ভেরেণ্ডা ভাজব আগামী কয়েকদিন?’
‘না, না, তার কোনও প্রয়োজন নেই। উত্তরে যাচ্ছি আমরা। ঝড়ের আওতা থেকে বেরুলেই একটা হেলিকপ্টার এসে তুলে নেবে আপনাদেরকে। উরুগুয়েতে নিয়ে যাবে। সেখান থেকে বিমানে চেপে ইংল্যাণ্ডে ফিরতে পারবেন। ক্যাপ্টেন সব ব্যবস্থা করে দিচ্ছেন।
ভুরু কোঁচকালেন নাইজেল। ‘হঠাৎ করে এভাবে… আমাদের তাড়াতে চাইছেন নাকি?’
‘কী যে বলেন! হঠাৎ করে আবহাওয়া বিরূপ হয়ে উঠেছে, কিছু তো করার নেই। আপনারাই বা জাহাজে বন্দি হয়ে থাকবেন কেন? তারচেয়ে বাড়ি ফিরে ক’দিন বিশ্রাম নিন। কথা দিচ্ছি, এদিকে ফিরে এলেই আপনাদের আবার খবর দেব আমরা।’
কাঁধ ঝাঁকালেন নাইজেল। ‘বেশ, আপনারা যদি তা-ই ভাল মনে করেন।’
সঙ্গীকে নিয়ে কন্ট্রোল রুম থেকে বেরিয়ে গেলেন তিনি।
সোজা হতেই তানিয়ার চোখে বাঁকা দৃষ্টি দেখল আসিফ। ‘ঘটনা খুলে বলো তো? এই ঝড় যে দু’দিনের বেশি টিকবে না, তা তুমি যেমন জানো, আমিও জানি।’
‘ওরা জানে না,’ বলল আসিফ। ‘সুযোগটা কাজে লাগালাম।’
‘কিন্তু কেন?’
‘অ্যাডমিরাল হ্যামিলটন কল করেছিলেন। একটা কাজ দিয়েছেন আমাদেরকে।’
‘কী কাজ?’
‘সেদিন একটা কার্গো ক্যারিয়ার ডুবে গেছে আফ্রিকার উপকূলে, শোনোনি? রানা ছিল ওখানে… ক্যাপ্টেনের স্ত্রীকে উদ্ধার করেছে।’
‘এ আর নতুন কী? বিপদ রানাকে চুম্বকের মত টানে।
‘তা অবশ্য ঠিক,’ হাসল আসিফ। ‘তবে ব্যাপার হলো কী, প্রেসকে যতটুকু জানানো হয়েছে, ঘটনা তারচেয়ে অনেক জটিল।’
‘কী রকম?’
‘জলদস্যুরা জাহাজের সব ক্রুকে খুন করেছে, তারপর ইচ্ছে করে ডুবিয়ে দিয়েছে জাহাজ।’
‘জলদস্যুতার সঙ্গে মিলল না ব্যাপারটা।’
‘রাইট। রানা বা অ্যাডমিরাল হ্যামিলটন, কারও কাছেই স্বাভাবিক মনে হচ্ছে না ঘটনাটা। ইনশিয়োরেন্স কোম্পানির কাছেও না। অ্যাডমিরাল চাইছেন, জলকন্যাকে নিয়ে আমরা যেন রেক-টায় তল্লাশি চালাই।’
‘হুম,’ মাথা ঝাঁকাল তানিয়া। ‘সাদামাঠা কাজ। তা হলে তোমাকে উদ্বিগ্ন দেখাচ্ছে কেন?’
‘অ্যাডমিরালই উদ্বিগ্ন হতে বলেছেন,’ বলল আসিফ। ‘কিছু একটা ধামাচাপা দেবার জন্যে ডোবানো হয়েছে জাহাজটা। আমরা যদি খোঁচাখুঁচি করতে যাই, সেটা ভাল চোখে দেখা না-ও হতে পারে।’
ওর হাত ধরল তানিয়া। ‘সেজন্যে কবে পিছিয়ে গেছি আমরা, বলো?’
উজ্জ্বল হলো আসিফের মুখ। ‘খাঁটি কথা,’ সায় জানাল সে।বিকেল গড়িয়ে সন্ধ্যা নামতে শুরু করেছে অ্যাযোর্সে। পশ্চিম দিগন্তে ঢলে পড়েছে সূর্য। লালচে হয়ে উঠেছে আকাশ, নিচে দীর্ঘ হচ্ছে ছায়া। বাতাসও হয়ে উঠছে আর্দ্র। কোমল আলোয় স্থির হয়ে আছে সাগরের পানি, ঢেউ-টেউ কিচ্ছু নেই—মনে হচ্ছে অস্তগামী সূর্য বুঝি হাত বুলিয়ে ঘুম পাড়িয়ে দিয়েছে দুরন্ত সমুদ্রকে।
নেপচুনের পোর্ট সাইডের রেলিঙে ভর দিয়ে প্রকৃতির সুধা পান করছে রানা, মাথায় ঘুরপাক খাচ্ছে নানা চিন্তা। এক্সপি- ফোরকে উদ্ধারের পর কেটে গেছে দু’দিন, এর ভেতর ঘটে গেছে অনেক কিছু। জনসমক্ষে রানা ও মুরল্যাণ্ডকে ধন্যবাদ জানিয়েছে পর্তুগিজ কর্তৃপক্ষ, পরে আবার আড়ালে ডেকে দিয়েছে হুমকি। উদ্ধার অভিযানের কয়েক ঘণ্টা পরে আবারও নিচে নেমেছিল ওরা, নেপচুনও এসে পজিশন নিয়েছে ডুবন্ত জ্বালামুখটার কাছাকাছি। পর্তুগিজদের অনুমতি নেয়া হয়নি, আর তাতেই যত বিপত্তি। বলে দেয়া হয়েছে, বিনা- অনুমতিতে আর যেন নিচে না যায় ওরা… রেকগুলো থেকে যেন কিছু সরাবার চেষ্টা না করে। অপমানজনক একটা ব্যাপার। ভাবখানা এমন, যেন সুযোগ পেলেই ওরা নিচ থেকে কিছু চুরি করে নিয়ে যাবে।
ইতিমধ্যেই নানা রকম বিধি-নিষেধ আরোপ করা হয়েছে সদ্য-আবিষ্কৃত আণ্ডারওয়াটার গ্রেভইয়ার্ড-এর ব্যাপারে। পর্তুগিজ কর্তৃপক্ষ বলছে, নিরাপত্তার স্বার্থে করা হয়েছে কাজটা। যুক্তিটা একেবারে উড়িয়ে দেবার মত নয়। অদ্ভুত ওই পাথরের টাওয়ারের ম্যাগনেটিক ফিল্ডের কারণে ইকুইপমেণ্ট ঠিকমত কাজ করে না, আণ্ডারওয়াটার নেভিগেশন অত্যন্ত কঠিন। চৌম্বকীয় শক্তিটাও স্থির নয়, বাড়ছে-কমছে। যখন চূড়ান্ত সীমায় পৌঁছায়, ধাতব যে- কোনও জিনিসকে টেনে নেয় প্রচণ্ড টানে। সেই টানের ভেতরেই পড়েছিল হ্যামারহেড আর এক্সপি-ফোর। পরের বার নিচে নেমে রানা দেখেছে, কোনও কোনও জায়গায় চুম্বকের টান আর তীব্র স্রোত একই দিকে বইছে। কোনও সাবমারসিবল যদি তাতে আটকা পড়ে তো মুক্ত হওয়া অসম্ভব।
বিপজ্জনক জায়গা, কোনও সন্দেহ নেই। এক্সপি-ফোরের পর আরও একটা সাবমারসিবলেও ইলেকট্রিক্যাল ডিসটার্বেন্স দেখা দিয়েছিল; সৌভাগ্যক্রমে বেশি গুরুতর ছিল না সেটা। এক্সপি-ফোর বেশি আক্রান্ত হয়েছে, ওটার দুই আরোহীকে ভর্তি করতে হয়েছে হাসপাতালে। মাথাব্যথা আর চোখে ঘোলা দেখার কথা জানিয়েছে তারা। এসব কারণে জায়গাটা সম্পর্কে নানা ধরনের ষড়যন্ত্র-তত্ত্ব আর গুজব ছড়িয়ে পড়েছে।
ইচ্ছে করেই এসব গুজব দমাবার চেষ্টা করছে না পর্তুগিজ সরকার। গুজব যত রটে, ততই ভাল। মানুষ আকৃষ্ট হবে জায়গাটার প্রতি। টুরিস্ট বাড়বে। তার কিছুটা নমুনা ইতিমধ্যেই দেখতে পেয়েছে রানা। গতকাল পর্যন্ত নেপচুন ছাড়া আর কোনও জাহাজ ছিল না এলাকাটায়, আজ সকালেই নতুন তিনটে জাহাজ এসে উদয় হয়েছে। সন্দেহ নেই, খুব শীঘ্রি টুরিস্ট কোম্পানিগুলো তাদের অতিথিদের ডুবুরি পোশাক পরিয়ে কিংবা সাবমারসিবলে উঠিয়ে জাহাজের গোরস্থান দেখাতে নিয়ে যাবে।
পেছনে পায়ের আওয়াজ শুনে ঘুরে দাঁড়াল রানা। দু’হাতে দুটো বিয়ারের বোতল নিয়ে আসছে মুরল্যাণ্ড। কাছে এসে একটা বোতল তুলে দিল ওর হাতে।
‘বোহেমিয়া?’ লেবেল পড়ে ভুরু নাচাল রানা।
‘মেক্সিকোর সেরা বিয়ার,’ জানাল মুরল্যাণ্ড।
‘কোত্থেকে জোগাড় করলে?’
‘ক্যাপ্টেন মিচামের পার্সোনাল কালেকশন থেকে। কেবিনে লুকিয়ে রেখেছিলেন।’
‘আর, তুমি চুরি করে নিয়ে এলে? জানতে পারলে কেমন খেপবেন, আন্দাজ করতে পারছ?’
‘আরে নাহ্। খেপবেন কেন, আমাদের মনের অবস্থা দেখে বরং সমব্যথী হবেন। আফটার অল, খানিক আগে আমাদেরকে সাবমারসিবলের কম্পিটিশন থেকে অফিশিয়ালি ডিসকোয়ালিফাই করা হয়েছে।’
অবাক হলো না রানা। নিয়ম নিয়মই। বলল, ‘তো… দশ মিলিয়ন ডলার খুইয়ে কেমন লাগছে?’
‘আমি না, নুমা খুইয়েছে,’ বলল মুরল্যাণ্ড। ‘জিতলেও তো কিছু পেতাম না। সেটাই সান্ত্বনা।’
হাসল রানা। পরমুহূর্তেই আওয়াজ শুনে আকাশের দিকে তাকাল। পূর্ব দিক থেকে একটা সুপার লিঙ্কস হেলিকপ্টার সরলরেখায় এগিয়ে আসছে নেপচুনের দিকে। কাছে আসতেই গায়ে পর্তুগিজ নেভির মার্কিং দেখা গেল। জাহাজের পেছনদিকে গিয়ে স্থির হলো ওটা। আস্তে আস্তে নামল হেলি ডেকে।
একটু পরেই এক নাবিক উদয় হলো। ‘মি. রানা, মি. মুরল্যাণ্ড, আপনাদেরকে ক্যাপ্টেন তাঁর রেডি রুমে ডেকেছেন।’
‘আসছি,’ জানাল রানা।
বিয়ার শেষ করল ও আর মুরল্যাণ্ড। কয়েক মিনিটের মধ্যে পৌঁছুল রেডি রুমে।
কামরাটা বড় নয়। মাঝখানে একটা কনফারেন্স টেবিল। পর্তুগিজ নেভির ইউনিফর্মে একজন সিনিয়র অফিসারকে দেখা গেল বসে থাকতে। বাকি দু’জন অ্যাযোর্স দ্বীপপুঞ্জের গভর্নরের অফিস থেকে এসেছেন। ক্যাপ্টেন মিচামও উপস্থিত।
অতিথিদের দলনেতার সঙ্গে রানা ও মুরল্যাণ্ডকে পরিচয় করিয়ে দিলেন ক্যাপ্টেন। ‘ইনি রিয়ার অ্যাডমিরাল মারিয়ো ফনসেকা। এখানকার সবকিছুর দায়িত্ব দিয়ে পাঠানো হয়েছে ওঁকে।’
উঠে এসে হাত মেলালেন রিয়ার অ্যাডমিরাল। বললেন, ‘আমাদের বিশ্বাস, আপনারা যা আবিষ্কার করেছেন, তা বৈজ্ঞানিকভাবে অত্যন্ত গুরুত্বপূর্ণ। এজন্যে পুরো পর্তুগাল আপনাদের প্রতি কৃতজ্ঞ।’
আবারও ভোল পাল্টাচ্ছে পর্তুগিজরা। বিরক্ত হলো রানা। বলল, ‘কী যে আবিষ্কার করেছি, তা আমরা নিজেরাও জানি না। নিশ্চিত হবার জন্যে স্যাম্পল টেস্ট করা দরকার।’
‘কিছু তো নিশ্চয়ই আন্দাজ করেছেন।’
কাঁধ ঝাঁকাল রানা। ‘টাওয়ারটা ম্যাগনেটাইজড় আয়রন অ্যালয়ের একটা বিশাল টুকরো হতে পারে। একসঙ্গে এত অ্যালয় সাধারণত পাওয়া যায় না, তবে আগ্নেয়গিরিটা কয়েক লক্ষ বছরের পুরনো। তাই ব্যাপারটা একেবারে অস্বাভাবিকও বলা যাচ্ছে না…’
‘নিশ্চিত থাকুন, রানাকে বাধা দিয়ে বললেন ফনসেকা, ‘এটা অস্বাভাবিকের চেয়েও বেশি কিছু। আজ আমরা কয়েকটা বিমান পাঠিয়েছিলাম, দেখেছেন নিশ্চয়ই?’
সায় জানাল রানা। সকাল থেকে কয়েক বারই মাথার ওপর দিয়ে উড়ে গেছে কয়েকটা পর্তুগিজ পি-থ্রি ওরাইয়ন। ভেবেছিল নেপচুন আর বাকি জাহাজগুলোর ওপর নজর রাখছে ওগুলো।
‘বিমানে বসানো সফিসটিকেটেড যন্ত্রপাতির সাহায্যে ম্যাগনেটিজমটা স্টাডি করেছি আমরা,’ বললেন রিয়ার অ্যাডমিরাল। ‘যা পেয়েছি, তা অবাক হবার মত। ম্যাগনেটিক ফিল্ডটা ক্রমাগত বদলাচ্ছে। কখনও কয়েকশো টন লোহা টেনে নেবার মত শক্তিশালী হয়ে উঠছে, আবার কখনও কমতে কমতে এমন অবস্থায় যাচ্ছে যে, পৃথিবীর ব্যাকগ্রাউণ্ড ম্যাগনেটিজম থেকে আলাদা করা যাচ্ছে না।’
একই ব্যাপার রানা ও মুরল্যাণ্ডও লক্ষ করেছে। সত্যিই অদ্ভুত। প্রাকৃতিকভাবে পাওয়া কোনও চুম্বক এ-ধরনের আচরণ করে না। রানা জানে, ম্যাগনেটাইট নামে লোহা মিশ্রিত এক ধরনের চৌম্বক-ক্ষমতাসম্পন্ন পাথর আছে; সেগুলো যথেষ্ট স্টেবল। টাওয়ারের অবস্থা দেখে বোঝা যাচ্ছে, ওটা সেই ম্যাগনেটাইট বা সমগোত্রীয় কোনও পাথরে তৈরি নয়।
‘কী ভাবছেন আপনারা?’ জিজ্ঞেস করল ও।
‘পরীক্ষা-নিরীক্ষা করে দেখতে হবে,’ বললেন ফনসেকা ‘তবে আমাদের বিজ্ঞানীরা বলছেন, আপনারা সম্ভবত সম্পূর্ণ নতুন কোনও বিদ্যুৎ-পরিবাহী প্রাকৃতিক পদার্থ আবিষ্কার করে বসেছেন। নির্দিষ্ট জিয়োলজিক্যাল কণ্ডিশনে, সম্ভবত ভূগর্ভের ম্যাগমার প্রবাহ, কিংবা পৃথিবীর ম্যাগনেটিজমের কারণে বিদ্যুতায়িত হয়ে উঠছে পুরো টাওয়ার, বৈদ্যুতিক চুম্বকে পরিণত হচ্ছে। সেটাই প্রচণ্ড শক্তিতে আশপাশের সমস্ত ধাতব জিনিস টেনে নিচ্ছে নিজের দিকে।’
‘আমরা তা হলে এমন একটা কণ্ডিশনের মাঝখানে পড়েছিলাম?’
ইতিবাচক ভঙ্গিতে মাথা ঝাঁকালেন রিয়ার অ্যাডমিরাল। ‘আমাদের বিজ্ঞানীরা এ-ও ধারণা করছেন, সাগরের তলার ওই গোরস্থানটার জন্যে ওই টাওয়ারই দায়ী। ওটাই ডুবে যাওয়া সব জাহাজকে টেনে নিয়েছে জ্বালামুখটার ভেতরে।’
অবিশ্বাস ফুটল রানার চোখে। যা শুনছে তা সায়েন্স ফিকশনের পর্যায়ে পড়ে। ‘আপনি সিরিয়াস?’ বলল ও। ওখানে কার্গো শিপ দেখেছি আমরা, দুটো বিমানও দেখেছি। সেগুলোকে টানার জন্যে কী পরিমাণ ম্যাগনেটিক ফোর্স দরকার, কল্পনা করতে পারেন?’
ওর বলার ভঙ্গিতে যেন আহত হলেন ফনসেকা। অনুযোগ ফুটল চোখে। ‘আমার কথা বিশ্বাস হচ্ছে না আপনার?’
‘দুঃখিত,’ বলল রানা। ‘আসলে… টাওয়ারটা সায়েন্টিফিক্যালি সত্যিই ইন্টারেস্টিং। ওটা নিয়ে গবেষণা হওয়া দরকার—আমরা না করি, অন্য কেউ করুক। কিন্তু কোনও ধরনের পরীক্ষা-নিরীক্ষার আগেই আপনারা যে- ধরনের হাইপথেসিস দিচ্ছেন, তাতে সত্যিকার গবেষণা চালানো মুশকিল।’
‘আমি মনগড়া কিছু বলছি না,’ বললেন ফনসেকা। ‘আপনার কথায় যুক্তি আছে, কিন্তু… বাস্তবতা হলো, যে- ধরনের ইলেকট্রো-ম্যাগনেটিক ফোর্সের কথা আপনি বলছেন, আমাদের ইকুইপমেন্ট সে-ধরনের রিডিং পেয়েছে ওখানে।’
‘সেটা কীভাবে সম্ভব?’
‘সুপারকণ্ডাক্টর কাকে বলে, আপনি জানেন? ‘
‘বেসিক আইডিয়া আছে। এমন সব পদার্থ, যার মাঝ দিয়ে কোনও ধরনের রেফিস্ট্যান্স ছাড়া বিদ্যুৎ প্রবাহিত হতে পারে, রাইট? শুনেছি, ভবিষ্যতে সুপারকণ্ডাক্টর দিয়ে শূন্যে ভাসমান ট্রেন ও আরও কী কী যেন তৈরি করা যাবে।’
এবার মুখ খুললেন ক্যাপ্টেন মিচাম। কথা শুনে রানার মনে হলো, বিষয়টা নিয়ে রিয়ার অ্যাডমিরালের সঙ্গে আগেই আলোচনা হয়েছে তাঁর।
‘সুপারকণ্ডাক্টর দিয়ে আসলে অনেক কিছুই করা যাবে, মি. রানা,’ বললেন তিনি। ‘জিনিসটা যে-কোনও ইলেকট্রনিক অ্যাপ্লিকেশনের জন্যে আদর্শ। কম্পিউটার বলুন, চুম্বক-শক্তির সাহায্যে ভাসমান ট্রেন বলুন, অথবা গাড়ির মোটর… সবই বানানো যাবে সুপারকণ্ডাক্টর দিয়ে। যে-গাড়িতে এ-জিনিস থাকবে, সে-গাড়ি এক গ্যালন তেলে পাঁচশো মাইল চলবে। একটা স্টাডি বলছে, আমেরিকার পুরো ইলেকট্রিক্যাল গ্রিড যদি সুপারকণ্ডাক্টিং ওয়ায়্যার দিয়ে রিপ্লেস করা হয়, তা হলে চল্লিশ শতাংশ বিদ্যুৎ সাশ্রয় হবে। তাতে কয়লাচালিত অন্তত পাঁচশো ইলেকট্রিক প্ল্যান্ট বন্ধ করে দেয়া যাবে… পরিবেশ দূষণ কমবে।’
ভ্রূকুটি করল রানা। ‘আপনি যে এসবের এতবড় বিশেষজ্ঞ, তা জানা ছিল না, ক্যাপ্টেন।’
‘গতকাল পর্যন্ত আমারও জানা ছিল না,’ স্বীকার করলেন মিচাম। ‘তবে আজ সারাদিনই এই বিষয়টা নিয়ে কথা বলছি নুমার বিশেষজ্ঞ আর পর্তুগিজ অথরিটির সঙ্গে।’
‘সুপারকণ্ডাক্টর যদি এতই পরিবেশবান্ধব হবে,’ বলল মুরল্যাণ্ড, ‘এখন পর্যন্ত কেউ সেটা ব্যবহার করছে না কেন?’
‘চরম শীতল তাপমাত্রা ছাড়া কাজ করে না সুপারকণ্ডাক্টর,’ জানালেন ফনসেকা। ‘সুপারকণ্ডাক্টিং এফেক্ট সৃষ্টির জন্যে তরল নাইট্রোজেনে ভিজিয়ে ঠাণ্ডা করে নিতে হয়।’
‘ইলেকট্রিক গ্রিডে তা হলে ব্যবহার করা কঠিন,’ মন্তব্য করল রানা।
‘সবকিছুতেই,’ বললেন ক্যাপ্টেন মিচাম। ‘ওভাবে সুপারকণ্ডাক্টিং কণ্ডিশন মেইনটেন করায় ঝক্কি অনেক।’
‘তা হলে বিষয়টা নিয়ে আমরা কথা বলছি কেন?’ মুরল্যাণ্ড ভ্রূকুটি করে জানতে চাইল।
‘কারণ,’ সামনে ঝুঁকলেন রিয়ার অ্যাডমিরাল, পালা করে তাকালেন রানা আর মুরল্যাণ্ডের দিকে, ‘আমাদের ধারণা, আপনারা এমন একটা সুপারকণ্ডাক্টিং অ্যালয় আবিষ্কার করেছেন, যেটা স্বাভাবিক টেম্পারেচারেই কাজ করে।’
মুখ চাওয়াচাওয়ি করল রানা ও মুরল্যাণ্ড। এবার পরিষ্কার হচ্ছে রহস্যটা। আণ্ডারগ্রাউণ্ড গ্রেভইয়ার্ড নিয়ে পর্তুগিজদের বাড়াবাড়ির কারণটা বোঝা যাচ্ছে। কেন ওখানে যেতে বারণ করা হয়েছে, কেন স্যাম্পল সংগ্রহে, বাধা দেয়া হচ্ছে… তা-ও।
ক্যাপ্টেন মিচাম বললেন, ‘নিচে যদি সত্যিই প্রাকৃতিকভাবে সৃষ্ট সুপারকণ্ডাক্টিং মেটেরিয়াল থেকে থাকে, তার দাম দাঁড়াবে কয়েকশো বিলিয়ন ডলার।’
মাথা ঝাঁকাল রানা। ‘টাওয়ারটা শক্তি পাচ্ছে কোত্থেকে?’
‘ভলকানিক এরিয়ায় আছি আমরা,’ বললেন ফনসেকা। ‘মাটির গভীরে উন্মত্তের মত ফুঁসছে গরম ম্যাগমা। তার ভেতর রয়েছে বিভিন্ন ধরনের তরল ধাতু। বিজ্ঞানীরা বলেন, সেসব ধাতুর মুভমেন্টে বিদ্যুৎ এবং ম্যাগনেটিক ফিল্ড সৃষ্টি হতে পারে।’
‘কিন্তু ম্যাগনেটিক ফোর্স তো আর জাহাজ ডোবায় না। এখানে এতগুলো জাহাজ আর বিমান এল কোত্থেকে?’
‘সত্যি বলতে কী, আমরা জানি না,’ শ্রাগ করলেন রিয়ার অ্যাডমিরাল। ‘তবে সামুদ্রিক দুর্ঘটনার জন্যে এই এলাকার বদনাম আছে—অনেকটা ক্যারিবিয়ানের বারমুডা ট্রায়াঙ্গলের মত। রেকগুলো জ্বালামুখের উত্তর-পশ্চিমে পেয়েছেন আপনারা, তাই না? শক্তিশালী একটা স্রোত আছে ওদিকে—দুটো ডুবোপাহাড়ের মাঝ দিয়ে পানির প্রবাহে সৃষ্টি হয়েছে। মন্দ কপালের কারণে যদি কোনও জাহাজ ওটায় আটকা পড়ে…
‘স্রোত আর ম্যাগনেটিজমের টানে ডুবে যাবে?’ রানা মাথা নাড়ল। ‘এই থিয়োরিতে যথেষ্ট ফাঁক আছে। নিচে বিমানও দেখেছি আমরা। বিমান নিশ্চয়ই স্রোতের কবলে পড়েনি?’
‘বললাম তো, আমাদের কাছে এর জবাব নেই,’ স্বীকার করলেন ফনসেকা।
‘ঠিক আছে, কাজের কথায় আসুন,’ প্রসঙ্গ বদলাল রানা। ‘আমাদের কাছে কী চান আপনি?’
দুই সঙ্গীর সঙ্গে দৃষ্টি বিনিময় করলেন রিয়ার অ্যাডমিরাল। ইতস্তত করে বললেন, ‘ইয়ে… একটা জটিলতা দেখা দিয়েছে। সাগরের এই অংশের মালিকানা নিয়ে পুরনো একটা বিরোধ আছে পর্তুগাল আর স্পেনের মাঝে—পাঁচশো বছরের পুরনো বিরোধ, চলছে সেই কলম্বাসের সময় থেকে। জ্বালামুখটা পড়েছে এই বিরোধপূর্ণ এলাকায়। শান্তিরক্ষার জন্যে বেশ কিছু চুক্তি হয়েছে আমাদের দু’দেশের মাঝে—মাছ ধরা-সহ বিভিন্ন অর্থনৈতিক কর্মকাণ্ড চলছে সেসব চুক্তির ভিত্তিতে। ইন ফ্যাক্ট, সাগরের তলায় তেল পাওয়া গেলে কীভাবে ভাগ-বাটোয়ারা হবে, তারও চুক্তি আছে…’
‘কিন্তু আণ্ডারসি মাইনিঙের ব্যাপারে কোনও চুক্তি নেই, এই তো?’ বলল মুরল্যাণ্ড।
মাথা ঝাঁকালেন রিয়ার অ্যাডমিরাল। ‘এত বিশাল একটা আবিষ্কার… বুঝতেই পারছেন, দু’দেশই এর মালিকানা চায়। পরিস্থিতি গরম হয়ে উঠেছে। নিরাপত্তার জন্যে আমাদের সরকার একটা ফ্রিগেট পাঠাতে চাইছে এখানে, সে-খবর শুনে স্পেনও তাদের একটা যুদ্ধজাহাজ পাঠাবে বলে আমাদের জানিয়ে দিয়েছে। খুব বিশ্রী একটা অবস্থা। ‘
‘যুদ্ধ বেধে যাবে বলে আশঙ্কা করছেন?’
‘সে-কথা বলছি না। আমরা শান্তিপূর্ণ সমাধান চাই। কূটনীতিকরা কাজ শুরু করে দিয়েছেন, তবে সেটা সময়সাপেক্ষ। ততদিনে আবিষ্কারটায় হাত লাগাতে পারব না কেউ, গবেষণা পিছিয়ে যাবে। যদি না…’
কথা শেষ না করে নাটকীয় ভঙ্গিতে থেমে গেলেন ফনসেকা।
রানা প্রশ্ন করল, ‘যদি না… কী?’
‘যদি না কোনও বিশ্ববিখ্যাত নিরপেক্ষ প্রতিষ্ঠান সাইটটার দায়িত্ব নেয়,’ বললেন ফনসেকা। ‘পর্তুগাল আর স্পেনের মধ্যে বোঝাপড়া না হওয়া পর্যন্ত তাদের তদারকিতে নির্বিঘ্নে প্রাথমিক গবেষণা এগিয়ে যেতে পারে।’
ক্যাপ্টেন মিচামের দিকে তাকাল রানা। তিনি বললেন, ‘অ্যাডমিরাল হ্যামিলটনের সঙ্গে কথা হয়েছে আমার। তিনি সম্মতি দিয়েছেন প্রস্তাবটায়।’
‘কাজটা এখুনি শুরু করা দরকার,’ বললেন ফনসেকা। ‘আমার ডেস্কে একগাদা পিটিশন
পিটিশন জমা পড়েছে ইতিমধ্যে—বিভিন্ন দেশের বিজ্ঞানীরা সাইটটা স্টাডি করার অনুমতি চাইছেন। কিন্তু তাঁদেরকে আসতে দেবার আগে একটা নীতিমালা ঠিক করে ফেলা দরকার।’
‘এসব অ্যাডমিরাল হ্যামিলটন আর ক্যাপ্টেন মিচাম দেখবেন। আমাকে আর ববিকে ডেকেছেন কেন?’
‘আপনারা ওই গ্রেভইয়ার্ডের আবিষ্কারক। তা ছাড়া সাগরভিত্তিক এক্সপিডিশন পরিচালনায় সুখ্যাতিও আছে আপনাদের। আপনারা যদি এখানে থাকেন, খুব ভাল হয়। সবাই সমীহের চোখে দেখে আপনাদের, কথা বললে শুনবে।’
‘আমাদেরকে অ্যাডমিনিস্ট্রেটর হতে বলছেন আপনি?’ রানা ভুরু কোঁচকাল।
‘কীভাবে কী করবেন, সেটা আপনাদের ওপরেই ছেড়ে দেব। আপনারা এখানে হাজির থাকলেই আমরা খুশি।’
‘ক্যাপ্টেন, আপনার সঙ্গে আলাদাভাবে একটু কথা বলতে পারি?’
রানার ডাকে উঠে দাঁড়ালেন মিচাম। বেরিয়ে এলেন রেডি রুম থেকে। মুরল্যাণ্ডও বেরুল।
‘এসবের অর্থ কী?’ আপার ডেকে বেরিয়ে জানতে চাইল রানা। ‘আমরা একটা ভিন্ন মিশনে এসেছি। কেন এই ঝামেলা ঘাড়ে নিচ্ছেন আপনি?
‘নুমা হেডকোয়ার্টারের হুকুমে,’ জানালেন মিচাম। ‘আরেকটা জাহাজ পাঠাতে প্রচুর সময় দরকার, তাই অ্যাডমিরাল হ্যামিলটন আপাতত আমাদেরকেই কাজটা করে দিতে বলেছেন।’
‘আর আরাতামা মারু?’
‘ওটার ধ্বংসাবশেষে তল্লাশি চালাবার মত ফ্যাসিলিটি নেই আমাদের। হ্যামারহেডের মডিফিকেশন করে যেভাবে কাজটা করতে চাইছেন, সেটাও পুরোপুরি নিরাপদ নয়। অ্যাডমিরাল তাই দায়িত্বটা আপনার দুই বন্ধু ড. আসিফ আর ড. তানিয়াকে দিয়েছেন। এক্সপেরিমেন্টাল একটা আরওভি __ ওঁদের কাছে, ওটা নিয়ে ইতিমধ্যেই ওঁরা ফকল্যাণ্ড থেকে রওনা হয়ে গেছেন।’
‘আমরা কি তা হলে এখানে আটকা পড়ে গেলাম?’
‘নেপচুনকে থাকার জন্যে অর্ডার দিয়েছেন অ্যাডমিরাল। মি. মুরল্যাণ্ডের জন্যেও সেটা প্রযোজ্য। কিন্তু আপনি তো… এনিওয়ে, অ্যাডমিরাল আমাকে বলতে বলেছেন যে, আপনি যদি আমাদের সাহায্য করেন, খুশি হবেন তিনি।’
‘কীভাবে সাহায্য করব? আপনি কি চান, আমি আর ববি বসে বসে নীতিমালা বানাব? যারা গবেষণা করতে আসবে, তাদেরকে অনুমতিপত্র ইস্যু করব?’
‘শুনেই ভয় লাগছে,’ বলল মুরল্যাণ্ড। ‘অফিসওয়ার্ক আমার দু’চোখের বিষ।’
হাসলেন মিচাম। ‘ভয়ের কিছু নেই, আমি আর আমার অফিসারেরা পেপারওয়ার্ক আর লজিস্টিকস্ সামলাব। আপনারা দু’জন থাকবেন ফিল্ডে। গবেষণার জন্যে যারা আসছে, তারা নিয়মকানুন ঠিকমত মানছে কি না দেখবেন। তা ছাড়া সাইটের সিকিউরিটিরও একটা ব্যাপার আছে। কয়েকশো বিলিয়ন ডলারের মিনারেল… মন্দলোকের আনাগোনা হবেই।’
‘আমাকে ঢাকায় কথা বলতে হবে,’ বলল রানা। ‘দশ ‘মিনিট সময় দিন।’
একটু দূরে গিয়ে সেলফোন বের করল রানা। কল করল বিসিআই হেডকোয়ার্টারে—মেজর জেনারেল রাহাত খানের ব্যক্তিগত নাম্বারে। দু’বার রিং হতেই ধরলেন তিনি।
‘ইয়েস?’
দিব্যচোখে বসকে দেখতে পেল রানা। চুরুট ফুঁকছেন। কুঁচকে আছে কাঁচাপাকা ভুরু। পুরোটাই কল্পনা, তারপরেও বুক ধুকপুক করে উঠল। ঢোক গিলে বলল, ‘এমআরনাইন, স্যর। অ্যাযোর্স থেকে।’
‘খবর কী?’
‘এখানে একটা ব্যাপার ঘটেছে…’
‘সুপারকণ্ডাক্টিং মিনারেল আবিষ্কার করে বসেছ, এই তো? হ্যামিলটন ফোন করেছিল আমাকে। সব খুলে বলেছে। কয়েকদিনের জন্যে ধার চেয়েছে তোমাকে। আমি রাজি হয়েছি।’
‘কিন্তু, স্যর… যে-কাজে এসেছিলাম… মানে, হারানো জাহাজ…’
ওই কাজ তো এগোচ্ছে। হ্যামিলটন বলল, তোমার বন্ধু আসিফ আর তানিয়াকে পাঠিয়েছে আরাতামা মারুর ধ্বংসাবশেষ চেক করার জন্যে। ওদের ওপর নিশ্চিন্তে নির্ভর করা যায়। একটু ধৈর্য ধরো, দেখো ওরা কিছু পায় কি না। তারপর নাহয় আবার ছুটবে রহস্যটার পেছনে। মাঝের ক’টা দিন যদি পর্তুগাল সরকারকে সাহায্য করা যায় তো মন্দ কী? ইন্টেলিজেন্স রিপোর্ট বলছে, সাগরতলের ওই মিনারেলের ওপর নজর পড়েছে অনেকের, নানা রকম ষড়যন্ত্র করা হচ্ছে। সেসব ঠেকানো দরকার। তা ছাড়া বাংলাদেশ আণবিক কমিশন থেকেও দু’জন বিজ্ঞানী যাচ্ছেন রিসার্চের জন্যে। তুমি ওখানে থাকলে আমাদের বিজ্ঞানীদের ওপর কেউ জোরজুলুম করতে পারবে না। আফটার অল, ওই মিনারেলের ওপর বাকি সবার মত আমাদেরও দাবি আছে।’
‘বুঝতে পেরেছি, স্যর।’
‘টেক কেয়ার, এমআরনাইন। সাবধানে থেকো।’
লাইন বিচ্ছিন্ন করে দিলেন রাহাত খান।
ক্যাপ্টেন মিচাম আর মুরল্যাণ্ডের কাছে ফিরে এল রানা। মিচাম জিজ্ঞেস করলেন, ‘কী বললেন আপনার বস?’
‘কী আর বলবেন, অ্যাডমিরাল হ্যামিলটন আগেই কথা বলে রেখেছেন ওঁর সঙ্গে।’ দীর্ঘশ্বাস ফেলল রানা। ‘চলুন, রিয়ার অ্যাডমিরাল ফনসেকাকে জানিয়ে আসি, দায়িত্বটা আমরা নিচ্ছি।’সায়েন্স মিনিস্ট্রি-বিল্ডিঙের সামনের সিঁড়ি ভেঙে চপলা হরিণীর মত তরতর করে উঠছে লামিয়া লিভানোভা। লাঞ্চ সেরে এসেছে মস্কোর অপূর্ব সুন্দর একটা পার্ক থেকে। জুন মাসের রৌদ্রোজ্জ্বল দিন, তাপমাত্রা বিরাশি ডিগ্রি। চমৎকার একটা আবহাওয়া বিরাজ করছে রাশার ঐতিহ্যবাহী রাজধানীতে। বিশ্বাস করা কঠিন যে, আর তিনটে মাস পরেই তুষার শুরু হয়ে যাবে, পুরু সাদা চাদরে ঢেকে যাবে সব। তাপমাত্রা নেমে যাবে শূন্যের বিশ ডিগ্রি নিচে, বাইরে হাঁটাচলাই কঠিন হয়ে উঠবে।
যখন যতটা পারা যায় উপভোগ করে নাও, নিজেকে বলল সে।
ছিপছিপে গড়ন লামিয়ার, শরীর অ্যাথলিটের মত। খুব সুন্দরী বলা যাবে না, কিন্তু কী যেন এক অদ্ভুত আকর্ষণ রয়েছে ওর মাঝে। চোখ জুড়িয়ে যায় গায়ের রঙ দেখলে, মখমলের মত মসৃণ ত্বক। মাথায় মেহগনি রঙের চুল, আধুনিক ফ্যাশনে চোয়াল বরাবর কোনাকুনি করে কাটা। চুলের গোছা মাঝে মাঝেই ঢেকে দিচ্ছে মুখের একাংশ, ঢাকা পড়ছে একটা চোখ। কমনীয় চেহারা, কিন্তু কোমলতার চেয়ে কাঠিন্যই যেন বেশি। তার থুতনি সামান্য চৌকো, এবং একটু যেন শক্ত—সৌন্দর্য নিখুঁত হবার পথে ছোটখাট হলেও একটা বাধা বটে। প্রথম দেখায় তাকে বিজ্ঞানী বলে মনে হয় না, মনে হয় কোনও কলেজ-পড়ুয়া তরুণী।
বয়স ত্রিশ ছুঁই ছুঁই, সম্প্রতি অ্যাডভান্সড এনার্জি সিস্টেমের ওপর ডক্টরেট করেছে লামিয়া। বর্তমানে বিজ্ঞান পরিদপ্তরের পুরোদস্তুর সদস্য। একটা টিমের সঙ্গে বিকল্প জ্বালানি নিয়ে কাজ করছে—ওদের দায়িত্ব, কখনও তেল বা প্রাকৃতিক গ্যাস ফুরিয়ে গেলে রাশা কীভাবে চলবে, তার রূপরেখা তৈরি করা। অবশ্য আগামী পঞ্চাশ থেকে একশো বছরের ভেতরে এমন পরিস্থিতি সৃষ্টি হবার সম্ভাবনা নেই বললেই চলে, তাই গবেষণাও চলছে ঢিমেতালে।
একদিক থেকে এটা ভাল। কেউ বিরক্ত করে না, নাক গলায় না ওদের কাজে। ওদের গ্রুপটা বিজ্ঞান পরিদপ্তরের সবচেয়ে ঢিলেঢালা গ্রুপগুলোর একটা, যারা স্বাধীনভাবে গবেষণা করতে পারছে। বিজ্ঞানসাধনার জন্যেই করতে পারছে গবেষণা, সরকারের কোনও এজেণ্ডা বাস্তবায়নের জন্যে নয়।
ব্যাপারটা ভাল লাগে লামিয়ার। কোনও অস্ত্র তৈরি করতে হচ্ছে না ওকে। বানাতে হচ্ছে না বায়ু, পানি বা মাটি দূষণকারী কোনও যন্ত্র। কাজ করতে হচ্ছে না এমন কোনও কর্পোরেশনের জন্যে, যারা ওর কাজের মাধ্যমে কোটি কোটি টাকা কামাবে, কিন্তু বিনিময়ে সমাজকে কিছুই দেবে না। কাজের মধ্যে এক ধরনের স্বাধীনতা আছে ওর, রয়েছে নির্মলতা। কিন্তু তারপরেও, সত্যি বলতে কী, মাঝে মাঝে একঘেয়েমি পেয়ে বসে ওকে। নতুন কিছু করার জন্য উতলা হয় মন। সেই ইচ্ছে যে আজই পূর্ণ হতে চলেছে, তা কল্পনা করতে পারেনি।
অফিসে ঢুকেই থমকে দাঁড়াল ও। কালো সুট পরা অচেনা দু’জন লোক অপেক্ষা করছে সেখানে। থ্যাবড়া চেহারার একজন দাঁড়িয়ে আছে দেয়ালের কাছে; মোটাসোটা, টাকমাথার আরেকজন বসে আছে ওরই ডেস্কে।
‘বসুন, ড. লিভানোভা,’ ওকে দেখতে পেয়ে বলল মোটা লোকটা।
‘আপনারা কারা?’ জিজ্ঞেস করল লামিয়া। ‘আমার অফিসে কী করছেন?’
‘আমরা সরকারি লোক,’ সংক্ষেপে জানানো হলো। অশুভ শোনাল মোটা লোকটার গলা।
লক্ষণ ভাল নয়।
অতিথির চেয়ারে বসল লামিয়া। অস্বস্তি বোধ করছে।
‘আপনি তো ড. লামিয়া লিভানোভা, তাই না?’ বলল মোটা লোকটা। ইশারা করল সঙ্গীর দিকে। ‘এ হচ্ছে মেজর ইভান রাবিনোভিচ।’
অপেক্ষা করছে লামিয়া, কিন্তু নিজের নাম বলল না মোটা লোকটা। বুক কাঁপছে ওর। আধুনিক রাশাতেও সরকারি এজেন্টরা ভয়ের প্রতীক, অনুন্নত দেশের পুলিশের মত। কেন এসেছে, কিছুই বুঝতে পারছে না। আদর্শ নাগরিক ও, নিয়মিত ট্যাক্স দেয়। রাজনীতির সঙ্গে সংশ্রব নেই, কখনও কোনও অপরাধ করেনি। বেশ কয়েক বছর আগে স্কেটার হিসেবে উইন্টার অলিম্পিকসে প্রতিনিধিত্বও করেছে দেশের। গোড়ালির সমস্যার কারণে পদক পায়নি, চতুর্থ হয়েছিল।
‘কী চান আপনারা?’ কাঁপা গলায় জিজ্ঞেস করল ও। ‘আমি তো কিছু করিনি।’
ওর কথা কানে তুলল না মোটা লোকটা। বলল, ‘আপনার ভাই তো প্যারাট্রুপার ছিল?’
‘হ্যাঁ। দু’বছর আগে মারা গেছে ও।’
‘দুঃখজনক। দেশভক্ত সৈনিক ছিল সে। দেশের সেবায় উৎসর্গ করেছিল নিজেকে।’
লামিয়া লক্ষ করল, কথাটা যথেষ্ট সম্মান দিয়ে বলা হলো।
সামনে ঝুঁকল লোকটা। ওর চোখে চোখ রেখে বলল, ‘আমরা জানি, আপনিও দেশভক্ত। আর দেশ চায়, আপনি কিছু করুন মাতৃভূমির জন্যে।’
ধুকপুকানি একটু কমল লামিয়ার। ‘আমি সামান্য এক বিজ্ঞানী, খুবই জুনিয়র। যা করছি তার বাইরে কী-ই বা করতে পারি আমি?’
‘এমন কিছু, যেটা করার জন্যে আপনার ব্যাকগ্রাউণ্ড, ক্রীড়াদক্ষতা আর পুরনো খ্যাতি কাজে লাগবে।’
ডেস্কের ওপর দিয়ে একটা ফোল্ডার ঠেলে দিল মোটা লোকটা। নড়ল না লামিয়া।
‘স্কুবা ডাইভিং জানেন আপনি,’ বলল লোকটা। ‘প্রতি গ্রীষ্মে কৃষ্ণসাগরে যান, ডুব দেবার জন্যে।’
কথাটা সত্যি। ডাইভিঙের শখ আছে লামিয়ার। মাথা ঝাঁকিয়ে সায় জানাল, ‘জী।’
‘গুড। তা হলে আপনাকে দিয়েই হবে। ফোল্ডারটা খুলুন।’
মলাট উল্টে ভেতরে উঁকি দিল লামিয়া। ছোট ছোট দ্বীপের অনেকগুলো ছবি দেখতে পেল। সেই সঙ্গে আছে বেশ কিছু খবরের কাগজের কাটিং। আচমকাই বুঝতে পারল, কীসের ফোল্ডার এটা। অ্যাযোর্সে ক’দিন আগে অদ্ভুত একটা মিনারেল আবিষ্কৃত হয়েছে… এ-নিয়ে ওদের গ্রুপেও প্রচুর আলোচনা হয়েছে। ফোল্ডারে সেসব তথ্যই সাজিয়ে রাখা।
‘ওখানে আপনাকে পাঠাতে চাইছি আমরা,’ বলল মোটা লোকটা।
প্রস্তাবটা খারাপ লাগল না লামিয়ার। সুনীল সাগর, বালিময় সৈকত আর রৌদ্রোজ্জ্বল পরিবেশ—উপভোগ্যই হবার কথা। জানতে চাইল, ‘আবিষ্কারটা যাচাই করার জন্যে?’
‘হ্যাঁ। মানে… ওপর থেকে ব্যাপারটা সেরকমই যেন দেখায়।’
‘আর ভেতর থেকে? কী করতে হবে আমাকে?’
‘ফোল্ডারের শেষে যান।’
সাদাকালো কয়েকটা ছবি পাওয়া গেল ওখানে। প্রথমটা মাঝবয়েসী এক লোকের। গায়ে পুরনো ধাঁচের পোশাক, ছবিটাও বেশ পুরনো—কাগজ হলদে হয়ে গেছে, কিনারাগুলো হয়ে উঠেছে লালচে। দ্বিতীয় ছবিতে স্টেইনলেস স্টিলের দুটো ট্রাঙ্ক দেখা যাচ্ছে। তৃতীয় ছবিটা প্রপেলার চালিত একটা রূপালি রঙের বিমানের—ট্রিপল টেইলটা ওর নজর কাড়ল।
‘ছবিতে যাকে দেখছেন, তার নাম স্তেফান কিরিলভ, ‘ বলল মোটা লোকটা। ‘রেড আর্মির প্রাক্তন সৈনিক, রাজতন্ত্র অবসানের লড়াইয়ের গর্বিত যোদ্ধা। দুর্ভাগ্যক্রমে, ১৯৫১ সালে আমাদের সঙ্গে বেঈমানি করে সে।’
‘কী করেছিল?’ ছবিতে আটকে আছে লামিয়ার চোখ। কিরিলভকে জীবনযুদ্ধে পরাজিত একজন ক্লান্ত মানুষের মত দেখাচ্ছে।
‘সোভিয়েত ইউনিয়নের সম্পদ চুরি করে আমেরিকায় চলে যেতে চেয়েছিল। সেই সম্পদের বৈধ উত্তরাধিকারী আসলে রাশা।’
‘কী ধরনের সম্পদ?’
মোটা লোকটার শীতল দৃষ্টি দেখে মনে হলো, প্রশ্নটা করা উচিত হয়নি। ক্ষমা চাইবে কি না ভাবল লামিয়া, কিন্তু তার আগেই লোকটা বলল, ‘রোমানভ পরিবারের হত্যাকাণ্ড সম্পর্কে জানা আছে আপনার?’
‘রোমানভ? মানে, জার দ্বিতীয় নিকোলাসের কথা বলছেন?’ মাথা ঝাঁকাল লোকটা।
‘জী, জানি,’ লামিয়া বলল। ‘সিংহাসনচ্যুত হবার পর ১৯১৮ সালে সপরিবারে হত্যা করা হয় তাঁকে। রানি আলেকজান্দ্রা, ছেলে আলেক্সি, চার মেয়ে ওলগা, তাতিয়ানা, মারিয়া এবং আনাস্তাসিয়া… সবাই নিহত হয়। অবশ্য গুজব আছে যে, গ্র্যাণ্ড ডাচেস আনাস্তাসিয়া অলৌকিকভাবে বেঁচে গিয়েছিল। তার লাশ পাওয়া যায়নি রোমানভদের কবরে। পরে বেশ কিছু নারী নিজেকে আনাস্তাসিয়া বলে দাবি করেছিল।’
‘মিথ্যে দাবি,’ বলল মোটা লোকটা। ‘একটাও সঠিক বলে প্রমাণিত হয়নি। আসল আনাস্তাসিয়া পরিবারের বাকিদের সঙ্গেই মারা গিয়েছিল। কিন্তু আলেক্সি-সহ তার লাশটা কবর দেয়া হয়েছিল ভিন্ন জায়গায়। ইচ্ছে করেই ছড়ানো হয়েছিল বেঁচে থাকার গুজব, যাতে জারের সমর্থকেরা সামান্য আশার আলো পায়, সবাইকে খুন করা হয়েছে শুনে খেপে না ওঠে। সেই কবর কয়েক বছর আগে আবিষ্কৃত হয়েছে। ডিএনএ টেস্টের মাধ্যমে আলেক্সি আর আনাস্তাসিয়ার পরিচয়ও নিশ্চিত করেছি আমরা।’
‘এসবের সঙ্গে একটা আমেরিকান বিমানের কী সম্পর্ক?’
‘ধৈর্য ধরে শুনুন, তা হলেই জানতে পারবেন। মৃত্যুদণ্ডের আগ পর্যন্ত একটা ভ্রান্ত ধারণা নিয়ে বসে ছিল রোমানভ পরিবার—ভেবেছিল ঘুষ-টুষ দিয়ে পার পেয়ে যাবে। আপনি কি জানেন, ফায়ারিং স্কোয়াড যখন তাদেরকে গুলি করে, প্রথম… এমনকী দ্বিতীয় দফাতেও অনেকে মারা যায়নি?’
গল্পটা শুনেছে লামিয়া। বলল, ‘হ্যাঁ। পোশাকের ভেতর দামি দামি পাথর আর স্বর্ণের পাত সেলাই করে রাখা ছিল তাদের, সেগুলোই ঠেকিয়েছিল বুলেট।’
হাসির শব্দ হলো। মেজর রাবিনোভিচ বলল, ‘দুনিয়ার সবচেয়ে দামি বুলেটপ্রুফ পোশাক।’
‘ঠিক,’ একমত হলো মোটা লোকটা। ‘এনিওয়ে, পরে মাথায় গুলি করে এবং বেয়োনেট দিয়ে খুঁচিয়ে হত্যা করা হয় প্রত্যেককে। তবে স্বাভাবিকভাবেই ফায়ারিঙের সঙ্গে জড়িত সৈনিকেরা বোকা বনে গিয়েছিল। সবাই জানত, জারের সমস্ত ধনসম্পদ বাজেয়াপ্ত করা হয়েছে; তা হলে পোশাকে লুকানো ওই সোনাদানা এল কোত্থেকে? শুরু হলো খোঁজাখুঁজি। শেষ পর্যন্ত রোমানভদের এক ভৃত্যকে প্রাণভিক্ষার বিনিময়ে দলে টানা হলো। জারের লুকিয়ে রাখা দুটো ট্রাঙ্কের সন্ধান দিল সে—দামি রত্ন আর স্বর্ণমুদ্রায় ভরা দুটো ট্রাঙ্ক। কিন্তু বলশেভিকদের হাতে পৌছুবার আগেই উধাও হয়ে গেল ট্রাঙ্কদুটো। আসলে উদ্ধারের সঙ্গে জড়িত কয়েকজন সৈনিকই চুরি করেছিল ওগুলো… লুকিয়ে ফেলেছিল। ত্রিশ বছর পর সেই সৈনিকদেরই একজন গোপন জায়গা থেকে বের করে আনে ট্রাঙ্কদুটো, সঙ্গে নিয়ে আমেরিকায় পালিয়ে যাবার চেষ্টা করে।
‘কিরিলভ?’ এবার বুঝতে পারছে লামিয়া।
ইতিবাচক ভঙ্গিতে মাথা দোলাল মোটা লোকটা। ‘কিরিলভের ব্যাপারে যথেষ্ট আগ্রহী ছিল আমেরিকা, কিন্তু যতক্ষণ না সে আমেরিকার মাটিতে পৌঁছচ্ছে, অফিশিয়ালি কিছু করার উপায় ছিল না তাদের। সমস্যাটা মেটানোর জন্যে টমাস মার্লো নামে এক ফ্রিল্যান্স এজেন্টকে পাঠায় তারা। ছবির বিমানটা ওরই। সারায়েভো থেকে কিরিলভকে তুলে নেয় সে, রাতের আঁধারে ইয়োরোপ ত্যাগ করে।’
‘এর সঙ্গে অ্যাযোর্সের কানেকশন কোথায়?’
নিঃশব্দে হাসল মোটা লোকটা, হিংস্র দেখাল তার চেহারা। ‘সারায়েভো থেকে সরাসরি আমেরিকায় যাবার উপায় ছিল না মার্লোর। বিমানের রেঞ্জ ছিল না।’
সেজন্যে অ্যাযোর্সে গিয়েছিল সে?’
‘ঠিক ধরেছেন। আমাদের বেশিরভাগ লোকজন যখন বোকার মত প্যারিস, মাদ্রিদ আর লণ্ডনের আকাশে শ্যেনদৃষ্টিতে তাকিয়ে আছে; বুদ্ধিমান কেউ একজন ধারণা করল যে, অপ্রত্যাশিত কোনও জায়গায় বিমানটা যেতে পারে—আমেরিকার কোনও মিত্রশক্তির এলাকা, যেটা বিমানের স্বাভাবিক গতিপথে পড়ে না। সান্তা মারিয়া দ্বীপে আমাদের এজেণ্ট ছিল, তাকে মেসেজ দেয়া হলো। কয়েক ঘণ্টা পরেই খবর এল, মার্লোর রূপালি বিমানটা ল্যাণ্ড করেছে ওখানে। আবহাওয়া খারাপ থাকায় তিনদিন ওখানে বসে রইল ওটা, আমরাও সুযোগ পেলাম একটা টিম পাঠাবার। বিমানের ওপর হামলা করে ওরা, কিরিলভ মারা যায় গুলি খেয়ে। তবে দুর্ভাগ্য যে, বিমান নিয়ে তার পর পরই উড়াল দেয় মার্লো, ঢুকে পড়ে ঝড়ের ভেতর।’
‘দুর্ভাগ্যজনক,’ মন্তব্য করল রাবিনোভিচ।
‘খুবই,’ বলল মোটা লোকটা। ‘যা হোক, আমেরিকায় পৌঁছুতে পারেনি মার্লো। অ্যাযোর্স থেকেই যেতে পারেনি বেশিদূর। টেকঅফ করার পর মাত্র ন’মিনিট টিকেছিল সে, এরপরেই রেডিওতে মেডে সিগনাল পাঠায়, বিমান-সহ ক্র্যাশ করে আটলান্টিকে। তবে মারা যায়নি, অলৌকিকভাবে বেঁচে গিয়েছিল। কয়েকদিন পর পর্তুগিজ একটা মাছধরা ট্রলার তাকে উদ্ধার করে সাগর থেকে। দুর্ঘটনার প্রসঙ্গে ইলেকট্রো- ম্যাগনেটিক ইণ্টারফেয়ারেন্সের এক অদ্ভুত গল্প শোনায় সে। বিমানের সব ইনস্ট্রুমেন্ট নাকি অচল হয়ে পড়েছিল, বিচ্ছিন্ন হয়ে গিয়েছিল ইলেকট্রিক্যাল পাওয়ার। গল্পটা, স্বভাবতই, আমরা বিশ্বাস করিনি।’
‘আপনাদের ধারণা, সে ক্র্যাশ করেনি?’
মৃদু হাসল মোটা লোকটা। লামিয়ার আগ্রহ জাগাতে পেরে সন্তুষ্ট।
‘দীর্ঘদিন গল্পটা মিথ্যে ভেবেছি আমরা,’ বলল সে। ‘হয় মার্লো মিথ্যে বলছে, কিংবা সিআইএ। বিমানটা খুঁজে বের করার কোনও চেষ্টা করেনি আমেরিকা, আমাদের খোঁজা- খুঁজিতেও কিছু বেরিয়ে আসেনি। মনে হচ্ছিল, ঘটনা ধামাচাপা দেয়ার জন্যে দারুণ একটা কৌশল খাটিয়েছে আমেরিকানরা। তবে এখন আমরা অন্য কিছু ভাবছি।’
‘কেন?’
কোটের ভেতর থেকে নতুন একটা ছবি বের করল মোটা লোকটা। বাড়িয়ে ধরল লামিয়ার দিকে। ‘এটা দেখুন।’
ডেস্কের ওপর রেখে ছবির ওপর চোখ বোলাল লামিয়া অস্পষ্ট, ঘোলা একটা ছবি। প্রথম দেখায় বুঝল না কী দেখছে। ভাল করে তাকাতেই চমকে উঠল। সাগরতলের পলিমাটি থেকে বেরিয়ে আসা তিনটে ফিন দেখতে পাচ্ছে এবার। সেগুলোর সঙ্গে মিলিয়ে বাঁয়ে তাকাল, ধীরে ধীরে পরিষ্কার হলো একটা ফিউযেলাযের কাঠামো। সাগরের নিচে পড়ে আছে ওটা।
‘টমাস মার্লোর বিমান,’ বলল মোটা লোকটা। ‘ছবিতে মোটামুটি অক্ষতই দেখাচ্ছে।’
‘অবিশ্বাস্য!’ রূদ্ধশ্বাসে বলল লামিয়া।
‘কোনও সন্দেহ নেই। এটার কারণেই অ্যাযোর্সে আপনাকে পাঠাতে চাই আমরা। অদ্ভুত ওই ম্যাগনেটিজম স্টাডি করার অজুহাতে যাবেন ওখানে, সুযোগ বুঝে ডাইভ দেবেন বিমানটায়। ট্রাঙ্কদুটো যদি এখনও ভেতরে থাকে, কিংবা কাছাকাছি কোথাও খুঁজে পান, আপনার দায়িত্ব হবে ওগুলো নিরাপদে রাশায় ফিরিয়ে আনা।
বিশাল একটা দায়িত্ব, মনে মনে স্বীকার করল লামিয়া। তাকে যে এ-কাজের জন্যে নির্বাচিত করা হয়েছে, ‘এটাও সম্মানের ব্যাপার। কথা হলো, ওকেই কেন নির্বাচন করা হলো?
‘যদি কিছু মনে না করেন, একটা প্রশ্ন করি? কাজটার জন্যে আপনারা কোনও প্রফেশনাল এজেন্টকে পাঠাচ্ছেন না কেন?’
‘সায়েন্টিফিক কমিউনিটিতে আপনি পরিচিত মুখ,’ বলল মোটা লোকটা। ‘ইতিপূর্বে বহুবার বিদেশে গেছেন… প্রতিবারই যথাযথ বৈজ্ঞানিক কাজে।’ ছদ্মবেশী কোনও এজেন্টের বদলে আপনাকে পাঠানোর সুবিধে হলো, কেউ সন্দেহ করবে না। কাজটা নিরাপদে সারা যাবে।’
‘কিন্তু আমি যদি যেতে না চাই?’ সাবধানে জানতে চাইল লামিয়া।
দৃষ্টি কঠিন হলো মোটা লোকটার। লামিয়া টের পেল, মেজর রাবিনোভিচ তার পেছনে এসে দাঁড়িয়েছে। হুমকিটা পরিষ্কার—ওর মতামতের কোনও গুরুত্ব নেই এদের কাছে।
‘মানুষের মত পাল্টানোর জন্যে আমরা যথেষ্ট নিষ্ঠুর হতে পারি, ড. লিভানোভা,’ বলল মোটা লোকটা। ‘তবে আপনার ক্ষেত্রে তার কোনও প্রয়োজন আছে বলে মনে হচ্ছে না। চেহারাই বলে দিচ্ছে, আপনি যেতে চান… চ্যালেঞ্জটা নিতে চান।’
ছবিগুলোর দিকে আবার তাকাল লামিয়া। ভয় আর উত্তেজনার এক মিশ্র অনুভূতি খেলা করছে শরীরে। প্রতিযোগিতায় নামার আগে অ্যাড্রেনালিনের যে-আলোড়ন অনুভব করত, এ যেন অনেকটা তা-ই। জানে, প্রস্তাবটা ফিরিয়ে দেবার কোনও উপায় নেই… এ-ও জানে, তার কোনও প্রয়োজনও নেই।
সত্যিই যেতে চাইছে ও।চব্বিশ ঘণ্টা হলো পূর্ব আটলান্টিকে পৌঁছেছে নুমার জাহাজ অ্যাডভেঞ্চারার, পৌঁছেই শুরু করেছে তল্লাশি। নির্দিষ্ট একটা প্যাটার্নে সার্চ করছে সি-ফ্লোর: লাঙল চালানোর ভঙ্গিতে দশ মাইলের লেগ ধরে এগোচ্ছে-পিছাচ্ছে। আরাতামা মারু ঠিক কোথায় ডুবেছে তা জানা আছে, সাগরের এই অংশের স্রোতের গতি-প্রকৃতিও জানা; ফলে বারো ঘণ্টা না যেতেই পেয়ে গেছে রেকটা।
ডুবন্ত জাহাজটা পাওয়ার পর এক জোড়া ডিপ ডাইভিং আরওভির সাহায্যে ম্যাপিং করা হয়েছে পুরো ডেব্রি ফিল্ডের। কম্পিউটারে ঢোকানো হয়েছে সব ইনফরমেশন ও ছবি, তৈরি করা হয়েছে থ্রি-ডাইমেনশনাল মডেল। এখন প্ল্যান বানানো হচ্ছে জাহাজের ভেতরে তল্লাশি চালাবার জন্যে।
মিশনটা জলকন্যার জন্যে আদর্শ। সমস্যা একটাই। জাহাজটা অনেক গভীরে। আমবিলিক্যাল কর্ড অতদূর পৌঁছুবে না।
‘আমাদের সঙ্গে কি এক্সটেনশন কর্ড আছে?’ জিজ্ঞেস করল আসিফ।
‘জলকন্যাকে এত গভীরে নামাতে হবে ভাবিনি,’ জানাল তানিয়া। ‘নুমা হেডকোয়ার্টার থেকে ডিপওয়াটার কিট আসছে, পরশু পৌছুবে। কিন্তু…
‘অ্যাডমিরাল হ্যামিলটন তার আগেই আমাদেরকে নামতে বলছেন, এই তো?’
মাথা ঝাঁকাল তানিয়া। ‘একটা ঢালের গায়ে আটকে আছে জাহাজটা, ধীরে ধীরে পিছলে নিচে নেমে যাচ্ছে। বেশি গভীরে যাবার আগেই অ্যাডমিরাল চাইছেন আমরা কিছু স্যাম্পল সংগ্রহ করি।’
অর্থটা বুঝতে পারছে আসিফ। ডিপওয়াটার সাবমারসিবল নিয়ে পানিতে নামতে হবে তানিয়াকে। জাহাজের বদলে সাবমারসিবলের সঙ্গে আমবিলিক্যাল কর্ড, দিয়ে কানেক্টেড থাকবে জলকন্যা।
‘আমিও যাচ্ছি তোমার সঙ্গে,’ বলে দিল ও।
‘চাপাচাপি হয়ে যাবে,’ তানিয়া সতর্ক করল।
‘অসুবিধে কী? নাকি স্বামীর সঙ্গে চাপাচাপিতে আপত্তি আছে তোমার?’ হাসল আসিফ।
‘সাবধান,’ চোখ রাঙাল তানিয়া। ‘কোনও দুষ্টুমি চলবে না, বুঝেছ?’
তিন ঘণ্টা পর ডিপওয়াটার সাবমারসিবল গ্রুপার-এ চড়ে সাগরে ডুব দিল ওরা। অদ্ভুত আকৃতি ওটার, দেখতে অনেকটা ব্যাথিস্ফিয়ারের মত। আউটার হালের সঙ্গে অ্যাটাচ করা হয়েছে জলকন্যাকে, ব্যাটারি চার্জ হচ্ছে। ভেতরে উপুড় হয়ে শুয়ে আছে আসিফ-তানিয়া, যেন বাচ্চাদের স্লেডে চড়েছে। পাইলটের
পাইলটের দায়িত্বে রয়েছে আসিফ, আর জলকন্যাকে অপারেট করার জন্যে প্রস্তুতি নিচ্ছে তানিয়া।
আটচল্লিশ ডিগ্রি তাপমাত্রা সাবমারসিবলের ভেতরে। বাইরে বইছে প্রায় বরফশীতল স্রোত। ঠাণ্ডা লাগছে আসিফের, সাবমারসিবলের সংকীর্ণ অভ্যন্তরে খানিকটা কুঁকড়ে আছে সে।
‘কী ঠাণ্ডা রে, বাবা!’ হঠাৎ বলল ও।
‘শীত তো ভাল,’ বলল তানিয়া, ‘বৃষ্টি হলেই বিপদ। বুঝতে হবে, সাবমারসিবলের খোলে ফাটল ধরেছে।’ চারদিকে তাকাল আসিফ। নুমার
ডিপ-সি ভেহিকেলগুলোর মধ্যে গ্রুপার সবচেয়ে টেকসই। চব্বিশ হাজার ফুট পর্যন্ত ডাইভ দেবার উপযোগী, ওরা নেমেছে মাত্র ষোলো হাজার ফুট। কাজেই ভয় পাবার কিছু নেই।
‘নিশ্চিন্তে থাকো,’ তানিয়াকে বলল ও।
‘নিশ্চিন্তেই আছি,’তানিয়া বলল। ‘আরও নিশ্চিন্ত থাকতাম যদি তুমি ওপরে থেকে যেতে।
‘সরি, বিরহ আমার সহ্য হয় না।’
‘ফাজলামো হচ্ছে?’
‘উঁহুঁ। আমি তোমার প্রেমে পাগল। সত্যি! একটা চুমু দেবে?’
‘চুমু না, কিল খাবে!’
ইন্টারকমে একটা কাশির আওয়াজ ভেসে এল। অপ্রস্তুত হয়ে গেল আসিফ। ভুলেই গিয়েছিল, সম্পূর্ণ একা নয় ওরা; সার্বক্ষণিকভাবে ওদেরকে মনিটর করা হচ্ছে অ্যাডভেঞ্চারার থেকে।
‘ড. রেজা, আপনার হার্টবিট বেড়ে গেছে,’ জানানো হলো ওপর থেকে।
তাড়াতাড়ি ইকুইপমেন্টের দিকে নজর ফেরাল আসিফ। বলল, ‘জাহাজের ওপরে পৌঁছে গেছি আমরা।’
‘আমি তা হলে আমার গিয়ার পরে ফেলি,’ বলে একটু পিছিয়ে গেল তানিয়া।
আরাতামা মারুর ডেকের ওপর গ্রুপারকে নিয়ে এল আসিফ। পোর্টহোল দিয়ে তাকাল বাইরে। বিশাল জাহাজটা ঢালের ওপর কাত হয়ে আছে। হ্যাচগুলো সব খোলা, বিভিন্ন প্রজাতির মাছ সাঁতার কাটছে আশপাশে। দৃশ্যটা একটু অদ্ভুত, কারণ পানির তলায় পুরনো জাহাজ দেখে অভ্যস্ত ও। ভাঙাচোরা অবস্থায় থাকে ওগুলো, সারা গায়ে বাসা বাঁধে জলজ আগাছা আর উদ্ভিদ। কিন্তু আরাতামা মারু সম্পূর্ণ নতুন জাহাজের মত ঝকঝক করছে।
‘সবগুলো কার্গো হ্যাচ খোলা,’ বলল ও।
‘রানা বলেছে, হোল্ডের ভেতর গ্রেনেড ফেলছিল দস্যুরা,’ জানাল তানিয়া।
‘তার জন্যে সবগুলো তো খোলার দরকার নেই।’
‘কিছু খুঁজছিল না তো?’
যুক্তি আছে তানিয়ার কথায়, কিন্তু জলদস্যুদের জন্যে কার্গো হোল্ডে হানা দেবার মত কী থাকতে পারে, বুঝতে পারছে না আসিফ। ছোট আকারের বোট নিয়ে এসেছিল তারা, সেটায় খুব বেশি কিছু নেয়াও সম্ভব নয়।
‘আরেকটা সম্ভাবনা আছে,’ বলল ও। ‘সবগুলো হ্যাচ খুলে দিয়েছে, যাতে জাহাজটা তাড়াতাড়ি ডুবে যায়।’
‘তারমানে কোনও ধরনের অপকর্মের প্রমাণ লোপাট করতে চেয়েছে। রানারও তা-ই ধারণা।’
এখন পর্যন্ত জাহাজের মালিকপক্ষ বা ইনশিয়োরেন্স কোম্পানি কোনও রকমের সহযোগিতা করছে না নুমাকে। জাহাজের ম্যানিফেস্ট দেয়নি, কী ধরনের কার্গো বহন করা হচ্ছিল, তা-ও জানায়নি। ব্যাপারটা রহস্যজনক।
‘জাপানি কোম্পানিটার খবর কী?’ জিজ্ঞেস করল ও। ‘কিছু কি বলেছে?’
‘না,’ ইণ্টারকমে জানাল কন্ট্রোলার। ‘এখনও মুখে কুলুপ এঁটে রেখেছে।’
‘হুম। সেক্ষেত্রে জাহাজটা পরিত্যক্ত বলা যেতে পারে। স্যালভিজ করলে সমস্ত কার্গো আমাদের হয়ে যাবে।’
‘মনে হয় না অ্যাডমিরাল হ্যামিলটন অত বড় অপারেশনের খরচ জোগাতে রাজি হবেন,’ তানিয়া বলল। ‘তিনি শুধু আমাদেরকে ভেতরে ঢু মারতে বলেছেন। ঘুরেফিরে দেখো, জলকন্যাকে পাঠাবার মত কোনও ফোকর পাওয়া যায় কি না।’
জাহাজের পেছনদিকে গ্রুপারকে নিয়ে গেল আসিফ। সুপারস্ট্রাকচারটা হাঁ হয়ে আছে, ঢালের ওপর আছাড় খাওয়ার আঘাতে খসে গেছে এক-তৃতীয়াংশ। যেটুকু খাড়া আছে, সেটাকে ক্রস-সেকশনের মত দেখাচ্ছে।
‘পেয়েছি,’ বলল ও। ‘পুরোটাই ফাঁকা। সুপারস্ট্রাকচারের যে-কোনও লেভেলে ঢুকতে পারবে।’
‘চমৎকার! কাজ সহজ হয়ে গেল।’
অটোপাইলট এনগেজ করে তানিয়ার দিকে তাকাল আসিফ। গ্লাভস্ আর বুট পরে ফেলেছে সে, চোখের ওপর টেনে দিয়েছে ভাইজর।
‘কেমন লাগছে?’ জানতে চাইল।
‘উপুড় হয়ে আছি তো, অদ্ভুত লাগছে,’ জানাল তানিয়া। ‘সবসময় দাঁড়িয়ে অপারেট করি কি না।’
পোর্টহোল দিয়ে বাইরে তাকাল আসিফ। কর্ড থেকে বিচ্ছিন্ন হয়ে গেছে জলকন্যা। ধীরে ধীরে এগোচ্ছে আরাতামা মারুর ব্রিজ লক্ষ্য করে। পিছিয়ে এসে এবার ছ’ইঞ্চি চওড়া একটা পোর্টেবল স্ক্রিনে চোখ রাখল—ভাইজরে তানিয়া যা দেখছে, সেটাই ফুটে উঠছে স্ক্রিনটায়।
ভাঙা দেয়াল পেরিয়ে ব্রিজে ঢুকল জলকন্যা। কোনায় কিছু একটা নড়ে উঠল।
‘লাশ নাকি?’ ভুরু কোঁচকাল আসিফ।
‘সেরকমই তো লাগল,’ বলল তানিয়া। ‘দাঁড়াও, কাছে যাচ্ছি।’
এগিয়ে গেল ক্যামেরা। আলোকিত হয়ে উঠল একটা গাঢ় আকৃতি—মানুষই, কিন্তু লাগছে কালো রঙ করা একটা পুতুলের মত। ভাসছে পানিতে।
‘আশ্চর্য!’ বিস্মিত গলায় বলল তানিয়া। ‘দেখে তো মনে হচ্ছে পুড়ে মারা গেছে। কিন্তু…’ চারদিকে জলকন্যাকে একপাক ঘুরিয়ে আনল ও, ‘কই, ব্রিজের কোথাও তো আগুন লাগার কোনও চিহ্ন দেখছি না।’
ঠিকই বলছে ও। ঝকঝক করছে পুরো ব্রিজ, যেন নতুন রঙ চড়ানো হয়েছে। যন্ত্রপাতি সবই অক্ষত। পুড়ে কয়লা হয়ে গেছে শুধু ওই মানুষটা।
‘কীভাবে সম্ভব?’ বিড়বিড় করল আসিফ।
‘শুনতে খারাপ শোনালেও, বলল তানিয়া, ‘আমি স্যাম্পল নিচ্ছি।’
লাশের কাছে চলে গেল জলকন্যা। মৃদু আওয়াজ তুলে শরীর থেকে বেরিয়ে এল একটা ছোট্ট ড্রিল, তার সঙ্গে রয়েছে একটা ভ্যাকিয়ুম টিউব। ড্রিলের ডগা লাশটার ঊরুতে ঠেকাল তানিয়া, তুলে আনল দু’ইঞ্চি গভীর এক টুকরো মাংস। ভ্যাকিয়ুম সিস্টেমের সাহায্যে কন্টেইনারে ঢোকাল ওটা।
‘হয়ে গেছে,’ জানাল তানিয়া। ‘এবার জাহাজের আরও ভেতরে যাচ্ছি।’
জলকন্যাকে অপারেট করায় ব্যস্ত ও, গ্রুপারকে পজিশনে রেখেছে অটোপাইলট, ফলে কিছুই করার নেই আসিফের। বিরক্তি ধরে যাচ্ছে। মনে মনে একটা গানের সুর ভাঁজতে শুরু করল।
হঠাৎ গুঞ্জন শোনা গেল ইন্টারকমে। ‘ড. রেজা, আমরা একটা সোনার কন্ট্যাক্ট পাচ্ছি।’
ঝট্ করে সিধে হলো আসিফ। ‘কী ধরনের কন্ট্যাক্ট?’
‘বোঝা যাচ্ছে না,’ বলল কন্ট্রোলার। ‘সিগনালটা খুব দুর্বল, আপনাদের পশ্চিম থেকে আসছে। তবে আসছে খুব দ্রুত।’
‘মেকানিক্যাল, নাকি ন্যাচারাল?’
‘বলা’ কঠিন। একটু সময় দিন।’
নীরবে অপেক্ষায় রইল আসিফ আর তানিয়া। কল্পনার চোখে দেখল, স্ক্রিনের ওপর সেঁটে আছে সোনার অপারেটরের চোখ, কানে ইয়ারফোন-বোঝার চেষ্টা করছে কন্ট্যাক্টের গতি-প্রকৃতি।
‘মাই গড!’ হঠাৎ চেঁচিয়ে উঠল কন্ট্রোলার। ‘ওটা টর্পেডো! একটা না, দুটো! আপনাদের দিকে আসছে!’
বিদ্যুৎ খেলে গেল আসিফের শরীরে। খপ্ করে আঁকড়ে ধরল গ্রুপারের থ্রাস্ট কন্ট্রোল, অটোপাইলট ডিজএনগেজ করল। স্ত্রীকে বলল, ‘জলকন্যাকে ফিরিয়ে আনো।’
হাত-পা নাড়াতে শুরু করল তানিয়া। অদৃশ্য কন্ট্রোলের সাহায্যে জলকন্যাকে ঘুরিয়ে নিচ্ছে।
‘মুভ, ড. রেজা!’ ইন্টারকমে চেঁচাল কন্ট্রোলার। ‘টর্পেডোদুটো অনেক কাছে চলে এসেছে!’
জলকন্যার আশা ছেড়ে দিল আসিফ, থ্রটল টেনে রিভার্সে নিল-জাহাজ থেকে পিছিয়ে এসে মুখ ঘোরাচ্ছে গ্রুপারের।
‘একটু দাঁড়াও,’ অনুনয় করল তানিয়া। ‘জলকন্যা বেরিয়ে আসবে এখুনি।’
‘সরি, সময় নেই।’
থ্রটল পুরোপুরি ঠেলে দিল আসিফ, ব্যালাস্ট খালি করল খানিকটা। ওপরদিকে রওনা হলো গ্রুপার, তবে গতি মন্থর। মাত্র সাত নটে ছুটছে— ওটাই সাবমারসিবলটার সর্বোচ্চ স্পিড।
কন্ট্রোলারের আতঙ্কিত কণ্ঠ ভেসে এল ইন্টারকমে। ‘হায়, ঈশ্বর! কন্ট্রাক্টদুটো আপনাদের ওপরে, ড. রেজা! সরাসরি ওগুলোর দিকে উঠে যাচ্ছেন আপনারা।’
গ্রুপারকে আবারও ডাইভ দেয়ালো আসিফ। দাঁতে দাঁত পিষে জিজ্ঞেস করল, ‘কোত্থেকে লঞ্চ করেছে টর্পেডোগুলো?’
‘বলতে পারছি না। দক্ষিণে যান, জাহাজের বো-র দিকে। তা হলে ওগুলোর ট্র্যাক থেকে সরে যেতে পারবেন।’
সাবমারসিবলের নাক ঘোরাল আসিফ, টর্পেডোগুলো দেখতে পাচ্ছে না, অন্ধের মত অনুসরণ করছে কন্ট্রোলারের নির্দেশ।
‘এগোতে থাকুন,’ বলা হলো ইন্টারকমে। ‘দশ সেকেণ্ড আছে আপনাদের হাতে।
টর্পেডো যদি গ্রুপারের ওপর টার্গেট লক করে থাকে, ফাঁকি দেবার কোনও উপায় নেই। স্রেফ চেষ্টা করা যেতে পারে ওগুলোকে বিভ্রান্ত করার। আরাতামা মারুর ওপরে উঠে যাবে বলে ঠিক করল আসিফ, ডেকের গায়ে মিশিয়ে দেবে সাবমারসিবলকে, বিশাল জাহাজের থেকে যেন ওদেরকে আলাদা করতে না পারে টর্পেডোর সেন্সর।
ঠং করে বিকট আওয়াজ হলো। ডেকের ওপর বাড়ি খেয়েছে গ্রুপারের তলা। পরোয়া করল না আসিফ, বরং আরেকটু নিচে নামার চেষ্টা করল—সেঁধিয়ে যেতে চাইছে জাহাজের ভেতরে।
‘তিন সেকেণ্ড,’ জানাল কন্ট্রোলার। ‘দুই… এক…’
‘আসিফ?’ ডেকে উঠল তানিয়া। গলায় পরিষ্কার ফুটে উঠেছে আতঙ্ক। সান্ত্বনা দেবার ভাষা খুঁজে পেল না আসিফ।
নিচু লয়ের শোঁ শোঁ আওয়াজ তুলে প্রথম টর্পেডোটা ছুটে গেল মাথার ওপর দিয়ে। দ্বিতীয়টার আওয়াজও শোনা গেল কয়েক সেকেণ্ডের ব্যবধানে। দূরে চলে যাচ্ছে আওয়াজ। অলৌকিক কাণ্ড বলতে হবে, ওদেরকে মিস করেছে ওগুলো। কান পেতে রইল আসিফ, কিন্তু টর্পেডোদুটোর ফিরে আসার কোনও লক্ষণ নেই।
স্বস্তির শ্বাস ফেলল ও। নিশ্চিত হবার জন্যে ডাকল কন্ট্রোলারকে। ‘ঘুরছে নাকি?’ জানতে চাইল।
‘না। সোজা চলে যাচ্ছে। খোলা সাগরের দিকে।’
‘আল্লাহ্ বাঁচিয়েছে…’
কথা শেষ হলো না আসিফের। গুমগুম করে একটা বিস্ফোরণের আওয়াজে কেঁপে উঠল সাগরের তলা। কয়েক মুহূর্ত পর এল শকওয়েভ, প্রবল এক স্রোতের মত আঘাত হানল গ্রুপারের গায়ে। বাল্কহেডে মাথা ঠুকে গেল তানিয়ার; টের পেল, একদিকে কাত হয়ে গেছে সাবমারসিবল। পিছলে স্বামীর গায়ে এসে পড়ল তানিয়া। আরাতামা মারুর একটা ক্রেনের গায়ে গিয়ে ধাক্কা খেল গ্রুপার।
সামান্য বিরতি দিয়ে শোনা গেল আরেকটা বিস্ফোরণের আওয়াজ। আবারও শকওয়েভের ধাক্কা অনুভব করল ওরা। তবে ক্রেনের গায়ে ঠেস দিয়ে রয়েছে বলে মোটামুটি স্থির রইল সাবমারসিবল।
‘সব ঠিক আছে তো?’ আওয়াজ মিলিয়ে গেলে জিজ্ঞেস করল তানিয়া, কণ্ঠে আতঙ্ক। ভাইজর খুলে ফেলেছে ইতিমধ্যে।
কেবিনের ভেতরটা খুঁটিয়ে দেখল আসিফ—না, লিক হয়নি কোথাও।
‘ঘটলটা কী?’ ইন্টারকমে জানতে চাইল ও।
‘আরও দুটো টর্পেডো, ড. রেজা, জানাল কন্ট্রোলার। ‘ঢালের গায়ে আঘাত করেছে।’
‘কোত্থেকে এল ওগুলো?’
‘সরি, প্রথমদুটোর পিছু পিছু এসেছে। আমাদের সোনার আলাদা করতে পারেনি।’
সেটাই স্বাভাবিক। সি-ফ্লোরের সার্ভে ও ম্যাপিঙের উপযোগী সোনার বসানো হয়েছে অ্যাডভেঞ্চারারে; গভীর পানিতে ছুটন্ত টর্পেডো ট্র্যাক করার জন্যে চাই যুদ্ধজাহাজের সোনার।
‘আরও আসছে না তো?’ জিজ্ঞেস করল আসিফ।
নীরবতা। ইকুইপমেন্টের রিডিং চেক করা হচ্ছে। এরপর কন্ট্রোলার জানাল, ‘জী না। তবে আমরা একটা ভাইব্রেশন পিক করছি। শব্দটা অনেকটা…’ বলতে বলতে থেমে গেল সে।
কপালে ভাঁজ পড়ল আসিফের। ভাইব্রেশন মানে? কীসের ভাইব্রেশন? চিন্তাটা শেষ হবার আগেই সচকিত হলো। কন্ট্রোল প্যানেলের যেখানে হাত রেখেছে, সেখানে একটা কাঁপুনি অনুভব করছে। প্রথমে মৃদু, তারপর আস্তে আস্তে বাড়তে শুরু করল। গোটা সাবমারসিবলই কাঁপছে এখন। ঝাঁকি খেয়ে ডানে-বাঁয়ে নড়তে শুরু করল, অদৃশ্য কোনও শক্তি যেন ছিটকে ফেলতে চাইছে জলযানটাকে। বাইরে থেকে ভেসে এল চাপা গুমগুম আওয়াজ, মনে হলো সগর্জনে একটা এক্সপ্রেস ট্রেন ছুটে আসছে ওদের দিকে।
‘কী হচ্ছে বাইরে?’ চেঁচিয়ে জানতে চাইল আসিফ।
‘ম্যাসিভ একটা সিগনাল পাচ্ছি আমরা,’ কন্ট্রোলার বলল। ‘জীবনে এরকম কিছু দেখিনি। মুভমেন্ট… অসংখ্য মুভমেন্ট!’
‘কোথায়?’
‘সবখানে,’ আতঙ্কিত শোনাচ্ছে কন্ট্রোলারের গলা।
গ্রুপারের ভেতরে ততক্ষণে গড়াগড়ি খাচ্ছে আসিফ আর তানিয়া। গুরুগম্ভীর আওয়াজটা বেড়ে গেছে বহুগুণ। কান পাতা দায়।
‘গুড লর্ড!’ হঠাৎ চেঁচিয়ে উঠল কন্ট্রোলার। ‘ড. রেজা, পাহাড়টা ভেঙে পড়ছে আপনাদের মাথার ওপর!’ভূমিধসের আওয়াজের সঙ্গে তাল মিলিয়ে থরথর করে কাঁপছে গ্রুপার। টর্পেডোর বিস্ফোরণে ডুবোপাহাড়ের ওপরের অংশ বিধ্বস্ত হয়ে গেছে, ঢাল ধরে আরাতামা মারুর দিকে ঢেউয়ের মত নেমে আসছে পাথর, বালি আর মাটি। প্রচণ্ড ধাক্কায় সরিয়ে দিচ্ছে পানি, তৈরি করছে নিজস্ব একটা স্রোত। মুহূর্তেই কাদায় ঘোলা হয়ে গেল চতুর্দিক, সাবমারসিবলের আলোয় ধূসর একটা মেঘ দেখা গেল, ঢেকে দিচ্ছে সবকিছু।
‘এখনও বসে আছ কেন?’ স্বামীর উদ্দেশে চেঁচাল তানিয়া।
ঠোঁট কামড়াল আসিফ। কী ধরনের জাহাজ থেকে টর্পেডো ছোঁড়া হয়েছে কে জানে, ওটা এখনও ওদের অপেক্ষায় বসে থাকতে পারে। আড়াল থেকে বেরুলেই হয়তো আবার টর্পেডো মারবে। রীতিমত উভয়সঙ্কট! হয় টর্পেডোর আঘাতে মরো, নয়তো ভূমিধসে চাপা পড়ে।
যা হয় হবে ভেবে ব্যালাস্টের সুইচ টিপল ও, ফেলে দিল সব ওজন। এরপর থ্রটল বাড়িয়ে নাক উঁচু করল গ্রুপারের। লাভ হলো না। তীব্র স্রোতের ফাঁদে আটকে গেছে সাবমারসিবল। ওপরে তো উঠলই না, বরং আবারও বাড়ি খেল জাহাজের ডেকে।
ফুল থ্রটল দিল আসিফ, এবার ধীরে ধীরে আগে বাড়ল গ্রুপার। কিন্তু কিছুদূর গিয়েই হ্যাঁচকা টান খেয়ে থমকে’ দাঁড়াল।
‘কিছু একটা আটকে রেখেছে আমাদের,’ বলল তানিয়া। পোর্টহোল দিয়ে বাইরে উঁকি দিল, বোঝার চেষ্টা করছে জিনিসটা কী।
রিভার্সে থ্রটল দিল আসিফ, খানিক পিছিয়ে মুখ ঘোরাল গ্রুপারের, তারপর আবার ওঠার চেষ্টা করল। এবারও সেই একই কাণ্ড—কিছুদূর যেতেই হ্যাঁচকা টান খেয়ে থেমে গেল গ্রুপার।
সামনের ভিউয়িং পোর্টে তাণ্ডব দেখতে পাচ্ছে ওরা। পাথর আর মাটির ঢল নেমে আসছে আরাতামা মারুর ডেকে। ক্ষতবিক্ষত সুপারস্ট্রাকচারের অনেকখানি অংশ যেন ছিঁড়ে চলে গেল। গুমগুম আওয়াজটা পরিণত হলো গগনবিদারী গর্জনে।
ঘন কাদার একটা ঢেউ এসে ধাক্কা দিল সাবমারসিবলের গায়ে। সঙ্গে সঙ্গে আঁধার হয়ে গেল সব। ধাতব কিছু একটা ছিঁড়ে গেল, গড়াতে শুরু করল গ্রুপার। তানিয়ার ভাইজর-সহ বিভিন্ন জিনিস পিছলে গেল মেঝের ওপর দিয়ে, দেয়ালে গিয়ে পড়ল, সেখান থেকে পড়ল ছাতে। কন্ট্রোল প্যানেল আঁকড়ে ধরে রেখেছে আসিফ, কিন্তু তানিয়া ধরার মত কিছু পাচ্ছে না। দেয়ালে গিয়ে বাড়ি খেল ও, এরপর আছড়ে পড়ল ছাতে।
উল্টে গেছে সাবমারসিবল, ক্ষণিকের জন্যে স্থির হলো। হাত বাড়িয়ে তানিয়াকে কাছে টেনে নিল আসিফ।
‘আমাকে ধরে থাকো।’
তানিয়া ওকে আঁকড়ে ধরতে না ধরতে আবার গড়াতে শুরু করল গ্রুপার। কাদা আর তীব্র স্রোত গ্রুপারকে নিয়ে আবাহনী-ব্রাদার্সের মত খেলছে ফুটবল। ধাম করে কী যেন একটা ভিউয়িং পোর্টের বাইরে বাড়ি খেল, পরক্ষণে স্রোতের তোড়ে ভেসে গেল। ভেতরে ক্রমাগত বাড়ি খাচ্ছে স্বামী-স্ত্রী, কখনও নিজেদের সঙ্গে, কখনও দেয়াল বা ইকুইপমেন্টের সঙ্গে। সব বাতি নিভে গেল। সাবমারসিবলের বাইরে থেকে ভেসে আসা ধাতব খসখসানি থেমে গেল বিকট একটা আওয়াজের সঙ্গে।
এরপরেই থেমে গেল সব।
গুমগুম আওয়াজটা আরও কিছুক্ষণ শোনা গেল—ধীরে ধীরে মিলিয়ে যাচ্ছে দূরে, যেন একদল পাগলা ঘোড়া ওদের মাড়িয়ে চলে গেছে দিগন্তের পানে।
দম আটকে অপেক্ষা করছে আসিফ। বিশ্বাস করতে পারছে না, ওরা বেঁচে আছে!
অন্ধকারে তানিয়ার শ্বাস ফেলার শব্দ পেল ও-হাঁপাচ্ছে। ওর বুকের ভেতরেও পাগলের মত লাফাচ্ছে হৃৎপিণ্ড, শিরায়- উপশিরায় বইছে অ্যাড্রেনালিনের প্রবাহ। কেউ কোনও কথা বলল না, যেন শব্দ করলেই আরেক দফা ভূমিধস নামবে। নীরবতায় দীর্ঘ কয়েক মিনিট কেটে যাবার পর, যখন বোঝা গেল বিপদ কেটে গেছে, নড়ে উঠল তানিয়া।
ইমার্জেন্সি লাইটিঙের আবছা আলোয় স্বামীর দিকে তাকাল সে। চেহারা দেখে বোঝা গেল, বেঁচে আছে দেখে আসিফের মত ও-ও বিস্মিত।
‘কোথাও লিক হয়েছে?’
চারদিকে তাকাল আসিফ। ‘না, তেমন কিছু দেখছি না।’
ওকে ছেড়ে দিল তানিয়া। ‘বাড়ি ফেরার পর মনে করিয়ে দিয়ো, যে-ই সাবমারসিবলটা বানিয়ে থাকুক, এক বোতল স্কচ পাওনা হয়েছে তার।’
হাসল আসিফ। ‘শুধু স্কচ? আমি তো ভাবছি লোকটাকে নোবেল পুরস্কার দিয়ে দেব!’
তানিয়াও হাসল। কন্ট্রোল প্যানেলের রিডিং চেক করল আসিফ। বেকায়দা ভঙ্গিতে পড়ে আছে গ্রুপার। পঁয়তাল্লিশ ডিগ্রি নিচু হয়ে আছে নাক, পাশে কাত হয়ে আছে ত্রিশ ডিগ্রি।
‘মেইন পাওয়ার অফ হয়ে গেছে,’ জানাল ও। ‘তবে ব্যাটারিগুলো কাজ করছে ঠিকমত।’
‘পাওয়ার ফিরিয়ে আনা যায় কি না দেখো।’ জলকন্যার গিয়ার চেক করছে তানিয়া।
সব সুইচ অফ করে দিল আসিফ। তারপর রিস্টার্ট করল পুরো সিস্টেম। আস্তে আস্তে সবকিছুই চালু হলো। ব্যাকআপ লাইনের সাহায্যে বাতিগুলোয় পাওয়ার সাপ্লাই করল। আলোকিত হয়ে উঠল সাবমারসিবলের অভ্যন্তর।
‘বাইরের কী অবস্থা দেখা যাক…’
বলতে বলতে থমকে গেল ও। ফ্যাল ফ্যাল করে তাকিয়ে আছে তানিয়া। মাথা ঘুরিয়ে ও-ও তাকাল।
ভিউয়িং পোর্টের ওপর চেপে বসে আছে কাদা। কাঁচের ওপর আঁকা স্যাণ্ড পেইন্টিঙের মত লাগছে। অর্থটা পরিষ্কার।
‘কাদায় তলিয়ে গেছি আমরা,’ ফিসফিস করে বলল তানিয়া। ‘সেজন্যেই হঠাৎ থেমে গেছে সব শব্দ। আসিফ, জ্যান্ত কবর হয়ে গেছে আমাদের!’বাহাত্তর ঘণ্টা যেতে না যেতে নতুন দায়িত্বটার ওপর অভক্তি এসে গেল রানার। যতটা ভেবেছিল, অবস্থা তার চেয়েও খারাপ। বাংলাদেশ থেকে আসা দুই বিজ্ঞানী বাদে রিসার্চারদের প্রতিটা দল আলাদা খাতির চাইছে, প্রত্যেকে প্রশ্ন তুলছে নিয়মকানুন, এমনকী নুমার খবরদারি নিয়েও।
আইসল্যাণ্ড থেকে আসা একটা গ্রুপ নালিশ ঠুকেছে, ইটালিয়ান গ্রুপ যে-এক্সপেরিমেন্ট চালাচ্ছে, তাতে ওদের বেজলাইন ডেটা সংগ্রহে অসুবিধে দেখা দিচ্ছে। স্প্যানিশ একটা গ্রুপ ধরা পড়েছে কূটনৈতিক সিদ্ধান্তের তোয়াক্কা না করে ম্যাগনেটিক টাওয়ারে পতাকা বসাতে গিয়ে। পর্তুগিজরা খেপে আগুন। পুরনো আমল হলে এতক্ষণে পিস্তল নিয়ে ডুয়েলে নেমে পড়ত দু’পক্ষ।
অন্যদিকে জাপান থেকে তিনটে টিম এসেছে বলে নাখোশ হয়েছে চীনের প্রতিনিধি দল; তারাও বাড়তি টিম আনতে চায়। জাপানিরা সে-খবর পেয়ে বলেছে, চীনাদের একটা টিমেরও দরকার নেই; রিসার্চশেষে ওরা নাকি এমনিতেই, হ্যাকিং আর সাইবার অ্যাটাকের মাধ্যমে সব রিসার্চ ডেটা চুরি করে নিতে পারবে। এ-কথা শুনে তেলে- বেগুনে জ্বলে উঠেছে চীনারা।
জাতিসংঘকেও বিভিন্ন জাতির ভেতর এতসব ঝগড়াঝাঁটি সামলাতে হয় কি না সন্দেহ। তবে ঝামেলার শেষ ওখানেই নয়। মধ্যস্থতার পাশাপাশি লাইফগার্ডের ভূমিকাও পালন করতে হচ্ছে রানা, মুরল্যাণ্ড আর নেপচুনের ক্রুদের। বিজ্ঞানীরা নিজেদের ফিল্ডে দক্ষ, কিন্তু বেশিরভাগই সাগর সম্পর্কে নিতান্তই অজ্ঞ। কীভাবে পানির ওপরে বা নিচে বিচরণ করতে হবে, সে-বিষয়ে সামান্যই ধারণা রাখেন। ইতিমধ্যে দুটো বোটের মুখোমুখি সংঘর্ষ হয়ে গেছে, কপাল ভাল যে কেউ আহত বা নিহত হয়নি। বোটদুটো মেরামতের জন্যে সান্তা মারিয়ায় পাঠিয়ে দিয়ে সামলানো গেছে সমস্যাটা।
এ তো গেল পানির ওপরের ঘাপলা, ডাইভিং নিয়েও দেখা দিচ্ছে নানা ধরনের বিপদ। একটা টিম তাদের এয়ার সিলিণ্ডারে বাতাসের ভুল মিশ্রণ ব্যবহার করে মরতে বসেছিল, নেপচুন থেকে রেসকিউ ডাইভার পাঠিয়ে উদ্ধার করতে হয়েছে তাদের। অন্য এক টিমের ডাইভাররা ডিকম্প্রেশন স্টপ ছাড়াই উঠে আসার চেষ্টা করছিল সারফেসে, তাদেরকে ঠেকাতে হয়েছে। ফরাসি এক বিজ্ঞানী ডুবে মরতে বসেছিলেন—তাঁদের টিমের অনভিজ্ঞ ডাইভমাস্টার তাঁর বেল্টে অতিরিক্ত ওজন বেঁধে দেয়ায় ভদ্রলোক পানিতে তলিয়ে গিয়েছিলেন ভারী পাথরের মত।
তাড়াহুড়ো করে নিচে নেমে তাঁকে উদ্ধার করে আনে রানা ও মুরল্যাণ্ড। ওপরে পৌঁছুতে না পৌছুতেই দেখে, ফিনল্যাণ্ডের রিসার্চ টিমের ভাড়া করা বোটে আগুন লেগেছে। ঝামেলার পর ঝামেলা লেগে আছে এভাবে। তিতিবিরক্ত হয়ে গেছে রানা। মনে হচ্ছে, অপয়া ওই টাওয়ারটা আবিষ্কার না হলেই ভাল হতো।
এখন সন্ধ্যা গড়াতে শুরু করেছে। দিগন্তে ঢলে পড়েছে সূর্য, অবশেষে থেমেছে সমস্ত উৎপাত। ছোট ছোট বোটগুলো ফিরে চলেছে সান্তা মারিয়ায়। রানা অনুমান করল, দ্বীপের পানশালাগুলো ভরে উঠবে শীঘ্রি; সারাদিনের অভিজ্ঞতা নিয়ে গল্পগুজবে মেতে উঠবেন বিজ্ঞানীরা। সত্যি-মিথ্যের মিশেল থাকবে তাঁদের গল্পে। অবশ্য না-ও হতে পারে। অবসরে বিজ্ঞানীরা কী করেন, সে-ব্যাপারে ধারণা নেই ওর। হতে পারে, রাতভর প্রতিদ্বন্দ্বীদের বিরুদ্ধে ষড়যন্ত্র আঁটবেন, কাল সকালে ফিরে এসে নিত্যনতুন ঝামেলা সৃষ্টি করবেন রানা আর মুরল্যাণ্ডের জন্যে।
দায়িত্বটা নিয়ে ভুলই করল বোধহয়—ভাবতে ভাবতে নেপচুনের ব্রিজউইঙে এসে দাঁড়াল রানা। শেষ বেলার মুক্ত বাতাস উপভোগ করবে। কিন্তু সাগরের পানে তাকাতেই চোখ পড়ল পঞ্চাশ-ফুট দীর্ঘ কালো রঙের একটা মোটরবোটের ওপর, ওটা আগে দেখেনি।
‘ববি,’ ডাকল ও। ‘চিনতে পারছ বোটটা?’
পাশে এসে চোখ সরু করে তাকাল মুরল্যাণ্ড। বলল, ‘সকালে তো ছিল না।’
‘আমারও তা-ই মনে হচ্ছে,’ দীর্ঘশ্বাস ফেলল রানা। ‘জোডিয়াক নামাও। চলো দেখে আসি, এখনও কে বসে আছে ওখানে।’
পাঁচ মিনিটের মধ্যেই তৈরি হয়ে গেল নেপচুনের জোডিয়াক। দু’জন ক্রু নিয়ে রানা ও মুরল্যাণ্ড রওনা হলো বোটটার দিকে। কাছে গিয়ে চারপাশে ঘুরে এল এক চক্কর।
‘কাউকে দেখতে পাচ্ছ?’
রানার প্রশ্নে মাথা নাড়ল মুরল্যাণ্ড। বলল, ‘একটা ব্যাপার খেয়াল করেছ? বোটটা কিন্তু আমাদের এক্সক্লুসিভিটি জোনের বাইরে রয়েছে।’
ভুরু কোঁচকাল রানা। ‘কী বললে?’
‘টাওয়ারের চারদিকে এক মাইল পর্যন্ত এক্সক্লুসিভিটি জোন,’ জানাল মুরল্যাণ্ড। ‘আমাদের এখতিয়ার ওই পর্যন্তই। বোটটা এক মাইলের বাইরে।’
‘এই নিয়ম কে বানিয়েছে?’
‘আমি।’
‘তুমি আবার কবে থেকে ব্যুরোক্র্যাট হলে?’
কাঁধ ঝাঁকিয়ে হাসল মুরল্যাণ্ড। ‘আমাকে আমলাতান্ত্রিক কাজে লাগালে আরও অনেক কিছুই দেখতে পাবে।’
রানাও হাসল। ‘বেশ, এতই যদি তোমার ক্ষমতা, এক্সক্লুসিভিটি জোনের আয়তন বাড়ানো যাক।’
‘ভোটাভুটি ছাড়া আমি কোনও সিদ্ধান্ত নিই না।’
‘ওরেব্বাপরে! ভোট লাগবে?’
‘অবশ্যই। যারা যারা জোনের আয়তন বাড়াতে চাও, হাত তোলো।’
রানা আর দুই নাবিক হাত তুলল।
‘ঠিক আছে,’ বলল মুরল্যাণ্ড। ‘সংখ্যাগরিষ্ঠের f মেনে নিলাম। সামনের বোট পর্যন্ত এক্সক্লুসিভিটি জোনের সীমানা বাড়ানো হলো।’
কোনোমতে হাসি চাপল রানা। ‘চলো, বোটটায় ওঠা যাক।’
মোটরবোটের পাশে ভেড়ানো হলো জোডিয়াক। হাঁক- ডাকে সাড়া না পেয়ে চারজনে উঠে গেল ওটায়। কাউকে দেখা গেল না কোথাও। ডেকের ওপর পড়ে আছে স্পেয়ার ডাইভিং গিয়ার। পাইলটের কেবিনে পাওয়া গেল কিছু চার্ট আর রাশান হরফে লেখা বিভিন্ন কাগজপত্র।
‘সবই রাশান,’ বলল রানা। ‘রাশান কোনও টিম কি নাম লিখিয়েছে আমাদের কাছে?’
মাথা দোলাল মুরল্যাণ্ড। ‘ওদের সায়েন্স মিনিস্ট্রি থেকে আরও তথ্য চেয়ে চিঠি দিয়েছিল, কিন্তু নাম লেখায়নি কেউ।’
‘দেখে তো মনে হচ্ছে এসেছে। আমাদের জানায়নি।’
বোটের পেছনে চলে গেল রানা। নোঙর ফেলা হয়েছে। যদিও কোনও পতাকা লাগানো হয়নি, তারপরেও বুঝতে পারছে, নোঙরের শেকল ধরে পানিতে নেমে গেছে বোটের মালিক। ডাইভিং ল্যাডারের পাশে পড়ে আছে এক জোড়া জুতো।
‘স্রেফ এক জোড়া জুতো,’ চিন্তিত কণ্ঠে বলল ও।
‘একাকী ডাইভ দিয়েছে কেউ,’ পাশ থেকে বলল মুরল্যাণ্ড।
একাকী ডুব দেয়া বিপজ্জনক, আর ওপরে কাউকে না রেখে যাওয়া রীতিমত পাগলামি। সামান্য বাতাস বা স্রোতে সরে যেতে পারে, কিংবা জলদস্যুরা চুরি করে নিয়ে যেতে পারে বোট; ফেরার কোনও জায়গা থাকবে না ড্রাইভারের।
‘এটা দেখেছেন?’ পেছন থেকে বলে উঠল এক নাবিক।
ঘুরল রানা। পোর্টেবল একটা মনিটর রাখা হয়েছে ডেকে, পর্দায় দেখা যাচ্ছে আণ্ডারওয়াটার ক্যামেরা দিয়ে তোলা ঘোলাটে ভিডিও
‘লাইভ ফিড?’ জানতে চাইল ও।
‘দেখে তা-ই মনে হচ্ছে।’ হাঁটু গেড়ে মনিটরের সামনে বসে পড়েছে নাবিক, পরীক্ষা করছে সেটআপটা।
পর্দায় ভেসে ওঠা দৃশ্যটা মনোযোগ দিয়ে দেখল রানা। সংকীর্ণ একটা জায়গায় ঢুকেছে ডুবুরি। দু’পাশে ইস্পাতের দেয়াল আর ইকুইপমেন্ট দেখা গেল। ডুবুরির নড়াচড়ায় পানিতে পাক খাচ্ছে কাদা।
‘নিচের একটা রেকে ঢুকেছে মনে হচ্ছে,’ মন্তব্য করল মুরল্যাণ্ড।
‘বোকা, নাকি ওভার-কনফিডেন্ট?’ বিস্ময় প্রকাশ করল রানা। রেক-ডাইভিঙের মত বিপজ্জনক কাজ পানির নিচে আর দ্বিতীয়টি নেই। কেউ একাকী সে চেষ্টা করতে পারে, ভাবা যায়?
‘ডেকে জিজ্ঞেস করবে নাকি?’ বলল মুরল্যাণ্ড।
‘না, গিয়ে জিজ্ঞেস করব।’ বোটে পড়ে থাকা এয়ারট্যাঙ্কের সেটের দিকে ইশারা করল রানা। ‘বাতাস ভরা আছে ওগুলোয়?’
গজ চেক করল মুরল্যাণ্ড। ‘হ্যাঁ।’
‘আমি তা হলে নিচে যাচ্ছি।’
দ্রুত তৈরি হয়ে নিল রানা। নেমে পড়ল পানিতে। কম্প্রেসড় এয়ারে শ্বাস নিতে নিতে চেইন ধরে রওনা হলো নিচে। তলদেশের কাছাকাছি পৌঁছুতেই চোখে পড়ল এক চিলতে আলো। দিক পাল্টে এগোল সেদিকে।
অচেনা ডুবুরি কোথায় ঢুকেছে, টের পেল খানিক পরেই। ডুবে থাকা লকহিড কনস্টেলেশন বিমানটার ভেতর থেকে আসছে আলো। দু’টুকরো হয়ে গেছে ফিউয়েলায, মাঝখানে বিশাল এক ফাটল। সেখান দিয়ে দেখা যাচ্ছে আলোর রশ্মি, নাচানাচি করছে ভেতরে। সন্দেহ হলো, মানুষটা বিপদে পড়েছে কি না।
দ্রুত পা নাড়ল রানা। সাঁতার কেটে পৌঁছে গেল বিমানের ট্রিপল টেইলের কাছে। আলোটা এখনও নড়াচড়া করছে এলোমেলো ভঙ্গিতে। ফাটলের দিকে এগিয়ে গেল ও; বুঝল, কনস্টেলেশনের ফরোয়ার্ড সেকশন থেকে আসছে ওই আলো। যেভাবে নড়ছে, তাতে মনে হচ্ছে পানিতে ঘুরপাক খাচ্ছে উৎসটা, নিয়ন্ত্রণ হারিয়ে। ভয় হলো, নিঃসঙ্গ ডুবুরি হয়তো অক্সিজেনের অভাবে এরই মধ্যে মারা গেছে, লাশটা পাক খাচ্ছে পানিতে। কবজিতে বাঁধা ডাইভ লাইটটা হয়তো সে-কারণেই ঘুরতে ঘুরতে আলো ছড়াচ্ছে এভাবে।
ফাটলে শরীর গলিয়ে দিল রানা। জট পাকানো তারের কুণ্ডলী আর বাঁকা-ফাটা ইস্পাতের পাতের মাঝ দিয়ে সাবধানে নামল ফিউযেলাযের ভেতরে। ফরোয়ার্ড সেকশনের কাছে কাদামাটির মেঘ দেখতে পেল, তার মাঝ দিয়ে হঠাৎ হঠাৎ উঁকি দিচ্ছে ডাইভ লাইটের আলো। আবছাভাবে চোখে পড়ছে একটা মানুষের অবয়ব।
ওদিকে এগিয়ে গেল ও। কাছে যেতেই দেখতে পেল নিঃসঙ্গ ডুবুরিকে। নিচু হয়ে কী যেন করছে মানুষটা, এরপর শরীর বাঁকিয়ে-চুরিয়ে টানাটানি শুরু করল। লাইটটা তার বেল্টে বাঁধা। কাছে গিয়ে কাঁধে টোকা দিল রানা।
সঙ্গে সঙ্গে ঝট্ করে ঘুরল ডুবুরি। লাইটের আলোয় ঝিকিয়ে উঠল তার হাতে ধরা ছুরির ফলা—আঘাত করার চেষ্টা করছে। হাত তুলে তাকে ব্লক করল রানা, কবজি ধরে মুচড়ে দিল, মুঠো থেকে খসে পড়ল ছুরিটা। দু’জনেরই রেগুলেটর থেকে বেরোচ্ছে রাশ রাশ বুদ, সেই সঙ্গে ঘোলা পানি… কেউই কাউকে দেখতে পাচ্ছে না ঠিকমত।
ডুবুরির ডানহাত শক্ত করে ধরে রাখল রানা, বাম হাতে ছোবল দিল তার মুখের দিকে। আণ্ডারওয়াটার কমব্যাটের ক্লাসিক টেকনিক—ফেসমাস্ক খুলে দিতে চাইছে প্রতিপক্ষের। একেবারে শেষ মুহূর্তে থমকে গেল ও। বুদ্বুদের সারির মাঝ দিয়ে দেখতে পাচ্ছে ডুবুরির চেহারা। একটা মেয়ে। মাস্কের ওপারে চোখের তারায় ফুটে উঠেছে আতঙ্ক আর অসহায়ত্ব।
মেয়েটাকে ছেড়ে দিল রানা। হাতের ইশারায় শান্ত থাকতে বলল। মাথা ঝাঁকাল সে, কিন্তু কেমন যেন আড়ষ্ট হয়ে রইল। আঙুল দিয়ে পা দেখাল।
নিচে তাকাল রানা। ভেঙে বেরিয়ে এসেছে ফিউযেলাযের দেয়ালের একটা অংশ, পাশেই ইকুইপমেন্ট বক্স—তার মাঝখানে আটকা পড়েছে মেয়েটার পা। ইস্পাতের শিটের গায়ে আঁচড় দেখে বোঝা গেল, দেয়ালের ওই অংশটা কেটে নিজেকে মুক্ত করার ব্যর্থ চেষ্টা করছিল সে। মেয়েটাকে অপেক্ষা করতে বলে দেয়ালে পিঠ ঠেকাল রানা, পা ঠেকাল ইকুইপমেন্ট বক্সের গায়ে। চাপ দিল সর্বশক্তিতে।
সারফেসে এই চাপে ভেঙেচুরে যাবার কথা বক্সটার, কিন্তু পানির তলায় তা ঘটল না। সামান্য সরে গেল কেবল। তবে ওটুকুই যথেষ্ট। পা টেনে বের করে নিল মেয়েটা। নিচু হয়ে ঘষতে শুরু করল গোড়ালি। একটু পর সোজা হলো।
হাতের ইশারায় জানতে চাইল রানা, সব ঠিক আছে কি না। ইতিবাচক ভঙ্গিতে মাথা ঝাঁকাল মেয়েটা। এরপর ইশারায় আরেকটা প্রশ্ন করল ও, সঙ্গে কেউ এসেছে কি না জানতে চাইল। এবার মাথা নাড়ল মেয়েটা। যা ভেবেছে, একাই নেমেছে পানিতে।
বুড়ো আঙুল তুলে ওপরদিকে ইশারা করল রানা, সারফেসে ফিরে যাবার সঙ্কেত। দ্বিধা করল মেয়েটা, তারপর মাথা ঝাঁকিয়ে সম্মতি জানাল। ডাইভ লাইটটা হাতে নিয়ে সাঁতার কাটতে শুরু করল ফাটলের উদ্দেশে। শেষবারের মত বিমানের ভেতরে একবার নজর বুলিয়ে রানাও পিছু নিল ওর।
একটামাত্র ডিকম্প্রেশন স্টপ নিতে হলো, এর কয়েক মিনিট পর দু’জনে প্রায় একই সঙ্গে ভেসে উঠল সারফেসে, মোটরবোটের খুব কাছে। সাঁতরে বোটের পেছনে চলে গেল মেয়েটা, ডাইভিং ল্যাডার বেয়ে উঠে গেল ওপরে। রানাও উঠল তার পিছু পিছু।
মুরল্যাণ্ড আর দুই নাবিক অপেক্ষা করছে ওদের জন্যে।
‘ওয়েলকাম ব্যাক,’ বত্রিশ পাটি দাঁত বের করে বলল মুরল্যাণ্ড।
পিঠ থেকে এয়ারট্যাঙ্ক নামিয়ে রাখল মেয়েটা, ফেসমাস্ক তুলে দিল মাথার ওপর। সুন্দর মুখ রাগে লাল হয়ে উঠেছে অবাঞ্ছিত অতিথিদের দেখে।
পাত্তা দিল না রানা। নিজের ফেসমাস্ক খুলে বলল, ‘আপনার দুঃসাহস দেখে অবাক হতে হয়। কী করে একাকী নামলেন নিচে?’
‘আমি আনাড়ি নই,’ কিছুটা চড়া গলায় বলল মেয়েটা। ‘দশ বছর ধরে ডাইভ দিচ্ছি সাগরে।’
‘তা-ই? দশ বছরে ক’টা রেকে ডাইভ দিয়েছেন, জানতে পারি?’
জবাব পাওয়া গেল না। একটা তোয়ালে নিয়ে মুখ মুছল মেয়েটা। এরপর বলল, ‘আমি কী করি না-করি, সে- কৈফিয়ত আপনাদেরকে দিতে যাব কেন? কে আপনারা? কেন আমার বোটে উঠেছেন?’
‘আমরা এসেছি দায়িত্বের টানে,’ বলল রানা। ‘এই এলাকায় সবাই যেন নিয়মকানুন মেনে চলে, বোকার মত কিছু করতে গিয়ে ডুবে না মরে—এসব দেখার দায়িত্ব আমাদের। দুটোই করছিলেন আপনি, তাই বাধ্য হয়ে ছুটে আসতে হলো।
‘অ! আপনারা নুমার লোক?’
মাথা ঝাঁকাল রানা। ‘এখানে যারা আসে, সবাইকে আমাদের রেজিস্টারে নাম লেখাতে হয়। আপনি লেখাননি কেন, জানতে পারি?’
‘কোথাও নাম লেখাতে বাধ্য নই আমি। এ-জায়গা আপনাদের অফিশিয়াল জোনের বাইরে… আপনাদের এখতিয়ারের বাইরে।’
‘কথাটা ঠিক নয়,’ মুরল্যাণ্ড বলল। ‘শুনে খুশি হবেন, জোনটা বড় করা হয়েছে।’
ভুরু কোঁচকাল মেয়েটা। ‘কখন?’
‘এই তো, একটু আগে, মুরল্যাণ্ডের মুখে অনাবিল হাসি। ‘রীতিমত ভোটাভুটি করে জোনের সীমানা বাড়ানো হয়েছে।’
পালা করে তার আর রানার দিকে তাকাল মেয়েটা। ‘টিপিক্যাল পুরুষালি মনোভাব,’ বলল সে। ‘যখন যেটায় সুবিধে, সেটাকেই নিয়ম বানিয়ে নেয়া।’
‘আর আপনি দেখাচ্ছেন টিপিক্যাল মেয়েলি মনোভাব,’ বলল রানা। হাঁটু গেড়ে মেয়েটার এয়ারট্যাঙ্কের গজ দেখছে ও। রিজার্ভে ঠেকেছে কাঁটা। ‘যারা আপনার জীবন বাঁচাল, তাদের ওপরেই চোটপাট দেখাচ্ছেন। এই দেখুন, বড়জোর আর পাঁচ মিনিটের বাতাস ছিল আপনার ট্যাঙ্কে।’
গজের ওপর স্থির হলো মেয়েটার চোখ।
‘খুশি হওয়া উচিত আপনার, আমরা নাক গলিয়েছি বলে,’ রানা বলল। ‘নইলে এতক্ষণে সাগরতলের শোভা বাড়াতেন।’
কয়েক মুহূর্ত নীরব রইল মেয়েটা। যখন চোখ তুলল, দৃষ্টি বদলে গেছে। নিচু গলায় বলল, ‘ঠিকই বলেছেন আপনি। বড় বাঁচা বেঁচেছি। আ…আসলে…’ কথা খুঁজে না পেয়ে থেমে গেল। এরপর ছোট্ট করে বলল, ‘ধন্যবাদ।’
‘মোস্ট ওয়েলকাম। আমি মাসুদ রানা। আমার বাচাল বন্ধুটি ববি মুরল্যাণ্ড।’
আচরণ বদলে গেছে মেয়েটার, লক্ষ করল রানা। হাত মেলাল আন্তরিক ভঙ্গিতে। ক্ষীণ এক টুকরো হাসি ফুটেছে ঠোঁটে। ‘আপনারা এখানকার ইনচার্জ?’
‘দুর্ভাগ্যক্রমে,’ বলল রানা।
‘আমি ড. লামিয়া লিভানোভা। রাশার প্রতিনিধি হিসেবে এসেছি। নিচের আবিষ্কারটা সম্পর্কে কিছু প্রশ্ন ছিল।’
‘লিয়াজোঁ অফিসার আছে আমাদের। যদি চান তো আগামীকাল তার সঙ্গে…
‘আমি আসলে আজ রাতেই কথা বলতে চাইছি,’ হাসির আভাস ফুটল লামিয়ার ঠোঁটে। ‘একসঙ্গে ডিনার করলে কেমন হয়?’
চোখ উল্টাল মুরল্যাণ্ড। ‘শুরু হয়ে গেল! মাসুদ রানার জাদু-টানে, কিন্তু বাঁধনে জড়ায় না…’
ওকে চোখ রাঙাল রানা। লামিয়ার দিকে ফিরে বলল, ‘আপনি একটু বেশিই আশা করছেন, ড. লিভানোভা। নতুন কিছু জানতে পারবেন না আমাদের কাছ থেকে।
চেইন টেনে ওয়েটসুটের ওপরের অংশ খুলে ফেলল লামিয়া। দেখা গেল তলার বিকিনি টপ, আর সুগঠিত ঊর্ধ্বাঙ্গ। যৌবন বাধ মানছে না। আসলে প্রলুব্ধ করছে রানাকে। মদির কণ্ঠে বলল, ‘নতুন কিছু তো আমিও জানাতে পারি। নিশ্চিন্ত থাকুন, ডিনারে গেলে ঠকবেন না।
‘আপনি সিরিয়াস?’
‘অবশ্যই। তা ছাড়া… রাতে তো না খেয়ে থাকবেন না। খাওয়ার সময় একজন সঙ্গী পেলে মন্দ কী?’
‘উত্তম প্রস্তাব!’ বলেই থমকে গেল মুরল্যাণ্ড, রানা চোখের ইশারা দিচ্ছে ওকে। মুখ কালো করে ফেলল। ‘কিন্তু দুর্ভাগ্য
যে, আমার পক্ষে যাওয়া সম্ভব নয়। জরুরি কাজ আছে।’
রানাও যে যেতে খুব উৎসাহী, তা নয়। রাশান সুন্দরীর হাবভাব সন্দেহজনক—ডিনারের ছলে হয়তো ওর পেট থেকে তথ্য আদায়ের চেষ্টা করবে। তাই বলে প্রস্তাবটা ফিরিয়েও দেয়া যায় না, সুযোগটা ও নিজেই মেয়েটার বিরুদ্ধে ব্যবহার করতে পারে। বলা যায় না, সত্যিই হয়তো কোনও নতুন খবর জানতে পারবে।
‘সান্তা মারিয়ায় থাকছেন আপনি?’ জিজ্ঞেস করল ও।
‘হুঁ।’
মুরল্যাণ্ডের দিকে ফিরল রানা। ‘আমি তা হলে ওঁর সঙ্গে যাচ্ছি। তোমরা নেপচুনে ফিরে যাও।’
‘জানতাম এ-কথাই বলবে,’ গোমড়ামুখে বলল মুরল্যাণ্ড। ‘আমাদেরকে নিয়ে কি আর জমবে?’
চোখ টিপল রানা। ‘জমাতে চাইলে আরেকজন পাত্রী জুটিয়ে নাও। ইনি বুক হয়ে গেছেন।’
‘একেই বলে কপাল!’
বিদায় নিয়ে জোডিয়াকে চড়ল মুরল্যাণ্ড আর দুই নাবিক। রওনা হয়ে গেল নেপচুনের উদ্দেশে। নোঙর তুলে লামিয়াও বোট ছাড়ল।
‘শহরে গাড়ি আছে আপনার?’ জানতে চাইল রানা।
‘আছে,’ হাসল লামিয়া। ‘আর আমি জানি, ডিনারের জন্যে আপনাকে কোথায় নিয়ে যেতে হবে।’
.
ভিলা দো পোর্তোর বন্দরের কাছে, একটা পে-ফোনের সামনে দাঁড়িয়ে আছে কুচিয়ো কর্টেজ। এসব জিনিস আজকাল উঠেই গেছে দুনিয়া থেকে, শেষ কবে একটা পে-ফোন দেখেছে, মনে নেই তার। তবে প্রযুক্তির দিক দিয়ে বাকি পৃথিবীর চেয়ে অনেক পিছিয়ে আছে সান্তা মারিয়া, টুরিস্ট ডেস্টিনেশন হিসেবে দ্বীপটা যতই নামডাক কামাক না কেন। দ্বীপের অধিকাংশ অধিবাসী হতদরিদ্র, সেলফোন বা ল্যাণ্ডলাইন রাখার মত সঙ্গতি নেই তাদের। তাই আজও অসংখ্য পে- ফোন টিকে আছে দ্বীপের সবখানে।
একদিক থেকে ব্যাপারটা ভালই হয়েছে কর্টেজের জন্যে। সেলফোনের ডিজিটাল সিগনালে আড়ি পাতা সহজ, কিন্তু এই পে-ফোনে আড়ি পাততে চাইলে মাটি খুঁড়ে বের করতে হবে ট্রাঙ্ক লাইন, যেটা অ্যাযোর্স থেকে শুরু হয়ে আটলান্টিকের তলা দিয়ে চলে গেছে ইয়োরোপ আর আফ্রিকা পর্যন্ত। যথেষ্ট ঝক্কি আছে তাতে। একেবারে যে অসম্ভব, তা নয়। স্নায়ুযুদ্ধের সময় রাশান ট্রাঙ্ক লাইনে আড়ি পাতার রেকর্ড আছে আমেরিকানদের। তবে এত বছর পরে, তাও আবার অ্যাযোর্সের মত গুরুত্বহীন জায়গায় অত কষ্ট কেউ করতে যাবে বলে মনে হয় না। এর অর্থ, আনট্রেসেবল একটা কল করতে পারবে সে অনায়াসে।
ভাবনাটা স্বস্তি জাগাল কর্টেজের মনে। সাম্প্রতিক. ঘটনাগুলো বিপদের কালো ছায়া ফেলতে শুরু করেছে তার ওপরে। নিজের পরিচয় যতটা লুকিয়ে রাখা যায়, ততই ভাল।
রিসিভার তুলে ডায়াল করল কর্টেজ। যেন অনন্তকাল পর সাড়া দিল সিয়েরা লিওনের এক অপারেটর। আরও কয়েক মিনিট পেরিয়ে গেল প্রতীক্ষায়, এরপর কানেকশন দেয়া হলো প্রেসিডেন্টের প্রাসাদে। একজন এইড ফোন ধরল, তার খানিক পর ইয়ারপিসে ভেসে এল আকুম্বার গমগমে গলা।
‘আমাকে ফোন করছ কেন?’ বিরক্তস্বরে বললেন তিনি। কণ্ঠটা যেন একটা সুড়ঙ্গ থেকে ভেসে আসছে। পুরনো প্রযুক্তি ব্যবহারের একটা অসুবিধে তো আছেই।
‘খবর আছে,’ বলল কর্টেজ। ‘কিছু ভাল। কিছু খারাপ।’
‘বলো। তাড়াতাড়ি।’
‘আপনার ধারণাই ঠিক। অন্তত বিশটা সায়েন্টিফিক টিম হাজির হয়েছে এখানে। আরও আসছে। ম্যাগনেটিক টাওয়ারটা নিয়ে বেশ হৈচৈ পড়ে গেছে।’
‘জানা কথা। নইলে তোমাকে ওখানে পাঠিয়েছি কেন?’
‘ব্যাপারটা শুধু সায়েন্টিফিক ইন্টারেস্ট নয়। আমি মিলিটারির লোকও দেখেছি।’
পাত্তা দিলেন না আকুম্বা। ‘সেটাও অপ্রত্যাশিত নয়। তুমি যদি প্ল্যান মোতাবেক কাজ করো, তা হলে ওদেরকে নিয়ে দুশ্চিন্তার কিছু নেই।’
‘হয়তো,’ বলল কর্টেজ। ‘কিন্তু আসল সমস্যাটা এখনও বলিনি আপনাকে। আরাতামা মারুতে যাদের সঙ্গে ঠোকাঠুকি হয়েছিল, তারাও হাজির রয়েছে এখানে। ওদের জাহাজটা আমি বন্দরে দেখেছি। এখন অবশ্য ম্যাগনেটিক টাওয়ারের কাছে গিয়ে নোঙর করেছে। পর্তুগিজ অথরিটি বলছে, ওদেরকে পুরো প্রজেক্ট দেখাশোনার দায়িত্ব দেয়া হয়েছে। ভেতরে ভেতরে অন্য কিছু চলছে বলে সন্দেহ করছি আমি।’
হাসলেন আকুম্বা। ‘বরাবরের মত শত্রুকে বড় করে দেখছ তুমি। ইচ্ছে করেই হয়তো করছ, যাতে তাকে পরাস্ত করার পর তোমার নামডাক ছড়ায়। কিন্তু এটা কি জানো, ব্যাপারটা প্যারানয়ার পর্যায়ে চলে যাচ্ছে?’
‘কী বলতে চান?’ খাপ্পা হলো কর্টেজ।
‘যাদের সঙ্গে তোমার ঠোকাঠুকি লেগেছিল, তারা কোনও সৈনিক বা কমাণ্ডো নয়। নুমার কিছু ওশনোগ্রাফার আর ডাইভার… যাদের কাজ সাগরের তলায় জাহাজ খোঁজা, সাগর নিয়ে গবেষণা করা। এরা তোমাকে এমন নাকানি-চোবানি খাওয়াবে, কল্পনা করিনি। সাবধান হয়ে যাও, এসব যদি ফাঁস হয়ে যায়, তোমার দাম কমে যাবে। গলাকাটা ফি আর চাইতে পারবে না কারও কাছে।’
হাসতে হাসতে কথাগুলো বলছেন প্রেসিডেন্ট, কিন্তু গায়ে বিছুটির জ্বালা শুরু হয়ে গেছে কর্টেজের।
‘কী, ভয় লাগছে আবার ওদের মুখোমুখি হতে?’ মোক্ষম খোঁচা দিলেন আকুম্বা।
‘শুনুন…’ গরম গলায় বলল কর্টেজ, কিন্তু থেমে গেল একটা শব্দ বলেই। চোখ চলে গেছে ডকের দিকে। কালো চুলের এক সুদর্শন যুবক হেঁটে আসছে এদিকে—একেই সেদিন আরাতামা মারুতে দেখেছিল। সঙ্গে সুন্দরী এক মেয়ে, তাকেও চেনে সে। রাশান বিজ্ঞানী, এর কথা আগেই জানানো হয়েছে কর্টেজকে। কাছে চলে এসেছে দু’জনে। যুবকের দিকে তাকিয়ে হৃৎস্পন্দন দ্রুততর হয়ে গেল তার। সেদিন দূর থেকে দেখেছিল বলে বোঝেনি, এখন পরিষ্কার চিনতে পারল।
‘ভুল দেখছি না তো?’ আনমনে বলে উঠল কর্টেজ।
‘অ্যাই!’ খেঁকিয়ে উঠলেন আকুম্বা। ‘কীসের কথা বলছ?’ বুথের ভেতর একটু সেঁধিয়ে গেল কর্টেজ। পিঠ ঘুরিয়ে দিল আগুয়ান যুবক-যুবতীর দিকে। ওরা দূরে সরে না যাওয়া পর্যন্ত নড়ল না।
‘কুচিয়ো!’ অধৈর্য শোনাল আকুম্বার গলা। ‘হচ্ছেটা কী?’
বড় করে শ্বাস ফেলল কর্টেজ। মাথায় নতুন একটা প্ল্যান খেলা করছে তার। বলল, ‘নুমাকে আপনি যতটা নখদন্তহীন ভাবছেন, আদপে তারা তা নয়। আমার ধারণা, আবারও নাক গলাবে ওরা… বিশেষ করে ওদের টিমের একজন লোক। তাকে আমি ভাল করেই চিনি। আপদটাকে রাস্তা থেকে সরিয়ে দেয়াই ভাল হবে।’
‘ওদের খেপাতে যেয়ো না,’ বললেন আকুম্বা। ‘তাতে অকারণে, অসময়ে আমাদের ওপর নজর পড়বে সবার। খুব শীঘ্রি আমরা আমাদের চাল দিতে চলেছি।’
‘কিচ্ছু ভাববেন না। কেউ কিছুই টের পাবে না।’
‘তোমার প্রতিশোধস্পৃহার পেছনে টাকা ঢালব না আমি, কুচিয়ো।’
হাসল কর্টেজ। ‘কাজটা আমি বিনে পয়সায় করব।’ প্রেসিডেন্টকে আর কিছু বলার সুযোগ না দিয়ে সজোরে রিসিভারটা ক্রেইডলে নামিয়ে রাখল সে। অদ্ভুত একটা আনন্দ পেল শব্দটায়। বাটন টিপে সেলফোনের কানেকশন বিচ্ছিন্ন করে এত আনন্দ পাওয়া যায় না।নিজেকে শান্ত রাখার আপ্রাণ চেষ্টা করছে তানিয়া-নিয়ন্ত্রণ করছে নিজের শ্বাস-প্রশ্বাস, ঠেকিয়ে রেখেছে বুকের ভেতর দানা বেঁধে ওঠা আতঙ্ক। ওর পাশে উপুড় হয়ে আণ্ডারওয়াটার ট্রানসিভারে অ্যাডভেঞ্চারারকে ক্রমাগত ডেকে চলেছে আসিফ।
‘অ্যাডভেঞ্চারার, দিস ইজ গ্রুপার। ডু ইউ কপি?’ জবাব নেই।
‘অ্যাডভেঞ্চারার, দিস ইজ গ্রুপার…’
গত আধঘণ্টা ধরেই চেষ্টা করছে সে। আর কিছু করারও নেই। মুক্তির উপায় একটাই—ওপর থেকে আরওভি পাঠিয়ে ওদেরকে কাদা খুঁড়ে বের করতে হবে… মানে, যদি ওদেরকে খুঁজে পাওয়া যায়, আর সাবমারসিবলটা যদি একশো ফুট কাদার নিচে তলিয়ে গিয়ে না থাকে।
তাই ডাকাডাকি চালিয়ে যাচ্ছে আসিফ। একঘেয়ে ভঙ্গিতে। কিন্তু পাচ্ছে না কোনও জবাব। প্রতিবারের ব্যর্থতা ছুরির মত আঘাত হানছে হৃদয়ে। বুঝতে পারছে, গত ত্রিশ মিনিটে যখন যোগাযোগ করতে পারেনি, আগামী ত্রিশ মিনিট… এমনকী ত্রিশ ঘণ্টাতেও হয়তো পারবে না। হয় ভূমিধসের আঘাতে গ্রুপারের অ্যান্টেনা ধ্বংস হয়ে গেছে, কিংবা ওরা এত গভীরে আটকা পড়েছে যে রেডিও সিগনাল বাইরে পৌঁছুতে পারছে না।
ঘাড় ফিরিয়ে স্ত্রীর দিকে তাকাল আসিফ। সান্ত্বনা দেবার ভঙ্গিতে বলল, ‘ভয় পেয়ো না। আমরা ওদের কথা শুনতে না পেলেও ওরা হয়তো আমাদের ট্রান্সমিশন রিসিভ করছে।’
নিঃশব্দে মাথা ঝাঁকাল তানিয়া। কাত হয়ে চেক করল এয়ার গজ। আরও উনিশ ঘণ্টার বাতাস রয়েছে সাবমারসিবলে। উনিশ ঘণ্টার মৃত্যুপ্রতীক্ষা। নতুন অভিজ্ঞতা ওর জন্যে। এই প্রথম খেয়াল করল, কেবিনটা কতটা চাপা। ঠিক একটা কফিনের মত। ভাগ্যের পরিহাস বোধহয় একেই বলে। কফিন-সহ কবর হয়েছে ওদের।
ক্লস্ট্রোফোবিয়ায় আক্রান্ত হলো তানিয়া। শরীর কাঁপছে। ভাবছে, ভূমিধসেই মারা গেল না কেন। ইচ্ছে করছে হ্যাচ খুলে দিতে, যাতে পানি ঢুকে জ্বালাযন্ত্রণা ঘুচিয়ে দেয় ওদের। ব্যাপারটা পাগলামো, জানে; তারপরেও ক্রমশ প্রবল হচ্ছে ইচ্ছেটা।
‘অ্যাডভেঞ্চারার, দিস ইজ গ্রুপার। শুনতে পাচ্ছ?’ আবার ডাকল আসিফ।
দাঁতে দাঁত পিষে ইচ্ছেটা দমন করল তানিয়া। চোখ বন্ধ করে মাথা ঠেকাল ঠাণ্ডা মেঝেতে। কয়েক মিনিট পেরুলে একটু শান্ত হলো স্নায়ু। আবার চোখ খুলল। দৃষ্টি চলে গেল দেয়ালের দিকে। পানির একটা ফোঁটা ধীরে ধীরে নেমে আসছে। বাষ্প জমেছে ভাবতে চাইল, কিন্তু আরেকটা ফোঁটা নামতে দেখে ভাঙল ভুলটা। না, উনিশ ঘণ্টা টিকবে না ওরা।
‘অ্যাডভেঞ্চারার, দিস ইজ গ্রুপার…’
আসিফকে বলে কোনও লাভ নেই। কিছু করার নেই বেচারার। সাগরের ষোলো হাজার ফিট গভীরে রয়েছে ওরা, বাইরে পানির চাপ প্রতি ইঞ্চিতে প্রায় সাত হাজার পাউণ্ড। প্রবল শক্তিতে ঠেলছে সাবমারসিবলের শরীর। প্লেটের জয়েন্টগুলো ধীরে ধীরে বড় হবে, ছোট ছোট ফোঁটাগুলো পরিণত হবে বড় ফোঁটায়, এক সময়ে অঝোর ধারায় ঢুকতে শুরু করবে ফাঁক দিয়ে। একটা সময় সে-ধারা এত শক্তিশালী হয়ে উঠবে যে, অনায়াসে ছুরির মত কেটে ফেলৰে ওদের শরীর। এরপর সব শেষ হয়ে যাবে।
কেবিনের ভেতর চঞ্চল দৃষ্টি বোলাল তানিয়া—আর কোনও লিক আছে কি না দেখার জন্যে। পেল না কিছু, তবে চোখ আটকাল পড়ে থাকা ভাইজরটায়, আলোর আভা বেরুচ্ছে ওটার ভেতর থেকে। হাত বাড়িয়ে তুলে নিল ওটা। স্ক্রিন কাজ করছে এখনও। দেখা যাচ্ছে ধাতব একটা দেয়াল, আর তার সামনে পানিতে ভাসতে থাকা ধুলোমাটির কণা।
‘জলকন্যা বেঁচে গেছে,’ নিচু গলায় বলল ও।
‘কী বললে?’ মাথা ঘোরাল আসিফ।
‘এটা লাইভ শট।’ ভাইজরটা ওর দিকে ঘোরাল তানিয়া। ‘জলকন্যা এখনও কাজ করছে।’
ভাইজর পরে ফেলল ও। হাতে গলাল ভার্চুয়াল কন্ট্রোলের গ্লাভস। একটু সময় নিল দৃশ্যটার সঙ্গে নিজেকে মানিয়ে নিতে। শীঘ্রি বুঝল, নিয়ন্ত্রণহীনভাবে ভেসে চলেছে আরওভিটা। মোটর অন করে তিনশো ষাট ডিগ্রি ঘোরাল জলকন্যাকে। বিশাল বিশাল এক ফোকর দেখতে পেল দেয়ালে-ওখান দিয়েই জাহাজে ঢুকেছিল।
‘ওকে বের করে আনছি,’ বলল ও।
‘এখনও কীভাবে কানেকশন পাচ্ছ?’ জানতে চাইল আসিফ।
‘গ্রুপারের আমবিলিক্যাল কর্ডটা অ্যান্টেনার মত কাজ করে। ওটা আট ফুট লম্বা। ডগাটা নিশ্চয়ই কাদার বাইরে বেরিয়ে আছে।’
‘তার মানে আমরা খুব বেশি তলাইনি,’ আশান্বিত হয়ে উঠল আসিফ। ‘জলকন্যাই হয়তো আমাদেরকে খুঁড়ে বের করতে পারবে।’
জাহাজ থেকে জলকন্যাকে বের করে আনছে তানিয়া। কন্ট্রোল প্যানেলের ছোট্ট মনিটরে মনোযোগ দিল আসিফ।
ওকে ওপরে নিয়ে যাও,’ বলল সে। ‘ওপর থেকে দেখা দরকার দৃশ্যটা।’
মাথা ঝাঁকিয়ে জলকন্যাকে ওপরে ওঠাল তানিয়া। থামল একশো ফুট উঠে। এরপর নিচের দিকে তাক করল ‘ক্যামেরা।
ভূমিধসে পুরোপুরি বদলে গেছে জায়গাটা। একপাশে কাত হয়ে গেছে আরাতামা মারু। বো প্রায় পুরোটাই ঢাকা পড়েছে পলিমাটিতে। শুয়ে আছে সমতল সি-ফ্লোরে। ভূমিধসের ধাক্কায় অন্তত একশো গজ সরে এসেছে জাহাজটা, অনুমান করল তানিয়া।
‘আমরা কোথায়, কিছু বুঝতে পারছ?’ জিজ্ঞেস করল ও। ‘ধস নামার আগে বো-র দিকে যাচ্ছিলাম,’ আসিফ বলল। ‘তবে এখন কোথায় ছিটকে পড়েছি বলা মুশকিল।’
জলকন্যাকে জাহাজের বো পেরিয়ে কাদার মাঠের ওপর নিয়ে গেল তানিয়া। এক ধার থেকে আরেক ধার পর্যন্ত আসা-যাওয়া করল দশ মিনিট, তল্লাশি চালাল। কিন্তু গ্রুপারের কোনও চিহ্ন পাওয়া গেল না কোথাও। অদ্ভুত এক অভিজ্ঞতা—নিজেই নিজেকে খুঁজে বের করার চেষ্টা।
‘কিছু দেখতে পাচ্ছ?’ আসিফকে জিজ্ঞেস করল ও। ‘নাহ্।’
অবাক হবার কিছু নেই। আমবিলিক্যাল কর্ডের খুব সামান্যই হয়তো বেরিয়ে আছে কাদার ওপরে; সি-ফ্লোরে ছড়িয়ে-ছিটিয়ে পড়ে থাকা বালি, পাথর আর জাহাজের ভাঙাচোরা টুকরোর মাঝে সেটাকে খুঁজে পাওয়া প্রায় অসম্ভব।
কনুইয়ের কাছে শীতল স্পর্শে কেঁপে উঠল তানিয়া। ভাইজর সরিয়ে তাকাল। পানির একটা ছোট পুকুর তৈরি হচ্ছে ওর শরীরের পাশে। দেয়াল বেয়ে আগের চেয়ে দ্রুত নামছে পানি।
ভাইজরটা আবার চোখে নামাল ও। যা করার তাড়াতাড়ি করতে হবে।
‘সি-ফ্লোরের কাছাকাছি গেলে হয়তো আরেকটু ভাল করে দেখতে পাব,’ বলল আসিফ।
প্রস্তাবটা মন্দ নয়। কাছে গেলে ভিজিবিলিটি বাড়বে অনেক, কিন্তু ছোট হয়ে আসবে ফিল্ড অভ ভিউ। ব্যাপারটা অনেকটা মেঝেতে পড়ে থাকা সুঁই খোঁজার মত। দাঁড়িয়ে খোঁজার বদলে হামাগুড়ি দিয়ে খুঁজতে চাইছে আসিফ, যাতে ভালমত দেখা যায় মেঝে। সমস্যা হলো, তাতে পুরো জায়গাটা কাভার করতে অনেক সময় লাগবে। অত সময় নেই ওদের হাতে।
‘আমি আরও ওপরে উঠছি,’ বলল তানিয়া।
‘এখনই তো দেখতে পাচ্ছি না,’ প্রতিবাদ করল আসিফ। ‘আরও ওপরে উঠলে….
‘কিছুটা বাতাস ছাড়ো। কোত্থেকে বুদ্বুদ বেরুচ্ছে দেখব।’
দ্বিধা করল আসিফ। ‘বাতাসটাই টিকিয়ে রেখেছে আমাদের। যোগাযোগ হোক বা না-হোক, আমাদের খোঁজে নিশ্চয়ই আরওভি পাঠাবে অ্যাডভেঞ্চারার। ততক্ষণ টিকে থাকতে হবে।’
‘লোকেশন জানা না থাকলে আরওভি পাঠিয়েই বা লাভ কী? খুঁজে পাবে না তো।’ পাল্টা যুক্তি দেখাল তানিয়া।
‘বেশ,’ হার মানল আসিফ। ‘যতটুকু উঠতে চাও ওঠো। রেডি হয়ে সঙ্কেত দিয়ো। যে-সিলিণ্ডারটা ব্যবহার করছি, ওটা খালি করে দেব। এমনিতেও অর্ধেক খরচ হয়ে গেছে ওটার।’
আরাতামা মারুর বো-র ওপরে জলকন্যাকে নিয়ে গেল তানিয়া। যতটুকু উঠলে সাগরের তলদেশ সবচেয়ে বেশি দেখা যায়, ততটুকু বাড়াল উচ্চতা।
‘রেডি।’
একটা লিভার টেনে লক করল আসিফ। আরেক হাতে টিপে দিল ইমার্জেন্সি ভেণ্ট সুইচ। পাইপে বাতাসের হিসহিসানি শোনা গেল, বাইরে থেকে ভেসে এল বুদ্‌দ ফাটার শব্দ আর পানির আলোড়ন। পনেরো সেকেণ্ড স্থায়ী হলো শব্দটা, তারপর মিলিয়ে গেল ধীরে ধীরে।
‘কিছু দেখতে পাচ্ছ?’
জলকন্যাকে নিয়ে সামনে এগোল তানিয়া, ক্যামেরা ঘোরাল ডানে-বাঁয়ে, পানি ভেদ করে উঠে আসা বুদ্বুদের স্তম্ভ খুঁজছে। আসিফের চোখও আটকে আছে স্ক্রিনে। কিন্তু দু’জনের কেউই দেখতে পেল না কিছু।
‘গেল কোথায়? দেখা তো যাবার কথা,’ বিড়বিড় করল তানিয়া।
‘আমিও দেখছি না,’ বলল আসিফ।
‘আরেকটা সিলিণ্ডার খালি করো।’
মাথা নাড়ল আসিফ। ‘দুটো সিলিণ্ডার যাওয়া মানে আমাদের চারভাগের একভাগ বাতাস হারাব।’
‘তাতে কিছু যায়-আসে না।’
‘যায়-আসে না মানে? আমাদেরকে খুঁড়ে বের করতে সময় লাগবে ওদের। তার আগেই দম আটকে মরতে চাই না।’
এই প্রথম স্বামীর কণ্ঠে ভয়ের ছাপ পেল তানিয়া। এতক্ষণ শক্ত ছিল সে, হয়তো ওকে সান্ত্বনা দেবার জন্যেই। কিন্তু এখন বোঝা যাচ্ছে, ভয় আসিফও কম পাচ্ছে না। দীর্ঘশ্বাস ফেলল তানিয়া। সত্যটা জানাতে হবে ওকে।
‘এদিকে লিক করছে, আসিফ।’
ক্ষণিকের নীরবতা। এরপর আসিফ বলল, ‘লিক?’
মাথা ঝাঁকাল তানিয়া।
‘কতটা খারাপ?’
‘এখনও ততটা নয়। কিন্তু বাতাস বাঁচানোর কথা ভেবে লাভ নেই। অতক্ষণ টিকব না আমরা।’
শান্ত ভঙ্গিতে দুঃসংবাদটা হজম করল আসিফ। হাত রাখল লিভারে। ‘কখন ছাড়তে হবে বলো।’
জলকন্যাকে আবারও বো-র ওপরে নিয়ে এল তানিয়া, এবার মুখ ঘোরাল পোর্ট সাইডে ওদিকটা দেখবে।
‘এবার।’
দু’নম্বর সিলিণ্ডারের বাতাস ছেড়ে দিল আসিফ। আবারও শোনা গেল বুদ্বুদ আর পানির আওয়াজ। জলকন্যাকে তিনশো ষাট ডিগ্রি ঘুরিয়ে আনল তানিয়া। কিছু না পেয়ে ঘুরিয়ে আনল আরেকবার।
ব্যর্থতা। কোথাও দেখা যাচ্ছে না বুদ্বুদের সারি।
নতুন করে আতঙ্ক চেপে বসল তানিয়ার মনে। হয়তো বো-র ধারেকাছেই নেই গ্রুপার। ভূমিধসের ধাক্কায় ছিটকে পড়েছে জাহাজ থেকে অনেক দূরে। এমনও হতে পারে, গোটা জাহাজটার তলায় চাপা পড়েছে ওরা।
ভাবনাটা শেষ হবার আগেই মিটমিট করে উঠল স্ক্রিন। কিছু একটা বাধা দিচ্ছে ভিডিও ফিডকে। চকিতে ঘোলা হয়ে গেল ছবি, তারপর আবার স্বাভাবিক হলো। পুরোপুরি নয়, স্ক্রিনের ওপরের একটা অংশ ঘোলা রয়ে গেল।
ক্যামেরার লেন্স ফেটে গেছে? ভয় হলো তানিয়ার। তা হলে ফাটল দিয়ে গ্রুপারের মত জলকন্যার ভেতরেও ঢুকবে পানি, ধ্বংস করে দেবে যন্ত্রটাকে। কন্ট্রোল নিয়ে একটু খেলল ও। কোনও সমস্যা পেল না। ক্যামেরাও কাজ করছে ঠিকমত, শুধু ওই ঘোলা জায়গাটা ছাড়া। কী ওটা?
আচমকা উত্তেজনা অনুভব করল তানিয়া। বুঝতে পেরেছে কী হয়েছে… একটা বুদ্বুদ আটকে গেছে ক্যামেরার লেন্সে। ভিডিওটা রিপ্লে করে দেখল, স্লো-মোশনে। কোনও ভুল নেই। বুদের সারি চলে গেছে ক্যামেরার সামনে দিয়ে, সেজন্যেই বাধা পেয়েছিল আলো।
তাড়াতাড়ি জলকন্যাকে সরাসরি নিচের দিকে তাক করল ও। ওই তো, পরিষ্কার দেখা যাচ্ছে গ্রুপারের বেঢপ আকৃতি—পড়ে আছে আরাতামা মারুর বো-র পাশে। নাক গুঁজে রেখেছে কাদায়, ভেঙে পড়া একটা লোহার বিমের তলায়। ওটাই আটকে রেখেছে সাবমারসিবলটাকে।
আসিফও দেখতে পেয়েছে। হাসি ফুটল তার ঠোঁটে। ‘কখনও কি বলেছি, তোমার তুলনা হয় না?’
‘শত-সহস্রবার,’ তানিয়াও হাসল। ভার্চুয়াল কন্ট্রোলের সাহায্যে নিচে নামাচ্ছে জলকন্যাকে।
‘জলকন্যায় কাটিং টর্চ আছে?’
ইতিবাচক ভঙ্গিতে মাথা ঝোঁকাল তানিয়া। নিচে নামার পর অদৃশ্য বাটন টিপে বের করে আনল টর্চটা। চোখ ধাঁধানো আলো ছড়াল অ্যাসিটিলিনের শিখা, সেটার সাহায্যে কাটতে শুরু করল বিমটা। মাত্র দু’মিনিট লাগল, তারপরেই দু’টুকরো হয়ে ওটা খসে পড়ল গ্রুপারের দু’পাশে। বয়ান্সির টানে এক ঝটকায় ওপরে উঠল সাবমারসিবল, কিন্তু কিছুদূর গিয়েই আবারও টান খেয়ে থেমে গেল।
জলকন্যার মুখ ঘোরাল তানিয়া। স্ক্রিনে দেখা গেল জট পাকানো তারের কুণ্ডলী, পেঁচিয়ে রয়েছে সাবমারসিবলের লেজে।
‘ওই যে,’ বলল আসিফ বলল। ‘ওগুলোর জন্যেই তখনও পালাতে পারিনি আমরা।’
মাথা ঝাঁকাল তানিয়া, ওদিকে নিয়ে গেল জলকন্যাকে। টর্চের সাহায্যে কাটতে থাকল তার। সহজে কাটা যাচ্ছে, কিন্তু সময় লাগছে অনেক। যেন নুডলসের প্যাঁচে আটকা পড়েছে গ্রুপার। একটা কাটে তো আরেকটা এসে দখল করে সে- জায়গা। সময় লাগল অনেক। তবে শেষ তারটা কাটা হতেই ঝাঁপ দিল সাবমারসিবল। শরীর থেকে লোহালক্কড় আর কাদা ঝরিয়ে সবেগে ছুটল ওপরে।
‘উঠছি আমরা,’ স্বস্তির নিঃশ্বাস ফেলল আসিফ।
জলকন্যার অটো-সারফেস মোড অন করল তানিয়া। চোখ থেকে খুলে ফেলল ভাইজর। ভিউপোর্টে বালির বদলে পানি দেখতে পেয়ে অদ্ভুত এক প্রশান্তি অনুভব করল। বড় করে শ্বাস ফেলল একটা।
পরক্ষণে বিচ্ছিরি একটা শব্দ ভেসে এল গ্রুপারের শরীর থেকে, যেন ধাতব কিছু ভেঙে দু’টুকরো হলো। মাথা ঘোরাল তানিয়া। পানির ক্ষীণ ধারাটা এবার প্রবল স্রোত হয়ে ঢুকতে শুরু করেছে সারমারসিবলের ভেতরে।রেস্টুরেন্টের নাম এসকার্পা—পর্তুগিজ শব্দটার অর্থ করলে দাঁড়ায় পাহাড়চূড়া। নামের সঙ্গে মিল আছে বেশ। নিচু একটা বিল্ডিং, স্থানীয় পাথর দিয়ে গড়া, সুউচ্চ এক পাহাড়ের প্রায় চূড়ার কাছাকাছি গা মিশিয়ে রেখেছে ঢালে। আট মাইল দীর্ঘ আঁকাবাঁকা পথ ধরে পৌঁছুতে হয় ওখানে।
আসার পথে উন্মুক্ত সবুজ মাঠ আর গাছপালায় ছাওয়া পাহাড়ি ঢাল পেরিয়ে এসেছে রানা আর লামিয়া। ছোট্ট একটা ক্লাবকেও পাশ কাটিয়েছে, ওখান থেকে টুরিস্টরা হ্যাঙগ্লাইডার আর আল্ট্রালাইট ভাড়া নিতে পারে; ওগুলোয় চেপে উড়ে বেড়াতে পারে সান্তা মারিয়ার আকাশে।
ভাড়া করা টয়োটা গাড়িটা পাগলের মত চালিয়েছে লামিয়া। পেরিয়ে এসেছে অন্তত এক ডজন বাঁক, কোনও রকম গতি না কমিয়ে। পাহাড়ি পথের পুরোটায় গার্ডরেইল নেই, থাকলেও কতটা কাজ হতো কে জানে, কয়েকবারই রানার মনে হয়েছে এই বুঝি ছিটকে রাস্তার বাইরে পড়ে গেল ওরা। তবে প্রতিবারই নিখুঁত দক্ষতায় স্টিয়ারিং ঘুরিয়েছে মেয়েটা, সঠিক সময়ে ব্রেক চেপেছে, তারপর আবার চাপ দিয়েছে অ্যাকসেলারেটরে। বুঝতে অসুবিধে হয়নি, সে পাকা ড্রাইভার। উন্মত্তের মত গাড়ি চালাচ্ছে স্রেফ রানার নার্ভ দেখার জন্যে।
নির্বিকার থেকেছে রানা। অলস ভঙ্গিতে খুলে দিয়েছে সানরুফ, ওপর থেকে উপত্যকা কতটা সুন্দর দেখাচ্ছে— সে-বিষয়ক নানা রকম মন্তব্য করেছে।
‘তারমানে ড্রাইভটা উপভোগ করছ তুমি?’ বিস্ময় নিয়ে জানতে চেয়েছে লামিয়া। ইতিমধ্যে সম্পর্কটা গাঢ় হয়েছে ওদের, পাল্টে গেছে সম্বোধন।
‘খুবই,’ হাসিমুখে বলেছে রানা। ‘শুধু কোনও গরুর গায়ে গুঁতো মেরে দিয়ো না।’
ভুরু কুঁচকেছে লামিয়া। ওর ভেতর কোনও প্রতিক্রিয়া দেখতে না পেয়ে যেন রোখ চেপে গেছে, আরও জোরে চালিয়েছে গাড়ি। চোখের পলক ফেলার আগেই পৌঁছে গেছে রেস্টুরেন্টে।
জানালার ধারের একটা টেবিল দখল করে বসে আছে দু’জনে, সমুদ্রের বুকে সূর্যের ডুবে যাওয়া দেখছে মুগ্ধ নয়নে। ওয়েইটার এল অর্ডার নিতে। মেনু কার্ড রানার দিকে বাড়িয়ে দিল লামিয়া। কড ফিশ অর্ডার করল রানা, সেই সঙ্গে স্থানীয় সবজির স্যালাড। ওয়াইন লিস্টে চোখ বোলাল। নামকরা প্রায় সব ফ্রেঞ্চ আর স্প্যানিশ ওয়াইন রয়েছে ওতে, কিন্তু সান্তা মারিয়ায় এসে ওসব পান করার কোনও মানে হয় না। ওয়াইন তৈরির জন্যে সুখ্যাতি রয়েছে অ্যাযোর্সের দ্বীপগুলোর, ষোড়শ শতাব্দী থেকেই এর সঙ্গে জড়িত দ্বীপবাসীরা। রানা শুনেছে, এখনও নাকি হাতে বানায় ওরা সব ওয়াইন।
‘আমরা এক বোতল টেরাস ডি লাভা নেব,’ তালিকার নিচ থেকে স্থানীয় একটা ওয়াইন বাছল ও।
মাথা ঝাঁকিয়ে সায় জানাল লামিয়া। বলল, ‘ডেজার্টের অর্ডার কিন্তু আমি দেব।’ মুখে হাসি, যেন দর কষাকষিতে জিতে গেছে। ও।
রানাও স্মিত হাসল। ‘বেশ।’
অর্ডার নিয়ে চলে গেল ওয়েইটার। কাজের কথা পাড়ল ‘তা হলে তুমি রাশান সরকারের পক্ষ থেকে এসেছ?’
‘এমনভাবে বলছ, যেন সেটা খারাপ কিছু। কেন, তুমি আমেরিকান সরকারের প্রতিনিধিত্ব করছ না?’
‘সত্যি বলতে কী, না। আমি বাংলাদেশি মানুষ, নুমার সঙ্গে আছি স্রেফ শখের বশে। অনুরোধে ঢেঁকি গিলতে গিয়ে আটকে গেছি এখানে।’
‘অনুরোধ?’
‘হ্যাঁ। পর্তুগাল আর স্পেন সরকার অনুরোধ করেছে, নুমা যেন তাদের মাঝে শান্তি বজায় রাখতে সাহায্য করে।’
‘বিশাল সম্মানের ব্যাপার বলতে হবে,’ অ্যাপেটাইজারে ছোট্ট একটা কামড় বসাল লামিয়া। ‘যদ্দূর জানি, এরা শেষবার যখন মধ্যস্থতা চেয়েছিল, গিয়েছিল পোপের কাছে। দুই দেশের মাঝখানে সীমানারেখা টেনে মীমাংসা করেছিলেন তিনি।’
হাসল রানা। ‘দুর্ভাগ্যক্রমে, আমাদের অত ক্ষমতা নেই।’
ওয়াইন এল। স্বাদ চেখেই ওটাকে স্বীকৃতি জানাল ওরা। এরপর সরাসরি কাজের কথা পাড়ল রানা।
‘এবার বলো, কেন তোমাকে পাঠানো হয়েছে এখানে?’
বাঁকা চোখে ওর দিকে তাকাল লামিয়া। ‘ভেবেছিলাম আরও ঘুরিয়ে-পেঁচিয়ে জিজ্ঞেস করবে।’
‘আমি সোজা-সরল মানুষ,’ নিরীহ ভঙ্গিতে বলল রানা। শ্রাগ করল লামিয়া। বলল, ‘অযথা আমাকে সন্দেহ করছ। রাশার বিজ্ঞান পরিদপ্তরে কাজ করি আমি। এখানকার আবিষ্কারের ব্যাপারে আমাদের আগ্রহ জাগাটাই তো স্বাভাবিক। অদ্ভুত এক ম্যাগনেটিজম, যার টানে অন্তত ডজনখানেক জাহাজ ডুবে গেছে… যে-কেউই কৌতূহলী হয়ে উঠবে।’
অকাট্য যুক্তি, কিন্তু রানা পুরোপুরি মেনে নিতে পারছে না। কথা আর কাজে যথেষ্ট ফারাক রয়েছে এই মেয়ের।
‘জাহাজডুবির জন্যে ম্যাগনেটিজমকে দায়ী করছে না কেউ,’ শুধরে দিল ও। ‘ডুবে যাবার পরে ওটার টানে টাওয়ারের কাছে চলে এসেছে ওগুলো।’
‘জানি,’ বলল লামিয়া। ‘নাটকীয়তার জন্যে বললাম আর কী। টাওয়ারটা যেন গ্রিক মিথোলজির সাইরেনদের মত ডেকে নিচ্ছে দুর্ভাগা জাহাজগুলোকে। রোমান্টিক, তাই না?’
‘রোমান্টিক, তবে সায়েন্টিফিক্যালি ভ্রান্ত।’
অদ্ভুত এক দ্যুতি ফুটল লামিয়ার চোখে। ‘তুমি শিয়োর? যতকিছুই হোক, সাগরের এই এলাকায় কারণ ছাড়াই বহু জাহাজ আর বিমান হারিয়ে যাবার রেকর্ড আছে।’
সেসব গল্পের অনেকগুলোই শুনেছে রানা, প্রশ্নবোধক দৃষ্টিতে তাকাল। ‘আরেকটা বারমুডা ট্রায়াঙ্গল?’
‘ভাবলে ক্ষতি কী?’
‘ক্ষতি হলো, খোদ বারমুডা ট্রায়াঙ্গল কিংবদন্তির নিজেরই কোনও বৈজ্ঞানিক ভিত্তি নেই। ইউএস কোস্ট গার্ডের একটা স্টাডি বলছে, বারমুডায় যত জাহাজডুবি আর বিমান দুর্ঘটনা ঘটেছে, তা পৃথিবীর অন্যান্য এলাকার তুলনায় মোটেও বেশি নয়। সাগর একটা বিপজ্জনক জায়গা, সেটা যেখানেই যাও না কেন।’
একটু যেন হতাশ হলো লামিয়া। ওয়াইনে চুমুক দিয়ে বলল, ‘পরিসংখ্যান দিয়ে আসলে মানুষের বিশ্বাস বদলানো যায় না। শুনেছ কি না জানি না, বারমুডা ট্রায়াঙ্গলের মত এ- জায়গাটারও একটা নাম দিয়ে ফেলেছে লোকে—ডেভিল’স্ ডোরওয়ে।’
‘কারা দিয়েছে?’
‘ঠিক জানি না। বিজ্ঞানীরা, কিংবা কোনও সাংবাদিক।’
এই প্রথম নামটা শুনছে রানা। ‘এখানে আসার পর থেকে পত্রিকায় চোখ বোলাবার সুযোগ পাইনি। এমন অদ্ভুত একটা নাম দেবার কারণ কী?’
‘নিচের রেকগুলো নাকি একটা ত্রিভুজের মত আকৃতি সৃষ্টি করেছে সি-ফ্লোরে,’ ব্যাখ্যা করল লামিয়া। ‘পশ্চিম থেকে পূর্বদিকে ক্রমশ সরু হয়ে গেছে—তীরচিহ্নের মত তাক হয়ে আছে টাওয়ারটার দিকে। ত্রিভুজের ডগাটা ডুবোপাহাড়ের ঢালে একটা সরু ফাটলে গিয়ে মিশেছে। ওই ফাটলের ভেতর দিয়ে স্রোত প্রবাহিত হবার সময় গতি বাড়ে, ওপাশে গিয়ে গভীর পানিতে মেশে। পেছনদিকে, যেখানে ত্রিভুজটা সবচেয়ে চওড়া, সেখানে রয়েছে দুটো উঁচু স্তম্ভ। ওটাকেই পানির নিচের ওই উপত্যকায় ঢোকার এন্ট্রি পয়েন্ট বলে ভাবা হচ্ছে…’
‘ঠিক দরজার মত, এবার বুঝতে পারছে রানা। ‘স্তম্ভদুটো দরজার পিলার। হুম, এক হিসেবে তো ডোরওয়েই বটে।’
‘এমন এক ডোরওয়ে, যেটা দিয়ে ঢোকা যায়, কিন্তু বেরুনো যায় না,’ বলল লামিয়া। ‘ডেভিল’স্
ডোরওয়ে-নরকের প্রবেশপথ।’
মন্দ নয় নামটা, স্বীকার করতে বাধ্য হলো রানা। অফিশিয়ালি যে-নাম দেয়া হয়েছে—নর্থ সেন্ট্রাল আটলান্টিক ম্যাগনেটিক অ্যানোমেলি-তার চেয়ে অনেক ভাল শোনাচ্ছে।
‘হুম, জুৎসই নাম,’ বলল ও।
‘তা তো বটেই।’
‘কিন্তু এটা বোঝা গেল না, ওই ডোরওয়ের বাইরে পড়ে থাকা একটা এয়ারক্র্যাফটের ভেতরে তুমি ডাইভ দিচ্ছিলে কেন।’
‘ঠিক,’ অভিযোগটা মেনে নিল লামিয়া, কৈফিয়ত দেবার কোনও চেষ্টা করল না। ‘আরও একটা অসঙ্গতি আছে। লোহাবিহীন, নন-ম্যাগনেটিক অ্যালুমিনিয়ামে তৈরি একটা বিমান কেন এখানে ক্র্যাশ করল? ডেভিল’স্ ডোরওয়ের অত কাছেই বা গেল কী করে?’
চিন্তার নতুন খোরাক পেল রানা, বিষয়টা আগে মাথায় আসেনি। নীরব হয়ে গেল ও।
গ্লাসে আরেকটা চুমুক দিল লামিয়া। ‘চমৎকার ওয়াইন, বলল ও। ‘তুমি একটু বসবে? আমার ফ্রেশ হওয়া দরকার।’
ভ্রূকুটি করল রানা। আসার আগে লামিয়ার হোটেল হয়ে এসেছে ওরা। আধঘণ্টা ধরে পোশাক পাল্টেছে সে, চল বেঁধেছে, মেকআপ করেছে। এরপর আর ফ্রেশ হবার কী আছে? সে-তুলনায় ওর অবস্থা ঝড়ের কবলে পড়া কাকের মত। গায়ে সকাল থেকে পরে থাকা পোশাক। সাগরে ডাইভ দেবার পর গোসলটাও সারতে পারেনি।
রানার জবাবের প্রতীক্ষায় না থেকে উঠে পড়েছে লামিয়া। ও-ও ভদ্রতা দেখিয়ে উঠল। পেছন থেকে তাকিয়ে রইল মেয়েটার গমনপথের দিকে। কালো রঙের ককটেল ড্রেস আর হাই হিলে দারুণ আকর্ষণীয় লাগছে মেয়েটাকে। প্রতি পদক্ষেপে নিতম্বে উঠছে হিল্লোল। চোখের আড়াল হয়ে গেলে আবার বসে পড়ল। তাড়াতাড়ি পকেট থেকে সেলফোন বের করে একটা এসএমএস পাঠাল মুরল্যাণ্ডকে।
‘ড. লামিয়া লিভানোভার ব্যাপারে ইনফরমেশন চাই আমি। কেন এখানে এসেছে। অতীতে কোথায় কাজ করেছে। আর যে-বিমানটায় ডাইভ দিচ্ছিল, সেটার ব্যাপারেও কিছু জানা যায় কি না দেখো।’
মিনিট পেরুবার আগেই জবাব চলে এল।
মুরল্যাণ্ড লিখেছে, ‘আমি তো অন্তর্যামী হয়ে গেছি, বন্ধু। তুমি বলার আগেই খোঁজ নিচ্ছিলাম। তোমার বান্ধবীর ব্যাপারে কয়েকটা ওয়েবপেজের লিঙ্ক পাঠালাম। আর বিমানটার ব্যাপারে যদ্দূর জানলাম, ১৯৫১ সালে সান্তা মারিয়া থেকে টেকঅফ করে হারিয়ে গিয়েছিল ওটা। সিভিল অ্যারোনটিক্স বোর্ডের ফাইল আর ক্র্যাশ রিপোর্ট চেক করে দেখেছি। সেসবের অনেকটাই সিআইএ-র নির্দেশে ক্লাসিফায়েড করে রাখা হয়েছে, তাই বিস্তারিত কিছু জানাতে পারছি না।’
সিআইএ! কেন যেন অবাক হতে পারছে না রানা। স্নায়ুযুদ্ধের সময়কার একটা বিমান, যেটার প্রতি রাশা আগ্রহী… এখানে আমেরিকান কোনও কানেকশন না থাকাই বরং অস্বাভাবিক।
মুরল্যাণ্ডের পাঠানো লিঙ্কগুলো নিয়ে ব্যস্ত হয়ে পড়ল ও। জানা দরকার, রহস্যময়ী লামিয়া লিভানোভা আসলে কে।
.
মেয়েদের বাথরুমে, আয়নার সামনে দাঁড়িয়ে আছে লামিয়া। লিপস্টিক দিচ্ছে না, বা মেকআপ ঠিক করছে না, চোখ আটকে আছে সেলফোনের স্ক্রিনে।
‘তাড়াতাড়ি!’ ডাউনলোডের ধীরগতি দেখে বিড়বিড় করল ও।
অবশেষে বদলে গেল স্ক্রিন। একটা ফাইল ওপেন হলো- মাসুদ রানার ডোশিয়ে। বেশ বড়, পুরোটা পড়ার সময় নেই। চোখ বুলিয়ে নিল লামিয়া। গুরুত্বপূর্ণ পয়েন্টগুলো শুধু পড়ে নিল। তারপর একটা এসএমএস পাঠিয়ে জানাল, ফাইলটা পেয়েছে।
ফোনটা পার্সে রেখে আয়নায় নিজের চুল ঠিক করে নিল সে। ঘুরে হাঁটতে শুরু করল দরজার উদ্দেশে।
.
রানাও নিজের সেলফোনে লামিয়ার বায়োডাটা পড়ছে। আড়চোখে ক্ষণে ক্ষণে তাকাচ্ছে বাথরুমের দিকে। দরজা খুলে যেতে দেখে ফোন রেখে দিল পকেটে। উঠে দাঁড়িয়ে স্বাগত জানাল মেয়েটাকে। চেয়ার টেনে বসতে সাহায্য করল।
‘আগের চেয়ে ফ্রেশ দেখাচ্ছে তোমাকে,’ ঠাট্টার সুরে বলল ও।
‘থ্যাঙ্কস,’ লামিয়া বলল। ‘চেষ্টার ত্রুটি করিনি।’
জবাবটাও ঠাট্টার সুরে এসেছে, কিন্তু কোথায় যেন তার ভেতরে সত্যের ছোঁয়া অনুভব করল রানা। সমাজে শুধু যোগ্যতার জোরে মেয়েরা কিছু অর্জন করতে পারে না, তার সঙ্গে রূপও চাই। লামিয়া নিশ্চয়ই সেটা ঠেকে শিখেছে।
‘অদ্ভুত সুন্দর লাগছে তোমাকে,’ প্রশংসার সুরে বলল রানা। ‘আমার সঙ্গে একদম মানাচ্ছে না। লোকে নিশ্চয়ই অবাক হচ্ছে আমাদেরকে দেখে।’
‘থাক, আর বিনয় করতে হবে না। তুমি নিজেও কম সুপুরুষ নও।’
‘স্বীকার করছি, সাজগোজের সুযোগ পেলে হয়তো বা তোমার সঙ্গী হিসেবে উৎরে যেতে পারব। কিন্তু এ-অবস্থায় … নির্ঘাত বন্দরের কোনও জেলের মত দেখাচ্ছে আমাকে।’
হেসে ফেলল লামিয়া।
হাসি-ঠাট্টা আর হালকা গল্পগুজবের মধ্য দিয়ে কাটতে থাকল সময়। খাবার এল, সেই সঙ্গে আরেক দফা ওয়াইন। এবার পুরনো আলোচনার খেই ধরল রানা।
‘আমার প্রশ্নটার কিন্তু জবাব দাওনি,’ বলল ও। ‘বিমানটায় একাকী ডাইভ দিয়েছিলে কেন? বোটে দু’সেট এয়ারট্যাঙ্ক ছিল। পার্টনার নেই তোমার?’
‘এতকিছু জানতে চাইলে মুশকিল,’ মৃদু হেসে বলল লামিয়া। ‘ঠিক আছে, সংক্ষেপে তোমার কৌতূহল নিরসন করি। সরকারের আরেকজন প্রতিনিধির সঙ্গে সান্তা মারিয়ায় এসেছি আমি, তবে সে বিজ্ঞান পরিদপ্তরের কেউ নয়। অ্যাসাইনমেন্টটা আমার একার। আর দ্বিতীয় এয়ারট্যাঙ্ক… ওটা বোটের সঙ্গেই ছিল।’
দ্বিতীয় প্রতিনিধি নিশ্চয়ই লামিয়ার হ্যাণ্ডলার জাতীয় কেউ, অনুমান করল রানা। ওর ওপর নজরদারির জন্যে এসেছে। যতটুকু বুঝেছে, এ-মেয়ে কোনও প্রফেশনাল এজেণ্ট নয়, তাই একাকী পাঠানো হয়নি ফিল্ডে।
‘বেশ,’ মাথা ঝাঁকাল ও। ‘এবার তোমার পালা। কিছু জানার থাকলে জিজ্ঞেস করতে পারো।’
‘পদ্ধতিটা পছন্দ হয়েছে আমার,’ বলল লামিয়া। ‘তা হলে বলো, বোটে উঠে আসার পর ওভাবে রেগে গিয়েছিলে কেন? তোমাদের সাধের এক্সক্লুসিভিটি জোনে হানা দিয়েছিলাম বলে, নাকি অফিশিয়ালি নাম লেখাইনি বলে?’
‘কোনোটাই না,’ রানা মাথা নাড়ল। ‘রেগেছি তোমার বোকামি দেখে। নিচে মরতে পারতে তুমি…. মরতে বসেওছিলে।’
‘অ! মাসুদ রানা তা হলে একজন দরদী মানুষ? অপরের ভালমন্দের চিন্তায় অস্থির?’
‘যা খুশি ভাবতে পারো,’ কাঁধ ঝাঁকাল রানা। ‘তবে অকারণ মৃত্যু আমি পছন্দ করি না।’
‘সেজন্যেই কি সুযোগ পেলেই ঝাঁপিয়ে পড়ো বিপদে? সাহায্যের হাত বাড়িয়ে দাও?’
রানার কপালে ভাঁজ পড়ল।
লামিয়া বলল, ‘বুঝতেই পারছ, তোমার বিষয়ে খানিকটা খোঁজখবর নিয়েছি আমি।’
‘কী জানলে?’
‘অজানা-অচেনা মানুষের বিপদেও ঝাঁপিয়ে পড়ার অভ্যেস আছে তোমার।’
‘সেটা খারাপ?’
‘উঁহুঁ। আমি বরং তোমার এই অভ্যেসের কারণে কৃতজ্ঞ। আজ আমার প্রাণ বাঁচিয়েছ তুমি।’
‘ও কিছু না,’ বলল রানা। ‘আমিও খোঁজ নিয়েছি তোমার ব্যাপারে।’
‘আশা করি ভাল তথ্যই পেয়েছ।’
‘শুধু এটুকু জেনেছি যে, তুমি একজন জাত-প্রতিযোগী। জীবনের একটা বড় অংশ কাটিয়েছ আইস রিঙ্কে। স্কেটার হিসেবে স্থানীয়, জাতীয় আর আন্তর্জাতিক প্রতিযোগিতায় অংশ নিয়েছ এক নাগাড়ে। লিগামেন্ট ছিঁড়ে যাবার পরেও উইন্টার অলিম্পিকে ব্রোঞ্জ মেডেল জিতে নিয়েছিলে প্রায়!’
‘ব্রোঞ্জ না, স্বর্ণপদক জিতে নিচ্ছিলাম,’ বলল লামিয়া। ‘শেষ জাম্পটার পর পড়ে গিয়েছিলাম। এক পায়ে শেষ করেছিলাম প্রোগ্রাম।’
‘এরপর তো প্রায় দু’মাস হাঁটতে পারোনি?’ ওয়েবসাইটে পড়া তথ্যগুলো স্মরণ করছে রানা। ‘এজন্যেই জাত-প্রতিযোগী বললাম। অন্য কোনও স্কেটার হলে তখুনি থেমে যেত। পা-টা বাঁচাত পরের কোনও কম্পিটিশনের জন্য।
‘পরের সুযোগটা কখনও কখনও পাওয়া যায় না,’ গম্ভীর গলায় বলল লামিয়া।
‘সেজন্যেই অমন ঝুঁকি নিয়েছিলে?’
ঠোঁটে ঠোঁট চেপে বসল লামিয়ার। আনমনে চামচ দিয়ে প্লেটের খাবার নাড়াচাড়া করল। এরপর বলল, ‘অলিম্পিকে আমার আসলে যাবারই কথা ছিল না। শেষ মুহূর্তে একজন স্কেটার অসুস্থ হয়ে পড়ায় আমাকে সুযোগ দেয়া হয়। জানতাম, অমন সুযোগ দ্বিতীয়বার পাব না।’
‘তাই কিছু প্রমাণ করতে চেয়েছিলে?’ ওর মনোভাব খানিকটা বুঝতে পারছে রানা।
নিঃশব্দে মাথা ঝোঁকাল লামিয়া।
‘আর এবারের ব্যাপারটা?’ ভুরু নাচাল রানা। ‘এই যে ল্যাবরেটরির বাইরে একটা অ্যাসাইনমেণ্ট নিয়ে এলে… এটা তোমার জন্যে নতুন বলে ধারণা করছি। নিশ্চয়ই কাউকে ইমপ্রেস করতে চাইছ, আবারও কিছু প্রমাণ করতে চাইছ, নইলে ভবিষ্যতে তোমাকে কোনও সুযোগ দেয়া হবে না। ঠিক বলেছি?’
‘হয়তো,’ নিচু গলায় বলল লামিয়া।
‘এতে কোনও দোষ দেখি না,’ রানা বলল। ‘আমরা সবাই কারও না কারও চোখে নিজেকে যোগ্য প্রমাণ করতে চাই। তাই বলে সবখানে ঝুঁকি নেয়া চলে না, বিশেষ করে সাগরের তলায় ডুবে থাকা একটা বিমানের ভেতরে।’
‘তুমি কখনও এমন ঝুঁকি নাওনি?’ প্রশ্ন করল লামিয়া। ‘কাউকে দেখাতে চাওনি, তোমার ব্যাপারে তার ধারণা ভুল?’
‘কে কি ভাবল না-ভাবল, তা নিয়ে একদম মাথা ঘামাই না আমি।’
‘তা হলে বলতে চাইছ, তোমার জীবনে এমন কেউ নেই, যার চোখে নিজেকে যোগ্য প্রমাণ করা দরকার?’
‘আমি সে-কথা একবারও বলিনি।’
‘হুম, তার মানে আছে।’ চোখের দৃষ্টি উজ্জ্বল হলো লামিয়ার। ‘কে সে? কোনও মেয়ে? মিসেস মাসুদ রানা বলে কি কেউ আছে, অথবা হতে চলেছে?’
মাথা নাড়ল রানা। ‘অমন কেউ থাকলে আজ আমাকে এখানে পেতে না।
‘তা হলে কার কাছে নিজেকে প্রমাণ করতে চাও তুমি?’
শব্দ করে হেসে উঠল রানা। আলাপটা ইন্টারেস্টিং হয়ে উঠেছে। ‘আগে যে-খবর জানাবার টোপ দিয়ে আমাকে এখানে নিয়ে এসেছ, সেটা বলো। তারপর আমি আমার গুমর ভাঙব।’
‘মনে হচ্ছে না সে-সৌভাগ্য হবে। খবরটা শোনামাত্র ডিনার থেকে উঠে যেতে পারো তুমি।’
‘নির্ভর করছে তুমি কী জানাচ্ছ, তার ওপর।’
কয়েক মুহূর্ত নীরব রইল লামিয়া। এরপর বলল, ‘গতকাল একজন ফ্রেঞ্চ ডাইভারকে বাঁচিয়েছ তোমরা।’
‘হ্যাঁ,’ বলল রানা। ‘ডুবুরি হিসেবে একদম আনাড়ি, বেল্টে প্রায় একশো পাউণ্ডের ওজন নিয়ে নেমে গিয়েছিল পানিতে। ডুবে গিয়েছিল।’
‘আসলে আনাড়ি না। তোমার ধারণা ভুল।’
‘মানে?’
‘পুরোটাই একটা সেটআপ। তুমি আর তোমার বন্ধু যখন তাকে উদ্ধার করতে ব্যস্ত হয়ে পড়লে, সেই ফাঁকে ফ্রেঞ্চ টিমের আরেক মেম্বার পাথরের ওই টাওয়ার থেকে চার ফুট গভীর একটা কোর স্যাম্পল তুলে নিয়ে এসেছে। বোকা বানিয়েছে তোমাদের। এই নিয়ে ওরা আড়ালে-আবডালে হাসাহাসিও করছে।’
চোখের পলকে মুড বদলে গেল রানার। নিঃশব্দ রাগে কঠিন হয়ে উঠল মুখ। খাওয়ার রুচি নষ্ট হয়ে গেছে। প্লেট ঠেলে দিল সামনে। টেবিলের ওপর ভাঁজ করে রাখল ন্যাপকিন।
‘ঠিকই বলেছিলে তুমি,’ বলল ও। ‘ডিনার শেষ।’
‘জানতাম,’ দীর্ঘশ্বাস ফেলল লামিয়া। ‘চলো, আমিও উঠব।’
চেয়ার ছেড়ে উঠে দাঁড়াল ওরা। বিলের জন্যে টেবিলের ওপর কয়েকটা নোট রেখে দিল রানা, এরপর লামিয়াকে নিয়ে এগোল দরজার দিকে।
‘তোমার গুমর কিন্তু জানা হলো না,’ বলল মেয়েটা। ‘পরে শোনাব,’ রানা গম্ভীর।
দরজা থেকে রেস্টুরেন্টের বাইরে বেরিয়ে এল দু’জনে। ঠিক তখুনি ছায়ার মধ্যে নড়ে উঠল কেউ। ডানদিক থেকে কিছু একটা ছুটে আসতে দেখল রানা- লোহার ডাণ্ডা বা ব্যাট জাতীয় কী যেন; সরাসরি আঘাত হানল ওর পেটে।
শরীর শক্ত করে ফেলেছিল রানা, কিন্তু লাভ হলো না তাতে। প্রচণ্ড আঘাতে হুঁক করে সমস্ত বাতাস বেরিয়ে গেল মুখ দিয়ে। পেট চেপে ধরে মাটিতে হাঁটু গেড়ে বসে পড়ল ও।জেনিভা, সুইট্যারল্যাণ্ড। সাম্প্রতিক সময়।
নীরব রাস্তা ধরে হেঁটে চলেছে নাথানিয়েল ম্যালোন। শীতের অন্ধকার রাত। ঘড়ির কাঁটায় বারোটা বেজেছে বেশ খানিকটা আগে। আকাশ থেকে পেঁজা তুলোর মত নেমে আসছে তুষার, দিনভর তুষারপাতে জমা তিন ইঞ্চি বরফের স্তরকে আরও পুরু করে তুলছে। বাতাস নেই, কোনও শব্দ নেই; চারদিকে বিরাজ করছে শান্তিময়, নিস্তব্ধ পরিবেশ।
মাথার টুপিটা একটু টানল ম্যালোন, ভাল করে গায়ে জড়াল উলের কোটটা, দু’হাত ঢুকিয়ে দিল কোটের পকেটে। সুইট্যারল্যাণ্ডের জানুয়ারি মাস- তুষারপাত হওয়াটাই স্বাভাবিক, কিন্তু সে-কথা প্রায়ই ভুলে যায় সে। কারণ, দিনের বেশিরভাগ সময় তাকে কাটাতে হয় মাটির তিনশো ফুট গভীরে; কাজ করতে হয় বিশ্ববিখ্যাত লার্জ হ্যাডরন কলাইডারের টানেল আর কন্ট্রোল রুমে। ইয়োরোপিয়ান কাউন্সিল ফর নিউক্লিয়ার রিসার্চ, সংক্ষেপে যাকে সার্ন বলে ডাকা হয়, সেটারই এক নগণ্য কর্মচারী সে।
লার্জ হ্যাডরন কলাইডারের কন্ট্রোল রুমে সার্বক্ষণিকভাবে আটষট্টি ডিগ্রির আরামদায়ক তাপমাত্রা মেইনটেন করা হয়, সারাক্ষণ জ্বলে কৃত্রিম আলো, গুঞ্জন করে চলে জেনারেটর আর কলাইডারের পালসিং এনার্জি। একঘেয়ে সে-পরিবেশে পৌঁছুলে সময়জ্ঞান থাকে না, বোঝা যায় না বাইরের দুনিয়ায় কী ঘটছে। পরিবর্তনটা টের পাওয়া যায় সারফেসে ফিরে এলে। এই তো, আজ সকালেই সে যখন কাজে আসে, তখন ছিল নীল আকাশ, আর সে-আকাশে রোদের খেলা। আর এখন… যেন এক লহমায় বদলে গেছে সব। আকাশ মেঘাচ্ছন্ন, রাস্তাঘাটে তিন ইঞ্চি পুরু বরফ, বারো ঘণ্টা আগে যার অস্তিত্ব ছিল না।
তুষারে ছাওয়া রাস্তা ধরে এখন রেলস্টেশনের দিকে এগোচ্ছে ম্যালোন। সার্নের হোমরা-চোমরা ব্যক্তিরা, মানে ফিজিসিস্ট আর অন্যান্য বিজ্ঞানীরা, সার্ন থেকে দেয়া বিলাসী গাড়িতে আসা-যাওয়া করে; কিন্তু ম্যালোনের মত মানুষদের ট্রেনই ভরসা। ফিজিসিস্ট নয় সে, নয় পার্টিকল থিয়োরিস্ট বা ওই ফিল্ডের কোনও মানুষ। তার মানে এ-ই নয় যে, তার লেখাপড়া কম। ইলেকট্রো-ম্যাগনেটিক থিয়োরিতে একটা মাস্টার্স ডিগ্রি রয়েছে তার, রয়েছে এনার্জি-ট্রান্সফার সংক্রান্ত ফিল্ডে বিশ বছরের অভিজ্ঞতা; সেজন্যে ভাল অঙ্কের বেতনও দেয়া হয় তাকে। সমস্যা হলো, টাকা পেলেও সম্মান নেই তার। সার্নের যশ-খ্যাতি-সম্মান সবই যায় ওখানকার ফিজিসিস্ট ও অন্যান্য বিজ্ঞানীদের পকেটে, যারা সৃষ্টির রহস্য উদ্‌ঘাটনে ব্যস্ত। তাদের চোখে ম্যালোন একজন মেকানিক বৈ আর কিছু নয়… মোটা অঙ্কের বেতন পাওয়া একজন মেকানিক। ওরা সবাই তার চেয়ে বড়, এমনকী হ্যাডরন কলাইডারটাও। অবশ্য… এক হিসেবে যন্ত্রটা সার্নের সবার চেয়ে বড়।
দুনিয়ার সবচেয়ে বড় সায়েন্টিফিক ইকুইপমেণ্ট বলা হয় লার্জ হ্যাডরন কলাইডারকে। এর আরেক নাম পার্টিকল অ্যাক্সেলারেটর। জিনিসটা আদতে ফাঁপা টিউবের মত বৃত্তাকার বিশাল এক যন্ত্র, যার ভেতর দিয়ে পরমাণুর ক্ষুদ্রাতিক্ষুদ্র কণাগুলো ছুটে চলে অকল্পনীয় গতিতে। সেসব কণার সংঘর্ষ ঘটানোর মাধ্যমে বিজ্ঞানীরা বিগ ব্যাং বা সৃষ্টির আদি রহস্য উদ্ঘাটনের চেষ্টা করেন। সার্নের লার্জ হ্যাডরন কলাইডার বা এলএইচসি দুনিয়ার সবচেয়ে বড় পার্টিকল অ্যাক্সেলারেটর। মাটির তলায় টানেল খুঁড়ে অতিকায় টিউবটা তৈরি করা হয়েছে, যার পরিধি সাতাশ কিলোমিটার। সুইট্যারল্যাণ্ডের সীমানা পেরিয়ে ফ্রান্সের তলা দিয়ে ঘুরে এসেছে টানেল।
টানেলে বসানো সুপারকণ্ডাক্টিং ম্যাগনেটগুলোর ডিজাইন ও নির্মাণে জড়িত ছিল ম্যালোন। এখন তার কাজ সেগুলো চালু রাখা। এলএইচসি যখন অন্ করা হয়, ম্যালোনের চুম্বকগুলো অবিশ্বাস্য পরিমাণে শক্তি শুষে নেয়। পরে ওগুলোকেই যখন সুপারকুল করা হয়, সেগুলো পরমাণুর প্রোটনকে প্রায় আলোর বেগে টানেলের ভেতর দিয়ে ঘোরাতে পারে।
একমাত্র সমস্যা হলো, ম্যাগনেটগুলো নষ্ট হলে সারাতে দিনের পর দিন, কখনও কয়েক সপ্তাহও লেগে যায়। অচল, হয়ে বসে থাকে পুরো যন্ত্রটা। কয়েক মাস আগেই এমন একটা পরিস্থিতি দেখা দিয়েছিল। এক কন্ট্রাক্টর সস্তা একটা সার্কিট বোর্ড বসিয়ে জ্বালিয়ে দিয়েছিল পুরো সার্কিট। আর যায় কোথায়, সব দোষ এসে পড়ল ম্যালোনের ঘাড়ে। কিছুতেই কাউকে বোঝাতে পারল না, ঘটনাটার জন্যে ওপরতলার কোনও গুণধর ব্যক্তি দায়ী, যে কিছু টাকা বাঁচাতে চেয়েছিল। বরং সবাই হামলে পড়ল তারই ওপর, তাড়াতাড়ি পুরো সিস্টেম মেরামত করতে পারছে না বলে।
তিন সপ্তাহ লেগেছিল সব আবার ঠিকঠাক করে নিতে। মাটির তলায় তাকে কাটাতে হয়েছে দিনের পর দিন। সবকিছু ঠিকঠাক হবার পরেও শান্তি নেই। প্রায়ই তাকে আভাসে- ইঙ্গিতে বলা হচ্ছে, তার কাজে সন্তুষ্ট নয় কর্তৃপক্ষ। এভাবে চলতে থাকলে যে-কোনও চাকরি চলে যেতে পারে।
নিকুচি করি আমি চাকরির, মনে মনে ভাবল ম্যালোন। খুব শীঘ্রি এসব যন্ত্রণার অবসান ঘটতে চলেছে। শান্ত পদক্ষেপে স্টেশনের দিকে এগিয়ে চলল সে। তুষারপাত হওয়ায় একদিক থেকে ভালই হয়েছে, পায়ের ছাপ পড়ছে তার। আজ রাতে ওর পায়ের ছাপ থেকে যাওয়ার প্রয়োজন আছে।
প্ল্যাটফর্মে পৌঁছে ঘড়ি দেখল ম্যালোন। পরের ট্রেন আসতে পাঁচ মিনিট বাকি। শিডিউল মোতাবেকই চলছে সব। প্ল্যাটফর্ম সম্পূর্ণ ফাঁকা। পাঁচ মিনিটের ভেতরেই নতুন এক জীবনের পথে রওনা হবে সে, এখনকার চেয়ে সেটা অনেক বেশিই ভাল হবে।
হঠাৎ কে যেন ডেকে উঠল: ‘নাথান?’
ঘাড় ফেরাতেই দূরের সিঁড়ি ধরে প্ল্যাটফর্মে একজন মানুষকে উঠে আসতে দেখল ম্যালোন। এগিয়ে আসছে তার দিকে।
‘যাক, চিনতে ভুল করিনি,’ কাছে এসে বলল লোকটা।
ফিলিপ নোয়া—এলএইচসি-র ডেপুটি হেড অভ সিকিউরিটি। হৃৎস্পন্দন বেড়ে গেল ম্যালোনের। এ-লোক এখানে কেন? গোলমাল হয়েছে কোনও? না, আজ রাতে কোনও গোলমাল হওয়া চলবে না। পকেট থেকে সেলফোন বের করল সে। আবার তাকে ডেকে পাঠানো হয়নি তো? না, কোনও মেসেজ বা মিসড কল নেই। তা হলে নোয়া কী করছে এখানে?
‘ফিলিপ!’ মুখে শুকনো এক টুকরো হাসি ফোটাল ম্যালোন। ‘তুমি এখানে? তোমার না কালকের অপারেশনের প্রস্তুতি নেবার কথা?’
‘আমার কাজ শেষ,’ বলল নোয়া। ‘বাকিটা নাইট ক্রু সামলাতে পারবে।’
নার্ভাসনেসে আক্রান্ত হলো ম্যালোন। শীতের ভেতরেও ঘামতে শুরু করেছে সে। নোয়ার আকস্মিক উপস্থিতিকে কাকতালীয় বলে ভাবতে পারছে না। কিছু বুঝে ফেলেনি তো? জেনে যায়নি তো কোনোভাবে?
‘ট্রেন ধরবে নাকি?’ জিজ্ঞেস করল সে।
‘অবশ্যই,’ বলল নোয়াঁ। ‘এই আবহাওয়ায় কে গাড়ি চালাতে যায়?’
সবাই চালায়, মনে মনে ভাবল ম্যালোন। জেনিভার শীতে তিন ইঞ্চি তুষার খুবই সামান্য ব্যাপার।
পাশে এসে দাঁড়াল নোয়া। ম্যালোনের মাথায় তখন চিন্তার ঝড় বইছে। ডেপুটি চিফ অভ সিকিউরিটিকে কিছুতেই তার সঙ্গী হতে দেয়া যাবে না… কিছুতেই না। কিন্তু তাড়াবে কীভাবে? অফিসে কিছু ফেলে এসেছে বলে ফিরে যাবে কি না ভাবল, কিন্তু ঘড়ির দিকে তাকিয়ে বাতিল করে দিতে হলো চিন্তাটা। সময় নেই। মনে হলো ফাঁদে পড়ে গেছে।
‘আজ তোমার সঙ্গেই যাব,’ বলল নোয়া। ‘ট্রেন থেকে নেমে দু’জনে খানিকটা গলা ভেজানো যাবে, কী বলো?’
ট্র্যাকের দিকে তাকাল ম্যালোন। ট্রেনের শব্দ শোনা যাচ্ছে, দূরে ঝিলিক দিচ্ছে ইঞ্জিনের আলো।
‘ইয়ে… আমি আসলে…’ ইতস্তত করে বলতে চাইল সে, কিন্তু কথা শেষ করার সুযোগ পেল না। পেছনে শুনতে পেল পায়ের আওয়াজ—সিঁড়ি ধরে উঠে আসছে কেউ। একসঙ্গে ওদিকে তাকাল ম্যালোন আর নোয়াঁ। দেখতে পেল কালো ওভারকোট পরা দু’জন মানুষকে, আর কোনও শীতের কাপড় নেই তাদের গায়ে।
এক মুহূর্তের জন্যে ম্যালোনের মনে হলো, এরা নোয়ার লোক—সিকিউরিটি টিমের সদস্য, কিংবা পুলিশ… তাকে ধরতে এসেছে। কিন্তু নোয়ার মুখের দিকে তাকিয়ে বুঝল, ধারণাটা ভুল। সন্দেহের চোখে লোকদুটোকে জরিপ করছে সে; দীর্ঘ অভিজ্ঞতা থেকে বুঝতে পারছে, এরা লোক সুবিধের নয়।
কোনোভাবে ভবিতব্যকে ঠেকানো যায় কি না, ভাবার চেষ্টা করল ম্যালোন। কিন্তু লাভ হলো না। চোখের পলকে কোটের ভেতর থেকে দুটো পিস্তল বের করল লোকদুটো, অস্ত্রদুটো তাক করা হলো ম্যালোন আর নোয়ার দিকে।
দু’জনের ভেতর যাকে লিডার মনে হচ্ছে, সে হুঙ্কার ছাড়ল, ‘ডোণ্ট মুভ!’
‘হচ্ছেটা কী?’ বোকা বোকা গলায় বলল নোয়া। ‘তোমরা কারা?’
‘চুপ!’ দ্বিতীয়জন ধমকে উঠল। এগিয়ে গিয়ে পিস্তল ঠেকাল নোয়ার বুকে।
ম্যালোনের দিকে এগিয়ে গেল লিডার। কাঁধ খামচে ধরে বলল, ‘আমাদের সঙ্গে যাচ্ছ তুমি। ভয় নেই, জায়গামত পৌঁছে দেব।’
সশব্দে হেসে উঠল দ্বিতীয় অস্ত্রধারী, চকিতে তাকাল ম্যালোনের দিকে। সঙ্গে সঙ্গে বিদ্যুৎ খেলে গেল নোয়ার দেহে। হাঁটু তুলে লোকটার ঊরুসন্ধিতে আঘাত করল সে, প্রতিপক্ষ কুঁজো হয়ে যেতেই জাপটে ধরে আছড়ে পড়ল মাটিতে।
কী করবে বুঝতে পারছে না ম্যালোন, লিডারকে নোয়ার দিকে পিস্তল ঘোরাতে দেখে থাবড়া দিল, হাতটা তুলে দিল ওপরে। ততক্ষণে ট্রিগার চেপেছে লোকটা, গুলি চলে গেল তির্যকভাবে ওপরদিকে। তাকে জাপটে ধরার চেষ্টা করল ম্যালোন, কিন্তু পাঁজরের ওপর কনুইয়ের গুঁতো খেয়ে আটকে এল দম।
সোজা হতেই দেখল, কপাল দিয়ে দ্বিতীয় অস্ত্রধারীর মুখে আঘাত করছে নোয়া। থ্যাচ জাতীয় একটা শব্দের সঙ্গে থেঁতলে গেল লোকটার নাক। আর্তনাদ করে বসে পড়ল সে। এবার লিডারের ওপর ঝাঁপিয়ে পড়ল দুর্ধর্ষ ডেপুটি। জড়াজড়ি করে মাটিতে পড়ে গেল দু’জনে। শুরু হলো ধস্তাধস্তি। লিডারের হাত থেকে পিস্তল কেড়ে নেবার চেষ্টা করছে নোয়াঁ।
গুমগুম আওয়াজ শুনতে পাচ্ছে ম্যালোন, সেটা বাড়ছে ক্রমশ। স্টেশনের কাছাকাছি এসে গেছে ট্রেন। ব্রেক টানার তীক্ষ্ণ শব্দ ভেসে এল।
‘নাথান!’ চেঁচিয়ে উঠল নোয়া।
চোখ ফেরাতেই ডেপুটিকে চিৎ হয়ে পড়ে থাকতে দেখল ম্যালোন, তার বুকের ওপর চড়ে বসেছে লিডার। পিস্তল তাক করার চেষ্টা করছে কপাল বরাবর। দু’হাতে তার হাতদুটো ধরে রেখেছে নোয়াঁ। বাধা দিচ্ছে প্রাণপণে। কিন্তু লাভ হচ্ছে না। ইঞ্চি ইঞ্চি করে পিস্তলের নল ঘুরে যাচ্ছে তার কপালের দিকে।
স্থবির হয়ে দাঁড়িয়ে রইল ম্যালোন। নোয়া বুঝল, সাহায্য পাওয়া যাবে না। তাই আচমকা কৌশল বদলাল – বাধা দেয়ার বদলে প্রতিপক্ষের দু’হাত ধরে টান দিল নিজের দিকে। তাল হারিয়ে ঝুঁকে পড়ল লিডার, হাত চলে গেল নোয়ার মুখের কাছে। নির্দয়ভাবে হাতটায় কামড় বসাল ডেপুটি। ব্যথায় কাতরে উঠল লিডার, হাতের মুঠো ঢিলে হয়ে গেল। এবার কামড় ছেড়ে একটা ঝাপটা দিল নোয়া, পিস্তলটা উড়ে গিয়ে পড়ল ম্যালোনের পায়ের কাছে।
‘গুলি করো!’ চেঁচাল ডেপুটি।
ট্রেনের আওয়াজ বেড়েই চলেছে। ঝুঁকে কাঁপা কাঁপা হাতে পিস্তলটা তুলে নিল ম্যালোন। লিডারকে ততক্ষণে গায়ের ওপর থেকে ফেলে দিয়েছে নোয়াঁ, নিজেই চড়ে বসেছে তার ওপরে। মোচড়ামুচড়ি করে ছাড়া পাবার চেষ্টা করছে লোকটা, ধরে রাখা কঠিন।
‘গুলি করো ওকে!’ আবার চেঁচাল নোয়া।
ট্র্যাকের দিকে চকিতে তাকাল ম্যালোন। একদম সময় নেই। সিদ্ধান্তটা এখুনি নিতে হবে তাকে। বড় করে শ্বাস নিয়ে সোজা হলো সে। পিস্তল তাক করল-প্রথমে লিডারের দিকে, এরপর নোয়াঁর দিকে। টিপে দিল ট্রিগার।
পেছনদিকে ভীষণ এক ঝাঁকি খেল ডেপুটির মাথা। এক ঝলক রক্ত ছিটকে পড়ল তুষারে ছাওয়া সাদা প্ল্যাটফর্মে। কাত হয়ে পড়ে গেল নোয়ার প্রাণহীন দেহ।
লাফ দিয়ে উঠে দাঁড়াল লিডার। সময় নষ্ট করল না। লাশটা টেনে নিয়ে গেল ছায়ায়, একটা বেঞ্চির পেছনে লুকাল। এক মুহূর্ত পরেই ট্রেনের ইঞ্জিনের আলো পড়ল প্ল্যাটফর্মে। শেষ বাঁকটা পেরিয়েছে, এখুনি এসে থামবে স্টেশনে।
বমি পাচ্ছে ম্যালোনের। পিস্তলটা বেল্টে গুঁজে কোটের বোতাম আটকাল। লিডার এগিয়ে আসছে ওর দিকে।
‘না এলেই পারতে,’ তাকে বলল সে। ‘নিশ্চয়ই দেখেছিলে, আমার সঙ্গে লোক আছে।’
‘উপায় ছিল না,’ বলল লোকটা। ‘বিকল্প কোনও প্ল্যান ছিল না আমাদের।’
ট্রেন পৌঁছে গেছে স্টেশনে। বাতাসে তুষার উড়িয়ে থামতে শুরু করেছে প্ল্যাটফর্মের পাশে।
‘ব্যাপারটা কিডন্যাপিঙের মত দেখানোর কথা ছিল,’ ওদিকে তাকিয়ে বলল ম্যালোন।
‘এখনও তা-ই দেখাবে।’
ম্যালোনের ঘাড়ে একটা রদ্দা মারল লিডার। হাঁটু গেড়ে বসে পড়ল সে। পরমুহূর্তে একটা লাথি খেল কপালের পাশে। আঁধার হয়ে গেল দুনিয়া।
আঘাত সামলে উঠে পড়েছে দ্বিতীয় লোকটা। ম্যালোন টের পেল, তার প্রায়-অচেতন দেহটা কাঁধে তুলে নিল সে। দুই অপহরণকারী এগোল সিঁড়ির দিকে। ট্রেন থেকে নামা যাত্রীদের কোলাহল শুনতে পেল, এরপর শুনল ফাঁকা গুলির আওয়াজ… কোলাহল পরিণত হলো আতঙ্কিত চিৎকার-চেঁচামেচিতে।
চোখ মুদল ম্যালোন।
যখন জ্ঞান ফিরল, তখন একটা সেডানের পেছনের সিটে আধশোয়া অবস্থায় পড়ে আছে সে। জানালা দিয়ে দেখা যাচ্ছে শুভ্র চাদরে ঢাকা প্রকৃতি। দুরন্ত গতিতে ছুটে চলেছে গাড়িটা ভারী তুষারপাতকে অগ্রাহ্য করে।তীরবেগে সারফেসের দিকে উঠছে গ্রুপার। ব্যালাস্ট থেকে সমস্ত ওজন ফেলে দেয়া হয়েছে, ফুল পাওয়ারে চলছে ইলেকট্রিক মোটর—নাক উঁচু করে মিনিটে তিনশো ফুট বেগে ছুটে চলেছে সাবমারসিবলটা।
যত ওপরে উঠছে, ততই বাইরে প্রেশার কমছে পানির, তবে তাতে বিশেষ লাভ হচ্ছে না। বিশ মিনিট পেরুবার পরেও সাগরের দশ হাজার ফুট গভীরে রয়ে গেছে ওরা, ফাটল দিয়ে ঢুকতে থাকা পানির বেগ বাড়ছে।
‘ফ্ল্যাঞ্জের জয়েন্ট দিয়ে ঢুকছে পানি, তাই না?’ বলল আসিফ। ‘ওটাই সবচেয়ে দুর্বল জায়গা।’
খোলের দুটো সেকশন যেখানে জোড়া দেয়া হয়, সেটাকেই ফ্ল্যাঞ্জ বলে।
তানিয়া বলল, ‘আমাদের কাছে ক্ল্যাম্প আছে। লিকটা সিল করে দেয়ার চেষ্টা করতে পারি।’
‘গুড আইডিয়া।’
দেয়ালের দিকে হাত বাড়াল আসিফ, ল্যাচ সরিয়ে একটা প্যানেল খুলল। তলার খোপে সাজিয়ে রাখা হয়েছে নানা ধরনের টুল—ইমার্জেন্সি রিপেয়ারের জন্যে। বড় বড় চারটে ক্ল্যাম্প আছে ওখানে, ফ্ল্যাঞ্জে লাগাবার উপযোগী। সাবমারসিবলের ডিজাইনাররা জানত, পানির গভীরে কোনও সমস্যা দেখা দিলে সেটা ফ্ল্যাঞ্জ দিয়েই শুরু হবে। ক্ল্যাম্পগুলো খোপ থেকে বের করে আনল ও। সাধারণ স্ক্রু- ক্ল্যাম্পের মতই দেখতে; পার্থক্য শুধু এ-ই যে, স্ক্রু-ড্রাইভারের বদলে একটা হ্যাণ্ডেল দিয়ে টাইট করতে হয় ওগুলোকে—অনেকটা গাড়ি উঁচু করার জ্যাকের মত।
একটা ক্ল্যাম্প তানিয়ার হাতে তুলে দিল আসিফ, নিজে রইল কন্ট্রোলে। বলল, ‘ফ্ল্যাঞ্জে খাঁজ কাটা আছে, ক্ল্যাম্প বসানোর জন্যে। জায়গামত বসিয়ে স্ক্রু টাইট করে দাও।’
মাথা ঝাঁকিয়ে ব্যস্ত হয়ে পড়ল তানিয়া। আঙুল দিয়ে হাতড়ে খুঁজে বের করল একটা খাঁজ, ক্ল্যাম্পটা সেখানে বসাল।
‘পুরো টাইট করব, নাকি একটু ঢিলে রেখে দেব?’
‘না, না। যতটা পারো শক্ত করে আটকাও।
মাথা ঝাঁকাল তানিয়া। গ্রুপার একটু কাত হয়ে গেছে, টের পেল আসিফ। চোখ বোলাল কন্ট্রোল প্যানেলে। এখনও পঁয়ত্রিশ ডিগ্রি অ্যাঙ্গেলে উঠছে সাবমারসিবল, তবে ডানে ঘুরে গেছে খানিকটা। অনুমান করল, একটা কন্ট্রোল ফিন নষ্ট হয়ে গেছে। প্রয়োজনীয় কারেকশন দিয়ে সিধে করল নিজেদের। তারপর ঘাড় ফিরিয়ে তাকাল স্ত্রীর দিকে।
‘কদ্দূর?’ জানতে চাইল।
হ্যাণ্ডেলে শেষ একটা মোচড় দিল তানিয়া। ‘একটা আটকালাম।’
পানির ধারার দিকে তাকাল আসিফ-কমেনি, বরং মনে হচ্ছে বেড়েছে। কেবিনের পেছন দিকে তৈরি হচ্ছে ছোট্ট একটা পুকুর। অন্তত দু’গ্যালন পানি জমে গেছে ওখানে। তাড়াতাড়ি আরেকটা ক্ল্যাম্প তুলে দিল তানিয়ার হাতে। গ্রুপার তখন ন’হাজার ফুটে পৌঁছেছে।
‘জলদি হাত চালাও,’ বলল ও। ‘উল্টোদিকের দেয়ালে লাগাও এটা।’
.
রানার মনে হলো, যেন স্লো-মোশনে ঘটছে সব। চোখের কোণ দিয়ে লোহার পাইপটা ছুটে আসতে দেখেছে ও-গাঁট্টাগোট্টা শরীরের এক লোক নবীশ বেসবল খেলোয়াড়ের মত চালাচ্ছে ওটা। যতটুকু প্রয়োজন, তারচেয়ে বড় একটা অর্ধবৃত্ত রচনা করেছে। তাই আঘাত সামলাবার জন্যে শরীর শক্ত করবার সময় পেয়েছে ও, কিন্তু সেটাকে ফাঁকি দিতে পারেনি।
হাঁটু গেড়ে যখন বসে পড়ল, চেতনার বেশিরভাগ আচ্ছন্ন হয়ে রইল পেট থেকে ছড়িয়ে পড়া তীব্র ব্যথায়; যতটুকু বাকি রইল, তাতে লামিয়ার তীক্ষ্ণকণ্ঠের চিৎকার শুনতে পেল, সেই সঙ্গে এ-ও বুঝল, পরের আঘাতটা ওর খুলি গুঁড়িয়ে দেবে। উপলব্ধিটা যন্ত্রের মত সচল করে তুলল ওর শরীর, অবচেতনভাবে।
মাটিতে হাঁটু ঠেকিয়েই ঘুরে গেল ও, হামলাকারীর পাদুটো দেখতে পেয়ে ঝাঁপ দিল, কাঁধ দিয়ে সজোরে গুঁতো মারল লোকটার হাঁটুতে। বেমক্কা সেই গুঁতোয় অদ্ভুত ভঙ্গিতে পেছনে ভাঁজ হয়ে গেল তার পা, বিচ্ছিরি শব্দ তুলে বিচ্ছিন্ন হয়ে গেল হাঁটুর জয়েন্ট। কাতর আর্তনাদ করে চিৎ হয়ে পড়ল লোকটা।
এক লাফে তার বুকের ওপর চড়ে বসল রানা। এক ঘুসিতে সমান করে দিল উঁচু নাক। পরের ঘুসিটা মারল কপালের একপাশে। কেঁপে উঠে নিস্তেজ হয়ে গেল লোকটা। তৃতীয় আঘাতের সুযোগ পেল না রানা, পেছন থেকে আরেকজন উদয় হয়েছে। সাপের মত ছোবল মারল লোকটার হাত, গলা পেঁচিয়ে স্লিপার হোল্ডে আটকে ফেলল ওকে।
‘পালাও!’ কোনোমতে লামিয়াকে বলল ও, ব্যাঙের মত ঘরঘর করছে গলা। শ্বাস নিতে পারছে না।
হাতের বাঁধন আলগা করার চেষ্টা করল রানা, থাবা মারল লোকটার বাহুতে, খামচে ধরে সরাতে চাইল… অযথাই। এই প্যাচ থেকে মুক্তি পাওয়া অসম্ভব। তা ছাড়া পেটের পেশিতে অসহ্য ব্যথা, বাতাসের অভাবে হাঁসফাঁস করছে ফুসফুস, শরীরে কোনও শক্তি পাচ্ছে না ও।
আরও চেপে বসল হামলাকারীর হাত, মগজে রক্ত সরবরাহ বন্ধ হয়ে যাচ্ছে রানার। পাগল হয়ে উঠল ও, ঝটকা দিয়ে ঘুরে গেল খানিকটা, এরপর হেলে পড়ল পেছনদিকে। পাশেই একটা ভ্যান পার্ক করা আছে, ওটার গায়ে আছড়ে ফেলতে চাইছে লোকটাকে। ধাক্কা একটু লাগল, তবে যথেষ্ট জোরালো নয়। আরেকবার চেষ্টা করল, এবার আরও আস্তে লাগল ধাক্কা। শক্তি নিঃশেষ হয়ে এসেছে রানার।
মাটিতে আঁচড় কাটল ও-পাথর, লাঠি… যে-কোনও অস্ত্র পেলেই চলে। কিন্তু পেল না কিছুই। চোখের সামনে ধীরে ধীরে নেমে আসছে আঁধার।
হঠাৎ একটা ভোঁতা আওয়াজ হলো। সঙ্গে সঙ্গে হাতের বাঁধন আলগা হয়ে গেল লোকটার। গাছ থেকে যেন খসে পড়ল একটা মরা লতা। নিজেকে ছাড়িয়ে নিল, রানা। ঘুরে তাকাবার শক্তি পেল না, দু’হাত মাটিতে রেখে উবু হলো, হাঁপানি রোগীর মত ঘড় ঘড় করে শ্বাস ফেলছে।
পেলব দুটো হাত এগিয়ে এল, ওকে সাহায্য করল দাঁড়াতে। শোনা গেল মিষ্টি কণ্ঠ।
‘আমার কাঁধে ভর দিয়ে দাঁড়াও।’
চোখ পিট পিট করল রানা। দৃষ্টি পরিষ্কার হয়ে আসছে। লামিয়াকে দেখতে পেল, হাতে প্রথম লোকটার সেই লোহার পাইপ। ওটা দিয়েই বাড়ি মেরেছে দ্বিতীয়জনের মাথায়। দ্বিরুক্তি না করে মেয়েটার কাঁধের ওপর একটা হাত তুলে দিল। খোঁড়াতে খোঁড়াতে এগোল লামিয়ার গাড়ির দিকে।
রানাকে প্যাসেঞ্জার সিটে বসাল মেয়েটা। পাইপটা ছুঁড়ে ফেলল পেছনের সিটে। তারপর উঠে বসল স্টিয়ারিং হুইলের পেছনে। চাবি ঘোরাতেই জ্যান্ত হয়ে উঠল ইঞ্জিন। গিয়ার দিয়ে পার্কিং লট থেকে গাড়ি বের করে আনল লামিয়া। ছুটল আঁকাবাঁকা পাহাড়ি পথ ধরে।
লক্ষ করল না, পার্কিং লটে দাঁড়ানো দুটো অডি গাড়ির হেডলাইট জ্বলে উঠেছে। ওদের পিছু নিল গাড়িদুটো।
.
তৃতীয় ক্ল্যাম্পটা জায়গামত বসিয়ে সর্বশক্তিতে হ্যাণ্ডেল ঘোরাচ্ছে তানিয়া। কপালে ঘাম জমেছে ওর, শ্বাস ফেলছে জোরে জোরে, দু’হাতের পেশিতে অসহ্য জ্বালাপোড়া। পানির ধারা চেক করল। মাঝে অনেকটাই কমে গিয়েছিল, এখন আবার বাড়ছে। দ্রুত বেগে ঢুকছে কেবিনের ভেতরে।
‘চার নম্বরটা দাও,’ হাঁপাতে হাঁপাতে বলল ও। দেখা যাক, ওটায় শেষ পর্যন্ত কাজ হয় কি না।
শেষ ক্ল্যাম্পটা ওকে এগিয়ে দিল আসিফ। ‘নাও।’
খাঁজ খুঁজে নিয়ে ক্ল্যাম্পটা বসাল তানিয়া। জানতে চাইল, ‘ডেপথ কত আমাদের?’
‘চার হাজার ফুট।’
হ্যাণ্ডেল ঘোরাতে শুরু করল তানিয়া। ধীরে ধীরে ক্ল্যাম্পের চোয়াল চেপে বসল ফ্ল্যাঞ্জের গায়ে। ঘোঁৎ ঘোঁৎ জাতীয় একটা আওয়াজ করে হ্যাণ্ডেলে শেষ মোচড়টা দিল ও। এরপর নেতিয়ে পড়ল।
‘ব্যস, যা পেরেছি করেছি।’
পিছিয়ে এসে লিকের অবস্থা দেখল। থামেনি, তবে এখন আর কলের পানির মত ঝরঝর করে ঢুকছে না।
হামাগুড়ি দিয়ে স্বামীর কাছে এগোল তানিয়া। ‘আমাদের রেট অভ ক্লাইম কত এখন?’
‘মিনিটে দু’শো ফুট,’ শান্ত গলায় বলল আসিফ।
‘বলো কী!’ আঁতকে উঠল তানিয়া। ‘তখন না তিনশো ফুট ছিল? কমে গেল কী করে? মোটরে সমস্যা দেখা দিয়েছে?’
‘না। ওজন বেড়েছে আমাদের।’
সাবমারসিবলের পেছনদিকে ইশারা করল আসিফ। ওদিকে তাকিয়ে স্থির হয়ে গেল তানিয়া। অন্তত ত্ৰিশ গ্যালন পানি জমেছে গ্রুপারের টেইল এণ্ডে। তারমানে মোটামুটি আড়াইশো পাউণ্ড ওজন বেড়ে গেছে ওদের। বাড়ছে ক্রমাগত।
ঠোঁট কামড়াল তানিয়া। বুঝতে পারছে, ওদের লড়াই স্রেফ লিকের বিরুদ্ধে নয়, সময়ের বিরুদ্ধেও। ক্রমশ ওজন বাড়ছে সাবমারসিবলের, গতি কমছে। একটা সময় ভারী পাথরের মত তলিয়ে যাবে অতলে। কথা হলো, তার আগেই ওরা সারফেসে পৌঁছুতে পারবে কি না।
.
পাহাড়ি রাস্তায় কর্কশ শব্দ তুলছে লামিয়ার টয়োটা গাড়িটার টায়ার। ধীরে ধীরে মাথা পরিষ্কার হয়ে আসছে রানার। চোখ তুলে রিয়ারভিউ মিররে তাকাল। দেখতে পেল পেছনের হেডলাইটগুলো।
’বিপদ কাটেনি,’ জানাল ও।
লামিয়াও চোখ বোলাল আয়নায়। নিচু গলায় গাল দিল ভাগ্যকে। ‘ভুল করেছি,’ বলল ও। ‘রেস্টুরেন্টের ভেতরে ফিরে গেলেই ভাল করতাম।’
একমত হতে পারল না রানা। কাস্টোমার, ওয়েইটার আর কিচেন স্টাফ মিলে অন্তত বিশজন নিরীহ মানুষ ছিল ওখানে। লড়াই বাধলে আহত-নিহত হতো তারা।
‘এগোতে থাকো,’ লামিয়াকে বলল ও। ‘এখানে ধরা পড়লে মরব। তারচেয়ে শহরে পৌঁছুনোর চেষ্টা করা যাক। ওখানে পুলিশ আছে।’
অ্যাকসেলারেটর চেপে রেখেছে লামিয়া, ওঠার সময় যেভাবে এসেছিল, ঠিক সেভাবেই বিপজ্জনক ভঙ্গিতে পার হচ্ছে একেকটা বাঁক। ক্ষণিকের জন্যে তাতে দূরত্ব বাড়লেও সোজা রাস্তায় খামতি পুষিয়ে নিচ্ছে অডিগুলো—ওদের গাড়ির চেয়ে ওগুলোর স্পিড বেশি।
পর পর কয়েকটা তীক্ষ্ণ বাঁক পেরিয়ে এল লামিয়া, দম ফেলার সামান্য সুযোগ মিলল। তবে রানার মনে পড়ল, এই রুটের সবচেয়ে দীর্ঘ সরল রাস্তাটা সামনেই।
‘অস্ত্ৰ-শস্ত্র কিছু আছে তোমার কাছে?’ জানতে চাইল ও।
মাথা নাড়ল লামিয়া।
রানারও হাত খালি। আগ্নেয়াস্ত্রের ব্যাপারে সান্তা মারিয়ার নিয়মকানুন খুব কড়া। লাইসেন্স ছাড়া বন্দুক-পিস্তল আনা যায় না দ্বীপে। একদিক থেকে তাতে বোধহয় ভালই হয়েছে। নইলে রেস্টুরেন্টের বাইরে লোহার পাইপের বদলে পিস্তলের গুলি খেতে হতো ওকে। কিন্তু একই সঙ্গে খারাপ দিকটা হলো, এ-মুহূর্তে প্রতিরোধ গড়ার মত কিছু নেই ওদের সঙ্গে।
‘আরেকটা সোজা রাস্তায় পৌছুচ্ছি,’ জানাল লামিয়া।
ব্রেকে হালকা চাপ দিয়ে বনবন করে স্টিয়ারিং ঘোরাল ও। অ্যাসফল্টের ওপর দিয়ে পিছলে গেল টয়োটার চাকা। মোড় পেরিয়ে এল নিমেষে। আবার অ্যাকসেলারেটর চাপল ও। ক্রুদ্ধ পশুর মত আগে বাড়ল গাড়িটা।
পেছনে ভারী ইঞ্জিনের গর্জন শোনা গেল, রিয়ারভিউ মিররে প্রতিফলিত হলো চোখ ধাঁধানো আলো। কাছে চলে আসছে। মোড় পেরিয়ে প্রবল বিক্রমে ছুটে আসছে অডিদুটো।
হঠাৎ চিড় ধরল রানার পাশের কাঁচে। কানে ভেসে এল গাড়ির চেসিস, ভেদ করে গুলি ঢোকার শব্দ। সিটের ওপর কুঁজো হয়ে গেল ও। ওর অনুমান ভুল প্রমাণ হয়েছে, বন্দুক নিয়েই এসেছে শত্রুরা। লোহার পাইপটা সম্ভবত অন্য কোনও কারণে ব্যবহার করা হয়েছিল- হয়তো ওকে পিটিয়ে মারার খায়েশ হয়েছিল ওদের।
গাড়িকে ডানে-বাঁয়ে দোল খাওয়াচ্ছে লামিয়া, যাতে ওদেরকে সহজ নিশানায় না পায় বন্দুকধারী। সিটের ওপর শরীর ঘুরিয়ে পেছনে তাকাল রানা, ভালমত দেখতে চায় ধাওয়াকারীদের। সোজা হতে গিয়ে চোখে পড়ল লোহার পাইপটা—ব্যাকসিটের ওপর পড়ে আছে। থাবা দিয়ে তুলে নিল ওটা।
পালা করে সাইডভিউ মিরর আর হাতের পাইপের দিকে তাকাল ও। একটা বুদ্ধি খেলতে চাইছে মাথায়। সামনের অডিটা টয়োটার প্যাসেঞ্জার সাইড বরাবর এগিয়ে আসছে।
‘ব্রেক চাপো,’ লামিয়াকে বলল ও।
‘কী!’ প্রায় চেঁচিয়ে উঠল মেয়েটা।
‘যা বলছি, করো। হার্ড ব্রেক।’
সিটের ওপর নড়েচড়ে বসল লামিয়া, দু’হাতে শক্ত করে আঁকড়ে ধরল স্টিয়ারিং হুইল। তারপর ধাম করে চেপে ধরল ব্রেক পেডাল। একই সঙ্গে নিজের সাইডের দরজা হাট করে খুলে দিল রানা।
যেন লাগাম টেনে ধরা হয়েছে, অ্যাসফল্টে ঘষা খেল কারের টায়ার, ধোঁয়া তুলল। ঘষটাতে ঘষটাতে থমকে দাঁড়াচ্ছে গাড়ি। অপ্রস্তুত হয়ে গেল অডির ড্রাইভার, সে-ও ব্রেক চাপল, তবে দেরিতে। অডির গুঁতো খেয়ে ছিঁড়ে চলে গেল হাট করে খোলা দরজাটা।
‘মুভ!’ চেঁচাল রানা।
ব্রেক ছেড়ে অ্যাকসেলারেটরে পা দিল লামিয়া। আবারও আগে বাড়ল গাড়ি। পাশে চলে এল অডির। দরজাহীন ফাঁক দিয়ে শরীর বের করে দিল রানা, একহাতে গারমেন্ট হ্যাণ্ডেল ধরে প্রায় দাঁড়িয়ে পড়েছে, আরেক হাতে পাইপ—টেনিস খেলোয়াড়ের মত ব্যাকহ্যাণ্ডে চালাল।
অডির উইণ্ডশিল্ডে লাগল আঘাত, চোখের পলকে মাকড়সার জালের মত ফাটল ধরল পুরোটায়, ড্রাইভার কিছু দেখতে পাচ্ছে না সামনে। মাতালের মত দোল খেল অডি, ডানে গিয়ে আবার বাঁয়ে ছুটে এল, পাশ থেকে গুঁতো দিতে চলেছে টয়োটাকে। নির্দয়ের মত আবারও পাইপ চালাল রানা—এবার ড্রাইভারের পাশের জানালায়। ঝুরঝুর করে ভেঙে পড়ল কাঁচ, লোকটার মাথায় গিয়ে লাগল বাড়ি।
এবার আরও ভীষণভাবে দুলে উঠল অডি, ছুটল পথের কিনারের দিকে, ঢালে পড়ে যাবে। শেষ মুহূর্তে উল্টোদিকে পাগলের মত স্টিয়ারিং ঘোরাল ড্রাইভার। পথের কিনার ছেড়ে এবার বামপাশের ঢালু পাহাড়ি প্রাচীরের দিকে ছুটল গাড়ি, কোনাকুনিভাবে উঠে গেল অনেকটা, তারপর উল্টে গেল। থামল না এরপরেও, ট্যাপ খেয়ে যাওয়া ছাতের ওপর ভর করে ছুটল কিনারার দিকে। রাস্তার ওপর ছড়িয়ে পড়ল ভাঙা কাঁচ আর লোহালক্কড়ের টুকরো।
টয়োটা এগিয়ে গেছে। মাথা বের করে পেছনে তাকাল রানা। ঘষটাতে ঘষটাতে ঢালের কিনারে গিয়ে থেমে গেছে অডি, স্রেফ কপালজোরে বেঁচে গেছে চরম বিপর্যয় থেকে। সোজা হয়ে বসল ও।
‘একটা খতম,’ বলে হাসল।
বিধ্বস্ত গাড়িটাকে পাশ কাটিয়ে এবার দ্বিতীয় অডিটা এগোতে শুরু করেছে, কমিয়ে আনছে দূরত্ব। আগের কৌশলে কাজ হবে না, কী করা যায় ভাবছে রানা। সামনে তাকাতেই দু’জোড়া হেডলাইট এগিয়ে আসতে দেখল। সাধারণ কোনও দ্বীপবাসী বা টুরিস্টের গাড়ি নয়—এক নজরেই বুঝে ফেলল। পাশাপাশি এগোচ্ছে গাড়িদুটো, যেন চেষ্টা করছে পরস্পরকে অতিক্রম করার… আসলে ব্লক করে রেখেছে এগোবার রাস্তা।
খোলা ডোরওয়ে দিয়ে হু হু করে ঢুকছে পাগলা হাওয়া। গলা চড়িয়ে রানা বলল, ‘আমাদেরকে দু’দিক থেকে আটকাতে চাইছে ওরা।’
ক্ষণিকের জন্যে শঙ্কা ফুটল লামিয়ার চেহারায়, তারপরেই ভর করল কাঠিন্য। হাত বাড়িয়ে হাই বিম অন্ করে দিল ও, শক্ত করে আঁকড়ে ধরল স্টিয়ারিং হুইল। অ্যাকসেলারেটরে চাপ বাড়িয়ে বলল, ‘থামছি না কিছুতেই।’
চোয়াল শক্ত হলো রানার। সামনের গাড়িদুটোও থামবে বলে মনে হচ্ছে না ওর। তুমুল বেগে ওদের দিকে ছুটে আসছে ওরা। ঘটতে চলেছে সংঘর্ষ।ক্ল্যাম্প লাগানোর পর দশ মিনিট পেরিয়ে গেছে। এখনও ওপরে উঠে চলেছে গ্রুপার। তবে ধীরে ধীরে কমছে গতি।
‘এক হাজার ফুট পেরোচ্ছি,’ জানাল আসিফ।
স্বস্তি পেল না তানিয়া। শুনতে ষোলো হাজার ফুটের চেয়ে ভাল শোনাচ্ছে বটে, তারপরেও এই গভীরতা নিরাপদ নয়। সাধারণ স্টিলের তৈরি সাবমেরিন এতদূর নামতে পারে না। মনে পড়ল, বছর দুই আগে আমেরিকান নেভির একটা লস অ্যাঞ্জেলেস ক্লাস সাবমেরিনে চড়ে পানিতে নেমেছিল। সাতশো ফুটে পৌছুতেই বিকট শব্দে দেবে যায় ওটার খোলের অনেকটা অংশ। সেই শব্দ শুনে আত্মারাম খাঁচাছাড়া হবার দশা।
‘এটা আমাদের টেস্ট ডেপথ, ম্যাম,’ বলেছিলেন ক্যাপ্টেন। ‘এতদূর নামলে প্রতিবারই দেবে যায় খোল। ভয়ের কিছু নেই।’
পরে জেনেছিল, সাবমেরিনে নতুন অতিথি এলে মজা করার জন্যে কাণ্ডটা ইচ্ছাকৃতভাবে ঘটানো হয়… ভয় দেখানো হয় সাতশো ফুটে নেমে। সেই তুলনায় আরও তিনশো ফুট বেশি গভীরে রয়েছে গ্রুপার। পানির প্রেশার এখানে ষোলো হাজার ফুটের মতই মারাত্মক।
‘নয়শো ফুট,’ আবারও ডেপথ জানাল আসিফ। ‘কত রেটে উঠছি?’ জিজ্ঞেস করল তানিয়া।
দেড়শোর মত।’
তারমানে আরও ছ’মিনিট লাগবে সারফেসে পৌঁছুতে… বিপদ কাটাতে।
বাইরে থেকে বিশ্রী একটা আওয়াজ শোনা গেল। কিছু খসে পড়ল সাবমারসিবলের গা থেকে। কাঁপতে শুরু করল পুরো কাঠামো।
‘মনে হচ্ছে রেডার হারিয়েছি,’ বলল আসিফ।
‘রেডার ছাড়া চালাতে পারবে?’
‘দেখি, থ্রাস্ট অ্যাডজাস্ট করা যায় কি না।’
প্যানেলে বসানো দুটো জয়স্টিক নিয়ে ব্যস্ত হয়ে পড়ল আসিফ। তানিয়া তাকাল পেছনদিকে। অন্তত আশি লিটার পানি জমেছে টেইল সেকশনে, স্পর্শ করছে ওর গোড়ালি। পা ভাঁজ করে ওপরদিকে টেনে নিল ও।
কিছুক্ষণ কেটে গেল শ্বাসরুদ্ধকর নীরবতায়। পাঁচশো ফুটে উঠে এল গ্রুপার। তারপর ক্যাঁচকোঁচ শব্দে কেঁপে উঠল সারমারসিবলের পুরো শরীর। লোহা বেঁকে যাবার মত আওয়াজ। বাড়ছে-কমছে।
‘কীসের আওয়াজ…’ বলতে বলতে ওপরে তাকাল তানিয়া। থমকে গেল। ফ্ল্যাঞ্জে লাগানো একটা ক্ল্যাম্প ঝাঁকি খাচ্ছে, আওয়াজ আসছে ওটারই।
আবার টেইল সেকশনের দিকে চোখ ফেরাল ও। বেড়েছে পানি, অন্তত একশো গ্যালন জমেছে। তারমানে সামনের তুলনায় পেছনদিকের ওজন বেড়ে গেছে আটশো পাউণ্ড। বাড়তি ওজনটা প্রচণ্ড চাপ ফেলছে দুই সেকশনের জয়েন্টের ওপর, দু’টুকরো করে ফেলতে চাইছে গ্রুপারকে। তানিয়া বুঝতে পারল, নাক উঁচু করে ওঠা যাবে না আর। লেভেল করতে হবে সাবমারসিবলকে, যাতে ওজনটা সমবণ্টন হয়ে যায় সবখানে। বয়ান্সি যতটুকু থাকবে, তার ওপর নির্ভর করে এরপর উঠতে হবে ওদেরকে।
‘আসিফ!’ ডাকল ও।
‘দু’শো,’ বলল আসিফ।
‘লেভেলে আনো গ্রুপারকে।’
‘কী?’
জবাব দেবার আগেই বেড়ে গেল খোলের ধাতব আর্তনাদ। ঝট্ করে ওপরে তাকাল তানিয়া। ওর বিস্ফারিত দৃষ্টির সামনে ফ্ল্যাঞ্জ থেকে ছিটকে বেরিয়ে এল ক্ল্যাম্পটা, পড়ল পায়ের ওপরে। ব্যথায় কাতরে উঠল ও।
পরক্ষণে আরেকটা ক্ল্যাম্প খুলে পড়ল পাশ থেকে। প্রবল আক্রোশে জয়েন্টের ফাঁক দিয়ে ঢুকতে শুরু করল নোনা পানি।
.
ঝোড়ো বেগে ঢালু পথ ধরে ছুটছে টয়োটা। অ্যাকসেলারেটরের ওপরে প্রায় চড়ে বসেছে লামিয়া। উল্টোদিক থেকে এগোতে থাকা গাড়িদুটোর মধ্যে বিন্দুমাত্র পরিবর্তন দেখা গেল না। ওরাও ছুটে আসছে একই ভঙ্গিতে—গায়ে গা ঠেকিয়ে, হেডলাইটের চোখ-ধাঁধানো আলো জ্বেলে।
চোখের ওপর একটা হাত তুলল রানা, দৃষ্টি অক্ষত রাখতে চায়। রিয়ারভিউ মিররে চোখ বোলাল-পেছনের অডিটা দ্রুত কাছে চলে আসছে। যেন খোঁয়াড়ে ঢোকাতে চাইছে ওদেরকে।
চোখ পিটপিট করে আবার সামনে তাকাল ও। দেখতে পেল একটা সাইনবোর্ড, রেস্টুরেন্টে যাবার পথেও দেখেছিল ওটা।
অ্যামেচার ফ্লাইং ক্লাব: হ্যাঙগ্নাইডারস্ অ্যাণ্ড আল্ট্রালাইটস্।
খপ্ করে স্টিয়ারিং হুইল ধরল রানা, এক টানে ঘুরিয়ে দিল ডানদিকে।
‘করছ কী!’ চেঁচিয়ে উঠল লামিয়া।
জবাব দিল না রানা। গায়ের ওপর প্রায় চড়ে বসেছে সামনের গাড়িদুটো, ঘুরে যাওয়া টয়োটা চাবুকের মত একটা বাড়ি মারল ওগুলোর নাকে। ধাতব সংঘর্ষের আওয়াজ হলো, পরক্ষণে অদৃশ্য এক টানে আবার সামনে এগোল টয়োটা, পেছনে ব্রেক কষে দাঁড়িয়ে পড়ল গাড়িদুটো। বিস্মিত চোখে আরোহীরা দেখল, ধূলিধূসরিত একটা সাইড রোডে ঢুকে পড়েছে তাদের শিকার।
তাড়াতাড়ি হুইল ঘুরিয়ে চাকা সিধে করল লামিয়া। পেছনে উঁকিঝুঁকি দেবার চেষ্টা করছিল, থেমে গেল রানার ধমকে।
‘এগোতে থাকো!’
‘কোথায় যাচ্ছি কিছুই তো জানি না,’ প্রতিবাদ করল লামিয়া।
‘তাতে কিছু যায়-আসে না।’
ক্ষণিকের জন্যে অন্ধকার হয়ে গিয়েছিল রিয়ারভিউ মিরর। একটু পর আবার দেখা গেল আলোর প্রতিফলন। ওদের পিছু পিছু অডিটাও নেমে এসেছে রাস্তাটায়।
‘সোজা সামনে,’ রানা বলল। ‘একটা পাহাড়ি চাতাল দেখতে পাচ্ছি। ওদিকে যাও।’
‘পাগল হয়েছ? রাস্তার ওপর দিয়ে চালাতেই খবর হয়ে যাচ্ছে।’
‘সেজন্যেই যেতে বলছি ওদিকে।’
পাথর ছিটিয়ে, ধুলো উড়িয়ে এগিয়ে চলেছে টয়োটা, পেছনে সৃষ্টি হয়েছে বিরাট এক মেঘ। হেডলাইটের আলো সম্পূর্ণভাবে ঢাকা পড়ছে না, তবে দৃষ্টিসীমা সঙ্কুচিত করবার জন্যে যথেষ্ট। রানা আন্দাজ করল, অডির ড্রাইভারকে যুদ্ধ করতে হচ্ছে তাল মেলাবার জন্যে-ঠিকমত দেখতে পাচ্ছে না সামনে, আলগা পাথরে ক্রমাগত পিছলাচ্ছে তার চাকা।
টয়োটার তুলনায় অডির ইঞ্জিন শক্তিশালী, চাকাও বড়। তবে আলগা পাথরের ওপর দিয়ে চলতে গিয়ে তাতে বরং অসুবিধে হচ্ছে গাড়িটার। গতি বাড়ানোর ফলে পাথরের ওপর দিয়ে এক অর্থে ভেসে আসছে ওটা, নিয়ন্ত্রণহীনভাবে। সে-তুলনায় টয়োটার ছোট চাকা রাস্তায় কামড় বসাতে পারছে সহজে।
‘আরেকটু কাছে আসতে দাও,’ বলল রানা, জরিপ করছে সামনের জমিন।
মাথা ঝাঁকাল লামিয়া। রানার প্ল্যান অনুমান করতে পারছে।
একটু অপেক্ষা করল রানা, গাড়ি চাতালের ওপর উঠে আসতেই তীক্ষ্ণ গলায় বলল, ‘স্পিড বাড়াও… ঘোরাও গাড়ি!’ অ্যাকসেলারেটর চাপল লামিয়া, টয়োটার পেছনে বড় হলো ধুলোর মেঘ। তবে অডির ড্রাইভারও একই কাজ করেছে, এগিয়ে এসে গুঁতো মারার চেষ্টা করল ওদের পেছনে।
ঘোরাতে বলেছি তোমাকে!’ চেঁচাল রানা।
তাড়াতাড়ি স্টিয়ারিং হুইল ঘোরাল লামিয়া। কিন্তু আলগা পাথরের ওপর পিছলে গেল টয়োটা, স্কিড করে ছুটল চাতালের কিনারার দিকে। দাঁতে দাঁত পিষল রানা, হিসেবে ভুল করে ফেলেছে মেয়েটা। খপ্ করে ওর কাঁধ আঁকড়ে ধরল, টান দিল নিজের দিকে। ভাঙা দরজার ফোকর গলে দু’জনে ছিটকে বেরিয়ে এল, আছড়ে পড়ল মাটিতে।
ধুলোর মেঘ ভেদ করে প্রায় সঙ্গে সঙ্গেই বেরিয়ে এল অডি, কয়েক ইঞ্চির জন্যে মিস করে গেল রানা আর লামিয়াকে। ততক্ষণে চাতালের কিনার পেরিয়ে নিচে পড়ে গেছে টয়োটা। শেষ মুহূর্তে বিপদটা টের পেল অডির ড্রাইভার, হার্ড ব্রেক কষল। জ্বলে উঠল পেছনের ব্রেক লাইট।
‘মর, শালা!’ নিচু গলায় বলল রানা।
আলগা নুড়ি পাথরের ওপর দিয়ে পিছলাতে শুরু করেছে অডি, ব্রেক কাজ করছে না। টয়োটার পিছু পিছু ওটাও অতিক্রম করল চাতালের সীমানা, খসে পড়ল নিচে।
থমথমে নীরবতা বিরাজ করল তিন সেকেণ্ড, তারপর ভেসে এল দুটো বিস্ফোরণের আওয়াজ। পাহাড়ের নিচে আছড়ে পড়েছে গাড়িদুটো।
ধুলোভরা বাতাস পাক খাচ্ছে রানা আর লামিয়াকে ঘিরে। ক্ষণিকের জন্যে মনে হলো, বিশ্বচরাচরে আর কেউ নেই।
‘বেঁচে গেলাম?’ ফিসফিসিয়ে বলল লামিয়া।
‘না।’ ফেলে আসা রাস্তার দিকে তাকাল রানা। ধুলোর পর্দার ওপারে দেখা দিয়েছে দু’জোড়া আলো। উল্টোদিক থেকে উদয় হওয়া গাড়িদুটো এবার আসছে নুড়ি বিছানো রাস্তা ধরে।
‘চলো,’ টান দিয়ে লামিয়াকে দাঁড় করাল রানা। ‘পালাতে হবে।’
.
ককপিটের দিকে তানিয়াকে টেনে তুলল আসিফ। ক্ল্যাম্পের আঘাতে আহত পা-টা চেপে ধরে আছে সে।
‘বেশি লেগেছে?’ জানতে চাইল।
‘না,’ মাথা নাড়ল তানিয়া। ‘আমি ঠিক আছি।’ সাবমারসিবলের টেইল সেকশন দ্রুত ভরে উঠছে পানিতে। ডেপথ গজ চেক করল আসিফ।
১৫০…১৪০…
কাঁটা এখনও নড়ছে, তবে শ্লথগতিতে। ফুল পাওয়ারে চলছে মোটর, ব্যালাস্টে কোনও ওজন নেই, তারপরেও ওপরে উঠতে রীতিমত যুদ্ধ করছে গ্রুপার।
গলগল করে ঢুকছে পানি। টেইল সেকশন গ্রাস করে এখন এগিয়ে আসছে ফরোয়ার্ড সেকশনে। কন্ট্রোলের কয়েকটা বাটন চাপল আসিফ, সাবমারসিবলকে একেবারে খাড়া করে ফেলল। প্রপেলারের থ্রাস্ট রকেটের মত করে ব্যবহার করতে চাইছে। একটু গতি পেল গ্রুপার, ১৩৫ পেরোল ডেপথ গজের কাঁটা। পায়ের কাছে পাক খাচ্ছে পানি।
১৩০-এ গিয়ে পুরোপুরি থেমে গেল কাঁটা। গ্রুপার এখন যেন লেজের ওপর ভর দিয়ে দাঁড়িয়ে আছে। ভেতরে আটকে থাকা বাতাস আর প্রপেলার মিলে যুদ্ধ করছে পানির বিরুদ্ধে—স্থির রেখেছে ওদেরকে। তবে আরেকটু পানি ঢুকলেই নষ্ট হয়ে যাবে ব্যালান্স, তলাতে শুরু করবে সাবমারসিবল।
আসিফের কোমর পর্যন্ত ডুবে গেছে পানিতে। ওকে আঁকড়ে ধরল তানিয়া।
‘বেরিয়ে পড়তে হয়,’ বলল ও।
কিছু বলল না তানিয়া। ঠাণ্ডা পানিতে বুক পর্যন্ত ডুবে গেছে ওর। কাঁপছে। ওকে টেনে আরেকটু ওপরে ওঠাল আসিফ।
‘বড় করে শ্বাস নাও,’ বলল সে। ‘গুনে গুনে তিনবার। শেষেরটা ধরে রাখবে। সাঁতার কেটে যখন ওপরে উঠব, আস্তে আস্তে ছাড়বে আটকে রাখা বাতাস।’
মাথা ঝাঁকিয়ে শ্বাস নিল তানিয়া, আসিফও একইভাবে নিয়েছে। স্ত্রীর হাত ধরে ডুব দিল সে। হ্যাচের কাছে গিয়ে থামল, ঘোরাল হুইল। ভেতর আর বাইরে পানির চাপ এখন সমান, ধাক্কা দিতেই সহজে খুলে গেল হ্যাচ। ফোকর গলে একে একে বেরিয়ে এল দু’জনে।
পরক্ষণে তলাতে শুরু করল গ্রুপার, আরেকটু দেরি করলে আটকা পড়ে যেত ওরা। সাবমারসিবলের দিকে ফিরে তাকাল না ওরা, হাত-পা ছুঁড়তে শুরু করল। লম্বা স্ট্রোক দিয়ে দ্রুত উঠে যাচ্ছে ওপরে।
গায়ে নিয়োপ্রিনের সুট থাকায় সুবিধে পাচ্ছে আসিফ আর তানিয়া, ওগুলো বয়ান্ট। ওয়েইট বেল্ট না থাকায় বলতে গেলে লাইফবয়ের মত ওদেরকে নিয়ে চলেছে ওপরে। দু’জনেই কম্প্রেসড্ এয়ারে শ্বাস নিয়েছে, এটাও আরেকটা ভাল দিক। তানিয়া এখন ধীরে ধীরে শ্বাস ছাড়ার নিয়মটা মনে রাখলেই হয়, মনে মনে ভাবল আসিফ। নইলে পানির প্রেশার কমে গেলেই প্রসারিত হবে বাতাস, ফুসফুস ফাটিয়ে দেবে।
এক মিনিটের মাথায় বুকের ভেতর জ্বালাপোড়া অনুভব করল ও। থামল না, হাত-পা নেড়ে চলল। চারপাশে নিঃসীম পানি ছাড়া কিছুই দেখতে পাচ্ছে না। অনেক নিচে, ডুবন্ত গ্রুপারকে দেখাচ্ছে একটা ছোট্ট বিন্দুর মত।
আরও ত্রিশ সেকেণ্ড পেরুল। বুকের ভেতর চাপ বাড়তে শুরু করেছে, একটু বাতাস ছাড়ল আসিফ। ওপরটা আলোকিত হয়ে উঠছে ধীরে ধীরে, কিন্তু তানিয়াকে দেখতে পেল না… দেখার মত অবস্থাও নেই। দু’মিনিটের মাথায় বিদ্রোহ করল শরীর-সমস্ত কোষ অক্সিজেনের জন্যে আর্তনাদ করছে, মাথায় দপদপে ব্যথা, শক্তি ফুরিয়ে আসছে ওর।
যন্ত্রের মত হাত আর পা নেড়ে চলল ও, তবে আগের চেয়ে অনেক আস্তে। টের পেল খিঁচুনি উঠছে পেশিতে, কাঁপছে পুরো শরীর, কুঁকড়ে যেতে চাইছে। ধীরে ধীরে চলে গেল সেই কাঁপুনি। চকচকে সারফেস দেখতে পেল ওপরে, যেন একটা চাঁদোয়া-নড়ছে-চড়ছে। আর কতটা উঠতে হবে, বুঝতে পারছে না।
চোখের সামনে থেকে আলো নিভে এল আসিফের। অসম্ভব ভারী হয়ে উঠল হাত আর পা, নড়াতে পারছে না। স্থির হয়ে গেল ও। চারদিকে নিঃসীম অন্ধকার। চেতনা হারাবার আগে একটা কথাই শুধু ভাবল- তানিয়া… কোথায় ও?পাহাড়ি চাতাল থেকে একটা ঘাসে ছাওয়া জমির ওপরে নেমে পড়েছে রানা আর লামিয়া। শুয়ে পড়েছে উপুড় হয়ে। ধুলো আর অন্ধকারের জন্যে ওদেরকে দেখা যাচ্ছে না। আগুয়ান গাড়িদুটো সতর্ক, পাথরে ছাওয়া রাস্তা ধরে ধীরে ধীরে এগোচ্ছে। দুটোরই ফ্রন্ট-এণ্ড দুমড়ে গেছে, একটা গাড়িতে জ্বলছে মাত্র একটা হেডলাইট। টয়োটার সঙ্গে সংঘর্ষে উপকারই হয়েছে রানা-লামিয়ার, ভড়কে গেছে গাড়ির আরোহীরা।
ওদের মনে কী চলছে, অনুমান করতে পারছে রানা। নিশ্চয়ই বিস্ময় নিয়ে খুঁজছে অডিটাকে। ছোট্ট একটা গাড়ি নিয়ে শিকার কীভাবে অদৃশ্য হয়ে গেল, সেটা ভেবেও তল পাচ্ছে না।
গাড়িদুটো ওদেরকে পেরিয়ে চলে যাওয়া পর্যন্ত অপেক্ষা করল দু’জনে, তারপর উঠে দাঁড়াল। ছুটতে শুরু করল দ্রুত পায়ে। একটা সাইক্লোন ফেন্সের কাছে পৌঁছুল।
ফেন্সের মাঝ দিয়ে ওপারে তাকাল রানা। হ্যাঙারের মত একটা ছোট বিল্ডিং দেখতে পাচ্ছে—সাঁঝের আঁধারে দাঁড়িয়ে আছে নিস্পন্দভাবে। একটা সাইনবোর্ডও দেখল: আল্ট্রালাইট চার্টারস্। ঘণ্টায় পঞ্চাশ ডলার।
‘এসো,’ লামিয়াকে বলল ও। ‘ওপারে যেতে হবে।’
দু’হাত তুলে ফেন্সের মাথা ধরল লামিয়া, ছোট ছোট খোপগুলোয় পা বাধিয়ে উঠে গেল তরতর করে। ওপরে উঠে এক লাফে নামল ওপাশে। তার স্বচ্ছন্দ ভঙ্গি দেখে খুশি হলো রানা, সঙ্গে অ্যাথলিট থাকার এই সুবিধে।
কয়েক মুহূর্ত পর ও নিজেও বেড়া ডিঙাল, নামল লামিয়ার পাশে। চোখ পড়ল মেয়েটার পায়ের দিকে।
‘তোমার জুতো কোথায়?’ বিস্মিত গলায় জানতে চাইল। ‘জুতো?’
ভ্রূকুটি করল লামিয়া। ‘মানে, আমার দামি ইটালিয়ান স্টিলেটোগুলো?’
‘হ্যাঁ। কোথায়?’
‘গাড়ির ভেতরেই রয়ে গেছে,’ ঠাট্টার সুরে বলল লামিয়া। ‘তুমি অমন করে টানলে… জুতো আর নিয়ে আসার সময় পাইনি।’
এতক্ষণে লক্ষ করল রানা, মেয়েটার জামা ছিঁড়ে গেছে, ঘষা খেয়ে রক্ত বেরুচ্ছে উন্মুক্ত কনুই আর বাহু থেকে। রক্ত বেরুচ্ছে রানার কাঁধ আর হাঁটু থেকেও, হাতের তালুতে লেগে আছে ছোট ছোট পাথরের কণা। শরীরের এখানে-ওখানে ব্যথা, তবে বেঁচে আছে এটাই বড় কথা।
‘জান নিয়ে ফিরতে পারলে তোমাকে নতুন জুতো কিনে দেব, বলল ও। ‘চলো।’
দৌড়ে হ্যাঙারের কাছে চলে গেল দু’জনে, বড় একটা টাঙ্কির পেছনে লুকাল। কড়া গন্ধ ভেসে আসছে টাঙ্কির ভেতর থেকে। রানা বুঝল, ওটা অকটেনে ভরা। আল্ট্রালাইট এয়ারক্র্যাফটের জ্বালানি।
আড়াল থেকে উঁকি দিল ওরা। দেখল, শত্রুদের গাড়িদুটো পাহাড়ি চাতালের কিনারে গিয়ে থামল। দু’জন করে মানুষ নেমে এল গাড়ি থেকে। একজনের হাতে ফ্ল্যাশলাইট, বাকি তিনজনের হাতে ছোট ব্যারেলের অ্যাসল্ট ওয়েপন।
‘বসে আছি কেন?’ অধৈর্য গলায় বলল লামিয়া।
‘নোড়ো না,’ ওকে বলল রানা। ‘ওরা দেখে ফেলবে। কোনও শব্দও কোরো না।’
চাতালের ধারে গিয়ে নিচে উঁকি দিল লোকগুলো। বিধ্বস্ত গাড়িদুটোয় আগুন ধরে গেছে, ধোঁয়া উড়ছে। আলোর আভায় অবয়ব ফুটে উঠেছে লোকগুলোর।
‘নিচে পড়ে গেছে,’ বলল একজন।
জবাবে আরেকজন কিছু একটা বলল, তবে এতদূর থেকে ঠিকমত শোনা গেল না। ফ্ল্যাশলাইটঅলা লোকটা এবার এগিয়ে গেল সামনে।
‘একটা নাইট ভিশন স্কোপ আনো,’ বলল সে। সঙ্গীরা ঢিমেতালে নড়াচড়া করছে দেখে খেঁকিয়ে উঠল পরক্ষণে। ‘জলদি! সারারাত দাঁড়িয়ে থাকব নাকি এখানে!’
গলাটা চিনতে অসুবিধে হলো না রানার। আরাতামা মারুতে শুনেছিল এই কণ্ঠ—জলদস্যুদের সেই লিডারের কণ্ঠ!
‘হুম, তা হলে তুমি মরোনি?’ আনমনে বলে উঠল ও। খুব যে অবাক হয়েছে, তা-ও নয়। জলদস্যুদের বোট বিস্ফোরিত হওয়ায় খটকা লেগেছিল আগেই। সন্দেহ হয়েছিল, ব্যাপারটা সাজানো কি না। প্রফেশনাল একদল মার্সেনারি ওভাবে মারা পড়বে, তা মেনে নিতে পারেনি।
‘তুমি এদেরকে চেনো?’ বিস্মিত হয়ে জানতে চাইল লামিয়া।
‘আগেও শুনেছি লিডারটার গলা,’ তিক্ত গলায় বলল রানা। ‘সপ্তাহখানেক আগে মোলাকাত হয়েছে ওর সঙ্গে। মাঝসাগরে একটা জাহাজে লড়াই হয়েছিল। সবাই ভেবেছিল, বিস্ফোরণে মারা গেছে সে। এখন বুঝতে পারছি, ওটা ছিল একটা নাটক… আমাদেরকে ধোঁকা দেবার জন্যে।’
‘তারমানে, এরা তোমার পেছনে লেগেছে?’
ঘাড় ফিরিয়ে লামিয়ার দিকে তাকাল রানা। ‘কেন, তুমি কি ভেবেছিলে, ওরা তোমার জন্যে এসেছে?’
একটু যেন মনঃক্ষুণ্ণ হলো লামিয়া। ‘ভাবতেই পারি। রাশান সায়েন্টিফিক কমিউনিটির একজন গুরুত্বপূর্ণ সদস্য আমি। মোটামুটি নিশ্চিতভাবেই বলতে পারি, আমাকে কিডন্যাপ করলে তোমার চেয়ে বেশি মুক্তিপণ পাওয়া যাবে।’
একটু হাসল রানা। ‘তা ঠিক। সরি, তোমাকে ছোট করে কিছু বলিনি।’
মাথা ঝাঁকাল লামিয়া। আবার মুখ ঘুরিয়ে চাতালের দিকে তাকাল রানা। ধোঁয়া আর আলোর আভায় পরিষ্কার ফুটে উঠেছে লোকগুলোর আকৃতি। একটা রাইফেল না থাকায় আফসোস হলো ওর, টার্গেট প্র্যাকটিসের ভঙ্গিতে অনায়াসে ফেলে দিতে পারত সবক’টাকে। এখন অস্ত্র বলতে রয়েছে স্রেফ লোহার পাইপটা। আরেকটা জিনিস রয়েছে—আরাতামা মারুতে দুর্বৃত্তদের লিডারের রেখে যাওয়া সেই ছুরিটা… জিনিসটা সবসময় সঙ্গে রাখছে ও, লোকটার স্মৃতিচিহ্ন হিসেবে। তবে ছুরি বা পাইপ, কোনোটাই চারজন সশস্ত্র শত্রুর বিরুদ্ধে কাজে আসবে না।
লিডারকে নাইট ভিশন স্কোপ পরতে দেখা গেল। চাতালের ধারে গিয়ে নিচে তাকাল সে। একে একে দেখল দুটো গাড়িরই ধ্বংসাবশেষ।
‘মরে গেছে,’ পাশ থেকে বলল একজন। ‘কোনও সন্দেহ নেই।’
‘অতটা নিশ্চিত হয়ো না,’ বলল লিডার।
‘কত ওপর থেকে পড়েছে, দেখেছেন? কারও পক্ষে বেঁচে থাকা সম্ভব না।’
চোখ থেকে নাইট ভিশন নামিয়ে উল্টো ঘুরল লিডার। ধাক্কা দিয়ে সরিয়ে দিল সঙ্গীটিকে। তীক্ষ্ণ চোখে দেখল মাটি। বলল, ‘ঠিকই বলেছ, এত ওপর থেকে পড়লে বাঁচার কথা না। সমস্যা হলো, ওরা পড়েনি।’ স্কোপটা গুঁজে দিল সঙ্গীর হাতে। ‘ভাল করে দেখো, নিচে ওদের গাড়ির ভেতরে বা বাইরে কোনও লাশ নেই।’
‘ধ্যাত্তেরি!’ সখেদে বলল রানা। ধোঁকাটা ধরা পড়ে গেছে। এবার নিশ্চয়ই ওদেরকে আবার খুঁজতে শুরু করবে লোকগুলো। পুলিশ আসতে অনেক সময় নেবে, ততক্ষণ এদের সঙ্গে লুকোচুরি করে টিকে থাকা সম্ভব নয়।
মাঠের দিকে ঘুরে গেছে লিডারের হাতের ফ্ল্যাশলাইট, টাঙ্কির পেছনে নিচু হয়ে গেল রানা। আলোটা অন্যদিকে সরে গেলে লামিয়ার হাত ধরল।
‘আশা করছি তোমার উচ্চতাভীতি নেই।’
‘কেন?’
জবাব না দিয়ে আড়াল থেকে বেরিয়ে এল রানা। লামিয়াকে নিয়ে এক ছুটে চলে গেল হ্যাঙারের কাছে। পাইপের বাড়ি দিয়ে ভেঙে ফেলল দরজার তালা, তারপর ঢুকে পড়ল ভেতরে। কয়েকটা আল্ট্রালাইট এয়ারক্র্যাফট নিশ্চল দাঁড়িয়ে আছে হ্যাঙারে। একটার দিকে এগিয়ে গেল ও।
‘কী করতে চাইছ?’ জানতে চাইল লামিয়া।
‘সঙ্গে পঞ্চাশ ডলার আছে?’ আল্ট্রালাইটের গ্যাস ক্যাপ খুলছে রানা।
‘না। কেন?’
‘ভাড়াটা মিটিয়ে দেব ভেবেছিলাম।’
‘মানে?’
জবাব না দিয়ে লামিয়ার দিকে একটা হেলমেট বাড়িয়ে দিল রানা। ওটা হাতে নিয়ে লামিয়া বলল, ‘আল্ট্রালাইটে চেপে পালাতে চাইছ?’
মাথা ঝাঁকাল রানা।
নিঃশব্দে হাসল লামিয়া। বলল, ‘অনেকদিনের শখ ছিল এরকম একটা জিনিসে ওঠার।’
‘কখন-কীভাবে শখ পূরণ হয়, কেউ বলতে পারে না,’ রানাও হাসল।
ফিউয়েল আছে কি না দেখে নিল ও। তারপর আবার গ্যাস ক্যাপ লাগিয়ে দিল। চলে গেল হ্যাঙার ডোরের কাছে। ঠেলা দিয়ে খুলতে শুরু করল বিশাল দরজাটা।
.
চাতাল থেকে ছড়িয়ে পড়েছে কর্টেজ ও তার সঙ্গীরা, তল্লাশি চালাচ্ছে। কর্টেজের এক হাতে পিস্তল, আরেক হাতে ফ্ল্যাশলাইট; তীক্ষ্ণ নজর বোলাচ্ছে সে চারদিকে। ধারণা করছে, পাহাড়ি এলাকার ভেতরে ঢুকে পড়েছে দুই শিকার, লুকানোর চেষ্টা করছে। বাঙালি যুবকটিকে চেনা আছে তার, নিশ্চয়ই কোনও মতলব ভাঁজছে। তাতে অসুবিধে নেই, মনে মনে ভাবল সে, শিকারির আসল আনন্দ তাড়া করাতেই। যত ভোগাবে, ততই উপভোগ্য হবে ব্যাপারটা।
নিশ্চিন্তে এগোচ্ছে কর্টেজ, ফ্ল্যাশলাইটের আলো ঘোরাচ্ছে এদিক-ওদিক। জানে, প্রতিপক্ষের হাতে কোনও অস্ত্র নেই। থাকলে বহু আগেই গুলি ছোঁড়া হতো ওদের দিকে। সামনে __ যেন একটা চকচক করে উঠল। এগিয়ে গিয়ে মেয়েদের একটা লাল রঙের জুতো দেখতে পেল সে, ধুলোমাখা। বোধহয় ছিটকে পড়েছে গাড়ি থেকে। চোখ পিটপিট করে আশপাশে তাকাল। দেখতে পেল সাইক্লোন ফেন্স আর ওপাশের হ্যাঙারটা।
শিস দিয়ে সঙ্গীদের ডাকল কর্টেজ। ‘হ্যাঙারটা ঘিরে ফেলো,’ বলল সে। ‘ওরা এর ভেতরে ঢুকেছে।’
ফেন্স বেয়ে উঠতে শুরু করল চারজনে, আর তখুনি ভেতরে জ্যান্ত হয়ে উঠল একটা ইঞ্জিন। খানখান হয়ে গেল রাতের নীরবতা। ওপারে পা ফেলে আলো ঘোরাল কর্টেজ। দেখল, হ্যাঙার থেকে বেরিয়ে এসেছে একটা আল্ট্রালাইট, ঘেসো জমিনের ওপর দিয়ে ছুটতে শুরু করেছে।
‘গুলি করো!’ চেঁচিয়ে উঠল সে।
অস্ত্র তুলে গুলিবৃষ্টি শুরু করল তার সঙ্গীরা। চোখের পলকে আগুন ধরে গেল আল্ট্রালাইটের গায়ে, বিস্ফোরণ ঘটল। জ্বলন্ত কাঠামোটা গতি কমিয়ে থমকে দাঁড়াল।
ভ্রূকুটি করে ওটার দিকে পা বাড়াল কর্টেজ। ব্যাপারটা বড্ড সহজ হয়ে গেল না?
.
খোলা দরজা দিয়ে একটা আল্ট্রালাইটকে রওনা করিয়ে দিয়ে আরেকটায় চড়ে বসেছে রানা আর লামিয়া। পুরোটাই ডাইভারশন—প্রথমটাকে নিয়ে যখন ব্যস্ত থাকবে শত্রুরা, তখন অন্যটা নিয়ে পালিয়ে যাবে ওরা।
তা-ই ঘটল—আল্ট্রালাইটটা বের হওয়ামাত্র গুলি করল দুর্বৃত্তরা। দূর থেকে চারটে ছায়ামূর্তিকে ওটার দিকে এগোতে দেখল রানা। এবার ইঞ্জিন চালু করে বের হয়ে এল হ্যাঙার থেকে। প্রথমটাকে ডানদিকে পাঠিয়েছিল, নিজেরা ছুটল বামদিকে। সামনে ঘাসে ঢাকা সমতল জমিন—আল্ট্রালাইটের রানওয়ে হিসেবে আদর্শ।
থ্রটল পুরোপুরি ঠেলে দিল রানা, লুকোচুরির সময় শেষ। মৌমাছির ঝাঁকের মত গুঞ্জন করে উঠল পঞ্চাশ হর্সপাওয়ারের ইঞ্জিনটা। হালকা আকাশযানটা দুরন্ত বেগে ছুটতে শুরু করল মাঠের ওপর দিয়ে। একশো গজ গিয়েই ভেসে উঠল বাতাসে।
চাতালের দিকে আল্ট্রালাইটের মুখ ঘোরাল রানা। নিজেদের আর শত্রুদের মাঝখানে হ্যাঙারটাকে রাখতে চাইছে যতটা সম্ভব। এলোমেলো কয়েকটা গুলির আওয়াজ শুনতে পেল, কিন্তু ধারেকাছে এল না ওগুলোর একটাও। চোখের পলকে চাতাল পেরিয়ে এল আল্ট্রালাইট, মিলিয়ে গেল অন্ধকারে।
.
ধোঁকাটা ধরতে দেরি করে ফেলেছে কর্টেজ। দ্বিতীয় আল্ট্রালাইটের ইঞ্জিনের আওয়াজ শুনেই উল্টো ঘুরেছিল বটে, তবে কিছু করার আগেই ওটা উড়ে গেছে আকাশে। নিচ থেকে কয়েকটা গুলি করেছে ওরা, লাগাতে পারেনি। দাঁতে দাঁত পিষে সঙ্গীদের নিয়ে হ্যাঙারের দিকে ছুটল সে। এত সহজে পালাতে দেবে না শিকারকে।
হ্যাঙারের ভেতরে আরও চারটে আল্ট্রালাইট দাঁড়িয়ে আছে। ইশারা দিতেই একটায় উঠে পড়ল তার দুই সঙ্গী। তৃতীয়জনকে নিয়ে আরেকটার দিকে এগোল সে। কিন্তু ককপিটে উঠতে গিয়ে থমকে দাঁড়াল।
সিটের ওপর গেঁথে রাখা হয়েছে একটা ছুরি—তার নিজের ছুরি!
ছুরিটা চিনতে একটুও অসুবিধে হলো না কর্টেজের। এটাই আরাতামা মারুর ক্রেন অপারেটরের সিটে গেঁথে রেখে এসেছিল সে। বাঙালি যুবক সেটা নিয়ে এসেছে… এবার ওকে বার্তা দেবার জন্যে রেখে গেছে! কিন্তু কী সেই বার্তা?
সতর্ক ভঙ্গিতে পিছিয়ে এল কর্টেজ। বিপদের আশঙ্কা করছে।
‘স্টার্ট দিয়ো না,’ সঙ্গীদের বলল সে। ‘কিছু একটা গোলমাল আছে এখানে।’
ইঞ্জিনটা দেখল কর্টেজ, চেক করল হাইড্রলিক লাইন আর ফিউয়েল লাইন। টার্গেট হিসেবে দুটোই আদর্শ—মারাত্মকও বটে। লাইনদুটোয় স্যাবোটাজ করা হলে ইঞ্জিন চালু করামাত্র আগুন ধরে যাবে। কিন্তু না, কাটা হয়নি দুটোর একটাও। লিকও নেই, মেঝেতে ফোঁটায় ফোঁটায় পড়ছে না কোনও তরল।
ওপরে তাকাল কর্টেজ। এবার ধরতে পারল ঘাপলা।
উইং কেটে দেয়া হয়েছে। খুব সাবধানে কয়েকটা পৌঁচ দেয়া হয়েছে ফ্যাব্রিকে। হঠাৎ করে তাকালে বোঝার উপায় নেই, তবে এই ডানা নিয়ে আকাশে উঠলে খানিক পরেই বাতাসের অবলম্বন হারাবে আল্ট্রালাইট। খসে পড়বে নিচে।
‘বাকিগুলোও দেখা দরকার,’ বলল কর্টেজের সঙ্গী।
মানা করল না সে, যদিও জানে, না-দেখলেও চলত। সবগুলোর একই দশা করে রেখে গেছে বদমাশটা।
ঠোঁট কামড়াল কর্টেজ। হতাশা অনুভব করছে, রাগ তো বটেই… তবে বিস্ময়ের সঙ্গে টের পেল, আরেকটা অনুভূতি ভর করছে তার হৃদয়ে-শ্রদ্ধা। সেই শ্রদ্ধা, যেটা টক্কর দেবার মত শিকারের প্রতি সৃষ্টি হয় শিকারির। মন ফুরফুরে হয়ে গেল তার। অদ্ভুত এক উত্তেজনায় কাঁপছে কলজেটা। ওই যুবককে যথাযোগ্য শ্রদ্ধা না দেখিয়ে এতদিন বোকামি করেছে সে; আর করবে না। এবার তার সঙ্গে লড়াই হবে সেয়ানে সেয়ানে।
‘আবার প্রমাণ হলো, তুমি যোগ্য প্রতিদ্বন্দ্বী, মাসুদ রানা,’ বিড়বিড় করল কর্টেজ। ‘তোমাকে খতম করে সত্যিই আনন্দ পাব আমি।’সিয়েরা লিওনের উপকূল পেরিয়ে সাগরের ওপর দিয়ে উড়ে চলেছে ইসি-১৫৫ ইয়োরোকপ্টার। প্যাসেঞ্জার কেবিনে গম্ভীর মুখে বসে আছেন জোসেফ আকুম্বা। বাহন হিসেবে হেলিকপ্টারটার তুলনা হয় না-বিলাসী ধনকুবেরদের আকাশযান বলে খ্যাতি আছে এর, কিন্তু তিনি খুব একটা স্বস্তি পাচ্ছেন না। কোথাও যেতে হলে সড়কপথ বা জলপথ ব্যবহার করতেই পছন্দ করেন তিনি। রণক্ষেত্রে দীর্ঘ সময় কাটানোয় তিনি জানেন, ছোট্ট একটা আকাশযানকে ঘায়েল করা কত সোজা। ডাইরেক্ট হিটের প্রয়োজন নেই, কাছাকাছি একটা আরপিজি বিস্ফোরিত হলেই মাটিতে খসে পড়বে এই হেলিকপ্টার। রাইফেল-মেশিনগানের গুলিতেও তিনি অনেক হেলিকপ্টারকে ভূপাতিত হতে দেখেছেন।
সরাসরি আক্রমণের ভয় যে আকুম্বা করছেন, এমন নয়। তবে তাঁর জানা আছে, ইতিহাসে তাঁর মত বহু রাষ্ট্রনায়ক বা নামকরা মানুষ রহস্যময় বিমান বা হেলিকপ্টার দুর্ঘটনায় ধরাধাম ত্যাগ করেছে। এসব আকাশযান বেশিরভাগ ক্ষেত্রেই আছড়ে পড়ে কোনও দুর্গম পাহাড়ি এলাকা বা ঘন জঙ্গলে… লোকচক্ষুর আড়ালে। সেখান থেকে প্রায়ই উদ্ধার করা যায় না ধ্বংসাবশেষ। ফলে প্রমাণ করা সম্ভব হয় না, সত্যিই দুর্ঘটনা ঘটেছিল, নাকি স্যাবোটাজ করে ফেলে দেয়া হয়েছে আকাশ থেকে। হৈচৈ না বাধিয়ে গুরুত্বপূর্ণ কাউকে খতম করার জন্যে এরচেয়ে ভাল পন্থা আর দ্বিতীয়টি নেই।
তাই পারতপক্ষে বিমান আর হেলিকপ্টার এড়িয়ে চলেন আকুম্বা। আজ বাধ্য হয়েছেন চড়তে। কারণ সময় অত্যন্ত মূল্যবান। পরিস্থিতি দ্রুত বদলাতে শুরু করেছে, সেই সঙ্গে বদলাতে শুরু করেছে তাঁর বিশ্বস্ত মিত্ররাও। সবাই যেন তাঁর বিরুদ্ধে ঘোঁট পাকাচ্ছে। ব্যাপারটা আয়ত্তের বাইরে যাবার আগেই তাঁকে জানতে হবে, ভয়ঙ্কর সেই অস্ত্রটা তৈরি কি না।
উপকূল থেকে দশ মাইল যেতেই সামনে চারটা কালো বিন্দু দেখা গেল পানির বুকে। কপ্টার যত এগোল, ততই বড় হলো বিন্দুগুলো—ধীরে ধীরে অতিকায় অফশোর অয়েল- রিগের আকৃতি নিচ্ছে। কাল্পনিক একটা বর্গক্ষেত্রের চার বিন্দুতে বসানো হয়েছে ওগুলো, প্রত্যেকটার মাঝখানে কয়েক মাইলের ব্যবধান। অন্তত এক ডজন জাহাজ টহল দিচ্ছে রিগগুলোর চারদিকে। সবগুলোর সঙ্গে ভিড়িয়ে রাখা হয়েছে মালবাহী বিশাল বার্জ।
‘তিন নম্বরে নামো, পাইলটকে নির্দেশ দিলেন আকুম্বা।
মাথা ঝাঁকিয়ে কন্ট্রোল স্টিক নাড়ল পাইলট। কয়েক মিনিট পরেই নির্ধারিত রিগটার হেলিপ্যাডে আলতোভাবে নামিয়ে আনল কপ্টার। মাথা থেকে হেডসেট খুললেন আকুম্বা, নেমে পড়লেন নিচে। লম্বা পা ফেলে হাঁটতে শুরু করেছেন।
হেলিপ্যাডের এক প্রান্তে সার বেঁধে দাঁড়িয়ে আছে রিগের সুপারভাইজর ও তার সিনিয়র স্টাফরা। বিনয়ে বিগলিত ভঙ্গিতে সুপারভাইজর এগিয়ে এসে বলল, ‘স্বাগতম, মি. প্রেসিডেন্ট। আমাদের অপার সৌভাগ্য যে…’
‘তেলবাজি বন্ধ করো!’ বেরসিকের মত তাকে থামিয়ে দিলেন আকুম্বা। ‘ম্যালোনের কাছে নিয়ে চলো আমাকে।’
‘জী, স্যর,’ কুঁকড়ে গেল সুপারভাইজর। ‘আসুন।’
লোকটার পিছু পিছু রিগের মেইন ব্লকে ঢুকলেন প্রেসিডেন্ট। চারদিকে হাজারো পাইপ–ছাতে, দেয়ালে, সবখানে; পাইপগুলোর গায়ে বরফ জমেছে; পানি ঝরছে। ওই অংশটা পেরিয়ে ক্লাইমেট-কন্ট্রোলড্ একটা সেকশনে পৌঁছুলেন দু’জনে। ওখানে শোভা পাচ্ছে অনেকগুলো কম্পিউটার স্ক্রিন আর ফ্ল্যাট-প্যানেল ডিসপ্লে। ঠিক মাঝখানটায় একটা বড়-সড় মনিটর আছে, সেখানে ফুটে উঠেছে একটা অদ্ভুত ডায়াগ্রাম। দেখতে অনেকটা রেট্র্যাকের মৃত—দু’পাশে অর্ধবৃত্ত, সেগুলো জোড়া লেগেছে টানা কতগুলো সরলরেখার সাহায্যে। ছোট ছোট অসংখ্য ডেটা রয়েছে ডায়াগ্রামটার বিভিন্ন অংশে, এত দূর থেকে পড়া যাচ্ছে না। তবে সবগুলো রেখা সবুজ হয়ে আছে দেখে স্বস্তি পেলেন আকুম্বা।
‘তা হলে লুপের সবগুলো সেকশনই পাওয়ার পাচ্ছে?’ জানতে চাইলেন তিনি।
‘ইয়েস, মি. প্রেসিডেন্ট,’ বলল – সুপারভাইজর। ‘আজ সকালে সব অ্যাক্টিভেট করা হয়েছে। যদিও টেস্ট লেভেলে অপারেট করা হচ্ছে পুরো সার্কিট, তবে মি. ম্যালোন বলেছেন, প্রত্যাশিত রিডিং পাওয়া যাচ্ছে সবখানে।’
‘চমৎকার,’ মাথা ঝাঁকালেন আকুম্বা। ‘কোথায় সে?’
‘টার্গেটিং টানেলগুলোর একটায়। শেষ পর্যায়ের কনস্ট্রাকশন তদারক করছেন।’
‘আমি দেখব।’
কামরার এক প্রান্তে রয়েছে একটা ছোট্ট এলিভেটর, ঠাসাঠাসি করে দু’জন উঠতে পারে; সেটাতেই উঠলেন প্রেসিডেন্ট আর সুপারভাইজর। সুইচ টিপতেই নিচে রওনা হলো এলিভেটর। রিগের ধাতব কাঠামো পেরিয়ে নেমে গেল পানিতে, ডুব দিয়ে নেমে চলেছে। দেয়ালগুলো স্বচ্ছ প্লেক্সিগ্লাসের, পরিষ্কার দেখা যাচ্ছে বাইরের দৃশ্য। আকুম্বার মনে হলো, অ্যামিউজমেন্ট পার্কের কোনও রাইডে চড়েছেন। কাঁচ ভেদ করে তাকালেন বাইরে।
সারফেস ভেদ করে পানির তলায় পৌঁছেছে সূর্যের উজ্জ্বল কিরণ, ঝিলমিল করছে পানি। ঝাঁকে ঝাঁকে বর্ণিল মাছ সাঁতার কাটছে আশপাশে। নিচের দিকে তাকাতেই সাগরের তলদেশে একটা দীর্ঘ ফাটল দেখতে পেলেন… যেন একটা কাটা দাগ—কোত্থেকে শুরু, আর কোথায় তার শেষ, বোঝা যায় না। কাছ থেকে সরলরেখার মত দেখাচ্ছে, তবে আসলে দাগটা বক্রাকার। সাগরের পানি সরিয়ে মহাশূন্য থেকে তাকালে এই দাগের পূর্ণাঙ্গ যে-ছবিটা দেখা যাবে, তা পুরোপুরিভাবে মিলে যাবে ওপরের মনিটরের ওই ডায়াগ্রামটার সঙ্গে। দূর প্রান্তে শক্ত খোলসের ডাইভিং সুট পরা কিছু ওয়ার্কার আর কয়েকটা মিনি সাবমেরিন দেখা গেল—মাটি ঢেলে বুজিয়ে দিচ্ছে ফাটলটা।
আরও দূরে, দৃষ্টিসীমা যেখানে মিলিয়ে যেতে শুরু করেছে, সেখানে কাত হয়ে পড়ে থাকা আরেকটা সাবমেরিন দেখতে পেলেন আকুম্বা। আকারে অনেক বড় ওটা, পেটের অংশটা এমনভাবে হাঁ হয়ে আছে, যেন একটা অতিকায় তিমির পেট ফেড়ে দেয়া হয়েছে। বাকি সবকিছু দেখে যে-অনুভূতি হয়েছিল, এবার বদলে গেল তা। মনে মনে রেগে গেলেন তিনি।
বালিময় সাগর-তলদেশে পৌঁছুল এলিভেটর, থামল না। ঢুকে গেল ভূগর্ভের অন্ধকারে। সি-ফ্লোর থেকে প্রায় চল্লিশ ফুট নিচে নেমে থামল। দরজা খুলে যেতেই অবশ্য দূর হয়ে গেল আঁধার-কংক্রিটের একটা করিডোর উদ্ভাসিত হলো সামনে, সেখানে জ্বলছে অসংখ্য ফ্লুরোসেন্ট বাতি।
সুপারভাইজরের পিছু পিছু এলিভেটর থেকে বেরিয়ে এলেন প্রেসিডেন্ট। লক্ষ করলেন, করিডোরটা ঠিক বর্গাকার নয়, ছাতটা ধনুকের মত বাঁকানো রোমান আমলের অ্যাকোয়াডাক্টের মত লাগছে জায়গাটা। আসলে পানি আর মাটির চাপ সহ্য করার জন্যে বানানো হয়েছে অমন করে। আরেকটা জিনিস চোখে পড়ল তাঁর।
‘এখানে পানি কেন?’ ভুরু কুঁচকে জানতে চাইলেন তিনি।
মেঝের এখানে-ওখানে জমে আছে পানির ছোট ছোট পুল। দেয়ালও ভেজা অনেক জায়গায়।
‘কংক্রিট পুরোপুরিভাবে জমাট বাঁধার আগ পর্যন্ত পানি ঢুকবেই, কিছু করার নেই, স্যর,’ জানাল সুপারভাইজর। ‘তবে আশা করছি মাসখানেক পরে এই সমস্যা আর থাকবে না।’
তা-ই যেন হয়, মনে মনে বললেন আকুম্বা। পা বাড়ালেন সামনে। একটা ইন্টারসেকশনে পৌঁছে থামলেন। মেঝেতে হ্যাচ দেখা যাচ্ছে, একটা মই নেমে গেছে সেখান দিয়ে। সুপারভাইজরের ইশারায় ওটা বেয়ে নিচে নামলেন তিনি। পা রাখলেন নতুন আরেকটা টানেলে। এটার আকৃতি ভিন্ন—ঠিক একটা বৃত্তাকার টিউবের মত। মোটামুটি প্রশস্ত বলা যায়, ছোটখাট একটা গাড়ি ঢুকে যাবে অনায়াসে। টানেলের দেয়ালে লাগানো হয়েছে নানা ধরনের পাইপ-নানা ধরনের তার গেছে ওগুলোর ভেতর দিয়ে। ওপরের মত কুলিং টিউবও আছে, বরফ জমেছে গায়ে। এলইডি বালব লাগানো হয়েছে কিছুদূর অন্তর অন্তর, আর লাগানো হয়েছে চারকোনা ধাতব বাক্সের সারি। যতদূর চোখ যায়, সবখানে এই একই দৃশ্য।
টানেলে কাজ করছিল ম্যালোন। আকুম্বাকে দেখতে পেয়ে এগিয়ে এল।
‘কাজ তো শেষ দেখছি,’ মন্তব্য করলেন প্রেসিডেন্ট। ‘ভেরি গুড!’
‘কনস্ট্রাকশনের কাজ শেষ,’ নীরস গলায় বলল ম্যালোন। ‘এখনও জিনিসটা পরীক্ষা করে দেখা বাকি। তা ছাড়া যে-ধরনের পাওয়ার আপনি চাইছেন, তার জন্যে বিশেষ ধরনের মেটেরিয়াল প্রয়োজন…. আদৌ সেটা আছে কি না কে জানে। আপাতত আপনাকে ষাট শতাংশের বেশি আউটপুট দিতে পারব না আমি।’
তোমার ব্যর্থতায় আজকাল আমি আর অবাকও হই না, রাগও করি না,’ বললেন আকুম্বা। ‘জানি, ব্যর্থতাই তোমার নিয়তি। যাক গে, অ্যাযোর্সের কাছে ডেভিল’স্ ডোরওয়ে বলে একটা জায়গা আবিষ্কৃত হয়েছে। শুনেছ?’
‘বাইরের দুনিয়ার খবরাখবর এখানে খুব কমই পৌঁছায়, ‘ ম্যালোন বলল। ‘তবে হ্যাঁ, এ-খবরটা শুনেছি। এক ধরনের ন্যাচারাল সুপারকণ্ডাক্টর নাকি পাওয়া গেছে ওখানে।’
‘ঠিক শুনেছ। ওখানে আমার লোক পাঠিয়েছি। আমার বিশ্বাস, ওখানেই আমাদের সমস্ত সমস্যার সমাধান খুঁজে পাব।’
পকেট থেকে রুমাল বের করে মুখ মুছল ম্যালোন। বলল, ‘আপনার কথা আমি কিছুই বুঝতে পারছি না। জাপানি জাহাজ থেকে আনা তিনশো টন মাল এখানে বসিয়েছি আমরা, এরপর আর কোনও কিছুর জায়গা নেই।’
‘সাবমেরিনের প্রসঙ্গ তুলে ভালই করলে,’ গম্ভীর হলেন আকুম্বা। ‘আকাশ থেকে কোনও স্যাটেলাইটের ক্যামেরা এদিকে তাক করা হলে কী ঘটবে, কিছু আন্দাজ করতে পারো?’
‘কী বলতে চান?’
‘রাশান সাবমেরিনটার কথা বলছি… যেটা থেকে রিঅ্যাক্টর জোগাড় করেছি আমরা। ওটাকে টুকরো টুকরো করে লুকিয়ে ফেলতে বলা হয়েছিল তোমাকে। আমি চাই না স্যাটেলাইটের ক্যামেরায় ওটা ধরা পড়ে যাক।’
‘অযথা ভয় পাচ্ছেন,’ আশ্বস্ত করল ম্যালোন। ‘পানির পঞ্চাশ ফুট তলায় পড়ে আছে ওটা—কাত হয়ে। ওপরটা আবার ঢেকে দেয়া হয়েছে নেট দিয়ে। তা ছাড়া কেউ ওটাকে খুঁজছে না। যাদের মাল… মানে, রাশানরা… তারাই তো বিক্রি করে দিয়েছে। আমেরিকানরাও কোনও বাতিল সাবমেরিন নিয়ে মাথা ঘামায় না। জিনিসটার খবর জানেন কেবল আপনি আর আপনার রাশান বন্ধু। তবে সে-ও জানে না, সাবমেরিনটা আপনি কী কাজে লাগাচ্ছেন।’
‘এত কথা শুনতে চাই না,’ ধমকে উঠলেন আকুম্বা। ‘তোমাকে যা করতে বলা হয়েছে, তা-ই করো। নইলে সাবমেরিনের বদলে তোমাকেই আমি টুকরো টুকরো করব।’
নির্বিকার রইল ম্যালোন। ‘পরিস্থিতি বোঝার চেষ্টা করুন। আমাদের হাতে যতগুলো মিনি-সাব আর হার্ড সুট আছে, তা দিয়ে একসঙ্গে দুটো কাজ চালানো সম্ভব নয়। আপনিই বলুন, কোনটা আগে করব। টার্গেট লাইনের কাজ শেষ করব, নাকি ওই রদ্দি সাবমেরিনটার পেছনে লাগব?’
রাগ সামলাতে কষ্ট হলো আকুম্বার। দুটোই চাইছেন তিনি। সেইসঙ্গে চাইছেন ম্যালোনের বদলে আরেকটু সংযত স্বভাবের একটা লোক। কিন্তু সে-আশা পূর্ণ হচ্ছে কই? ইতিমধ্যে খবর পেয়েছেন, আরাতামা মারুর ধ্বংসাবশেষ নিয়ে কৌতূহলী হয়ে উঠেছে আমেরিকান সরকার, বিশ্ব- ব্যাঙ্কও চাপ দিচ্ছে দেনা শোধ করার জন্যে। হাতে সময় নেই তাঁর।
একটু ভেবে সাবমেরিনটা যেভাবে পড়ে আছে সেভাবেই রাখার সিদ্ধান্ত নিলেন প্রেসিডেন্ট। খুব শীঘ্রি কাজে নামবেন তিনি, তখন এই সাবমেরিন কোথায় আছে না-আছে, তা নিয়ে মাথা ঘামাবার অবস্থায় থাকবে না কেউ।
‘টার্গেট লাইন আর এমিটারগুলো শেষ করো,’ বললেন তিনি। ‘ওয়াশিংটন, লণ্ডন, মস্কো আর বেইজিং। এক সপ্তাহের মধ্যে এই চারটা রেডি হওয়া চাই, নইলে ঝুঁকিতে পড়ে যাব আমরা।’
ভেবেছিলেন কথাটা শুনেই ঘ্যানঘ্যান করবে ম্যালোন, কেন এত অল্প সময়ে কাজ শেষ করা সম্ভব নয়, সে-বিষয়ে হাজারটা অজুহাত দেখাতে শুরু করবে। কিন্তু তাঁকে অবাক করে দিয়ে চুপ থাকল লোকটা। সংক্ষেপে শুধু বলল, ‘সব রেডি হয়ে যাবে ঠিক সময়ে। আমি কথা দিচ্ছি আপনাকে।’গায়ে একটা কম্বল জড়িয়ে অ্যাডভেঞ্চারারের সিক বে-তে বসে আছে তানিয়া। সামনে ধূমায়িত কফির মগ, তবে চুমুক দিচ্ছে না তাতে। গরম মগটা দু’হাতে ধরে তাপ নিচ্ছে। মন বিক্ষিপ্ত। কিছুই ভাল লাগছে না, জীবন অর্থহীন মনে হচ্ছে বিছানায় অচেতন পড়ে থাকা মানুষটার দিকে তাকিয়ে।
সারফেসে ভেসে ওঠার পাঁচ মিনিটের ভেতরেই অ্যাডভেঞ্চারারের ক্রুরা উদ্ধার করেছে তানিয়াকে। তবে আসিফের বেলায় তা ঘটেনি। কোনও ধরনের সঙ্কেত পাওয়া যায়নি তার তরফ থেকে, সাগরও ছিল উত্তাল। টানা বিশ মিনিট চিরুনিতল্লাশির পর পানিতে চিৎ হয়ে ভাসতে থাকা অবস্থায় পাওয়া গেছে বেচারাকে। জ্ঞান ছিল না। স্রেফ ওয়েটসুটের পজিটিভ বয়ান্সির কারণে ভেসে উঠেছে অচেতন দেহটা।
তড়িঘড়ি করে ওকে নিয়ে আসা হয়েছে সিক বে-তে; মৃদু হাইপোথারমিয়া আর অক্সিজেনের ঘাটতিজনিত অসুস্থতার জন্যে তানিয়ারও চিকিৎসা চলছিল ওখানে। আসিফকে বিছানায় শুইয়ে পর্দা টেনে দিতে দেখেছে ও, কানে ভেসে এসেছে ডাক্তারের উদ্বিগ্ন কণ্ঠ: ‘পালস্ নেই… কার্ডিয়োজেনিক শকে চলে গেছে ও।’
ঝট্ করে উঠে বসেছিল তানিয়া, এক টানে পর্দা সরিয়ে তাকিয়েছিল স্বামীর দিকে। থমকে গিয়েছিল পরক্ষণে। এ কোন্ আসিফ! মড়ার মত সাদা হয়ে আছে চামড়া, প্রাণের কোনও লক্ষণ নেই। কান্নায় ভেঙে পড়েছিল ও। তাড়াতাড়ি একটা ইঞ্জেকশন দিয়ে ঘুম পাড়িয়ে দেয়া হয়েছিল ওকে।
তিন ঘণ্টা পেরিয়ে গেছে তারপর। ঘুম থেকে উঠে নিজেকে অনেকটাই সামলে নিয়েছে ও। বসে বসে চুপচাপ দেখছে স্বামীর অবস্থা। এখনও জ্ঞান ফেরেনি আসিফের। কম্বলমুড়ি দিয়ে শুইয়ে রাখা হয়েছে ওকে, স্যালাইন দেয়া হচ্ছে, মুখ ঢাকা পড়ে গেছে বিশাল এক অক্সিজেন মাস্কে। চোখদুটো বন্ধ। একটুও নড়ছে না। হার্ট মনিটরে আঁকাবাঁকা রেখা নাচানাচি না করলে বোঝাই যেত না, সে বেঁচে আছে না মরে গেছে। নিশ্চিত হবার জন্যে বার বার স্ক্রিনটার দিকে তাকাচ্ছে তানিয়া।
কফির কাপ নামিয়ে রেখে এগিয়ে গেল ও। আসিফের হাত ধরল—হাতদুটো যেন কাদার তাল, বরফের মত ঠাণ্ডা। তীব্র শীতের দিনেও স্বামীর হাত কখনও এত শীতল পায়নি ও।
‘ফিরে এসো,’ ফিসফিসাল তানিয়া। ‘আমাকে এভাবে একা ফেলে যেয়ো না। প্লিজ, আসিফ!’
পেছনে দরজা খোলার আওয়াজ হলো, ভেতরে ঢুকলেন জাহাজের ডাক্তার—হ্যারল্ড ডওসন। মুখভর্তি দাড়ি-গোঁফ আর মাথার সব চুল পেকে সাদা হয়ে গেছে, তাঁর বয়স কত কেউ জানে না। নুমায় যদি রিটায়ার করার জন্যে কোনও নির্ধারিত বয়স থাকত, তা হলে বহুদিন আগেই অবসরে চলে যেতেন তিনি। এখন তাঁকে আর ডাক্তার হিসেবে দেখে না কেউ, বরং কথাবার্তা আর আচার-আচরণে তিনি জাহাজের সবার স্নেহপরায়ণ পিতার মত হয়ে উঠেছেন।
‘কেমন বুঝছ?’ পাশে এসে জিজ্ঞেস করলেন ডা. ডওসন।
‘এখনও নড়ছে না,’ চোখের পানি মুছে বলল তানিয়া। ‘হার্ট রেট…’
‘হার্ট রেট ঠিকই আছে,’ ওকে থামিয়ে দিয়ে বললেন ডাক্তার।
‘পালসও স্বাভাবিক। রক্তে অক্সিজেনের লেভেল বাড়ছে। অবস্থা উন্নতির দিকে।’
‘কিন্তু জ্ঞান ফিরছে কই!’ অধৈর্য শোনাল তানিয়ার গলা।
‘তাতে দুশ্চিন্তার কিছু নেই। আসিফ খুবই শক্ত ছেলে। সময় দাও, নিজেই সুস্থ হয়ে উঠবে।’
সেটা তানিয়াও জানে। উন্নতি হচ্ছে আসিফের, কিন্তু কেন যেন মন মানছে না। চাইছে এখুনি ও চোখ মেলে তাকাক, হেসে কিছু বলুক ওকে।
একটা চেয়ার টেনে তানিয়ার পাশে বসলেন ডওসন। ‘হাতটা দেখি।’
হাত বাড়াল তানিয়া। ব্লাড প্রেশার গজ আর স্টেথোস্কোপ দিয়ে ওর রক্তচাপ মাপলেন তিনি। তারপর মাথা নাড়লেন, ‘যা ভেবেছি।’
‘কী?’
‘তোমার নিজের ভাইটালই সুবিধের নয়। দুশ্চিন্তা করতে করতে নিজেকে অসুস্থ করে ফেলছ।’
বড় করে শ্বাস ফেলল তানিয়া। জাহাজে ফেরার পর থেকে কিছুই খায়নি… খাওয়ার রুচিই হয়নি আসিফকে দেখার পর।
‘একটা ব্যাপার আমি বুঝতে পারছি না,’ বলল ও। ওর আগে আমি ভেসে উঠলাম কেমন করে? আসিফের এত দেরি হলো কেন?’
‘এসব নিয়ে এখন মাথা ঘামানোর কোনও মানে হয় না, ‘ বললেন ডওসন। ‘তোমার চেয়ে ওর শরীর ভারী, সে-কারণে এমনিতেই আগে ওঠার কথা তোমার। তা ছাড়া আসিফ তো সবসময়েই বলে, ওর চেয়ে ভাল সাঁতারু তুমি। ওই সাঁতার দেখেই নাকি প্রেমে পড়েছিল তোমার।’
এ-অবস্থাতেও ক্ষীণ একটু হাসি ফুটল তানিয়ার ঠোঁটে। বলল, ‘আমারই ভুল। আমারই বরং উচিত ছিল ওকে সাহায্য করা। তা হলে হয়তো…’
‘তা হলেও একই ঘটনা ঘটত। নিজের জীবন বাঁচানোর জন্যে তোমাকে বিপদে ফেলত না আসিফ। অমন ছেলেই নয় ও।’
‘আর এখন? ওর যদি কিছু হয়ে যায়, আমি কীভাবে বাঁচব, বলতে পারেন?’
‘সাহস রাখো, দৃঢ় গলায় বললেন ডওসন। ‘আমার বিশ্বাস, অমন কিছু ঘটবে না। এসব নিয়ে যত ভাববে, ততই মাথা খারাপ হতে থাকবে। তারচেয়ে মনকে অন্য কিছুতে ব্যস্ত করে ফেলো।’
‘সেটা কি এতই সহজ?’
জবাব না দিয়ে উঠে দাঁড়ালেন ডওসন। তানিয়ার মুঠি থেকে মুক্ত করলেন আসিফের হাত, সাবধানে ওটা ভাঁজ করে রাখলেন ওর বুকের ওপর। এরপর দাঁড় করালেন তানিয়াকে। হাত ধরে বের করে আনলেন সিক বে থেকে। নিয়ে গেলেন পাশের একটা কেবিনে—ওটা জাহাজের ল্যাবরেটরি।
‘তুমি বোধহয় ভুলে গেছ, নিচ থেকে আরেকজন সার্ভাইভার উঠে এসেছে,’ মৃদু হেসে বললেন ডাক্তার। ‘তার নাম জলকন্যা।’
দু’চোখ উজ্জ্বল হয়ে উঠল তানিয়ার। ‘রোবটটাকে তুলে নিতে পেরেছেন আপনারা?’
‘হ্যাঁ। শুধু তা-ই নয়, তিনটে স্যাম্পল নিয়ে ফিরেছে ওটা।’
ভুরু কোঁচকাল তানিয়া। ‘তিনটে?’
‘হুঁ। ক্রুদের একজনের লাশ থেকে টিস্যু স্যাম্পল নিয়েছিলে তুমি।’ সুইচ টিপে একটা বাতি জ্বাললেন ডওসন। ল্যাবরেটরির একটা ওয়ার্কবেঞ্চ আলোকিত হয়ে উঠল।
‘মনে আছে,’ বলল তানিয়া। ‘কিন্তু আর কোনও স্যাম্পল তো নিইনি।’
‘নাওনি?’ আরেকটা ওয়ার্কবেঞ্চের দিকে ইশারা করলেন ডাক্তার। স্টিলের এক টুকরো তার পড়ে আছে ওটার ওপরে। ‘জলকন্যার মুঠোর মধ্যে পাওয়া গেছে ওটা।’
গ্রুপারের গায়ে যে-তারটা পেঁচিয়ে গিয়েছিল, নিশ্চয়ই সেটার টুকরো, অনুমান করল তানিয়া। অ্যাসিটিলিন টর্চ দিয়ে কেটে ফেলার পর গ্রিপ থেকে ফেলা হয়নি।
‘আর তৃতীয় স্যাম্পলটা?’ জিজ্ঞেস করল ও।
‘প্লাস্টিকের একটা টুকরো, জলকন্যার ফ্রেমের মধ্যে আটকে ছিল। কোনও কিছু থেকে ভেঙে গিয়েছিল বোধহয়। ঢলের সময় ভাসতে ভাসতে জলকন্যার গায়ে এসে পড়েছে।’
তারটার দিকে এগিয়ে গেলেন ডওসন। আঙুল দিয়ে দেখালেন, কালো কালো কয়েকটা দাগ পড়েছে ওটার গায়ে। জানতে চাইলেন, ‘এগুলো কীসের দাগ, বলতে পারো?’
ওয়ার্কবেঞ্চের ওপর ঝুঁকল তানিয়া। আঙুল বোলাল দাগগুলোর ওপর। তারের বাকি অংশের চেয়ে গঠন অন্যরকম লাগল। মনে হলো, গরম কিছুর ওপর রেখে দেয়া হয়েছিল তারটা, গলে যাবার পূর্বমুহূর্তে উঠিয়ে আনা হয়েছে। ‘ঝালাইয়ের দাগের মত লাগছে,’ বলল ও।
‘আমারও,’ মাথা ঝাঁকালেন ডওসন। ‘কিন্তু স্টিলের তার কখনও ঝালাই করা হয় বলে শুনিনি। কোথাও জোড়া-টোড়া দিতে হলে একটা কথা ছিল… এই টুকরোটা তো অক্ষত।’
‘জলকন্যার কাটিং টর্চের তাপে এমনটা হয়নি তো?’
মাথা নাড়লেন ডওসন। ‘ওর ভিডিও ফিড চেক করেছি আমি। কাটিং টর্চের এক পোঁচে তারটা কেটে নেয়া হয়েছিল, আর কোথাও আগুনের শিখা লাগেনি।
কৌতূহলী হয়ে উঠেছে তানিয়া। তবু স্বামীর কথা ভেবে বলল, ‘ব্যাপারটা ইন্টারেস্টিং, সন্দেহ নেই। আসিফ সুস্থ হয়ে ওঠার পর নাহয় এসব নিয়ে…’
‘সরি, তানিয়া,’ বললেন ডাক্তার, ‘কাজটা এখুনি করতে হবে।’
‘আ…আমি আসলে এসবের জন্যে এখনও পুরোপুরি তৈরি নই।’
‘হুকুমটা অ্যাডমিরাল হ্যামিলটনের,’ জানালেন ডওসন। ‘ঘণ্টাখানেক আগে আমাদের ক্যাপ্টেনের সঙ্গে কথা বলেছেন তিনি। তোমার অবস্থা তিনি জানেন, তারপরেও দিয়েছেন হুকুমটা। জাপানি জাহাজটার রহস্য ধামাচাপা দেবার জন্যে উতলা হয়ে উঠেছে কেউ। কেন, সেটাই জানতে চান তিনি। জলকন্যার আনা স্যাম্পলগুলোই আমাদের হাতে একমাত্র সূত্র।’
‘কিন্তু… এ-অবস্থায় কী করে আমি…’ কথা আটকে যাচ্ছে তানিয়ার।
কাঁধ ঝাঁকালেন ডওসন। ‘অ্যাডমিরালকে তো তুমি চেনো। তা ছাড়া, এ-মুহূর্তে আসিফের ব্যাপারে কিছু করারও নেই তোমার। তারচেয়ে কিছু একটা নিয়ে ব্যস্ত থাকা ভাল না?’
ভুল বলছেন না ডাক্তার। অ্যাডমিরাল হ্যামিলটনের মনোভাবও বুঝতে পারছে তানিয়া। আর কিছু না হোক, আসিফের এ-অবস্থার জন্যে যারা দায়ী, তাদেরকে খুঁজে বের করতে চাইলেও জাপানি জাহাজের রহস্যটা ভেদ করতে হবে।
‘বেশ,’ বলল ও। ‘কোত্থেকে শুরু করব?’
মাইক্রোস্কোপের কাছে তানিয়াকে নিয়ে গেলেন ডওসন। ‘প্লাস্টিকের স্যাম্পলটা আগে দেখো।’
আইপিসে চোখ লাগিয়ে ফোকাস অ্যাডজাস্ট করে নিল তানিয়া। গুঁড়ো গুঁড়ো কী যেন ভেসে উঠল চোখে।
‘এগুলো ওই প্লাস্টিকের গুঁড়ো,’ জানালেন ডওসন। ‘পরীক্ষার জন্যে আলাদা করা হয়েছে।
‘দু’রকম রঙ কেন?’
‘দু’রকম প্লাস্টিক আছে বলে। আমাদের ধারণা, টুকরোটা কোনও স্টোরেজ কেইস থেকে এসেছে। গাঢ় রঙের প্লাস্টিকটা কেইসের ভেতরের দিক-কিছুটা বেশি শক্ত। আর হালকা রঙেরটা বেশ পাতলা, ওটা বাইরের স্তর।’
সময় নিয়ে স্টাডি করল তানিয়া। বিস্মিত হয়ে লক্ষ করল, গাঢ় প্লাস্টিকটায় বিকৃতি ঘটেছে—রঙটা প্যাঁচ খেয়েছে অনেক জায়গায়… প্লাস্টিকের গোটা কাঠামোই নষ্ট হয়ে গেছে।
‘গাঢ় প্লাস্টিকটা গলে গেছে মনে হচ্ছে,’ বলল ও। ‘কিন্তু হালকাটার কিচ্ছু হয়নি।’
‘আমারও তা-ই ধারণা,’ জানালেন ডওসন।
মুখ তুলল তানিয়া। ‘ব্যাপারটা উল্টো হয়ে গেল না? তাপে তো আগে হালকাটা গলে যাবার কথা।’
‘আরেকটা অসঙ্গতি—তারের পোড়া দাগগুলোর মত।’
‘আর টিস্যু স্যাম্পল? সেটায় কোনও অসঙ্গতি আছে?’
‘নিজেই দেখো। তিনটের ভেতর ওটাই সবচেয়ে ইন্টারেস্টিং।’
আরেকটা মাইক্রোস্কোপের সামনে তানিয়াকে নিয়ে গেলেন ডওসন। ম্যাগনিফিকেশন ঠিক করে স্যাম্পলটা খুঁটিয়ে দেখল ও। ভ্রূকুটি আরও গভীর হলো।
‘মানে কী এর!’
মুচকি হেসে ডওসন বললেন, ‘তুমি তো মেরিন বায়োলজির এক্সপার্ট—জৈবকোষ সম্পর্কে সবকিছুই জানো। তুমিই বলো, গড়বড়টা কোথায়।’
আবারও আইপিসে চোখ ঠেকাল তানিয়া। ফোকাল পয়েন্ট সরিয়ে একপাশ থেকে দেখতে শুরু করল স্যাম্পলটা। বলল, ‘ডানদিকেরগুলো স্কিন-সেল… মানে, চামড়ার কোষ। মোটামুটি ঠিকই মনে হচ্ছে ওগুলো। কিন্তু বামদিকেরগুলো…’
‘স্যাম্পল কোত্থেকে নিয়েছ, মনে করো। লাশের ঊরু থেকে দু’ইঞ্চি গভীর এক টুকরো মাংস উঠিয়ে এনেছ। চামড়া তো দেখলেই। বাকিটা ভেতরদিককার মাংসকোষ।’
‘এ-অবস্থা কেন? দেখে তো মনে হচ্ছে শরীরের ভেতরদিক থেকে বিস্ফোরণ ঘটেছিল!’
‘ঠিক তা-ই। যত গভীরে যাবে, ততই বেশি ক্ষয়ক্ষতি দেখতে পাবে। অবাক ব্যাপার হলো, ওপরের চামড়ায় তার কোনও চিহ্ন নেই।’
মাইক্রোস্কোপ থেকে চোখ তুলতে পারছে না তানিয়া। অন্ধকারে একটা তীর ছুঁড়ল। ‘কোনও ধরনের কেমিক্যাল’ বার্ন?’
‘সেটারও উচ্ছিষ্ট পাওয়া যায়নি। তা ছাড়া মাংস পর্যন্ত পৌঁছুবার আগে তো চামড়া পেরুতে হবে ওটাকে… তখন চামড়াও পুড়িয়ে দেবে না?’
‘গুড পয়েন্ট, সোজা হলো তানিয়া। ‘তা হলে কীসে ঘটাল এটা?’
‘শুধু এটা না, এখানকার সবগুলো অসঙ্গতি, ‘ শুধরে দিলেন ডওসন।
‘তিনটে অসঙ্গতি… কিন্তু অনুঘটক একটা। সম্ভব?’ গম্ভীর হলো তানিয়া।
‘সেটা বের করার জন্যেই তোমাকে ডেকে এনেছি।’
মাথায় চিন্তার ঝড় বইল তানিয়ার। আসিফের কথা ভুলে গেল ক্ষণিকের জন্যে, জটিল রহস্যের সন্ধান পেয়ে জেগে উঠেছে ওর বিজ্ঞানী সত্তা। টের পেল, মন খারাপ ভাবটা দূর হয়ে যাচ্ছে, সে-জায়গা দখল করছে উত্তেজনা।
‘থারমাল ড্যামেজ ছাড়া আর কিছু ভাবতে পারছি না,’ একটু পর বলল ও। ‘কিন্তু উচ্চ তাপ বা আগুনে সবার আগে চামড়া পুড়ে যাবার কথা।’
‘এগজ্যাক্টলি,’ বললেন ডওসন। ‘সেজন্যেই আমাদের শরীরের ওপরে চামড়ার আবরণ দিয়েছেন সৃষ্টিকর্তা। তাপ বলো, আগুন বলো, বা অন্য কোনও আঘাত… সেটা যেন আগে চামড়ার ওপর দিয়ে যায়। শরীরের ভেতরটা নিরাপদ থাকে।’
ঠোঁট কামড়ে আরেকটু ভাবল তানিয়া। তারপর বলল, ‘এই ঘটনার একমাত্র জীবিত সাক্ষী হলো আরাতামা মারুর ক্যাপ্টেনের স্ত্রী। কিছু জানা গেছে তার কাছ থেকে?’
নিজের নোটবুক খুলে পাতা ওল্টালেন ডওসন। বললেন, ‘তেমন কিছু জানাতে পারেনি। শুধু বলেছে, জ্ঞান হারানোর আগে চোখের সামনে আতশবাজির মত কী যেন ফুটতে শুরু করেছিল। চোখের পাতা বন্ধ করার পরেও দেখতে পাচ্ছিল সেটা।’
‘এ-ধরনের অভিজ্ঞতা নভোচারীদের হয় বলে শুনেছি, ‘ বলল তানিয়া। ‘কিছুদিন আগে একটা জার্নাল পড়েছিলাম, তাতে কয়েকজন নভোচারীর কথা লেখা ছিল… শাটল মিশনে গিয়ে অসুস্থ হয়ে পড়ে ওরা, চোখ মুদলেও আলোর ঝলকানি দেখতে পাচ্ছিল।’
আগ্রহী হয়ে উঠলেন ডওসন। ‘অসুস্থতার কোনও কারণ লেখা ছিল ওখানে?’
মাথা ঝাঁকাল তানিয়া। ‘সোলার ফ্লেয়ারের মধ্যে পড়ে গিয়েছিল শাটলটা। শিল্ডিং ভেদ করে শাটলে ঢুকে পড়েছিল হাই-এনার্জি রে। সেগুলোই নিউরোলজিক্যাল রিঅ্যাকশন তৈরি করেছিল ওদের চোখে… আলোর ঝলকানি দেখাচ্ছিল।’
‘সত্যি সত্যি দেখছিল? হ্যালিউসিনেশন নয়?’
‘না। ভুল সিগনাল পাচ্ছিল মস্তিষ্ক, তাই ওসব দেখতে পাচ্ছিল ওরা।’
কিছুক্ষণ চুপ করে রইলেন ডা. ডওসন, তারপর শুরু করলেন পায়চারি। একটু পর বললেন, ‘একসময় এয়ারফোর্সে ছিলাম আমি… তোমার বোধহয় তখনও জন্ম হয়নি। সে-সময়ের একটা অদ্ভুত কেস মনে পড়ছে। ফ্যান্টম জেটের রেডার টেস্টের সময় অল্পবয়েসী এক ছেলে ভুল করে তার সামনে গিয়ে দাঁড়িয়েছিল। একদম নতুন রিক্রুট ছিল সে, ডান-বাম কিচ্ছু বুঝত না। আমরাও দেখতে পাইনি ও কোত্থেকে উদয় হলো। যা হোক, ওই জেটগুলো ছিল বিশেষ ধরনের—শক্তিশালী রেডার সিগনাল বিকিরণ করতে পারত, যাতে শত্রুদের সমস্ত ইকুইপমেন্ট সেই সিগনালের তোড়ে অচল হয়ে পড়ে।’
‘কী হয়েছিল ছেলেটার?’
‘চিৎকার করে মাটিতে পড়ে যায় সে। তাড়াতাড়ি রেডার অফ করে ওকে নিয়ে যাওয়া হয় হাসপাতালে, তবে কোনও লাভ হয়নি, তার আগেই মারা গিয়েছিল। অদ্ভুত ব্যাপার হলো, চামড়ার ওপরে কিচ্ছু ফুটে ওঠেনি, কিন্তু ময়নাতদন্ত করে দেখা গেল, শরীরের ভেতরটা একদম সেদ্ধ হয়ে গেছে ওর… অনেকটা মাইক্রোওয়েভ আভেনে খাবার সেদ্ধ করার মত। আমি তখন খুব জুনিয়র ডাক্তার, তারপরেও সে-ঘটনা ভুলিনি। মাইক্রোস্কোপে ওর টিস্যু স্যাম্পলে ঠিক আজকের মত অসঙ্গতিই দেখতে পেয়েছিলাম আমি।’
বড় করে শ্বাস ফেলল তানিয়া। গা গুলিয়ে উঠছে ওর ঘটনাটা শুনে। মনোযোগ দিল হাতে থাকা আলামতগুলোর দিকে।
‘স্টিলের তারে পোড়া দাগ,’ চিন্তিত গলায় বলল ও। ‘এটাও হাই-এনার্জি ডিসচার্জের কারণে ঘটতে পারে। মানে, ঝালাইয়ের মতই একটা ব্যাপার, কিন্তু ঝালাই নয়।’
‘বজ্রপাতের কথা বলছ?’
‘উঁহুঁ। যা যা দেখছি, তাতে একে বজ্রপাতের চেয়ে বড় কিছু মনে হচ্ছে। তা ছাড়া বজ্রপাতে মানুষের শরীরের বাইরেটা ঠিক রেখে ভেতরটা পুড়ে যায় না।’
গম্ভীর ভঙ্গিতে মাথা ঝাঁকালেন ডা. ডওসন। তানিয়া অনুমান করল, মনে মনে নিশ্চয়ই একটা থিয়োরি দাঁড় করিয়েছেন তিনি। দেখা যাক, সেটা ওর সঙ্গে মেলে কি না।
‘জাহাজের সমস্ত বাতি জ্বলে গিয়েছিল,’ বলল ও, ‘সমস্ত ইকুইপমেন্ট নষ্ট হয়ে গিয়েছিল… এমনকী ইমার্জেন্সি বিকনটাও। সেজন্যেই কোনও ডিসট্রেস কল পাঠাতে পারেনি ওরা। ক্যাপ্টেনের স্ত্রী চোখে আলোর ফুলঝুরি দেখেছে, ওপরের ক্রুরা ভেতর থেকে সেদ্ধ হয়ে গেছে।’ একটু বিরতি নিল তানিয়া। চোখ রাখল ডাক্তারের চোখে। ‘এর একটাই ব্যাখ্যা-জাহাজটাতে ম্যাসিভ কোনও ইলেকট্রো-ম্যাগনেটিক ওয়েভ আঘাত করেছিল… খুবই হাই-ইনটেনসিটির ওয়েভ, নইলে এত ক্ষতি হতো না।’
‘হাজারখানেক রেডার-এমিটার চালালেও এ-ধরনের ওয়েভ তৈরি করা সম্ভব নয়,’ বললেন ডওসন।
‘তা হলে জিনিসটা আরও শক্তিশালী,’ বলল তানিয়া।
‘তাতে কোনও সন্দেহ নেই।’
‘প্রাকৃতিকভাবে তৈরি হবার সম্ভাবনা কতটুকু?’
‘কাম অন, তানিয়া,’ হাত নাড়লেন ডাক্তার। ‘প্রাকৃতিক দুর্যোগ? তা হলে একেবারে ঠিক সময়ে জলদস্যুরা ওখানে হাজির হলো কীভাবে? জাহাজ ডুবিয়ে দিল কেন? তুমি আর আসিফ নিচে নামতেই খুন করার চেষ্টা করা হলো কেন? এসব কাকতালীয় হতে পারে না কিছুতেই।’
অকাট্য যুক্তি। ‘তা হলে জিনিসটা মানুষের তৈরি, ‘ তানিয়া বলল, ‘একটা অস্ত্র। সেটা এতই শক্তিশালী যে, পাঁচশো ফুট লম্বা একটা জাহাজকে অনায়াসে ধ্বংস করে দিতে পারে।’
প্রাণহীন একটা হাসি ফুটল ডাক্তারের চেহারায়। ‘আমিও তা-ই ভাবছি। ঈশ্বর! এমনিতেই মারণাস্ত্রের অভাব নেই দুনিয়ায়, এখন আবার নতুন কী উদয় হলো!’
চঞ্চল হয়ে উঠল তানিয়া। ‘অ্যাডমিরাল হ্যামিলটনকে জানাতে হবে ব্যাপারটা।’
‘যাও,’ মাথা ঝাঁকালেন ডওসন। ‘আসিফের দিকে আমি খেয়াল রাখছি।’নুমা হেডকোয়ার্টারের সবচেয়ে ওপরের তলায় অ্যাডমিরাল জর্জ হ্যামিলটনের অফিস। ওখানকার প্রশস্ত জানালা দিয়ে ওয়াশিংটন ডিসি-র একটা বড় অংশ দৃষ্টিগোচর হয়—দেখা যায় পটোম্যাক নদী, লিঙ্কন আর ওয়াশিংটন মনুমেন্ট, এমনকী ক্যাপিটল হিলের বিশাল বিল্ডিংটাও। সময়টা সন্ধ্যা। কৃত্রিম আলোয় এখন ঝলমল করছে মনুমেন্ট ও দালান সব। দৃশ্যটা সুন্দর, তবে অ্যাডমিরাল এ-মুহূর্তে ওদিকে তাকাচ্ছেন না। তাঁর মনোযোগ কম্পিউটারের স্ক্রিনে একটা ভিডিও কনফারেন্স চলছে ওতে। পর্দার একপাশে ফুটে উঠেছে তানিয়া রেজার চেহারা, আরেক পাশে দেখা যাচ্ছে নুমার কম্পিউটার বিশেষজ্ঞ ল্যারি কিংকে।
ক্লান্ত দেখাচ্ছে তানিয়াকে, তারপরেও নিজের দায়িত্ব পালন করছে নিষ্ঠার সঙ্গে। আরাতামা মারু থেকে পাওয়া স্যাম্পলগুলো বিশ্লেষণ করে যা যা পেয়েছে, তা ব্যাখ্যা করছে অ্যাডমিরাল হ্যামিলটন আর ল্যারি কিঙের কাছে। মাঝে মাঝে প্রশ্ন করছেন অ্যাডমিরাল, তার উত্তর দিচ্ছে ধৈর্যের সঙ্গে। ল্যারি সব নোট করে নিচ্ছে, কদাচিৎ হুঁ-হাঁ ছাড়া কোনও আওয়াজ বেরুচ্ছে না তার মুখ দিয়ে।
তানিয়ার কথা শেষ হলে ল্যারির দিকে ফিরলেন অ্যাডমিরাল। ‘যা যা শুনলে, তার ওপর ভিত্তি করে একটা সিমুলেশন দাঁড় করাতে পারবে?’
‘আশা করি,’ বলল ল্যারি। ‘একেবারে নিখুঁত হয়তো হবে না, তবে মোটামুটি একটা ধারণা দেয়া যাবে।’
‘মোটামুটিতে চলবে না আমার, ল্যারি,’ বললেন অ্যাডমিরাল।
‘বুঝতে পারছি। কিন্তু খুব বেশি তথ্য নেই আমাদের হাতে। কী ধরনের শক্তি ব্যবহার করা হয়েছে, আর কাজটা কীভাবে করা হয়েছে… এতটুকু হয়তো জানাতে পারব। এর চেয়ে বেশি কিছু চাইলে আরও ডেটা লাগবে।’
‘কাজ শুরু করো,’ নির্দেশ দিলেন অ্যাডমিরাল। ‘আমার ধারণা, খুব শীঘ্রি আরও ডেটা পাওয়া যাবে। এ-পর্যন্ত যা দেখেছি, তা কেবল শুরু। জল আরও অনেকদূর গড়াবে।’
‘জী, অ্যাডমিরাল।’
কানেকশন কেটে দিল ল্যারি। স্ক্রিনে শুধু তানিয়া রইল। তার দিকে তাকালেন হ্যামিলটন। ‘কেমন আছ জানতে চাইব না,’ বললেন তিনি। তবে এ-অবস্থাতেও যা করছ, তার জন্যে তোমাকে ধন্যবাদ জানাতে চাই।’
ধন্যবাদ আসলে আমারই জানানো উচিত, অ্যাডমিরাল,’ বলল তানিয়া। ‘আপনিই তো আদেশ দিয়েছেন স্যাম্পলগুলো স্টাডি করতে। তাতে বেশ উপকার হয়েছে আমার… নিজেকে ফিরে পেয়েছি।’
বিভ্রান্তি ফুটল অ্যাডমিরাল হ্যামিলটনের চোখে। ‘কই, আমি তো অমন কিছু বলিনি!’
‘সে কী! তা হলে ডা. ডওসন যে বললেন…’
ব্যাপারটা বুঝতে পেরে এবার হাসি ফুটল অ্যাডমিরালের ঠোঁটে। ‘ডওসন অনেক উঁচু দরের ডাক্তার। জানে, কী বললে তোমার মনোযোগ অন্য দিকে ফেরানো যাবে। ওটা ছিল তোমার ট্রিটমেন্টেরই একটা অংশ।’
তানিয়াও হেসে ফেলল। ‘রাগ করব, না খুশি হব, বুঝতে পারছি না।’
‘যা হোক,’ আবার সিরিয়াস হলেন অ্যাডমিরাল, ‘কেউ যদি সত্যিই অমন একটা অস্ত্র আবিষ্কার করে থাকে, তা হলে ওটা আবারও ব্যবহার করার আগে সেটাকে ধ্বংস করে দিতে হবে। তোমাদেরকে ধন্যবাদ, সময় থাকতেই ব্যাপারটা আবিষ্কার করতে পেরেছ বলে।’
‘কিন্তু কারা এই অস্ত্র তৈরি করেছে, তার কিছুই জানি না আমরা।’
‘এটা একটা সমস্যা, স্বীকার করলেন অ্যাডমিরাল। ‘ওদের পরিচয় জানা না গেলে কোনও অ্যাকশনে যাওয়া যাবে না। সে-ধরনের কোনও আদেশ দেবার আগে প্রেসিডেন্ট নিশ্চয়ই বিস্তারিত জানতে চাইবেন।’ তানিয়ার দিকে সাগ্রহে তাকালেন তিনি। ‘কোনও আইডিয়া দিতে পারো? মানে… কীভাবে এদেরকে খুঁজে বের করা যায়?’
কপালের ওপর থেকে চুলের গোছা সরাল তানিয়া। বলল, ‘একটা ব্যাপার নিয়ে আমি ভাবছি। ইলেকট্রো- ম্যাগনেটিক বার্স্টের পর আরাতামা মারুর যেসব ক্রু বেঁচে গিয়েছিল, তাদের খুন করা হলো। কেন? ‘
‘সিম্পল, ওরা কোনও সাক্ষী রাখতে চায়নি, ‘অনুমান করলেন অ্যাডমিরাল। ‘সবাইকে মেরে জাহাজ ডুবিয়ে দিয়েছে তাই।’
‘কিন্তু আপনি ভুলে যাচ্ছেন, ওদের কাছে টর্পেডো আছে। গ্রুপারের দিকে ছুঁড়েছিল। তারমানে, চাইলে জাপানি জাহাজটাকেও টর্পেডো দিয়েই ডুবিয়ে দিতে পারত।’
চিন্তায় পড়ে গেলেন অ্যাডমিরাল। কথাটা ঠিক। নিচু গলায় বললেন, ‘হুম, মার্সেনারি পাঠানোর চেয়ে সহজ হতো সেটা।’
‘কাজটা সারাও যেত দ্রুত।’
‘রাইট। তা হলে সেটাই করল না কেন?’
‘আরেকটা প্রশ্ন আছে। ওই বিশেষ জাহাজটাতেই হামলা করা হলো কেন?’
এর একটাই ব্যাখ্যা হতে পারে। অ্যাডমিরাল বললেন, ‘জাহাজে কিছু ছিল। এমন কিছু, যেটা জাহাজ ডুবিয়ে দেবার আগে নামিয়ে নেয়া জরুরি ছিল। আর ওই জিনিস যে সরিয়ে ফেলা হয়েছে, সেটা কাউকে জানতে দিতে চায়নি ওরা।’
পর্দায় মাথা ঝাঁকাল তানিয়া। ‘আমিও ঠিক এই কথাই ভাবছি।’
কয়েকটা ব্যাপার পরিষ্কার হয়ে যাচ্ছে এতে। মিতসুকি শিপিঙের সিইও শিনজিরো হায়াশি অ্যাডমিরালের বন্ধুস্থানীয় মানুষ, কয়েক বছর আগে একটা বড় ধরনের বিপদে তাকে সাহায্য করেছিলেন তিনি। এতটাই কৃতজ্ঞ হয়েছিল হায়াশি, কথা দিয়েছিল, যে-কোনও প্রয়োজনে অ্যাডমিরাল হ্যামিলটন আর নুমাকে সব ধরনের সাহায্য করবে। সেই লোকই হঠাৎ করে অমাবস্যার চাঁদ হয়ে গেছে। আরাতামা মারু ডুবে যাবার পর পরই তাকে একটা মেসেজ পাঠিয়েছিলেন অ্যাডমিরাল, এখন পর্যন্ত যোগাযোগ করেনি সে। নুমা থেকে দু’জন লোকও পাঠিয়েছিলেন তার সঙ্গে কথা বলার জন্যে। দেখা তো করেইনি, বরং ঘাড়ধাক্কা দিয়ে ওদেরকে তাড়ানো হয়েছে মিতসুকির অফিস থেকে। কিছু একটা গোলমাল আছে, তা বুঝতে ষষ্ঠ ইন্দ্রিয়ের প্রয়োজন নেই।
‘জাহাজটা কী কার্গো বহন করছিল, তা জানতে হবে আমাদেরকে,’ বলল তানিয়া। .
ওর কথায় সায় দিলেন অ্যাডমিরাল। জানেন, কী করতে হবে। তাঁকেই এবার নামতে হবে মাঠে।কেবিনের দরজায় করাঘাত শুনে ঘুম থেকে জেগে উঠল মুরল্যাণ্ড। অস্ফুট আওয়াজে সাড়া দিতেই ওপাশ থেকে শোনা গেল এক নাবিকের কণ্ঠস্বর।
‘ক্যাপ্টেন আপনাকে ব্রিজে ডাকছেন, মি. মুরল্যাণ্ড।’
‘আসছি।’
চলে গেল নাবিক। বাঙ্ক থেকে নেমে প্যান্ট পরতে শুরু করল মুরল্যাণ্ড, আর তখুনি টের পেল, নেপচুন স্থির নেই। বাইরে থেকে ভেসে আসা পানির আওয়াজ আর মৃদু দুলুনিতে বোঝা গেল, বেশ দ্রুতগতিতে ছুটছে জাহাজটা। গায়ে শার্ট আর পায়ে স্নিকার গলিয়ে বেরিয়ে এল ও কেবিন থেকে। একটু পরেই হাজির হলো ব্রিজে।
‘ক্যাপ্টেন?’ কাছে গিয়ে ডাকল ও।
ঘাড় ফেরালেন ক্যাপ্টেন মিচাম। সৌজন্যের ধার না ধেরে সরাসরি প্রশ্ন ছুঁড়লেন, ‘মি. রানা কোন্ চুলোয় গেছেন, জানতে পারি?’
‘চুলো হতে যাবে কেন, গেছে তো স্বর্গোদ্যানে,’ স্বভাবসুলভ কৌতুকের স্বরে বলল মুরল্যাণ্ড।
‘মানে?’ ওর দিকে ঘুরে দাঁড়ালেন মিচাম।
‘অপরূপা এক সুন্দরীর সঙ্গে বেড়াতে গেছে। একসঙ্গে ডিনার করার কথা ওদের।’
চোয়াল ঝুলে পড়ল ক্যাপ্টেনের। ‘সাগরের মাঝখানে বসে উনি ডিনার-ডেট জোগাড় করলেন কীভাবে?’
‘জাদু। বুঝলেন? সাগর-মরুভূমি, আকাশ-পাতাল … যেখানেই যাক না কেন, ডেট করার জন্যে সুন্দরী মেয়ে ঠিকই জোগাড় করে ফেলবে রানা। জাদুটা যদি আমিও জানতাম, খুব ভাল হতো। মাঝে মাঝে বড় একা লাগে, বুঝলেন…
‘মি. মুরল্যাণ্ড!’ কড়া গলায় ধমকে উঠলেন ক্যাপ্টেন। ‘ঠাট্টা রাখুন। ব্যাপারটা সিরিয়াস। মি. রানা কার সঙ্গে গেছেন?’
এক মুহূর্তের জন্যে থমকাল মুরল্যাণ্ড। ক্যাপ্টেন অস্বাভাবিক আচরণ করছেন। রানা কচি খোকা নয়, তা ছাড়া জাহাজে ফিরেই ওর যাওয়ার খবরটা ডিউটি অফিসারকে জানিয়ে দিয়েছিল সে।
‘কই, কথা বলছেন না কেন?’ ক্যাপ্টেনের কণ্ঠে তাড়া।
‘রাশান এক সায়েন্টিস্টের সঙ্গে গেছে,’ বলল মুরল্যাণ্ড। ‘মেয়েটাকে একটা রেক থেকে উদ্ধার করি আমরা। তার কাছে কী নাকি গোপন খবর আছে। সেটা জানার জন্যেই গেছে রানা।’
‘কখন ফেরার কথা তাঁর?’
‘সেটা তো নির্ভর করছে দু’জনের আলাপ কেমন জমে, তার ওপর।’
হতাশায় মাথা দোলালেন মিচাম। ‘আপনাকে তো বললাম ঠাট্টা না করতে!’
হেসে ফেলল মুরল্যাণ্ড। ‘কী হয়েছে বলুন তো। আপনাকে দেখে আমার বাবার কথা মনে পড়ছে। কড়া শাসনে রাখতেন আমাকে, না বলে বাড়ি থেকে বেরুলে অস্থির হয়ে যেতেন আপনার মত।’
সংক্ষেপে গ্রুপারের ওপর হামলা আর আসিফ রেজার মুমূর্ষু অবস্থার কথা জানালেন ক্যাপ্টেন। শেষে যোগ করলেন, ‘আরাতামা মারুর ওপর কোনও ধরনের ধরনের ইলেকট্রো-ম্যাগনেটিক ওয়েপন ব্যবহার করা হয়েছে বলে সন্দেহ করা হচ্ছে। যারা এ-কাজ করেছে, তাদের কাছে সাবমেরিন আর টর্পেডোও আছে।’
গম্ভীর হয়ে গেল মুরল্যাণ্ড। ‘অ্যাডভেঞ্চারার এখন · কোথায়?’
‘ফুল স্পিডে পশ্চিমে ছুটেছে। আগামীকাল সকাল নাগাদ আমেরিকান নেভির একটা গাইডেড মিসাইল ফ্রিগেটের রেঞ্জের মধ্যে পৌছে যাবে। তখন আর বিপদ থাকবে না ওদের। ড. রেজাকে ট্রান্সফার করা হবে একটা হসপিটাল শিপে।’
‘আর আমরা? আমরা কোথায় যাচ্ছি?’
‘একাকী আমাদের এদিকে বসে থাকা বিপজ্জনক মনে করছেন অ্যাডমিরাল হ্যামিলটন। আরাতামা মারুর ব্যাপারে যারাই জানে, তাদেরকেই খতম করে দেবার চেষ্টা চলছে। সেদিক থেকে আমাদের জাহাজের… বিশেষ করে মি. রানা ঝুঁকি সবচেয়ে বেশি। শত্রুদের পরের টার্গেট আমরাই হতে পারি। কাল সকালে স্প্যানিশ আর পর্তুগিজ নেভির সঙ্গে কথা বলে আমাদের জন্যে প্রটেকশনের ব্যবস্থা করবেন অ্যাডমিরাল। তার আগ পর্যন্ত আমাদেরকে বন্দরে গিয়ে অপেক্ষা করতে বলেছেন। নির্দেশ দিয়েছেন, কেউ যেন জাহাজ থেকে না নামে। কেন অস্থির হচ্ছি, বুঝতে পারছেন তো? গত কয়েক ঘণ্টা থেকে লাগাতার চেষ্টা করছি, মি. রানা ফোন ধরছেন না।’
‘স্থানীয় পুলিশের সঙ্গে যোগাযোগ করা হয়েছে?’
‘হ্যাঁ। ওরা বলল, কয়েক ঘণ্টা আগে দ্বীপের পাহাড়ি এলাকায় গোলাগুলির ঘটনা ঘটেছে। দুটো গাড়ি আছড়ে পড়েছে পাহাড়ের ওপর থেকে। যেখান থেকে ঘটনার সূত্রপাত, সেখানে মি. রানার মত এক ভদ্রলোক ছিলেন, তবে গাড়ির ধ্বংসস্তূপে তার লাশ পাওয়া যায়নি।’
এবার মুরল্যাণ্ডও চিন্তায় পড়ে গেল। সান্তা মারিয়ার মত শান্ত জনপদে গোলাগুলি কোনও নিত্য-নৈমিত্তিক ঘটনা নয়। ব্রিজের জানালা ভেদ করে সামনে তাকাল ও। দ্বীপের আলোগুলো দেখা যাচ্ছে দূরে।
‘বিশ মিনিটের ভেতর বন্দরে পৌছুব আমরা,’ বললেন ক্যাপ্টেন। ‘এরপর মি. রানাকে খুঁজে বের করার দায়িত্ব আপনার। কীভাবে কী করবেন জানি না… মাইক ভাড়া করবেন, ফ্লেয়ার ছুঁড়ে সঙ্কেত দেবেন, নাকি বিমান ভাড়া করে আকাশে ব্যানার ওড়াবেন… সেটা আপনি জানেন। কিন্তু যেভাবেই হোক, মি. রানাকে খুঁজে বের করা চাই।’
মাথা ঝাঁকাল মুরল্যাণ্ড। রাশান মেয়েটাকে দিয়ে শুরু করবে ও। হোটেলে কেউ না কেউ নিশ্চয়ই তাকে চিনবে।
.
আল্ট্রালাইটে চেপে ধীরে ধীরে ভিলা দো পোর্তোর দিকে নামছে রানা আর লামিয়া। কাজটা সহজ নয় মোটেই। খোলা ককপিটটা দিনের আলোতে, বিশেষ করে উষ্ণ আবহাওয়ায় ব্যবহারের উপযোগী করে বানানো। ইনস্ট্রুমেন্ট প্যানেলে তাই কোনও বাতি নেই। তা ছাড়া, যদিও ছোট্ট আকাশযানটা পঞ্চাশ নটের বেশি গতিতে চলছে না, পাহাড়ি হিমেল হাওয়া তার দ্বিগুণ বেগে ঝাঁপিয়ে পড়ছে ওদের উপর, হাড্ডিমজ্জা জমিয়ে দিচ্ছে একেবারে।
আলো থাকলে যতটা সম্ভব মাটির কাছাকাছি থেকে এগোবার চেষ্টা করত রানা, রাতের অন্ধকারে ঠিক তার বিপরীত কাজটা করতে হয়েছে। অচেনা পাহাড়ি এলাকায় কোথায় কোন্ বাধা-বিপত্তি আছে জানা নেই, অন্ধকারে গাছপালা বা পাহাড়ি ঢালের সঙ্গে সংঘর্ষ ঘটতে পারে। তাই যতটা সম্ভব ওপরে উঠে এসেছে ও, খোলা আকাশে। এক পর্যায়ে একটা গাড়ির দেখা পেয়েছিল নিচে, আঁকাবাঁকা পাহাড়ি পথ ধরে শহরের দিকে চলেছে। গাড়ির আলো দেখে পিছু নিয়েছিল, পেরিয়ে এসেছে অনেকটা পথ, তবে সে- সৌভাগ্য বেশিক্ষণ স্থায়ী হয়নি। রাস্তায় চলা একটা গাড়ির চেয়ে আল্ট্রালাইটের গতি কম। খুব শীঘ্রি ওদেরকে পেছনে ফেলে অদৃশ্য হয়ে গেছে গাড়িটা।
ভাগ্য ভাল, গাড়ির আলো মিলিয়ে গেলেও খানিক পর সামনে আরও কিছু আলো ভেসে উঠেছে—এক দেখাতেই বুঝেছে, ওটা ভিলা দো পোর্তোর আলো। আল্ট্রালাইটের মুখ ঘুরিয়ে এখন সরাসরি ওদিকে এগোচ্ছে রানা। আলোটা যেহেতু বাধা পাচ্ছে না, আশা করা যায় সামনে কোনও পাহাড়ও নেই, যেটার গায়ে আছড়ে পড়তে পারে ওরা।
শহরের আলো লামিয়াও দেখতে পেয়েছে। পেছন থেকে জানতে চাইল, ‘পৌঁছে গেছি নাকি?’ দাঁতে দাঁতে ঠোকাঠুকি খাচ্ছে ওর।
দুই আসনের ছোট্ট বাহনটার পেছনের সিটে বসে আছে মেয়েটা। ওর গায়ে যে পাতলা একটা সান্ধ্যপোশাক ছাড়া আর কিছু নেই, তা মনে পড়ল রানার। দমকা বাতাস আর চল্লিশ ডিগ্রি তাপমাত্রার জন্যে মোটেই উপযোগী নয় পোশাকটা।
‘ঠাণ্ডা লাগছে?’ জিজ্ঞেস করল রানা।
‘জমে মারা যাচ্ছি,’ বলল লামিয়া।
কথা বলে ওকে ব্যস্ত রাখার চেষ্টা করল রানা। ‘আমার ধারণা ছিল, ঠাণ্ডা কাবু করতে পারে না রাশানদের।’
‘কারণ আমরা শীতের পোশাক পরতে জানি। যেমন ধরো, কয়েক পরত উল, হাতমোজা, পশমি টুপি আর উঁচু বুট। আছে নাকি তোমার দোকানে? তা হলেই দেখবে, Stet আমার কিছু করতে পারে কি না।’
হাসল রানা। ‘সামনে এগোও। আমাকে জড়িয়ে ধরো।’
‘আমি তো ভাবছিলাম বলবেই না!’
পিঠে লামিয়ার নরম শরীরের স্পর্শ পেল রানা, বগলের তলা দিয়ে এগিয়ে এল পেলব দুটো হাত, পেছন থেকে ওকে জাপটে ধরল মেয়েটা।
এগিয়ে চলল আল্ট্রালাইট। ইঞ্জিনের গুঞ্জন তুলে পেরিয়ে এল পাহাড়ি উপত্যকা আর গিরিখাত। সামনে ধীরে ধীরে উজ্জ্বল হতে থাকল ভিলা দো পোর্তোর আলো। শহরটায় প্রায় পঞ্চাশ হাজার মানুষ বাস করে, ছোট্ট দ্বীপ সান্তা মারিয়ার হিসেবে ওটাকে মোটামুটি একটা মহানগরী বলা চলে।
‘ল্যাণ্ড কোথায় করবে?’ জানতে চাইল লামিয়া।
চিন্তাটা আরও আগেই রানার মাথায় এসেছে। দু’শো ফুট স্ট্রিপ পেলেই আন্ট্রালাইট অনায়াসে ল্যাণ্ড করতে পারে। দিনের বেলায় তেমন জায়গা খুঁজে পেতে অসুবিধে হতো না, কিন্তু রাতের অন্ধকারে সমীকরণ পাল্টে গেছে। কিছুই চেনা যাচ্ছে না। আন্দাজের বশে নামতে গেলে হয়তো ক্র্যাশ করবে কোনও বিল্ডিং বা গাছপালার গায়ে। যেসব জায়গায় আলো জ্বলছে, সেগুলো মোটামুটি চেনা যাচ্ছে… লম্বা একটা রাস্তা দেখে নেমে পড়লেই হয়। সমস্যা হলো, সবগুলো রাস্তার পাশে রয়েছে বিদ্যুতের খুঁটি আর ওভারহেড লাইন। সেগুলোর কোনোটার সঙ্গে আল্ট্রালাইট বেধে গেলে সর্বনাশ।
সামনে তীক্ষ্ণচোখে নজর বোলাল রানা। হঠাৎ একটা ফুটবলের মাঠ দেখতে পেয়ে খুশি হয়ে উঠল। নৈশকালীন কোনও ম্যাচ চলছে বোধহয়, ফ্লাডলাইট জ্বেলে আলোকিত করে রাখা হয়েছে মাঠটা। একশো বিশ গজ সমতল, ঘাসে ঢাকা জমিন… ল্যাণ্ডিঙের জন্যে আদর্শ। কোনও কিছুর সঙ্গে সংঘর্ষ ঘটারও ভয় নেই। মাঠ লক্ষ্য করে আল্ট্রালাইটের নাক ঘোরাল ও, কমাতে শুরু করল উচ্চতা। আটলান্টিকের দিক থেকে জোরালো বাতাস আসছে, কোর্সচ্যুত না হবার জন্যে বিমানকে ত্রিশ ডিগ্রি কাত করে রাখতে হলো।
পাঁচশো ফুটে নামতেই মাঠের চারধারে দর্শকদের ভিড় দেখতে পেল রানা, তবে মাঠে কোনও খেলোয়াড় নেই। লামিয়া ওকে শক্ত করে ধরে রেখেছে, নড়াচড়া মুশকিল।
‘কিছু মনে কোরো না,’ বলল ও। ‘এবার বাঁধনটা একটু আলগা করতে হবে, ফ্লাইঙে অসুবিধে হচ্ছে।’
‘সরি,’ লামিয়া ছেড়ে দিল ওকে। ‘ঠিকমত ল্যাণ্ড করতে পারবে তো?’
‘কিচ্ছু ভেবো না,’ আশ্বস্ত করল রানা। ‘হেসেখেলে নামব মাটিতে।’
কথাটা বলার এক মিনিটের মাথায় কপাল চাপড়াতে ইচ্ছে হলো ওর। আড়াল থেকে খেলোয়াড়দের বেরিয়ে আসতে দেখল ও—মাঠে নামছে। খেলার শুরু, নাকি হাফটাইমের বিরতি শেষ হলো, কে জানে। ততক্ষণে মাটি থেকে একশো ফুট ওপরে পৌঁছে গেছে আল্ট্রালাইট, মাঠ থেকে মোটামুটি তিনশো ফুট দূরত্বে। ইঞ্জিনের আওয়াজ নিশ্চয়ই শুনতে পাচ্ছে সবাই, তবে এ-আওয়াজ শুনে কেউ ছোটাছুটি করে সরে যায় না। কপাল না চাপড়ে উপায় কী?
গোদের ওপর বিষফোঁড়ার মত পরমুহূর্তে কেশে উঠল ইঞ্জিন।
‘ফিউয়েল প্রায় শেষ,’ লামিয়াকে জানাল রানা। ‘জলদি নামো!’
পেছন থেকে চেঁচাল মেয়েটা।
মাঠের দিকে ধেয়ে গেল আল্ট্রালাইট। গাড়ির মত একটা হর্ন লাগানো থাকলে ভাল হতো, ভাবল রানা, নিদেনপক্ষে ভেঁপুর মত ভুভুযেলা থাকলেও চলত। খেলোয়াড়দেরকে হাত মেলাতে দেখতে পেল ও; সেন্টারে বলের ওপর এক পা রেখে দাঁড়িয়ে আছে রেফারি, খেলা শুরুর বাঁশি বাজাবে। ইঞ্জিন কেশে উঠল আরেকবার, এবার মুখ ফিরিয়ে তাকাল খেলোয়াড়রা। দর্শকদেরও চোখ ঘুরে গেছে আকাশের দিকে।
ভিড়ের ওপর দিয়ে উড়ে গেল রানা। একটা ফ্ল্যাগপোলের সঙ্গে বাড়ি খেল আল্ট্রালাইটের ডানা, ফ্রেমটা বেঁকে গেল বিশ্রীভাবে, ডানদিকে কাত হয়ে গেল পুরো কাঠামো। তাড়াতাড়ি বামদিকে স্টিক নেড়ে বাহনটাকে সিধে করার চেষ্টা করল ও। মাঠে ততক্ষণে ছোটাছুটি শুরু হয়ে গেছে, সাইডলাইনের দিকে প্রাণপণে দৌড়াচ্ছে সবাই।
ধাম করে মাঠের ওপর আছাড় খেল আল্ট্রালাইট, পরমুহূর্তে ড্রপ খেয়ে উঠে এল বাতাসে। এবার সাবধানে ওটাকে নিচে নামাল রানা, পঞ্চাশ গজের লাইনের কাছে আলতোভাবে মাটিকে স্পর্শ করল চাকা। ব্রেক চাপল ও, কিন্তু কাজ হলো না। ভেজা ঘাসের ওপর দিয়ে পিছলে ছুটে চলেছে আল্ট্রালাইট—সরাসরি উল্টোদিকের গোলপোস্ট লক্ষ্য করে। গোলকিপার বোকার মত দাঁড়িয়ে ছিল সেখানে, শেষ মুহূর্তে ডাইভ দিয়ে সরে গেল। খালি গোলপোস্টে হুড়মুড় করে ঢুকে পড়ল বিমান। গোলপোস্ট উপড়ে এল, প্রপেলারে জড়িয়ে গেল নেট। শেষ একটা কাশি দিয়ে থেমে গেল ইঞ্জিন, তবে আল্ট্রালাইটও থমকে দাঁড়িয়েছে একই সঙ্গে।
পিনপতন নীরবতা নেমে এল কিছুক্ষণের জন্যে। ঘাড় ফিরিয়ে পেছনে তাকাল রানা। খেলোয়াড়, রেফারি, দর্শক…. সবাই মূর্তির মত দাঁড়িয়ে আছে ওদের দিকে তাকিয়ে। শেষে রেফারিকে নড়ে উঠতে দেখা গেল। লম্বা একটা হুইসেল দিল সে। চেঁচিয়ে বলল, ‘গো-ও-ও-ও-ল!’
হুল্লোড় করে উঠল দর্শকরা। মাঠের ওপর দিয়ে ছুটে এল আল্ট্রালাইটের দিকে। দু’হাত উঁচু করে এমনভাবে চেঁচাচ্ছে, যেন তাদের দল বিশ্বকাপ জিতে নিয়েছে। গোলপোস্টের কাছে এসে রানা আর লামিয়াকে জালের ভেতর থেকে বের করে আনল। হাসাহাসি আর হাততালির বন্যা বইছে। ওদেরকে নিয়ে যাওয়া হলো সাইডলাইনে।
কেন এভাবে ল্যাণ্ড করতে বাধ্য হয়েছে, সংক্ষেপে ব্যাখ্যা করল রানা। ক্ষয়ক্ষতি যা হয়েছে, তা পুষিয়ে দেবে বলে কথা দিল। জানাল, জাহাজে ফিরে আল্ট্রালাইটটাও সরিয়ে নেয়ার ব্যবস্থা করবে। নিজেদের নাম, ঠিকানা আর ফোন নাম্বার দিয়ে মিনিটদশেক পর ছাড়া পেল দু’জনে। ততক্ষণে বিমানটা মাঠ থেকে সরিয়ে খেলা শুরু হয়ে গেছে।
রাস্তায় এসে দাঁড়াল রানা আর লামিয়া। ক্যাব বা বাস ধরার ইচ্ছে। হেডলাইটের আলো দেখতে পেয়ে হাত নাড়তেই একটা মিনিভ্যান এসে থামল।
‘বন্দরে পৌঁছে দেবেন?’ জিজ্ঞেস করল রানা।
‘নিশ্চয়ই,’ বলল ড্রাইভার। ‘আসুন।’
দরজা খুলে লামিয়াকে ভ্যানের পেছনের সিটে উঠিয়ে দিল রানা, তারপর নিজেও উঠে বসল ওর পাশে।
‘দারুণ একটা অভিজ্ঞতা হলো,’ রানার দিকে তাকিয়ে বলল লামিয়া।
অন্তত তিনবার মরতে বসেছিল ওরা, ওর ভাড়া করা গাড়িটা পাহাড় থেকে আছড়ে পড়ে ধ্বংস হয়ে গেছে, ও নিজেও এখনও ঠাণ্ডায় নীল হয়ে আছে… তারপরেও চোখদুটো জ্বলজ্বল করছে উত্তেজনায়। হাবভাবে মনে হচ্ছে, জীবনের শ্রেষ্ঠ কিছু মুহূর্ত কাটিয়ে এল।
অদ্ভুত মেয়ে, মনে মনে ভাবল রানা। হাত বাড়িয়ে ওকে টেনে নিল কাছে। ঠোঁটে ঠোঁট ছোঁয়াল। বাধা দিল না লামিয়া। বরং সাড়া দিল ওর আমন্ত্রণে। দু’হাতে শক্ত করে জড়িয়ে ধরল রানাকে, দু’জোড়া ঠোঁট ব্যস্ত হয়ে উঠল পরস্পরকে নিয়ে… আলাদা হবার নাম নেই। হঠাৎ ড্রাইভার খুক করে কাশি দিয়ে ওঠায় সংবিৎ ফিরে পেল দু’জনে। তাড়াতাড়ি মুক্ত করল নিজেদের।
‘কাজটা কি ঠাণ্ডা দূর করার জন্যে করলে?’ মৃদু হেসে জানতে চাইল লামিয়া।
রানাও হাসল। ‘কাজ হয়নি?’
‘যতটা আশা করেছ, তার চেয়েও বেশি।’ মুখ ঘুরিয়ে বাইরে তাকাল লামিয়া। দুপাশের গাছপালা শাঁই শাঁই করে সরে যাচ্ছে পিছনে। ফাঁকা রাস্তায় উদ্দাম বেগে চলছে মিনিভ্যান।
কিছুক্ষণ কেউ কোনও কথা বলল না। হঠাৎ লামিয়া বলল, ‘জায়গাটা চেনা চেনা লাগছে। যদি ভুল না করে থাকি… ফ্রেঞ্চ টিমটা যে-বাড়িতে থাকছে, সেটা এখান থেকে বেশ কাছে।
‘তাই নাকি?’ দায়িত্বের কথা আবার মনে পড়ে গেল রানার। অবৈধভাবে একটা স্যাম্পল তুলে নিয়ে এসেছে দলটা-ওটা উদ্ধার করতে হবে। গভীর রাতে হানা দেয়াই ভাল, সকালে আবার বেরিয়ে পড়বে ওরা সাগরের উদ্দেশে।
‘যেতে চাও ওখানে?’ জিজ্ঞেস করল লামিয়া।
‘ঠিকানা জানো?’
‘প্রায়া ফরমোসার সৈকতের পাশে একটা কটেজে উঠেছে। শহরের সবচেয়ে দামি ভাড়া-বাড়ি।
মিলছে, ফরাসিরা বিলাসিতার ভক্ত। ড্রাইভারের দিকে তাকাল রানা। ‘এক্সকিউজ মি, প্রায়া ফরমোসায় নিয়ে চলুন আমাদের।’গ্রীষ্মের উষ্ণ সন্ধ্যায় প্রাণচঞ্চল হয়ে উঠেছে ম্যানহাটানের রাস্তাগুলো। দলে দলে বেরিয়ে এসেছে মানুষ-পায়ে হেঁটে, বা গাড়িতে চড়ে ছুটছে যে-যার পথে। সেন্ট্রাল পার্কের চারধারে ঘোড়ায় টানা ক্যারিজে চড়ে অভিসারে বেরিয়েছে প্রেমিক-প্রেমিকারাও। সূর্যাস্তের পর বিশ মিনিট পেরিয়েছে, ঘুমহীন মহানগরীতে রাতের জীবনের এ-ই হলো সূচনা।
ব্যস্ত রাস্তা ধরে ছুটতে থাকা একটা ট্যাক্সির পেছনের সিটে বসে আছেন অ্যাডমিরাল জর্জ হ্যামিলটন। পার্ক অ্যাভিনিউ পেরোচ্ছেন এ-মুহূর্তে। লক্ষ করছেন, ট্যাক্সির পালিশ করা হলদে শরীরে রেখার মত নড়াচড়া করছে কমলা রঙের স্ট্রিটলাইটের আলো—স্থির, ছন্দোবদ্ধ, নিঃশব্দ… ঠিক হৃৎস্পন্দনের মত। আসিফ রেজার হৃৎপিণ্ডও কি এভাবেই স্পন্দিত হচ্ছে? মনে মনে প্রার্থনা করলেন, তাঁদের মাঝে যেন ফিরে আসে ছেলেটা। তানিয়ার কথাও ভাবলেন, স্বামীর চেতনা ফেরার প্রতীক্ষায় রয়েছে বেচারি।
শিনজিরো হায়াশির সঙ্গে দেখা করতে চলেছেন অ্যাডমিরাল। ওর অফিসে যাননি, রিসেপশনেই হয়তো আটকে দেয়া হতো। তাই খোঁজ নিয়ে জেনেছেন, আজ সন্ধ্যায় সে কোথায় ডিনার করবে। সেখানে গিয়ে তাকে চমকে দিতে চাইছেন, যাতে এড়াতে না পারে।
মিয়াকো নামে পাঁচ তারকা এক জাপানি রেস্টুরেন্ট বেছে নিয়েছে হায়াশি আজকের নৈশভোজের জন্যে। অভিজাত জায়গা, নামকরা সেলিব্রেটি, খেলোয়াড় আর ধনকুবেররা এখানকার নিয়মিত খদ্দের। সনাতন জাপানি ডিশগুলো অত্যাধুনিক পরিবেশে পরিবেশন করা হয় এখানে। দামি সুরার বন্যা বয়। মেনুতে থাকে কচ্ছপের মাংস, জেলিফিশ আর সি-আর্চিনের মত দুর্লভ সব খাবার। ছোটখাট একটা ভোজসভার আয়োজন করেছে হায়াশি ওখানে। নিজের ছেলে আর মিতসুকি শিপিঙের কয়েকজন সিনিয়র স্টাফ থাকবে তার সঙ্গে। আর থাকবে দু’জন ধনী স্টকব্রোকার—এরা মিতসুকিতে টাকা বিনিয়োগে আগ্রহী। ডিনারের ছলে আসলে মিটিং করা হবে তাদের সঙ্গে।
রেস্টুরেন্টের সামনে থামল ক্যাব, দরজা খুলে নেমে পড়লেন অ্যাডমিরাল। ভাড়া মেটালেন, মোটা বখশিশও দিলেন ড্রাইভারকে, তারপর লম্বা পা ফেলে ঢুকে পড়লেন ভেতরে। রিসেপশনে পৌঁছে একটু দাঁড়ালেন তিনি, চোখ বোলালেন ভেতরে। কৃত্রিম একটা জলপ্রপাত বানিয়ে দু’ভাগ করা হয়েছে রেস্টুরেন্টের অভ্যন্তর। সামনের অংশ কমন ডাইনিং এরিয়া, পেছনে প্রাইভেট রুম। সন্দেহ নেই, ওখানেই বসেছে হায়াশি।
ধোপদুরস্ত পোশাক পরা ম্যানেজার এগিয়ে এল অ্যাডমিরালকে দেখতে পেয়ে। গলা খাঁকারি দিয়ে বলল, ‘মে আই হেল্প ইউ, স্যর?’
‘না, ধন্যবাদ,’ বলে পা বাড়ালেন অ্যাডমিরাল।
বাধা দিল ম্যানেজার। ‘মাফ করবেন, স্যর। তবে রিজার্ভেশন ছাড়া এখানে খেতে পারবেন না আপনি।’
‘খেতে আসিনি আমি।’ এক ধাক্কায় ম্যানেজারকে সরিয়ে দিলেন অ্যাডমিরাল। হাঁটতে শুরু করলেন।
বোকার মত পেছনে দাঁড়িয়ে রইল ম্যানেজার। নুমা ডিরেক্টরকে চেনে না সে, তবে হাবভাবে বুঝতে পারছে, ইনি সাধারণ কেউ নন।
জলপ্রপাতের কিনার ঘুরে পেছনের প্রাইভেট এরিয়ায় পৌঁছে গেলেন অ্যাডমিরাল। প্রথম কামরাতেই পাওয়া গেল হায়াশিকে। লম্বা একটা টেবিলের মাথায় বসে আছে সে, ডানপাশে তার ছেলে রিয়ো আর মিতসুকির দু’জন সিনিয়র কর্মকর্তা। বামে বসেছে ব্যবসার প্রস্তাব নিয়ে আসা দু’জন আমেরিকান বিনিয়োগকারী।
আলাপ চলছিল, দরজা খুলে যেতেই একযোগে মাথা ঘুরিয়ে তাকাল সবাই। সবার শেষে তাকাল হায়াশি। অ্যাডমিরাল হ্যামিলটনকে দেখতে পেয়েই ছাই হয়ে গেল তার চেহারা।
ঝট্ করে উঠে দাঁড়াল এক আমেরিকান। রাগী গলায় বলল, ‘কে আপনি? এভাবে হুট করে এখানে ঢুকে পড়ার মানেটা কী?’
‘হায়াশির সঙ্গে কথা আছে আমার,’ শান্ত কণ্ঠে বললেন অ্যাডমিরাল।
‘মামাবাড়ি পেয়েছেন নাকি? কথা বলতে চাইলে অ্যাপয়েন্টমেন্ট নিয়ে অফিসে দেখা করবেন।’ চেয়ার ছেড়ে এগিয়ে এল লোকটা। ঘাড়ধাক্কা দিতে চলেছে। ‘বেরোন … বেরোন বলছি!’
‘গায়ে হাত লাগিয়েই দেখো,’ শীতল গলায় বললেন অ্যাডমিরাল, ‘ওই হাত আর বাকি জীবন ব্যবহার করতে পারবে না।’
থমকে গেল লোকটা, যেন চড় মারা হয়েছে তার গালে। এবার রিয়ো উঠে দাঁড়াল। ‘আমি সিকিউরিটিকে ডাকছি,’ বলল সে। পকেট থেকে বের করল সেলফোন।
হায়াশি এখনও নড়ছে না, বজ্রাহতের মত স্থির হয়ে আছে সে। টেবিলের ওপর একটা চাপড় মারলেন অ্যাডমিরাল। ‘জেগে ওঠো, হায়াশি!’ ধমকে উঠলেন তিনি। ‘তোমার সঙ্গে হিসেব মেলাতে এসেছি আমি।’
সেলফোনে ততক্ষণে লাইন মিলিয়েছে রিয়ো। ‘সিকিউরিটি, এখানে একটা উটকো লোক …
এবার নড়ল হায়াশি। একটা হাত তুলে ধরল ছেলের বাহু। তাকে থামাল।
‘ফোনটা রাখো, রিয়ো,’ বলল সে। ‘কাউকে ডাকার প্রয়োজন নেই।’
‘কী বলছ এসব?’ ফুঁসে উঠল রিয়ো। কত বড় সাহস… তোমাকে অসম্মান করে…’
‘না,’ দীর্ঘশ্বাস ফেলল হায়াশি। ‘অসম্মান আসলে আমিই ওঁকে করেছি। এখন যা খুশি তাই করার অধিকার আছে ওঁর। লজ্জায় মুখ লুকানোর জায়গা নেই আমার।’
ফ্যালফ্যাল করে পিতার মুখের দিকে তাকিয়ে রইল রিয়ো। টেলিফোনে তখন সিকিউরিটি ইনচার্জ চেঁচাচ্ছে, ‘কোনও সমস্যা হয়েছে, মি. রিয়ো? আমরা বাইরে আছি, বললেই ভেতরে ঢুকব।’
‘অপেক্ষা করো,’ তাকে বলল রিয়ো। এরপর হায়াশিকে জিজ্ঞেস করল, ‘কী ব্যাপার, বলো তো? কে ইনি?’
‘অ্যাডমিরাল জর্জ হ্যামিলটন, ডিরেক্টর অভ নুমা,’ বলল হায়াশি। ‘ইনি না থাকলে আজ আমি জেলের ঘানি টানতাম, নয়তো আত্মহত্যা করতাম অপমানে। মিতসুকি শিপিং বলেও কোনও কিছুর অস্তিত্ব থাকত না আজ। পথে বসতে তুমি আর তোমার মা।’
‘কী যে বলছ, আমি কিছুই বুঝতে পারছি না।’
বেশ কয়েক বছর আগেকার কথা… বিশাল এক বিপদে পড়েছিল হায়াশি। ফেঁসে গিয়েছিল মিথ্যে এক মামলায়। মিতসুকি শিপিং তখন সবে যাত্রা শুরু করেছে একটামাত্র জাহাজ নিয়ে। ইনশিয়োরেন্স জালিয়াতির মামলায় ফাঁসিয়ে দেয়ার জন্যে ওর সেই জাহাজকে বেছে নেয় আমেরিকান সরকারের কয়েকজন দুর্নীতিপরায়ণ উচ্চপদস্থ ব্যক্তি। বিদেশ থেকে কোটি কোটি ডলারের মিনারেল আমদানির নামে জঞ্জাল তোলা হয় জাহাজে, সেগুলো আবার তাদেরই লোক মাঝসাগরে ফেলে দেয় পানিতে। বন্দরে পৌঁছুনোর পর মাল খোয়ানোর কারণে মামলা ঠুকে দেয় মিতসুকি শিপিঙের নামে। অভিযোগ তোলা হয়, ওগুলো আসলে খোয়া যায়নি, জাহাজের মালিক… মানে হায়াশিই গোপনে বিক্রি করে দিয়েছে মিনারেল, এরপর নাটক সাজিয়েছে। আসলে নাটক করছিল ওই লোকগুলোই, এক ঢিলে দুই পাখি শিকার করতে চাইছিল—একদিকে ইনশিয়োরেন্স কোম্পানি থেকে খোয়া যাওয়া মিনারেলের ক্ষতিপূরণ আদায় করবে, অন্যদিকে চুরি করা মিনারেল বিক্রি করে দেবে কালোবাজারে। মাঝখান থেকে মিতসুকি শিপিঙের ওপর দোষ চাপিয়ে নিজেরা থেকে যাবে ধরাছোঁয়ার বাইরে। ফাঁদে পড়ে গিয়েছিল হায়াশি, ব্যাপারটা আঁচ করতে পারলেও কিচ্ছু করতে পারছিল না প্রভাবশালী ওই লোকগুলোর বিরুদ্ধে। একদিকে চুরির অপবাদ, অন্যদিকে হারানো কার্গোর দাম পরিশোধ করা… ওর কোম্পানি দেউলিয়া হতে বসেছিল, মামলায় হারলে জেলেও যেতে হতো।
এ-কান ও-কান হয়ে আসল ঘটনার কিছুটা আভাস পান অ্যাডমিরাল হ্যামিলটন। হায়াশির সঙ্গে পরিচয় ছিল না, তারপরেও অযাচিতভাবে বাড়িয়ে দেন সাহায্যের হাত। নুমার জাহাজ, সাবমারসিবল আর ডাইভার পাঠিয়ে সাগরের তলা থেকে উদ্ধার করে আনেন মিনারেলের বদলে পাঠানো মূল্যহীন জঞ্জালের নমুনা, আদালতে তা দেখিয়ে ভেস্তে দেন দুর্বৃত্তদের পরিকল্পনা। দোষীদের শাস্তির ব্যবস্থা করেন। সে- উপকারের কথা ভোলা সম্ভব নয় কারও পক্ষে।
এসব রিয়োর জানা নেই। ঘটনাটার সময় সে নিতান্তই শিশু। হায়াশি তাকে বলল, ‘পরে সব তোমাকে খুলে বলব। এখন সিকিউরিটিকে মানা করো আসতে।’
মাথা ঝাঁকিয়ে সেলফোন কানে ঠেকাল রিয়ো। ‘সব ঠিক আছে। তোমরা বাইরেই থাকো।’
‘ইয়েস, মি. রিয়ো।’
লাইন কেটে হ্যামিলটনের দিকে ফিরল রিয়ো। মাথা ঝুঁকিয়ে বলল, ‘অভদ্রতা করে থাকলে ক্ষমা চাইছি, অ্যাডমিরাল।’
‘পিতার সম্মান রক্ষার চেষ্টা করছিলে। এতে ক্ষমা চাইবার কিছু নেই।’ মৃদু হাসলেন অ্যাডমিরাল।
চেয়ার ছেড়ে সরে গেল রিয়ো। ‘প্লিজ, আসুন। বসুন এখানে।’
জাপানি ভাষায় তাকে ধন্যবাদ জানালেন নুমা ডিরেক্টর, ‘আরিগাতো।’ তারপর বসলেন চেয়ারটায়, হায়াশির পাশে।
বাকিরা এখনও বিভ্রান্ত চোখে তাকাচ্ছে তাঁদের দিকে আমেরিকানদের একজন বলল, ‘এসবের মানে কী, মি. হায়াশি? আমাদের মিটিঙের মাঝে…’
‘প্লিজ, আমাদের কিছুক্ষণ একা থাকতে দিন,’ তাকে থামিয়ে দিল হায়াশি। ‘আমাদের বিষয়টা আপনাদের চেয়ে জরুরি।’
‘এটা অপমানজনক, মি. হায়াশি। আপনি এভাবে আমাদেরকে…’
লোকটার দিকে কড়া চোখে তাকাল হায়াশি, সঙ্গে সঙ্গে কুঁকড়ে গেল সে। মাথা নিচু করে উঠে দাঁড়াল, বেরিয়ে গেল কামরা থেকে। একে একে বাকিরা তার পিছু নিল। যাবার সময় বিড়বিড় করে কী সব যেন বলছে।
‘আমি ওদের সঙ্গে কথা বলছি,’ বলে রিয়োও বেরিয়ে গেল। টেবিলে রয়ে গেলেন শুধু অ্যাডমিরাল হ্যামিলটন আর হায়াশি।
‘এভাবে তোমার ডিনার পণ্ড করে দিতে হলো বলে দুঃখিত,’ বললেন অ্যাডমিরাল।
‘দুঃখ প্রকাশের কিছু নেই, অ্যাডমিরাল,’ হায়াশি মাথা নাড়ল।
‘তুমি জানো আমি কী চাই।’
নিঃশব্দে মাথা ঝাঁকাল হায়াশি।
‘তা হলে আমি যখন লোক পাঠালাম, দিলে না কেন?’ অ্যাডমিরালের চোখে চোখ রাখল জাপানি শিপিং ম্যাগনেট। বলল, ‘ওরা আরাতামা মারুর ম্যানিফেস্ট নিতে এসেছিল, রাইট? ইচ্ছে করেই দিইনি, কারণ তাতে ধোঁকা দেয়া হতো আপনাকে।’
‘হেঁয়ালি করছ, হায়াশি। যা বলার পরিষ্কার করে বলো।’
‘চুপ করে থাকা, আর মিথ্যে বলার মধ্যে পার্থক্য আছে। আমি আপনাকে কিছুই দিইনি, তারমানে কোনও মিথ্যাচারও করিনি। জানতাম, তাতে আপনার কিছু না কিছু সন্দেহ হবে… ব্যাপারটা ভাল করে তলিয়ে দেখবেন। আমার জন্যে আপনি যা করেছেন, অ্যাডমিরাল, এরপর একটা বানোয়াট ম্যানিফেস্ট আমি আপনার কাছে কী করে পাঠাই, বলুন?’
‘আসলটাই পাঠালে না কেন?’
দীর্ঘশ্বাস ফেলল হায়াশি। ‘আমার হাত-পা বাঁধা। সত্যি বলতে কী, কোম্পানিটা এখন আর পুরোপুরি আমার নিয়ন্ত্রণেও নেই। আমাকে সরাবার জন্যে সারাক্ষণই ষড়যন্ত্র করছে লোকে… অজুহাত খুঁজছে। আসল ম্যানিফেস্ট দিলে সেটাই ঘটত। ওতে ক্ষতিগ্রস্ত হতো কোম্পানি, আমেরিকান সরকারের কালো তালিকাতেও নাম উঠে যেতে পারত।’
ভুরু কোঁচকালেন অ্যাডমিরাল। মিতসুকি শিপিঙের ভাগ্য নিয়ে মোটেই মাথা ঘামাচ্ছেন না তিনি, পরিস্থিতি আরও জটিল হয়ে উঠেছে। ক্ষুব্ধ গলায় বললেন, ‘হায়াশি, তোমার জাহাজের হাইজ্যাকিং ঠেকাতে গিয়ে আমার তিনজন লোক আহত হয়েছে। রেকের ইনভেস্টিগেশনে গিয়ে আক্রান্ত হয়েছে আরও দু’জন—তাদের ভেতর একজন এখন মৃত্যুর সঙ্গে লড়ছে। এতকিছুর পর তোমার সমস্যার যদি আমি থোড়াই পরোয়া করি, আশা করি কিছু মনে করবে না। নিশ্চয়ই বুঝতে পারছ, এখন তোমার মুখ খোলার সময় হয়েছে।’
স্থির হয়ে কিছুক্ষণ বসে রইল হায়াশি। তারপর ঝুঁকে পাশ থেকে তুলে আনল নিজের ব্রিফকেস। টেবিলের ওপর রেখে ডালা খুলল, ভেতর থেকে বের করে আনল একটা ফোল্ডার। সেটা তুলে দিল নুমা ডিরেক্টরের হাতে।
‘যা চাইছেন, তার সবই পাবেন এতে,’ বলল সে।
‘কী পাব?’
‘সত্যটা।’
‘আমি তোমার মুখ থেকে শুনতে চাই, হায়াশি।’
‘ম্যানিফেস্ট বলছে, স্ট্যাণ্ডার্ড বাল্ক মেটেরিয়াল নিয়ে হংকঙে যাচ্ছিল আরাতামা মারু। ওখানে যেটা লেখা নেই, তা হলো, ওই কার্গোর ভেতরে ছিল তিনশো টন ওয়াইবিসিও।’
‘ওয়াইবিসিও-টা আবার কী জিনিস?’ বিভ্রান্তি ফুটল অ্যাডমিরালের চেহারায়।
‘ইট্রিয়াম, বেরিয়াম, কপার, অক্সাইড,’ ব্যাখ্যা করল হায়াশি। ‘জিনিসটা একটা জটিল সঙ্কর ধাতু—উচ্চ তাপমাত্রায় সুপারকণ্ডাক্টর হিসেবে কাজ করে। জাহাজে যেটা যাচ্ছিল, সেটা নতুন ভার্শান—টাই ভার্শান বলে ওটাকে, টাইটেনিয়াম আর আয়রন পেপটাইডের প্রলেপ দেয়া। আজ পর্যন্ত যত সুপারকণ্ডাক্টর তৈরি হয়েছে, তার ভেতর ওয়াইবিসিও সবচেয়ে শক্তিশালী।’
‘শক্তিশালী মানে?’
‘দুঃখিত, আমি বিজ্ঞানী নই, তাই ব্যাখ্যা করতে পারব না। তবে আপনার অর্গানাইজেশনে এ-জিনিস বোঝার মত লোক নিশ্চয়ই আছে, তাদের কাছ থেকে জেনে নিতে পারবেন। আমার কাছে যত ইনফরমেশন আছে, সব ওই ফোল্ডারে দিয়ে দিয়েছি।’
অফিসে ফিরেই ফোল্ডারটা ল্যারি কিঙের হাতে তুলে দিতে হবে, ভাবলেন অ্যাডমিরাল। হায়াশিকে জিজ্ঞেস করলেন, ‘এটা নিয়ে এত লুকোচুরি কেন?’
‘কারণ, ধাতুটা কোনও খনিতে পাওয়া যায় না, বলল হায়াশি, ‘ল্যাবরেটরিতে বানাতে হয়। টাই ভার্শানের পেটেণ্ট একটা আমেরিকান কর্পোরেশনের…. সবচেয়ে বড় কথা, জিনিসটা রেস্ট্রিক্টেড টেকনোলজি হিসেবে নিবন্ধিত। আমেরিকার বাইরে অনেকগুলো দেশে, বিশেষ করে চীনে, এই ধাতু রপ্তানি করা নিষিদ্ধ। জিনিসটা হংকংগামী জাহাজে তুলে আমেরিকার আইন ভেঙেছি আমরা।’
এবার হায়াশির উদ্বেগটা বুঝতে পারলেন অ্যাডমিরাল। আমেরিকা আর চীনের ভেতর বেশ কিছুদিন থেকেই শীতল সম্পর্ক বিরাজ করছে। আমেরিকান সরকার খোলাখুলিভাবেই এসপিয়োনাজ আর টেকনোলজি চুরির অভিযোগ এনেছে চীনা সরকার ও তাদের বিভিন্ন কর্পোরেশনের বিরুদ্ধে। কাজেই নিষিদ্ধ একটা মেটেরিয়াল চীনের অধীন হংকঙে নিয়ে যাওয়াটা কেউই ভাল চোখে দেখবে না। দুই পরাশক্তির চাপে বলির পাঁঠা হতে হবে মিতসুকিকে।
‘কী ভেবে এসবের সঙ্গে জড়াতে গেলে তুমি?’ তিরস্কারের সুরে বললেন তিনি। ‘আমেরিকার সঙ্গে কি কোনও শত্রুতা আছে তোমার?’
‘বিশ্বাস করুন, এসব আমার অজ্ঞাতে ঘটেছে,’ জোর গলায় বলল হায়াশি। ‘জাহাজ ডোবার আগ পর্যন্ত কিচ্ছু জানতাম না আমি। সন্দেহ নেই, মিতসুকির কারও হাত আছে এতে। হয়তো টাকার লোভে করেছে কাজটা; কেলেঙ্কারি বাধিয়ে আমাকে পদচ্যুত করাটাও একটা মোটিভ হতে পারে।’
লোকটার কথা অবিশ্বাস করলেন না অ্যাডমিরাল। চেহারাতেই ফুটে উঠেছে, পুরো ঘটনায় সে কতটা বিপর্যস্ত।
‘তুমি আমার কাছে এলে না কেন?’ নরম গলায় জিজ্ঞেস করলেন তিনি। ‘নিশ্চয়ই জানো, আমার ওপর ভরসা রাখা যায়।’
‘এসব আমার ঘরোয়া সমস্যা। তা ছাড়া বিপদে পড়লেই আমি আপনার কাছে ছুটে যেতে পারি না। এখন তো আমি আগের মত অতটা দুর্বল নই। আমার টাকা আছে… লোক আছে…’
‘তারপরেও একই ধরনের সমস্যায় দ্বিতীয়বার পড়েছ। তুমি কি জানো, জলদস্যুরা হানা দিয়েছিল আরাতামা মারুতে? আমার তো মনে হচ্ছে, এই ওয়াইবিসিও-ই ছিল ওদের টার্গেট।’
‘অবাক হচ্ছি না। জিনিসটা সোনার চেয়ে দামি।’
‘এর পেছনে কাদের হাত আছে, কিছু আন্দাজ করতে পারো? কানে এসেছে কিছু?’
মাথা নাড়ল হায়াশি।
ঠোঁট কামড়ালেন অ্যাডমিরাল। কোনও না কোনও সূত্র নিশ্চয়ই আছে তার কাছে। জানতে চাইলেন, ‘কার্গোটা কোত্থেকে লোড করা হয়েছিল?’
‘ফ্রিটাউন, সিয়েরা লিওন,’ জানাল হায়াশি।
কয়েক বছর আগে ফ্রিটাউনে যাবার সুযোগ হয়েছিল অ্যাডমিরালের, নুমার একটা প্রজেক্ট পরিদর্শনের জন্যে। দেশটার নাজুক অবস্থা সত্ত্বেও ফ্রিটাউন এখনও পশ্চিম আফ্রিকার সবচেয়ে ব্যস্ত বন্দরগুলোর একটা। শুনেছেন, স্বৈরশাসক জোসেফ আকুম্বা ক্ষমতায় আসার পর বেশ উন্নতি হয়েছে দেশটার, তারপরেও সেটাকে ঠিক প্রযুক্তির উন্নতি বলা যায় না। অন্তত ওয়াইবিসিও ব্যবহারের মত তো নয়ই।
‘জিনিসটার উৎসও কি সিয়েরা লিওন?’
‘না,’ মাথা নেড়ে বলল হায়াশি। ‘ওখানে প্রচুর খনি আছে বটে, কিন্তু ওয়াইবিসিও তো খনিতে পাওয়া যায় না।’
‘তা হলে ফ্রিটাউন একটা ট্রান্সফার পয়েন্ট,’ বললেন অ্যাডমিরাল।
‘হ্যাঁ। ব্যাপারটা এরকম—যেখানে ওয়াইবিসিও রপ্তানিতে নিষেধাজ্ঞা নেই, অমন একটা দেশে বৈধভাবে প্রথমে নেয়া হয় জিনিসটা। তারপর সে-দেশের আইন মেনে তৃতীয় কোনও পক্ষের কাছে বিক্রি করা হয়। এই তৃতীয় পক্ষ আবার সেটাকে বিক্রি করে চীন, রাশা, বা পাকিস্তানের কাছে।’
‘এবারের লট কে কিনেছিল, জানো?’
‘ফোল্ডারে পাবেন। তবে ব্যাপারটা অস্বীকার করবে তারা, এতে কোনও সন্দেহ নেই। তাতে অবশ্য কিছু যায়-আসে না। টাকা খরচ করলেও জিনিস তাদের হাতে পৌঁছায়নি।’
ঝড়ের বেগে চিন্তা চলছে অ্যাডমিরালের মাথায়। ‘বেশ, ক্রেতাকে বাদ দিলাম। কিন্তু বিক্রেতা? কে বিক্রি করেছিল ওটা?
‘আমার জানা নেই।’
জবাবটা পছন্দ হলো না অ্যাডমিরালের। ‘চেষ্টা করলে নিশ্চয়ই বের করতে পারবে। তোমার সাহায্য দরকার আমার, হায়াশি।’
‘এর বেশি আর কিছু করা সম্ভব নয় আমার পক্ষে।’
স্থির চোখে হায়াশির দিকে তাকালেন অ্যাডমিরাল। ‘আরাতামা মারুতে তোমার কতজন ক্রু মারা গেছে, সেটাও ভাববে না? নাকি ওদের প্রাণের কোনও মূল্য নেই তোমার কাছে?’
চোখ বন্ধ করল হায়াশি। বেদনার্ত হয়ে উঠল চেহারা। বিড়বিড় করে কী যেন বলল। তারপর চোখ খুলে জিজ্ঞেস করল, ‘আপনি ওদের খুনিদের খুঁজে বের করবেন?’
‘হ্যাঁ। সেটাই আমার উদ্দেশ্য।’
‘বেশ, তা হলে যা যা চান, সবই পাবেন আমার কাছ থেকে।’
উঠে দাঁড়ালেন অ্যাডমিরাল হ্যামিলটন। ‘ধন্যবাদ, হায়াশি।’ তুলে নিলেন ফোল্ডারটা। ‘নিশ্চিন্ত থাকো, আমার কাছে নিরাপদে থাকবে ফোল্ডারটা। কিছু ফাঁস হবে না।’
মলিন হাসি ফুটল হায়াশির ঠোঁটে। ‘আমি তা জানি।’সৈকতের ধারে প্রায়া ফরমোসার কটেজের সারি। রাস্তার ধারে গাড়ি থামলে নেমে পড়ল রানা আর লামিয়া। চারদিক সুনসান। সৈকতের দিক থেকে ঢেউ ভাঙার কলকল ছাড়া আর কোনও আওয়াজ নেই কোথাও। সব কটেজে মানুষ নেই মনে হচ্ছে; যেগুলোয় আছে, তারাও ঘুমিয়ে পড়েছে।
ভাড়া মিটিয়ে ড্রাইভারকে রানা বলল, ‘আরেকটা ট্রিপ দেবেন? একশো ডলার পাবেন, তবে কিছুক্ষণ অপেক্ষা করতে হবে।’
আপত্তি করল না ড্রাইভার। এত রাতে আরেক দফা যাত্রী পাওয়া কঠিন। তা ছাড়া একশো ডলার তো যথেষ্টরও বেশি ‘ঠিক আছে,’ বলল সে। ‘কাজ সেরে আসুন আপনারা।’
‘রাস্তার শেষ মাথায় গিয়ে অপেক্ষা করুন। আমাদের কিছুটা সময় লাগতে পারে।’
‘সমস্যা নেই। যান আপনারা।’ গিয়ার দিয়ে গাড়ি সরিয়ে নিল লোকটা।
‘বেচারাকে বিপদে ফেলছ না তো?’ জিজ্ঞেস করল লামিয়া। ‘আমাদের পেছনে তো লোক লেগেছে!’
‘ওরা সবাই পাহাড়ের ওপরে,’ বলল রানা। ‘আপাতত বিপদের আশঙ্কা করছি না। অবশ্য, ফ্রেঞ্চ টিম যদি কোর স্যাম্পলটা ফেরত না দিয়ে মারামারি বাধিয়ে দেয়, তা হলে ভিন্ন কথা।’
‘ফরাসিরা অত মারমুখো হয় না,’ হাসল লামিয়া। ‘আমরা নিরাপদ।’
কটেজের সারির দিকে তাকাল রানা। ‘কোন্ বাড়িটা?’
‘এসো আমার সঙ্গে।’
ঘুরে হাঁটতে শুরু করল লামিয়া। রানা লক্ষ করল, পেভমেন্ট ছেড়ে রাস্তার ধারের ঘাসে নেমে গেছে সে। খালি পায়ে হাঁটতে কষ্ট হচ্ছে বোধহয়।
‘এক জোড়া জুতো দরকার তোমার।’
‘উঁহু,’ দুষ্টুমিমাখা গলায় বলল মেয়েটা, ‘বরং তুমিও জুতো খুলে ফেলো। চলো, সৈকতে চলে যাই। খালি পায়ে বালিতে হাঁটতে দারুণ মজা।’
‘হাতের কাজ সেরে নাহয় সে-কথা ভাবা যাবে,’ বলল রানা।
একটু পরেই হলুদ রঙের একটা কটেজের সামনে পৌঁছুল দু’জনে। লামিয়া বলল, ‘এটাই।’
দরজায় টোকা দিল রানা। একবার… দু’বার। নীরবে কেটে গেল কিছুটা সময়। কেউ সাড়া দিল না।
কোন আলো নেই বাড়ির ভেতরে। বারান্দার বাতিটা পর্যন্ত জ্বলছে না।
‘এটাই তো?’ নিশ্চিত হবার জন্যে জিজ্ঞেস করল রানা। ‘এখানেই গত রাতে পার্টি করেছে ওরা,’ লামিয়া জানাল। ‘আমরা অনেকেই এসেছিলাম।’
আবার দরজায় টোকা দিল রানা, আগের চেয়ে জোরে। সাড়া না পেয়ে ধাম ধাম করে কয়েকটা কিল বসাল পাল্লায়। তাও জবাব দিল না কেউ। অদ্ভুত একটা ব্যাপার লক্ষ করল ও, প্রতিবার কিল মারার সময় মিটমিট করে উঠছে বারান্দার বাতিটা—জ্বলতে গিয়েও জ্বলছে না।
‘মানে কী!’ বিড়বিড় করল ও। সন্দেহ হচ্ছে। ঘুরে এগিয়ে গেল বাতিটার দিকে। নিচে দাঁড়িয়ে হাত তুলে স্পর্শ করল বালবটা। লুজ হয়ে আছে। প্যাচ দিতেই জ্বলে উঠল। হোল্ডারে ওটা শক্ত করে আটকে দিল।
‘হঠাৎ ইলেকট্রিশিয়ান হয়ে উঠলে কেন?’ বাঁকা গলায় প্রশ্ন করল লামিয়া।
হাত তুলে ওকে চুপ থাকার ইশারা করল রানা। দরজার সামনে ফিরে হাঁটু গেড়ে বসল। খুঁটিয়ে দেখল ডোরনবটা। তালার চারপাশে আঁচড়ের দাগ দেখতে পেল। কুডাক শুনতে পেল মনের ভেতর।
‘কী দেখছ?’ অধৈর্য গলায় জানতে চাইল লামিয়া।
‘জোর খাটিয়ে ভাঙা হয়েছে তালাটা,’ বলল রানা। ‘তার আগে বারান্দার বাতিটা অচল করে নেয়া হয়েছিল, যাতে দূর থেকে কেউ দেখতে না পায়। সিঁধেল চোরদের পুরনো কৌশল।’
দরজার হাতল ঘোরাল ও। নাহ্, খোলা নেই। কাজশেষে আবার আটকে দেয়া হয়েছে তালা। বাড়ির একপাশ ঘুরে পেছনদিকে চলল ও, লামিয়া পিছু নিল ওর।
‘তোমার আসার দরকার নেই,’ বলল রানা। ‘এখানেই থাকো।’
‘মাথা খারাপ? তোমাকে একা ছাড়ছি না আমি।’
তর্ক করার সময় নেই। শ্রাগ করে হাঁটতে থাকল রানা।। বোগেনভিলিয়ার একটা ঝোপ পেরিয়ে পৌঁছে গেল বাড়ির পেছনে। চওড়া একটা সানডেক দেখা গেল ওখানে। চারপাশে নিচু রেলিং। এক লাফে ডেকে উঠে পড়ল ও, লামিয়াকেও উঠতে সাহায্য করল। দু’জনে এগিয়ে গেল স্লাইডিং গ্লাস ডোরের দিকে। স্বচ্ছ কাঁচের ওপারে ঘুটঘুটে অন্ধকার, কিছু দেখা যায় না।
মাত্র তিন সেকেণ্ড লাগল রানার দরজাটার তালা খুলতে। লামিয়া বিস্মিত গলায় বলল, ‘সত্যি করে বলো, তুমি নিজেই কখনও সিঁধেল চোর ছিলে না তো?’
‘সব রহস্য এখুনি ফাঁস করা ঠিক হবে না,’ চোখ টিপে বলল রানা। ‘তুমি এখানে অপেক্ষা করো, আমি ভেতরে যাচ্ছি।’
‘কেউ যদি আবার তোমার গলা টিপে ধরে? আমি না থাকলে কে বাঁচাবে তোমাকে?’
অস্ফুট একটা আওয়াজ করল রানা—এ-মেয়ে দেখি খোঁটা দেয়ার ওস্তাদ! হাল ছেড়ে দিয়ে ওকে ইশারা করল পেছনে থাকতে। দরজা খুলে দু’জনে ঢুকে পড়ল বাড়ির ভেতর।
চোখে অন্ধকার সয়ে আসতে কয়েক সেকেণ্ড লাগল, তারপরেই রানা টের পেল, ভেতরে গোলমাল আছে। পুরো বাড়িই লণ্ডভণ্ড হয়ে আছে।
হঠাৎ কেঁপে উঠল লামিয়া, কাতরে উঠল নিচু স্বরে, বসে পড়ল হাঁটু গেড়ে। রানাও তাড়াতাড়ি বসল। ‘কী হয়েছে?’
‘কাঁচ,’ বলল লামিয়া।
মেঝেতে ছড়িয়ে আছে ভাঙা কাঁচ, তারই একটা টুকরো বিঁধে গেছে ওর পায়ে। উহ্-আহ্ করতে করতে সাবধানে ওটা দু’আঙুলে টেনে বের করল।
‘দু’মিনিট সময় দাও আমাকে। দেখি কী করা যায়।’ উঠে পড়ল রানা।
এবার আর আপত্তি করল না লামিয়া। বসে রইল। দ্রুত পা চালাল রানা। ঘুরে এল পুরো কটেজ। যখন ফিরল, ওর চেহারায় মেঘ জমেছে। লুকোচুরির প্রয়োজন দেখছে না আর, তাই জ্বেলে দিল লিভিং রুমের বাতি। এবার পরিষ্কার দেখা গেল ঘরটার অভ্যন্তর। যেন ঝড় বয়ে গেছে। উল্টে রয়েছে সোফা, সব কেবিনেট খোলা, ভেতরের সবকিছু বের করে ছুঁড়ে ফেলা হয়েছে মেঝেতে। আছাড় মেরে ভাঙা হয়েছে একটা কাঁচের ল্যাম্প, সেটার ভাঙা টুকরো ছড়িয়ে আছে অনেকটা জায়গা জুড়ে।
এক জোড়া স্যাণ্ডেল নিয়ে এসেছে রানা, বাড়িয়ে ধরল লামিয়ার দিকে। বলল, ‘পরে ফেলো। আমি পুলিশে ফোন করছি।’
‘পুলিশ?’ ভুরু কোঁচকাল লামিয়া।
‘হ্যাঁ,’ সংক্ষেপে বলল রানা। ব্যাখ্যা করতে গেল না। ফোনটা খুঁজে বের করল রানা, রিসিভার তুলে কানে ঠেকাল। ডায়াল টোন নেই। কানেকশন চেক করল। তারটা টান দিয়ে খুলে আনা হয়েছে দেয়াল থেকে। ভেঙে গেছে জ্যাক। আরেকটা কানেকশন পয়েন্ট খুঁজে বের করা দরকার। টেলিফোন সেটটা হাতে নিয়ে কিচেনের দিকে রওনা হলো। পেছন পেছন এল লামিয়া।
‘কী ঘটেছে এখানে?’ জানতে চাইল সে।
‘বড় গলায় বড়াই করার কুফল।’
কিচেনের কাউন্টারের পাশে আরেকটা পয়েন্ট পাওয়া গেল, ওটায় কানেকশন দিল রানা। এবার কাজ করছে ফোন। পুলিশের নাম্বারে ডায়াল করল। ওপাশে রিং বাজতে শুরু করেছে, এমন সময় লামিয়ার ওপর নজর গেল ওর। কিচেনের লাগোয়া একটা কামরার দরজায় দাঁড়িয়ে আছে, ভেতরে হাত বাড়িয়ে দিয়েছে বাতির সুইচের দিকে।
‘থামো!’ চেঁচিয়ে উঠল রানা।
তার আগেই সুইচ টিপে দিয়েছে মেয়েটা। পরক্ষণে আঁতকে ওঠার মত একটা আওয়াজ বেরিয়ে এল তার গলা দিয়ে। ঝট্ করে ঘুরে দাঁড়াল, চেহারা দেখে মনে হলো, জ্ঞান হারিয়ে পড়ে যাবে এক্ষুণি। টেলিফোন ফেলে ওর কাছে ছুটে গেল রানা। জড়িয়ে ধরল দু’হাতে।
‘ভয়ঙ্কর…’ ফুঁপিয়ে উঠে রানার বুকে মাথা গুঁজল লামিয়া। ‘কী ভয়ঙ্কর!’
‘সরি,’ নরম গলায় বলল রানা। ‘আমি চাইনি এ-দৃশ্য তুমি দেখো।’
সত্যিই ভয়ঙ্কর দৃশ্য। পুরো ফরাসি টিমকে খুন করা হয়েছে, প্রাণহীন দেহগুলো নিতান্ত অবহেলায় পড়ে আছে ফেলে দেয়া জঞ্জালের মত। একজনের দেহ ঝাঁঝরা হয়ে গেছে গুলিতে, আরেকজনের গলায় দাগ দেখে মনে হলো গলা টিপে মারা হয়েছে। বাকি দুটো লাশের অবস্থা আরও খারাপ, রক্তের পুকুরের মাঝে পড়ে আছে ছিন্নভিন্ন লাশগুলো। এদের মাঝে একজনকে চেনে রানা, তাকে গতকাল সাগরের তলা থেকে উঠিয়ে এনেছিল ও আর মুরল্যাণ্ড।
এখনও ফোঁপাচ্ছে লামিয়া। মৃত্যুর এমন বীভৎস রূপ আগে কখনও দেখেনি বেচারি। জড়ানো গলায় জানতে চাইল, ‘কীভাবে করল… কেউ কিছু টের পেল না কেন?’
‘প্রফেশনাল লোকের কাজ,’ অনুমান করল রানা। ‘একা না, দল বেঁধে এসেছিল। পিস্তলের সঙ্গে সাপ্রেসর ব্যবহার করেছে, কাজও করেছে খুব দ্রুত। নিঃশব্দে।’
‘কিন্তু কেন? কেন এভাবে খুন করল ওদেরকে?’
‘নিশ্চয়ই কোর স্যাম্পলটার জন্যে। জিনিসটা খুব দামি, পর্তুগাল আর স্পেনের মধ্যে যুদ্ধ বাধতে চলেছে ওটার মালিকানা নিয়ে। আর এরা কিনা…’ মাথা নাড়ল রানা। ‘বোকা, একেবারেই বোকা। চুরি করেছে ভাল কথা, কিন্তু আগ বাড়িয়ে সেটা সবাইকে বলে বেড়ানো একদম উচিত হয়নি।’
লামিয়া একটু শান্ত হলে আবার পুলিশে ফোন করল রানা। ডিউটি অফিসারের সঙ্গে কথা হলো। খুব শীঘ্রি করোনার-সহ লোক পাঠাবে বলে জানাল সে। তাদের জন্যে অপেক্ষা করার ফাঁকে বাড়ির ভেতর তল্লাশি চালাল ও। জানে, পাবে না; তাও খুঁজল কোর স্যাম্পলটা। ওটা রাখার মত বাক্স পাওয়া গেল একটা কামরায়-খালি। রহস্যময় ঘাতকেরা জিনিসটা নিয়ে গেছে।
পনেরো মিনিটের ভেতর হাজির হলো পুলিশ। তাদের সঙ্গে ঘণ্টাখানেক কাটাতে হলো লামিয়া আর রানাকে। জবানবন্দি দিতে হলো, ফিঙ্গারপ্রিন্ট দিতে হলো… এরপর নিজেদের ঠিকানা লিখিয়ে ছাড়া পেল ওরা।
সৈকতের ধারে গিয়ে দাঁড়াল দু’জনে। লামিয়া জানতে চাইল, ‘এখন কী করবে?’
‘জাহাজে ফিরব,’ বলল রানা। ‘ওদেরকে একটা খবর পাঠালেই…’ বাক্যটা শেষ করল না। চোখ চলে গেছে বন্দরের দিকে।
‘আমার বোটে একটা রেডিও সেট আছে,’ বলল লামিয়া। ‘চাইলে ওটা ব্যবহার করতে পারো।’
‘তার বোধহয় প্রয়োজন হবে না। ওই দেখো।’
রানার ইশারায় এবার ও-ও বন্দরের দিকে তাকাল। উজ্জ্বল আলোয় ঝলমল করছে একটা আকাশি নীল রঙের জাহাজ।
‘ওটাই আমার জাহাজ,’ বলল রানা। বুঝতে পারছে না, নেপচুন হঠাৎ বন্দরে ফিরে এসেছে কেন। বেশি ভাবতে পারল না, একটা মিনিভ্যান এসে থামল ওদের পেছনে।
‘যাবেন এখন?’
ঘুরে দাঁড়াতেই ড্রাইভারের হাসিমাখা মুখ দেখতে পেল রানা। অবাক হয়ে বলল, ‘আপনি আছেন এখনও?’
‘আপনাদের ফিরিয়ে নিয়ে যাব বলে কথা দিয়েছি, কী করে চলে যাই, বলুন? ভেবেছেন পুলিশ দেখে আমি ঘাবড়ানোর লোক?’
‘একশো ডলারের লোভ ছিল না?’
‘মানুষ হয়ে জন্মেছি, লোভ-টোভ তো একটু থাকবেই।’ হেসে ফেলল রানা। ‘এই সত্য কথাটা বলার জন্যে
আরও পঞ্চাশ ডলার বাড়তি পাওনা হলো আপনার। চলুন… বন্দরে নিয়ে চলুন আমাদের।’জাহাজে ওঠার পর লামিয়াকে একটা কেবিনে বিশ্রাম নিতে পাঠাল রানা। এরপর কনফারেন্স রুমে ‘ক্যাপ্টেন মিচাম আর মুরল্যাণ্ডের সঙ্গে আলোচনায় বসল। দশ মিনিট নিল সন্ধ্যা থেকে ঘটে যাওয়া ঘটনাগুলো ওদেরকে জানাতে।
রানার কথা শেষ হলে গ্রুপারের ওপর হামলার খবর জানালেন মিচাম, আসিফের খবরটা দিলেন। তারপর ডাইরেক্টেড-এনার্জি ওয়েপনের ব্যাপারে তানিয়ার থিয়োরি সম্পর্কে যতটা জানেন, মুরল্যাণ্ডের সঙ্গে ভাগাভাগি করে খুলে বললেন রানাকে।
‘ডাইরেক্টেড-এনার্জি?’ ভ্রূকুটি করল রানা। ‘এ তো সায়েন্স ফিকশন। সত্যি সত্যি কেউ তৈরি করতে পেরেছে বলে শুনিনি। আমেরিকান সরকার তো স্ট্র্যাটেজিক ডিফেন্স ইনিশিয়েটিভের নামে এ-নিয়ে অনেকদিন থেকেই গবেষণা করছে। অমন একটা অস্ত্র পাওয়া গেলে উড়ন্ত মিসাইল ধ্বংস করে দেয়া যাবে।’
‘আমরা থিয়োরির কথা বলছি,’ বললেন মিচাম’। ‘আসলে জিনিসটা কী, তা কেউ জানে না। তবে আলামত যা পাওয়া গেছে, তাতে ব্যাপারটা সত্যি হবার সম্ভাবনা আছে।’
‘কিন্তু আটলান্টিকের মাঝখানে একটা যেন-তেন জাহাজের ওপর ওটা ব্যবহার করে লাভ কী?’
কেউ জবাব দেবার আগেই ইন্টারকমের লাইট জ্বলে উঠল, ওপাশ থেকে কথা বলল কমিউনিকেশন্স অফিসার।
‘একটা কল আছে, ক্যাপ্টেন। নুমা ডিরেক্টর কথা বলতে চান।’
‘স্পিকারে দাও।’
খড়খড় করে উঠল স্পিকার, এরপর শোনা গেল অ্যাডমিরাল হ্যামিলটনের পরিচিত গলা। ‘আমি জানি তোমাদের ওখানে অনেক রাত হয়েছে, তারপরেও বোধহয় ঘুমাতে পারোনি কেউ?’
‘আমরা আলোচনায় বসেছি, অ্যাডমিরাল,’ জানালেন মিচাম।
‘একটা খটকার জবাব পাচ্ছি না, স্যর,’ যোগ করল রানা। ‘আরাতামা মারুর মত একটা সাধারণ জাহাজের ওপর হামলা করা হলো কেন? জলদস্যুর হামলা, বা ইলেকট্রো- ম্যাগনেটিক অ্যাটাক-কোনোটার জন্যেই ওটা লোভনীয় টার্গেট নয়। আগে যে-তিনটে জাহাজ হারিয়ে গেছে, সেগুলোর বেলাতেও একই কথা খাটে।’
‘আগেরগুলোর ব্যাপারে নিশ্চিতভাবে কিছু বলতে পারব না, তবে আমার ধারণা, ওগুলো ছিল টেস্ট কেস,’ বললেন অ্যাডমিরাল। ‘অস্ত্রটার কার্যক্ষমতা হয়তো পরীক্ষা করা হয়েছিল ওগুলোর ওপর। তবে জাপানি জাহাজের ব্যাপারটা আমি জানি। শুধু পরীক্ষার জন্যে নয়, ওটাকে আক্রমণ করার পেছনে আরও বড় একটা উদ্দেশ্য ছিল।’
‘কী সেটা?’
‘বলছি। নুমা হেডকোয়ার্টারে বসে ল্যারি কিং’ তার কম্পিউটারে একটা হিসাব কষছে-থিয়োরিটিক্যালি অমন একটা অস্ত্র তৈরি করতে হলে কী কী লাগবে। জবাবটা ওর ভাষায় অত্যন্ত সরল—বেশি বেশি।’
‘বেশি বেশি?’ বিভ্রান্তি ফুটল রানার কণ্ঠে। ‘বেশি বেশি কী?’
‘সবকিছুই,’ বললেন অ্যাডমিরাল। ‘বেশি এনার্জি, বেশি মিনারেল, বেশি টাকা। এত বেশি, যেটা সহজে কারও পক্ষে ম্যানেজ করা সম্ভব নয়। আমার বিশ্বাস, সে-কারণেই হামলা করা হয়েছিল আরাতামা মারুর ওপর। টাইটেনিয়ামের প্রলেপ দেয়া ওয়াইবিসিও-র একটা শিপমেন্ট ছিল ওতে। জিনিসটা একটা সঙ্কর ধাতু… অত্যন্ত দামি… শক্তিশালী সুপারকণ্ডাক্টিং ম্যাগনেট তৈরিতে লাগে।’
‘আর সেই ম্যাগনেট দরকার এনার্জি ওয়েপন বানানোর জন্যে, রাইট?’ আন্দাজ করল রানা।
‘এগয্যাক্টলি,’ অ্যাডমিরাল বললেন। ‘সোজা কথায় বলতে গেলে, এনার্জি সংক্রান্ত যে-কোনও প্রজেক্টেই সুপার- কণ্ডাক্টর প্রয়োজন। হাই-এনার্জি লেভেলে সাধারণ ম্যাগনেট অতিরিক্ত তাপ ছড়ায়। কিন্তু সুপারকণ্ডাক্টরের ভেতর দিয়ে কোনও ধরনের বাধা ছাড়াই চলতে পারে এনার্জি।’
‘এই জিনিস দিয়ে তা হলে এখন অস্ত্র বানানো হয়েছে?’ মুরল্যাণ্ডের প্রশ্ন।
‘ল্যারির তা-ই ধারণা। রেক থেকে যেসব নমুনা তুলে এনেছে আসিফ আর তানিয়া, সেগুলো দেখার পর আর কোনও সন্দেহ থাকে না।’
‘কে করছে এসব, কিছু ধারণা করতে পারেন?’ জানতে চাইল রানা।
‘এখনও না,’ বললেন অ্যাডমিরাল। ‘কোনও টেরোরিস্ট গ্রুপ হতে পারে, কিংবা কোনও উগ্রবাদী দেশ বা গোষ্ঠী। আজকাল কিছুই অসম্ভব নয়।’
‘টাকা কোত্থেকে আসছে, তা বের করা যায় না? প্রচুর খরচ হচ্ছে এতে… তারমানে কোথাও না কোথাও তার রেকর্ড থাকছে।’
‘আমরা খোঁজ নিতে শুরু করেছি। সুপারকণ্ডাক্টিং মিনারেলের বড় বড় লট বিক্রির খবরও পাওয়া গেছে বেশ কিছু। ডজনখানেক নামসর্বস্ব কোম্পানি করেছে এসব কেনাকাটা। হাবভাবে মনে হচ্ছে, সুপারকণ্ডাক্টিং মিনারেলের বাজার খালি করে দিতে চাইছে কেউ।’
‘কোথায় যাচ্ছে এসব মিনারেল?’
‘বলা কঠিন। বললাম তো, নামসর্বস্ব কোম্পানি ব্যবহার করা হচ্ছে। সেগুলো আবার বিভিন্ন ভুয়া কর্পোরেশনের সাবসিডিয়ারি হিসেবে উদয় হয়। অচেনা উৎস থেকে আসে টাকা। কেনাকাটা শেষ হওয়া মাত্র কোম্পানিগুলো আবার তাদের ব্যবসা গুটিয়ে ফেলে। খুবই জটিল একটা চক্র। আইনের চোখে অবশ্য এসবের মধ্যে অবৈধ কিছু নেই। ঠিকমত ট্যাক্স দেয়া হয়, সবার পাওনা ঠিকঠাক মিটিয়ে দেয়া হয়… কোথাও কোনও অভিযোগ ওঠার পথ রাখে না।’
‘ব্যাপারটা ঠিক মিলছে না,’ চিন্তিত গলায় বলল রানা। ‘বাজার থেকে এত মিনারেল যদি কিনতে পারে, তা হলে জাহাজ থেকে লুঠ করার দরকার কী?’
‘আরাতামা মারুর ওই ধাতুটা বাকি সব মিনারেলের চেয়ে ভিন্ন,’ বললেন হ্যামিলটন। ‘দুনিয়ার সবচেয়ে শক্তিশালী সুপারকণ্ডাক্টর ওটা। নয়শো টেসলা ফিল্ড স্ট্রেংথে অনায়াসে কাজ করতে পারে।
টেসলা নামে নব্বইয়ের দশকে একটা দুর্দান্ত রক ব্যাণ্ড ছিল,’ ঠাট্টার সুরে বলল মুরল্যাণ্ড। ‘আপনি কীসের কথা বলছেন?’
‘ওটা ম্যাগনেটিক ফিল্ড পরিমাপের একটা একক,’ জানালেন অ্যাডমিরাল। ‘জাপানের ভাসমান ট্রেনের কথা নিশ্চয়ই শুনেছ… ওরকম একেকটা ট্রেনকে শূন্যে তোলার জন্যে চার টেসলা ক্ষমতার সুপারকণ্ডাক্টর লাগে, তারমানে নয়শো টেসলায় এক ধাক্কায় সোয়া দু’শো ট্রেন বাতাসে ভাসিয়ে তোলা যাবে।’
বড় করে শ্বাস ফেললেন ক্যাপ্টেন মিচাম। ‘বুঝতে পেরেছি। অস্ত্র যখন বানাচ্ছেই, সবচেয়ে শক্তিশালীটা বানাতে চাইছে। সেজন্যেই লুঠ করেছে ওয়াইবিসিও। স্বাভাবিক কায়দায় জিনিসটা সম্ভবত কিনতে পারছিল না।’
এখনও ধন্দ কাটেনি রানার। ‘কার্গোটা যথেষ্ট গোপনীয়তার মাঝে… সবার চোখে ধুলো দিয়ে পাচার করা হচ্ছিল হংকঙে। তা হলে জলদস্যুরা খবর পেল কীভাবে?’
‘যারা জানত, তাদের মাঝ থেকেই খবর ফাঁস হয়েছে,’ অনুমান করল মুরল্যাণ্ড।
‘কে কে জানত, অ্যাডমিরাল?’
‘স্রেফ তিনটে পক্ষ,’ বললেন অ্যাডমিরাল। ‘যারা কিনেছে, যারা বিক্রি করেছে, আর যারা জাহাজে তুলে পাচার করছিল।’
‘কার্গো হারালে ক্রেতার কোনও লাভ নেই,’ বলল রানা। ‘জাহাজ ডুবিয়ে জাহাজমালিকও ক্ষতিগ্রস্ত হচ্ছে। বাকি রইল কেবল বিক্রেতা। জিনিসের দাম আগেই পেয়ে গেছে সে, হারালে কিছুই যায়-আসে না। বরং নিজেই যদি লুঠ করতে পারে, দ্বিতীয়বার বিক্রি করতে পারবে অন্য কারও কাছে, কিংবা নিজের কাজে ব্যবহার করতে পারবে। সবদিক থেকেই লাভবান হচ্ছে সে।’
‘আপনি একটু বেশিই কল্পনা করে ফেলছেন, মি. রানা, ‘ সন্দিহান গলায় বললেন মিচাম। ‘ভুল পথে দৌড়াচ্ছেন না তো?’
‘না,’ বললেন অ্যাডমিরাল, ‘ও ঠিকই বলছে। এর পেছনে বিক্রেতার ভূমিকা থাকতে পারে। আরাতামা মারুর লগবুক, লোডমাস্টারের নোটস্ আর ম্যানিফেস্ট আছে আমার কাছে। বন্দর ছাড়ার আগে নিয়ম মোতাবেক ওগুলোর কপি ইমেইলে পাঠিয়ে দেয়া হয় মিতসুকির হেডকোয়ার্টারে। ইন্টারেস্টিং কয়েকটা ব্যাপার আছে ওতে। সংক্ষেপে বলছি। ডুবে যাবার তিনদিন আগে সিয়েরা লিওনের ফ্রিটাউনে পৌছায় জাহাজটা, চীনে নেয়ার জন্যে বিভিন্ন ধরনের আকরিক লোড করে। এরপর হেডকোয়ার্টার থেকে অর্ডার আসে, আরও দু’দিন বন্দরে অপেক্ষা করার জন্যে। নতুন আরেকটা কার্গো নাকি আসবে।’
‘ওয়াইবিসিও?’ জিজ্ঞেস করল রানা।
‘হ্যাঁ। শেষ পর্যন্ত সেই কার্গো যখন এল, বেশ কিছু অসঙ্গতি দেখতে পেলেন ক্যাপ্টেন লারসেন। আমাদের কপাল ভাল, সেগুলো তিনি তুলে রেখেছেন লগবুকে। প্রথম অসঙ্গতি… বন্দরের সাধারণ শ্রমিকেরা জাহাজে ওই কার্গো লোড করেনি, করেছে শ্বেতাঙ্গ আর অশ্বেতাঙ্গের একটা মিশ্র দল। আচার-আচরণে তাদেরকে মিলিটারি বা প্যারামিলিটারি ইউনিটের মত লেগেছে ক্যাপ্টেনের কাছে।’
‘সেটা কি খুব অস্বাভাবিক?’ জিজ্ঞেস করল মুরল্যাণ্ড। ‘আমি তো শুনেছি, মার্সেনারিদের দখলে সিয়েরা লিওনের বহু খনি আছে। নিজেদের মাল নিজেরাই হয়তো তুলে দিতে এসেছিল।’
‘আসল কথা হলো, ওয়াইবিসিও খনিতে পাওয়া যায় না, বললেন অ্যাডমিরাল। ‘আরেকটা অসঙ্গতি: গ্রুপটার লিডার চাইছিল পুরো কার্গো যেন শীতাতপ নিয়ন্ত্রিত একটা নির্দিষ্ট হোল্ডে রাখা হয়। লোডমাস্টার প্রথমে তাতে রাজি হয়নি, ঝগড়া করেছে, শেষমেশ হার মানতে বাধ্য হয়েছে ওদের জেদের মুখে।’
‘কারণটা কী? তাপমাত্রার কোনও প্রভাব কি আছে ওয়াইবিসিও-র ওপরে?
‘না। একটাই ব্যাখ্যা এর—পুরো কার্গো একটা নির্দিষ্ট হোল্ডে রাখতে চেয়েছে, যাতে পরে সহজে খুঁজে পাওয়া যায়… আনলোড করা যায়।’
‘তা হলে ওই বিক্রেতাই আমাদের জলদস্যু, উপসংহার টানলেন মিচাম।
‘আর এই জলদস্যুর কাছে এনার্জি ওয়েপন ছিল,’ যোগ করল রানা। ‘তারমানে সব একই লোকের কাজ। এরাই সুপারকণ্ডাক্টরের বাজার খালি করে দিতে চাইছে।’
‘কেন, সেটাই প্রশ্ন। সুপারকণ্ডাক্টরের জন্যে পাগল হয়ে গেছে ওরা, যেখানে যা পাচ্ছে সব কিনে নিচ্ছে বা কেড়ে নিচ্ছে। চীনাদের মুখের গ্রাস কেড়ে নিল, বিপদের পরোয়া করল না… এর পেছনে বড় কোনও উদ্দেশ্য থাকতে বাধ্য। ‘
‘সান্তা মারিয়ায় ব্যাটারা কেন হাজির হয়েছে, তা আন্দাজ করতে পারছি এবার,’ গম্ভীর গলায় বলল রানা। ‘আরাতামা মারুর সেই জলদস্যুর লিডারটাই হামলা করেছিল আমার ওপর। ফ্রেঞ্চ টিমটাকেও নিশ্চয়ই তার সাগরেদরাই খুন করেছে।’
‘কিন্তু লোকটা বাঁচল কীভাবে?’ বিস্মিত গলায় বললেন মিচাম। ‘আমরা নিজ চোখে ওদের বোট বিস্ফোরিত হতে দেখেছি। পানিতে কয়েকজনের লাশও পেয়েছি।’
‘আমাদেরকে ধোঁকা দেবার জন্যে কয়েকজনকে বলির পাঁঠা বানিয়েছিল। বাকিরা বিস্ফোরণের আগেই নেমে গিয়েছিল পানিতে।
‘তারপর? ওদেরকে তুলে নেবার মত কোনও জাহাজ ছিল না ত্রিসীমানায়। আকাশে কোনও হেলিকপ্টারও দেখিনি আমরা। সাঁতার কেটে নিশ্চয়ই আফ্রিকায় চলে যায়নি?’
‘না। কিন্তু আসিফ আর তানিয়ার ওপর আক্রমণটা করা হয়েছিল পানির নিচে। এর অর্থ, সাবমেরিন আছে এদের কাছে।’
‘তা হলে সত্যিই একটা মাদার শিপ ছিল ওদের,’ দমে যাওয়া গলায় বললেন মিচাম। ‘পানির ওপরে নয়, নিচে। দিনে দিনে আরও কত কী যে দেখব! টেরোরিস্টরাও আজকাল সাবমেরিন ব্যবহার করছে। ‘
‘টাকা থাকলে এখন যে-কেউই সাবমেরিন কিনতে পারে,’ বললেন অ্যাডমিরাল। ‘আমাদের কাছে খবর আছে, রাশা থেকে পুরনো টাইফুন ক্লাসের বেশ কিছু সাবমেরিন গোপনে বিক্রি করে দেয়া হয়েছে, যেগুলো স্ক্র্যাপইয়ার্ডে নিয়ে ভেঙে ফেলার কথা ছিল।’
‘টাইফুন ক্লাস যথেষ্ট বড়,’ রানা বলল। ‘চাইলে কার্গো ক্যারিয়ার হিসেবে ব্যবহার করা যায়। আরাতামা মারু থেকে কার্গো সরাবার জন্যে ওরকম একটা সাবমেরিনই দরকার। ওটা এখানেও ব্যবহার করা সম্ভব।’
‘এখানে!’ ওর কথার অর্থ ধরতে পারছেন না মিচাম।
‘সাগরের তলার ওই ম্যাগনেটিক টাওয়ারটার কথা বলছি। প্রাকৃতিকভাবে সৃষ্ট একটা সুপারকণ্ডাক্টর। এমন জিনিসই তো খুঁজে বেড়াচ্ছে লোকগুলো। হঠাৎ করে সান্তা মারিয়ায় হাজির হলো কেন, বুঝতে পারছেন না? নেপচুনকেও ভয় দেখিয়ে বাধ্য করা হয়েছে বন্দরে ফিরে আসতে। টাওয়ারটা এখন অরক্ষিত। ‘
‘আমাদের অনুপস্থিতিতে ওখানে মাইনিং করবে বলে ভাবছেন?
‘পর্তুগিজ নেভির সঙ্গে কথা হয়েছে আমার,’ অ্যাডমিরাল বললেন। ‘আগামীকাল দুপুরে ওখানে অ্যান্টি-সাবমেরিন কেপেবিলিটির একটা ফ্রিগেট পাঠাচ্ছে ওরা।’
‘তারপরেও কমপক্ষে বারো ঘণ্টা সময় পাচ্ছে লোকগুলো,’ বলল রানা।
‘বারো ঘণ্টায় কতটুকুই বা মাইনিং করতে পারবে?’
‘অনেক। মাটি খুঁড়তে হচ্ছে না ওদেরকে। বিস্ফোরণ ঘটিয়ে যতটুকু পারে ভেঙে নেবে টাওয়ার থেকে, সাবমেরিনে ভরবে। টাইফুন ক্লাসের মিসাইল বে-তে পনেরো হাজার টন কার্গো ধরে।’
নীরবতা নেমে এল কনফারেন্স রুমে। খানিক পর মুরল্যাণ্ড বলল, ‘বেশ, ধরে নিই ওদের হাতে টাইফুন ক্লাসের সাবমেরিন আছে, টাওয়ার থেকে মিনারেলও সংগ্রহ করার চেষ্টা করবে। এখানে আমাদের কী করার আছে?’
চিন্তার বিষয় বটে। টর্পেডোওয়ালা একটা সাবমেরিনের বিরুদ্ধে নেপচুন একেবারেই অসহায়।
‘কিছুই করার নেই আমাদের,’ বললেন মিচাম। ‘নেভির ফ্রিগেট না পৌঁছুনো পর্যন্ত ওরা যা-খুশি-তাই করতে পারবে। ঠেকাবার উপায় নেই।’
সেটা রানাও বুঝতে পারছে, কিন্তু মানতে পারছে না মন থেকে। হার মেনে নেয়া ওর স্বভাবে নেই। ভাবছে, ওদেরকে ঠেকানোর নিশ্চয়ই কোনও উপায় আছে। কী সেটা? মাথায় চিন্তার ঝড় বইল। হঠাৎ হাসি ফুটল ওর মুখে।
‘যদি না ঠেকাই?’ বলল ও। ‘ওখানে গিয়ে রেকগুলোর মাঝে লুকিয়ে থাকতে পারি আমরা। সাবমেরিনটা যদি আসে, সুযোগ বুঝে একটা ট্রান্সমিটার লাগিয়ে দেব খোলে। এরপর দূর থেকে ট্র্যাক করব সিগনাল। ব্যাটারা কোত্থেকে আসছে, আর কোথায় ফিরছে, তা জানা গেলে বাকিটা সামাল দেবার জন্যে বহু লোক আছে।’
মুরল্যাণ্ড আর ক্যাপ্টেন মিচামের চেহারা দেখেই বোঝা গেল, প্ল্যানটা পছন্দ হয়েছে তাঁদের। কিন্তু নুমা ডিরেক্টর চুপ করে রইলেন।
‘অ্যাডমিরাল, স্যর?’ ডাকলেন মিচাম।
‘ঝুঁকি খুব বেশি,’ এবার বললেন হ্যামিলটন। ‘তারচেয়ে কয়েকটা অ্যান্টি-সাবমেরিন এয়ারক্র্যাফট পাঠালে ক্ষতি কী? ফ্রিগেট পৌঁছুবার আগ পর্যন্ত জায়গাটার ওপর নজরদারি করতে পারবে ওরা।’
‘সাবমেরিনটা তা হলে আর ধারেকাছেই ঘেঁষবে না, স্যর,’ বলল রানা। ‘ওদের পরিচয় জানার সুবর্ণ সুযোগটা হারাব আমরা।’
‘তোমরাই বা ওদের চোখ ফাঁকি দিয়ে সাবমেরিনের কাছে পৌঁছুবে কীভাবে?
মুরল্যাণ্ডের সঙ্গে চোখাচোখি করল রানা।
‘আমরা হ্যামারহেডে চড়ে যাব, অ্যাডমিরাল, বলল ও।
.
মিটিং শেষ হলে নেপচুনের ওয়ার্কশপে চলে গেল মুরল্যাণ্ড, ট্রান্সমিটার নিয়ে কাজ করার জন্যে। জিনিসটা একদিকে যেমন চোখ এড়ানোর মত ছোট্ট হওয়া চাই, অন্যদিকে শক্তিশালী সিগনাল ছড়াতেও সক্ষম হতে হবে। আবার এমনভাবে তৈরি করতে হবে, যাতে ভালমত আটকে থাকে সাবমেরিনের খোলে, পানির তোড়ে খুলে পড়ে না যায়। ঘণ্টাখানেকের মধ্যেই জাদু দেখাবে, কথা দিয়ে গেল সে।
ক্যাপ্টেন মিচাম গেলেন ব্রিজে। জাহাজের সমস্ত অপ্রয়োজনীয় বাতি নিভিয়ে ফেলার হুকুম দিলেন, যাতে অন্ধকারে ছেয়ে যায় পুরো কাঠামো। এরপর খবর দিলেন ভিলা দো পোর্তোর পুলিশে—ডকসাইডে দুটো প্যাট্রোল কার পাঠাতে অনুরোধ করলেন জাহাজের নিরাপত্তার জন্যে। নেপচুনের ওপর নজর রাখার জন্যে আশপাশে যদি কেউ ঘুরঘুর করে, আশা করছেন পুলিশ দেখে কেটে পড়বে সে। সবার অলক্ষে হ্যামারহেড নিয়ে ডুব দিতে সুবিধে হবে রানা আর মুরল্যাণ্ডের।
লামিয়া চলে যাবে, ওকে বিদায় দেবার জন্যে জাহাজ থেকে নেমে এল রানা। ডকের শেষ প্রান্তে গিয়ে অপেক্ষা করতে থাকল গাড়ির জন্যে।
‘কে আসছে?’ জানতে চাইল রানা। ‘তোমার হ্যাণ্ডলার?’
‘আমি স্পাই নই যে আমার হ্যাণ্ডলার থাকবে,’ মৃদু হেসে বলল লামিয়া। ‘অভিভাবক বলতে পারো। এসব কাজে আমি একেবারে আনাড়ি কিনা, তাই আমাকে গাইড করার জন্যে পাঠানো হয়েছে ভদ্রলোককে।’
‘তাঁর নামটা জানতে পারি?’
‘কেন নয়? রাবিনোভিচ… মেজর ইভান রাবিনোভিচ।’
এফএসবি, মানে রাশান ইন্টেলিজেন্সের কোনও এনফোর্সার বোধহয়, অনুমান করল রানা। একদিক থেকে সেটা ভাল।
‘মেজর রাবিনোভিচের কাছাকাছি থেকো,’ বলল ও। ‘দরজা বন্ধ রাখবে সবসময়।
‘বিপদের আশঙ্কা করছ? আমি তো কারও টার্গেট নই। আজ ওরা তোমার পেছনে লেগেছিল। আমি ওদের চেহারাও ঠিকমত দেখিনি।’
‘তারপরেও… সাবধান থাকা ভাল। তুমি ওদেরকে আইডেন্টিফাই করতে পারবে কি পারবে না, তা তো আর ওরা জানে না। আমার সঙ্গে ছিলে, তাই তোমাকেও পথের কাঁটা ভেবে বসতে পারে।’
‘বেশ, সাবধান থাকব,’ কথা দিল লামিয়া। ‘আর কিছু?’
‘সাগরের তলায় ওই বিমানটায় কেন ডাইভ দিয়েছিলে, বলবে?’
মৃদু হাসল লামিয়া। ‘মেজর সেটা পছন্দ করবেন না।’
জোরাজুরি করল না রানা। বলল, ‘তা হলে তাঁর মত বদলাবার অপেক্ষায় রইলাম। আগামীকাল বা পরশু নাহয় আবার জিজ্ঞেস করব।’
বিষাদ ভর করল লামিয়ার চেহারায়। ‘যদি ভুল করে না থাকি, আগামীকাল ফিরে যেতে হবে আমাকে, রানা। আর কোনোদিন আমাদের দেখা হবে না।
‘অতটা নিশ্চিত হয়ো না,’ হালকা গলায় বলল রানা। ‘রাশায় প্রায়ই আসা-যাওয়া করতে হয় আমাকে। দেখবে, হঠাৎ একদিন তোমার দরজায় হাজির হয়ে গেছি। মানে, তোমাদের দেশের ঠাণ্ডায় যদি কাবু হয়ে না যাই আর কী।’
‘আমার কাছে এলে তোমাকে ঠাণ্ডা নিয়ে ভয় পেতে হবে না,’ দুষ্টু গলায় বলল লামিয়া।
হেডলাইটের আলো দেখা গেল। একটা সেডান এসে থামল রাস্তার ধারে। রুক্ষ চেহারার একজন রাশান লোক বসে আছে ড্রাইভারের আসনে। কোনও কথা বলল না সে।
রানার গালে একটা চুমো দিল লামিয়া। ফিসফিসাল, ‘বিদায়, রানা।’ তারপর লম্বা লম্বা পা ফেলে এগিয়ে গেল গাড়ির দিকে। উঠে বসল ড্রাইভারের পাশে।
চলতে শুরু করল গাড়ি।
.
ঘণ্টাখানেক পর, হ্যামারহেড যখন আটলান্টিকের কালো পানি চিরে ম্যাগনেটিক পাথরে গড়া টাওয়ারটার দিকে ছুটতে শুরু করল, তখনও রানার ভেতরে রয়ে গেছে লামিয়ার স্মৃতির রেশ। অদ্ভুত এক আকর্ষণ বোধ করছে ও মেয়েটার প্রতি— সৌন্দর্য বা রূপ-যৌবন দেখে নয়, বরং ব্যক্তিত্ব আরও আকৃষ্ট করেছে রানাকে। স্পাই নয়, কোনও ধরনের মিলিটারি ট্রেইনিংও নেই, তারপরেও চরম বিপদের মুহূর্তে একবিন্দু ঘাবড়ায়নি, বরং তাল মিলিয়ে চলেছে রানার সঙ্গে। আনাড়ি হওয়া সত্ত্বেও তাকে কেন গোপন মিশনের জন্যে বাছাই করেছে রাশান ইন্টেলিজেন্স, বুঝতে অসুবিধে হয় না। দু’ঘণ্টা লাগল গন্তব্যে পৌঁছুতে; প্রায় পুরোটা সময় রানা ওকে নিয়ে ভাবল।
জাহাজের গোরস্থানের কাছাকাছি পৌঁছে গতি কমানো হলো। এবার সাবধানে এগোচ্ছে হ্যামারহেড।
‘সোনার অ্যারে-তে কিছু শুনতে পাচ্ছি না,’ বলল মুরল্যাণ্ড। ‘সাইটে ওরা পৌঁছে গেলে এতক্ষণে অনেক আওয়াজ হতো।’
‘ভিজুয়াল রেঞ্জে পৌঁছে যাবার কথা আমাদের,’ বলল রানা। ‘বাতি জ্বালো।’
সুইচ টিপল মুরল্যাণ্ড। হলদে আলোর দুটো রেখা ছড়িয়ে পড়ল সাগরের তলদেশে। কাদার ওপর ছড়িয়ে-ছিটিয়ে পড়ে থাকা রেকগুলোর দিকে তাকিয়ে আরেকবার বিস্ময় ভর করল রানার মনে। একই জায়গায় একসঙ্গে এত জাহাজ সচরাচর ডোবে না। এখানকার সঙ্গে একটা জায়গারই শুধু মিল পাচ্ছে ও-প্রশান্ত মহাসাগরের ট্রাক লেগুন, দ্বিতীয় বিশ্বযুদ্ধের সময় আমেরিকান নেভি ওখানে ডুবিয়ে দিয়েছিল ষাটটা জাপানি জাহাজ। বছরদুই আগে সেখানে ডাইভ দেবার সুযোগ হয়েছিল ওর। তবে সেখানে রেকগুলো এখানকার চেয়ে অনেক বেশি ছড়ানো-ছিটানো ছিল।
‘লিবার্টি শিপটার পেছনে গিয়ে ঘাপটি মারা যাক,’ প্রস্তাব দিল মুরল্যাণ্ড। ‘তা হলে টাওয়ারের দিক থেকে আমাদের কেউ দেখতে পাবে না।’
মাথা ঝাঁকাল রানা। ওর কোলের ওপর গ্রেভইয়ার্ডের একটা হাতে আঁকা চার্ট রয়েছে। সেটা দেখে সাবধানে এগিয়ে নিয়ে চলল হ্যামারহেডকে, একটু পরেই পৌঁছে গেল বিশাল জাহাজটার পাশে। নেমে এল বালির ওপর। অদ্ভুত একটা অনুভূতি হচ্ছে ওর। নিজেদেরকে অ্যাকোয়েরিয়ামের ডেকোরেশন পিসের মত লাগছে, যেন সাজিয়ে রাখা হয়েছে বিশাল একটা জাহাজের মডেলের পাশে। জাহাজের খোলে মস্ত বড় এক ফুটো।
‘বাতি নেভাও,’ নির্দেশ দিল রানা।
আবারও সুইচ টিপল মুরল্যাণ্ড। বাতি নিভে যেতেই কালিগোলা অন্ধকার গ্রাস করল হ্যামারহেডকে। মুখের সামনে হাত ধরলেও কিছু দেখা যাচ্ছে না।
‘বাতাস কতটুকু আছে?’ জানতে চাইল রানা।
‘দশ ঘণ্টার মত।’
‘বেশ,’ নড়েচড়ে আয়েশ করে বসল রানা। ‘মেহমানদের জন্যে অপেক্ষা করা যাক।’
.
চার ঘণ্টা পর কাঁধে মুরল্যাণ্ডের টোকা পেয়ে সজাগ হলো রানা। রাতভর বিশ্রাম মেলেনি, তাই পালা করে ঘুমিয়ে নিচ্ছে ওরা।
‘কিছু ঘটেছে?’ বলতে বলতে সোজা হলো ও, সঙ্গে সঙ্গে মাথা ঠুকে গেল ক্যানোপিতে। হাঁটুও বাড়ি খেল সামনের প্যানেলে।
‘হ্যাঁ,’ পেছনের সিট থেকে বলল মুরল্যাণ্ড। ‘সূর্য উঠছে।’ ক্যানোপির স্বচ্ছ আবরণ ভেদ করে ওপরে তাকাল রানা। আবছা আলো দেখা যাচ্ছে ওপরে। নিচে অবশ্য এখনও অন্ধকার। কবজিতে বাঁধা ডাইভ ওয়াচের লিউমিনাস ডায়াল সময় দেখাচ্ছে: সকাল সাতটা। তারমানে, ওপরে ভালমতই ফুটেছে দিনের আলো।
আড়মোড়া ভাঙার আরেক দফা ব্যর্থ চেষ্টা করল ও, গুঙিয়ে উঠল আবারও হাঁটু-মাথা বাড়ি খাওয়ায়। মুরল্যাণ্ডকে বলল, ‘ভবিষ্যতে কোনও সাবমারসিবল ডিজাইন করতে হলে নড়াচড়ার একটু জায়গা রেখো।’
‘খুব অসুবিধে হচ্ছে বুঝি?’
‘লোকাল বাসের সিটও এরচেয়ে খোলামেলা হয়। ওফ, হাতে-পায়ে খিল ধরে গেল।’
‘চঞ্চলমতি লোক নিয়ে এই এক মুশকিল, একটুও স্থির হয়ে থাকতে পারে না,’ ফোড়ন কাটল মুরল্যাণ্ড। ‘আরে বাবা, প্রমোদতরীতে চড়োনি তুমি। প্রমোদতরী হলে শুধু নড়াচড়া কেন, শোয়া-বসা, খেলাধুলা… এমনকী খাওয়াদাওয়ারও ব্যবস্থা রাখতাম।
খাওয়ার কথা শুনে পেট মোচড় দিয়ে উঠল রানার। গতকাল সন্ধ্যার পর থেকে কিছু খাওয়া হয়নি। খিদে পেয়েছে বেশ। ‘ভুল করেছি, শুকনো কিছু খাবার আনলেও পারতাম,’ বলল ও।
‘খাওয়ার সময় পাব তা ভাবিনি। আমার তো ভয় হচ্ছিল, ওরা হয়তো আমাদের আগেই এখানে এসে কাজ শুরু করে দেবে। তখন কাছ ঘেঁষা কঠিন হয়ে যেত।’
কপালে ভাঁজ পড়ল রানার। ‘ব্যাপারটা কিছুই বুঝতে পারছি না। হাতে সময় নেই ওদের, নেভির ফ্রিগেট আসার আগেই যতটা পারে টাওয়ারের পাথর সংগ্রহ করার কথা। আসছে না কেন? হাইড্রোফোনে কিছু শুনতে পাচ্ছ?’
‘নাহ্।’
‘শিয়োর?’
‘হেডফোন পরে থাকতে থাকতে কানে ঘা হয়ে গেল, আর তুমি কিনা… অবশ্যই শিয়োর। মাছের গান ছাড়া কিছু শুনতে পাচ্ছি না।’
‘মাছেরা গান গাইছে? মাথাটা গেছে তোমার। একটু বেশি সময় ধরেই হাইড্রোফোনে কান লাগিয়ে রেখেছ।’
কথাটা বলেই সচকিত হলো রানা। বেশি সময়… হ্যাঁ, সত্যিই বড় বেশি সময় নিচ্ছে প্রতিপক্ষ।
‘আসবে না ওরা,’ বলল ও। ‘বাতি জ্বেলে দাও!’
‘কেন?’
‘অনেক দেরি হয়ে গেছে। এখন আর টাওয়ার ভেঙে যথেষ্ট পরিমাণ পাথর সরাবার মত সময় নেই। ভুল করেছি আমরা।’
সুইচ টিপতে শুরু করল মুরল্যাণ্ড। প্রথমে কন্ট্রোল প্যানেল আর ভেতরের বাতি জ্বালল, দৃষ্টি স্বাভাবিক হয়ে এলে জ্বেলে দিল বাইরের লাইটগুলো। সবজে-হলুদ আলোয় আলোকিত হলো সাবমারসিবলের চারপাশ।
‘সব আগের মত আছে,’ টাওয়ারটাকে অক্ষত দেখে হতাশ গলায় বলল রানা। ক্ষীণ একটা সন্দেহ ছিল, অন্ধকারে চুপিসারে হয়তো পাথর সরিয়ে নেয়া হয়েছে, ওরা টের পায়নি… তবে বাস্তবে তেমন কোনও লক্ষণ দেখা গেল না।
মুখ ফিরিয়ে লিবার্টি শিপটার দিকে তাকাল ও। উজ্জ্বল আলোয় পরিষ্কার দেখা যাচ্ছে ওটার শরীর। ওয়াটারলাইনের ঠিক নিচে বিশাল এক গর্ত হাঁ করে আছে—ওটাই ডুবিয়েছে জাহাজটাকে। কিন্তু কীভাবে হলো এই গর্ত? টর্পেডো বা বোমার আঘাত? তবে কি এই জাহাজটাও অংশ নিয়েছিল দ্বিতীয় বিশ্বযুদ্ধে? নাহ্, অতটা পুরনো হতে পারে না। অন্তত গায়ে জমে থাকা শ্যাওলার স্তর সে-সাক্ষ্যই দিচ্ছে। খুব সামান্যই জমেছে। বড়জোর দেড়-দু’বছর, তার বেশি হবে না কিছুতেই।
অন্যদিকে পড়ে থাকা রেকগুলোর দিকে এবার তাকাল রানা। সবচেয়ে কাছে যেটা পড়ে আছে, ওটা একটা দুই- ইঞ্জিনের সেসনা বিমান। কনস্টেলেশন বিমানটার ব্যাপারে কী বলেছিল লামিয়া, মনে পড়ল ওর। অ্যালুমিনিয়ামে গড়া বিমানের ওপর ম্যাগনেটিজমের কোনও প্রভাব পড়ার কথা না। কথাটা সেসনার বেলাতেও খাটে। বিমানটা লোহার তৈরি নয়। তা হলে ক্র্যাশ করল কেন, টাওয়ারের এত কাছেই বা এল কী করে?
সেসনার ওপারে কাদার মধ্যে মুখ গুঁজে আছে একটা নব্বুই ফুট দীর্ঘ ফিশিং ট্রলার। দূর থেকে পরিষ্কার দেখা যাচ্ছে না, তবে গত কয়েকদিনে ওটার ওপর দিয়ে আসা- যাওয়া করেছে বেশ কয়েকবার। রানার মনে পড়ল, ট্রলারটার গায়েও সামুদ্রিক শ্যাওলা খুব কমই দেখেছে।
চিন্তায় ডুবে গেল রানা। তবে কি ম্যাগনেটিজমের কারণে সামুদ্রিক উদ্ভিদের স্বাভাবিক বিকাশ ব্যাহত হচ্ছে? নইলে রেকগুলোর গায়ে ঠিকমত শ্যাওলা-শামুক-আগাছা জমতে পারছে না কেন?
অতিকায় লিবার্টি শিপের দিকে আবারও নজর ফেরাল ও। চোখ আটকে গেল বিশাল ফুটোটায়। পরমুহূর্তে একশো একটা বাতি যেন জ্বলে উঠল মাথার ভেতরে, কেটে গেল সব কুয়াশা।
‘আমি একটা গাধা!’ বলে উঠল ও। ‘মস্ত বড় গাধা!’
‘সরল স্বীকারোক্তির জন্যে ধন্যবাদ,’ পেছন থেকে টিপ্পনী কাটল মুরল্যাণ্ড। ‘কিন্তু কীসের জন্যে এমন আত্মোপলব্ধি এল, দয়া করে খুলে বলবে কি?’
ওর কথা যেন কানেই গেল না রানার। আনমনে নিজেকে প্রশ্ন করল, ‘এত বড় বোকামি করলাম কী করে?’
‘বোকামিটা কোথায় করলে, সেটা না জানলে বলি কী করে? আমি তো আর বোকামির ওপর বিশেষজ্ঞ নই।’
‘কিন্তু স্যালভিজ ওয়ার্কের ওপর তো বিশেষজ্ঞ?’ ঘাড় ফিরিয়ে বন্ধুর দিকে তাকাল রানা। ‘আমরা দু’জনেই পানির তলা থেকে প্রচুর জাহাজ তুলেছি, প্রয়োজনে ডুবিয়েও দিয়েছি। নিজেই বলো, নুমার রিফ-বিল্ডিং প্রোগ্রামে কতগুলো অচল জাহাজ ডুবিয়েছ তুমি?’
‘পঞ্চাশটা তো হবেই।’
‘তার ভেতর বেশ কয়েকটায় আমিও তোমাকে সাহায্য করেছি। জাহাজ কীভাবে ডোবাই আমরা?’
‘কীভাবে আবার? ওয়াটারলাইনের নিচে বিস্ফোরণ ঘটিয়ে।’
‘এই জাহাজটা দেখো।’
সেকেণ্ডারি একটা লাইট জ্বালল মুরল্যাণ্ড, ওটার মুখ ঘোরানো যায়। আলোটা ফেলল লিবার্টি শিপের গর্তে। রানা কী বলতে চাইছে, তা বুঝে ফেলল সঙ্গে সঙ্গে।
‘স্টিল প্লেটগুলো বাইরের দিকে বেরিয়ে আছে,’ গম্ভীর গলায় বলল মুরল্যাণ্ড। ‘তারমানে বাইরে থেকে কিছুর আঘাতে বিস্ফোরণ ঘটেনি, ভেতরেই ঘটেছে বিস্ফোরণ।’
‘ওয়াটারলাইনের নিচে,’ যোগ করল রানা। ‘জাহাজটা কেউ ইচ্ছাকৃতভাবে ডুবিয়ে দিয়েছে, ববি।’
‘দুর্ঘটনা হতে পারে না? জাহাজটায় কার্গো হিসেবে কোনও বিস্ফোরক দ্রব্য ছিল কি না, তা তো জানি না আমরা। গর্তটা কত বড়, দেখেছ? এত বড় তো দরকার ছিল না। আমরা এরচেয়ে অনেক ছোট ফুটো করে জাহাজ ডোবাই।’
‘কারণ, আমাদের কোনও তাড়া থাকে না। ছোট ফুটো করা হয়, যাতে আস্তে আস্তে ঢোকে পানি… জাহাজটা ধীরে- সুস্থে সোজা হয়ে নিচে নামে… কৃত্রিম রিফটা যাতে ঠিকমত তৈরি হয়। কিন্তু তুমি যদি লোকের চোখ এড়িয়ে খুব দ্রুত একটা জাহাজ ডোবাতে চাও, বড় ফুটোই করতে হবে।’
হ্যামারহেডের ইঞ্জিন চালু করল রানা। সাগরের মেঝে থেকে শরীর জাগাল, তারপর ভাসিয়ে নিয়ে চলল রেকগুলোর ওপর দিয়ে। ফিশিং ট্রলারটার কাছে গিয়ে লিবার্টি শিপের মতই মস্ত এক ফুটো পাওয়া গেল। একই ধরনের ড্যামেজ দেখা গেল তৃতীয় আরেকটা ফ্রেইটারের গায়ে।
‘একটা রেকের গায়েও এক বছরের বেশি শ্যাওলার গ্রোথ নেই,’ রানা বলল। ‘আছে স্রেফ ওই কনস্টেলেশনটার গায়ে। ওটাই একমাত্র জেনুইন রেক। আর এগুলো… না, ববি, ডেভিল’স্ ডোরওয়েতে বছরের পর বছর ধরে জাহাজ বা বিমান ডুবছে না। এখানে যা দেখছি, সবই খুব সম্প্রতি ডোবানো হয়েছে… কাছাকাছি সময়ে।’
মুরল্যাণ্ডের চোয়াল ঝুলে পড়েছে। ‘এসব আমরা আগেই খেয়াল করলাম না কেন?’
‘কারণ আমরা সারাক্ষণ বিজ্ঞানীদের নিয়ে ব্যস্ত থেকেছি, পাথরের ওই টাওয়ারটা নিয়ে ব্যস্ত থেকেছি। অন্য কোনও কিছু নিয়ে মাথা ঘামাইনি।’ ফ্রেইটারের পাশে হ্যামারহেডকে নামিয়ে আনল রানা। ‘এই গোরস্থান… ওই ম্যাগনেটিক টাওয়ার… পুরোটাই একটা ধাপ্পা।’
‘কিন্তু কেন?’ মুরল্যাণ্ডের কণ্ঠে অবিশ্বাস। ‘এসব করে লাভটা কী? কে-ই বা করতে যাবে এসব?’
রানা বুঝতে পারছে, প্রশ্নগুলোর জবাবের মধ্যে লুকিয়ে আছে পুরো রহস্যের চাবিকাঠি। মাথায় চিন্তার ঝড় বইছে ওর। অশুভ কিছুর আভাস দিচ্ছে ষষ্ঠ ইন্দ্রিয়, কী যেন ধরা পড়তে পড়তেও পড়ছে না। এখন পর্যন্ত যা যা ঘটেছে, যা যা জানা গেছে… সব খতিয়ে দেখতে শুরু করল। যোগসূত্র খুঁজছে সবকিছুর মাঝে, তা হলে হয়তো বোঝা যাবে এই ধাপ্পার উদ্দেশ্য।
যারা আরাতামা মারুর ওপর হামলা করেছিল, তারাই, যদি এর পেছনে থাকে, ধাপ্পাটা কীভাবে সাহায্য করছে তাদের? কোনও সুপারকাক্টিং মিনারেল পাচ্ছে না তারা, টাকা-পয়সাও আসছে না এখান থেকে। বরং এত বড় একটা নাটক সাজাবার জন্যে একগাদা টাকা তাদেরকেই খরচ করতে হচ্ছে।
‘ব্যাপারটা পাবলিসিটি হতে পারে?’ বলল মুরল্যাণ্ড।
‘তার জন্যে আরও সহজ… আরও সস্তা কায়দা আছে, ‘ মাথা নেড়ে বলল রানা। ‘তা ছাড়া বড় কোনও পাবলিসিটিও হয়নি এখানকার।’
আসলেই তাই। প্রাথমিক ঘোষণার পর আবিষ্কারটা নিয়ে খুব একটা আগ্রহ দেখায়নি কেউ। দলে দলে ছুটে এসেছে শুধু ম্যাগনেটিজম আর সুপারকণ্ডাকশন বিষয়ক বিশেষজ্ঞরা।
সত্যটা উপলব্ধি করতেই চমকে উঠল রানা। ‘বিজ্ঞানীর দল,’ বলল ও। ‘হ্যাঁ, ওদের পেছনেই লেগেছে এরা।’
‘মানে?’ ভুরু কোঁচকাল মুরল্যাণ্ড।
ঘাড় ফিরিয়ে তার দিকে তাকাল রানা। বলল, ‘স্রেফ মিনারেল নয়, সেই মিনারেলকে কাজে লাগাবার জন্যে দক্ষ লোকও চাই ওদের। আমার ধারণা যদি ঠিক হয়, তা হলে সেসব লোককে একত্র করার জন্যেই সাজানো হয়েছে এই ধাপ্পা… সোজা কথায় টোপ! এখন স্রেফ জাল গোটানো বাকি।’
‘মাই গড!’
কন্ট্রোলে হাত রেখে থ্রটল বাড়াল রানা। হ্যামারহেড চলতে শুরু করতেই নাক তুলল ওপরদিকে। ছুট লাগাল সারফেসের পানে। যত দ্রুত সম্ভব ভেসে উঠে নেপচুনে খবর পাঠাতে হবে। সতর্ক করে দিতে হবে বিজ্ঞানীদের।দেড় বছর পর।
পূর্ব আটলান্টিকের মৃদুমন্দ ঢেউ চিরে স্বচ্ছন্দে এগিয়ে চলেছে জাপানি জাহাজ আরাতামা মারু। গন্তব্য, উত্তরের জিব্রাল্টার-ভূমধ্যসাগরের প্রবেশপথ। আট নট গতিতে চলেছে জাহাজটা, সর্বোচ্চ গতিবেগের অর্ধেকে, কম তেল পুড়িয়ে এই গতিতেই সবচেয়ে দীর্ঘ পথ অতিক্রম করতে পারে ওটা।
জাহাজের শীতাতপ-নিয়ন্ত্রিত ব্রিজে দাঁড়িয়ে আছেন ক্যাপ্টেন র‍্যাগনার লারসেন। চোখ রেডার স্ক্রিনে। আবহাওয়া পরিষ্কার, সামনে কোনও জাহাজ নেই। দশ মাইল পেছনে রয়েছে একটা ভিএলসিসি বা ভেরি লার্জ ক্রুড ক্যারিয়ার, সহজ ভাষায় যাকে বলা হয় সুপারট্যাঙ্কার। দুনিয়ার সবচেয়ে বড় জাহাজ ওগুলো, এয়ারক্র্যাফট ক্যারিয়ারের চেয়েও বড়। পানামা বা সুয়েজ খালে জায়গা হয় না ওগুলোর। পুরোপুরি লোডেড অবস্থায় পাঁচ লাখ টন পর্যন্ত ওজন হয় একেকটার। অবশ্য পেছনে যেটা রয়েছে, সেটা সম্ভবত খালি—যে-গতিতে এগোচ্ছে, তাতে তা-ই মনে হয়।
কিছুক্ষণ আগে ট্যাঙ্কারটাকে ডাকাডাকি করেছিলেন লারসেন। আশপাশে কোনও জাহাজ থাকলে তাদের পরিচয় জানার চেষ্টা করেন তিনি, বিশেষ করে বিপজ্জনক এলাকায়। এখন অবশ্য বিপজ্জনক এলাকা পাড়ি দিচ্ছেন না তাঁরা; পূর্ব আফ্রিকা, বিশেষ করে সোমালিয়ার উপকূলের তুলনায় পশ্চিম আফ্রিকার উপকূল অনেক বেশি নিরাপদ; তারপরেও অন্য কোনও জাহাজ পেলে তাদের সঙ্গে আলাপ জমাতে চান তিনি, ভালমন্দ জেনে নেবার চেষ্টা করেন। কেন জানি ট্যাঙ্কারটা তাঁর ডাকে সাড়া দেয়নি। তাতে অবশ্য কিছু মনে করেননি ক্যাপ্টেন; কেউ কেউ যেচে আলাপ জমায়, আবার কেউ চুপ করে থাকতে পছন্দ করে—এটাই দুনিয়ার রীতি।
স্ক্রিন থেকে মুখ তুললেন লারসেন। ব্রিজের উইণ্ডশিল্ড ভেদ করে তাকালেন সামনে। খোলা সাগর আর শান্ত রাত তাঁকে হাতছানি দিয়ে ডাকছে।
‘স্পিড বারো নটে তোলো,’ হুকুম দিলেন তিনি।
‘আই, আই, স্যর,’ জবাব দিল হেলমসম্যান-মার্টিন গুইরাদো নামের এক ফিলিপিনো সে।
পুরোপুরি বহুজাতিক জাহাজ বলা চলে আরাতামা মারুকে। ক্যাপ্টেন নরওয়েজিয়ান, রেজিস্ট্রি করা হয়েছে বাহামায়, বানানো হয়েছে দক্ষিণ কোরিয়ায়, মালিকানা জাপানি, আর ক্রু-রা বেশিরভাগই ফিলিপিনো। কাজের দিক দিয়েও একই দশা—এবারের ট্রিপে আফ্রিকান খনিজ পদার্থের একটা লোড বহন করছে জাহাজটা, চীনের একটা ফ্যাক্টরিতে ডেলিভারি দেবার জন্যে।
এই বহুজাতিক সমাবেশ দেখে বাইরের যে-কারও কপালে ভ্রূকুটি দেখা দিতে পারে, তবে বাস্তবতা হলো, জাতীয়তার পার্থক্য থাকলেও জাহাজের সবার মাঝে বোঝাপড়া চমৎকার, যে-যার কাজে দক্ষ। আজ দু’বছর হলো গুইরাদোকে নিয়ে সেইল করছেন লারসেন, তার ওপর সম্পূর্ণ আস্থা রয়েছে তাঁর।
গতি বাড়াতেই ইঞ্জিনের শব্দ বদলে গেল। সুইচ টিপে চার্ট টেবিলের ওপরের একটা মনিটরে রেডারের ডিসপ্লেটা নিয়ে এলেন লারসেন। জিনিসটা আসলে অত্যাধুনিক একটা হাই ডেফিনিশন টাচস্ক্রিন। পর্দায় ফুটে উঠল জাহাজের চারপাশের পানি। এক কোণে দেখা যাচ্ছে পজিশন, কোর্স আর স্পিড।
প্রথম দেখায় সব স্বাভাবিক মনে হলো। কিন্তু স্ক্রিনে যুম করে লারসেন বুঝতে পারলেন, দক্ষিণমুখী একটা স্রোতের ধাক্কায় নির্ধারিত কোর্স থেকে পাঁচশো গজ দূরে সরে এসেছেন তাঁরা।
‘টু ডিগ্রিজ টু পোর্ট,’ নির্দেশ দিলেন তিনি।
‘আই, আই, স্যর,’ আবারও বলল গুইরাদো।
জাহাজের কন্ট্রোল প্যানেলের সামনে একটা সুইভেল চেয়ারে বসে আছে সে। দেখে মনে হতে পারে কোনও মহাকাশযান চালাচ্ছে। পুরনো আমলের হুইল আর লিভারের দিন শেষ, আরাতামা মারু চালানো হয় একটা অত্যাধুনিক কন্ট্রোল প্যানেলের মাধ্যমে। গুইরাদোর সামনে একটা কম্পিউটার স্ক্রিনে ফুটে উঠছে কম্পাস বেয়ারিং থেকে শুরু করে প্রয়োজনীয় সব ডেটা। হুইলের বদলে ছোট্ট একটা লিভার ব্যবহার করছে সে, ইঞ্জিনের আরপিএম বাড়াচ্ছে- কমাচ্ছে গাড়ির গিয়ারের মত ছোট্ট একটা গিয়ার দিয়ে।
প্যানেলে প্রয়োজনীয় অ্যাডজাস্টমেন্ট করতেই রাডার কন্ট্রোল ইউনিট আর ইঞ্জিনে চলে গেল ইলেকট্রনিক সিগনাল। দু’ডিগ্রি নাক ঘোরাল আরাতামা মারু। খালি চোখে বোঝা মুশকিল, তবে রেডারের স্ক্রিনে পরিষ্কার দেখা গেল পরিবর্তনটা।
সন্তুষ্ট হয়ে গুইরাদোর দিকে তাকালেন লারসেন। ‘এই কোর্সেই রাখো,’ বললেন তিনি। ‘এত চমৎকার সব ইকুইপমেণ্ট যখন পেয়েছি, ওগুলো কাজে লাগানো যাক।’
‘ইয়েস, স্যর,’ হাসিমুখে বলল গুইরাদো।
ঘড়ি দেখলেন ক্যাপ্টেন। স্থানীয় সময় রাত দশটা। তৃতীয় ওয়াচের ক্রুরা ডিউটি করছে সবখানে। ওদের ওপর আস্থা আছে তাঁর, ডিউটি অফিসারের দিকে ফিরে বললেন, ‘জাহাজের দায়িত্ব এখন তোমার। আমি নিচে গেলাম।’
‘জী, স্যর,’ মাথা ঝাঁকাল ডিউটি অফিসার।
যাবার আগে রেডারে শেষবারের মত সুপারট্যাঙ্কারের পজিশন দেখে নিলেন তিনি। একটু বিস্ময় নিয়ে লক্ষ করলেন, ওটাও দু’ডিগ্রি নাক ঘুরিয়েছে, তাঁদের সঙ্গে তাল মিলিয়ে স্পিড তুলেছে বারো নট।
‘নকলবাজ!’ বিড়বিড় করলেন লারসেন। তারপর হাঁটতে শুরু করলেন। ব্রিজের দরজা খুলে রওনা হলেন জাহাজের পেছনদিকে। পোর্টহোলে নজর গেল তাঁর, পিছু নেয়া জাহাজটার আলো দেখতে
দেখতে পাচ্ছেন। অদ্ভুত একটা রঙ-নীলচে সাদা, আধুনিক গাড়ির হাই ইনটেনসিটি হেডলাইটগুলোর আলো যেমন হয়। এই প্রথম কোনও জাহাজে অমন আলোর বাতি দেখছেন ক্যাপ্টেন। তিনি পুরনো আমলের মানুষ, জাহাজে হলদে কিংবা ধবধবে সাদা রঙের বালব দেখে অভ্যস্ত। নতুন আলোটা কেমন যেন অপার্থিব লাগল। তাই বলে অবাক হলেন না, কয়েক বছর আগেও কি ভেবেছিলেন, একদিন কম্পিউটার দিয়ে জাহাজ চালাবেন?
স্টেয়ারওয়েলে ঢুকলেন লারসেন, বন্ধ করে দিলেন হ্যাচ। নামতে শুরু করলেন সিঁড়ি ধরে। উন্মুখ হয়ে আছেন নিজের কেবিনে পৌছুবার জন্যে। আজকাল জাহাজে পরিবার নিয়ে আসার সুযোগ রয়েছে, তাই তরুণী স্ত্রীকে প্রথমবারের মত সমুদ্রযাত্রায় নিয়ে এসেছেন তিনি। দু’বছর হলো বিয়ে হয়েছে তাঁদের, স্ত্রীর সঙ্গে বয়সের বিস্তর ফারাক থাকলেও সেটা তাঁদের প্রেমে বাধা হয়ে দাঁড়ায়নি। কায়রো পর্যন্ত যাবে তাঁর স্ত্রী, সেখানে তাকে নামিয়ে দেয়া হবে বিমানে চেপে বাড়ি ফেরার জন্যে। এরপর আরাতামা মারুকে নিয়ে সুয়েজ খাল পেরোবেন লারসেন।
সময়টা ভালই কাটছে তাঁদের। ছুটি ছাড়াই ছুটির মত একটা আমেজে রয়েছেন। একসঙ্গে ডিনার করার জন্যে অপেক্ষা করছে তাঁর স্ত্রী, সেজন্যেই কেবিনে ফেরার তাড়া।
লোয়ার ডেকে পৌছুতেই ম্লান হয়ে এল স্টেয়ারওয়েলের বাতি। ছাতের দিকে তাকিয়ে অবাক হলেন লারসেন, জ্বলন্ত অঙ্গারের মত লাল হয়ে গেছে বালবগুলোর ফিলামেন্ট, যেন পুড়ে ছাই হতে চলেছে। ওপরদিকে কিছু টিউবলাইট আছে, সেগুলোও জ্বলছে-নিভছে অস্বাভাবিক ছন্দে।
এক মুহূর্তের জন্যে ঠিক হলো আলো; লারসেন ভাবলেন, নিশ্চয়ই জেনারেটরে কোনও সমস্যা দেখা দিয়েছে। উল্টো ঘুরে ব্রিজের দিকে ফিরে চললেন তিনি, খোঁজ নেবেন কী হয়েছে। অর্ধেকটা উঠতেই আবার ম্লান হলো আলো, তারপর চোখের পলকে উজ্জ্বল হয়ে উঠল। তীব্র আলোয় চোখ ধাঁধিয়ে গেল তাঁর। আচমকা বিকট শব্দে বিস্ফোরিত হলো সবক’টা বালব আর টিউবলাইট, দেখা গেল বিদ্যুতের নীলচে শিখা-ভাঙা কাঁচের টুকরো বৃষ্টির মত নেমে এল ক্যাপ্টেনের ওপরে।
খপ্ করে রেইল আঁকড়ে ধরলেন লারসেন—একই সঙ্গে বিস্মিত ও শঙ্কিত। এমন ঘটনা আগে কখনও দেখেননি তিনি। টের পেলেন, একদিকে কাত হয়ে যাচ্ছে জাহাজ, যেন তীক্ষ্ণ বাঁক নিচ্ছে। অন্ধকার স্টেয়ারওয়েল ধরে ত্রস্ত পায়ে ছুটলেন তিনি, জানা দরকার সমস্যাটা কোথায়।
ঘাড় আর চোয়ালে হঠাৎ তীক্ষ্ণ ব্যথা অনুভব করলেন ক্যাপ্টেন। মানসিক চাপের পার্শ্ব-প্রতিক্রিয়া, ভাবলেন তিনি। ষষ্ঠ ইন্দ্রিয় দিয়ে বুঝতে পারছেন, বড় কোনও গোলমাল দেখা দিয়েছে তাঁর জাহাজে।
ঝড়ের মত ব্রিজে ঢুকলেন লারসেন। চেঁচিয়ে উঠলেন, ‘হচ্ছেটা কী এখানে?
প্রশ্নটা যেন শুনতেই পেল না গুইরাদো বা ডিউটি অফিসার। হেলমসম্যান ইন্টারকমে চেঁচামেচিতে ব্যস্ত, আর ডিউটি অফিসার যুদ্ধ করছে কম্পিউটার নিয়ে—পাগলের মত একের পর এক বোতাম চাপছে অটোমেটিক কন্ট্রোল ওভাররাইড করার জন্যে। কাজ হচ্ছে না, ক্রমাগত নাক ঘোরাচ্ছে জাহাজ।
রাডার ইণ্ডিকেটরের দিকে তাকালেন লারসেন—বাম দিকের শেষ প্রান্তে ঠেকে গেছে কাঁটা। এক মুহূর্ত পরেই ঝিরঝির করে অন্ধকার হয়ে গেল স্ক্রিন। পাশের একটা যন্ত্রের ভেতর থেকে বেরিয়ে এল বিদ্যুৎ-স্ফুলিঙ্গের ফুলঝুরি। মাথার ব্যথাটা বেড়ে গেল তাঁর।
চোখের সামনে ডিউটি অফিসারকে লুটিয়ে পড়তে দেখলেন লারসেন। দু’হাতে মাথা চেপে ধরে গোঙাতে শুরু করেছে সে।
‘গুইরাদো!’ হুকুম দিলেন তিনি। ‘নিচে যাও। আমার স্ত্রীর কী অবস্থা দেখো।
ইতস্তত করল হেলমম্যান।
‘যাও বলছি!’
মাথা ঝাঁকিয়ে ছুটল গুইরাদো।
কমিউনিকেশন সেটের মাইক্রোফোন তুলে নিলেন ক্যাপ্টেন, রেডিওতে সাহায্য চাইবেন। টক বাটন চাপতেই তীক্ষ্ণ একটা আওয়াজ বেরিয়ে এল স্পিকার থেকে। আরেকটা যন্ত্রের দিকে হাত বাড়ালেন তিনি, কিন্তু সেটা ধরার আগেই তীব্র জ্বলুনি অনুভব করলেন বুকে। মাথা নামাতেই দেখলেন, কোটের ধাতব বোতামগুলো লাল হয়ে গেছে। খোলার চেষ্টা করে ব্যর্থ হলেন, বোতাম ধরতেই ছ্যাঁকা লাগল হাতে।
মাথার ভেতরে যেন আক্ষরিক অর্থেই ঝড় শুরু হয়েছে লারসেনের, পড়ে গেলেন মেঝেতে। চোখের পাতা মুদেও রেহাই পাওয়া গেল না—লাল, নীল হাজারো ফুল দেখতে পেলেন। টনটন করছে দুটো চোখই, মনে হচ্ছে কেউ আঙুল দিয়ে টিপে ধরেছে তাঁর মণিদুটো। খুলির ভেতর বিস্ফোরণের মত একটা আওয়াজ পেলেন তিনি, নাক দিয়ে গলগল করে বেরিয়ে এল রক্ত। বুঝলেন, কোথাও একটা রক্তবাহী ধমনী ফেটে গেছে।
চোখ খুললেন লারসেন। ধোঁয়ায় আচ্ছন্ন হয়ে গেছে পুরো ব্রিজ। হামাগুড়ি দিয়ে ব্রিজ উইঙের দিকে এগোলেন তিনি। নাক দিয়ে অঝোরে ঝরছে রক্ত, পরোয়া করছেন না। খোলা বাতাসে বেরুতে হবে তাঁকে। দরজা পর্যন্ত কষ্টেসৃষ্টে পৌঁছুলেন, কোনোমতে পাল্লা খুললেন, কোনোমতে শরীরের অর্ধেকটা বেরও করলেন, কিন্তু এরপরেই শক্তি হারালেন। বেকায়দাভাবে দরজা আর উইঙের মাঝখানটায় পড়ে রইল তাঁর দেহ। মাথার ভেতরের ঝড়টা বেড়ে গেছে বহুগুণ, তীব্র যন্ত্রণায় ভুলে গেছেন সবকিছু। আবছাভাবে দেখলেন, জাহাজের রেলিং আর সুপারস্ট্রাকচারে বিদ্যুতের শিখা নাচানাচি করছে। পেছনের সুপারট্যাঙ্কারটাও দেখলেন—এখনও দশ মাইল দূরত্ব বজায় রেখেছে ওটা, কিন্তু বিয়েবাড়ির মত আলোয় ঝলমল করছে।
চিন্তাশক্তি লোপ পেল লারসেনের, ফ্যাল ফ্যাল করে তাকিয়ে রইলেন। একটু পরেই অবর্ণনীয় যন্ত্রণায় কুঁকড়ে যেতে শুরু করল তাঁর দেহ। নিজের অজান্তে একটা আর্তচিৎকার দিলেন তিনি, তারপরেই দপ্ করে আগুন ধরে গেল তাঁর পুরো শরীরে।কয়েক ঘণ্টা আগে, রানা ও মুরল্যাণ্ড যখন হ্যামারহেডকে নিয়ে লিবার্টি শিপটার পাশে ঘাপটি মেরে অপেক্ষা করছে, লামিয়া লিভানোভা তখন নিজের হোটেলের কামরায় সুটকেস গোছাচ্ছে। মেজর ইভান রাবিনোভিচ পাহারা দিচ্ছে তাকে। পরিস্থিতি অন্যদিকে মোড় নেয়ায় মিশন বাতিল করার সিদ্ধান্ত এসেছে হাই কমাণ্ড থেকে।
‘মাসুদ রানার সঙ্গে রোমান্টিক্যালি জড়িয়ে গেছেন আপনি,’ হঠাৎ বলল রাবিনোভিচ। গলায় অসন্তোষের সুর।
‘পারলাম কই?’ হালকা গলায় বলল লামিয়া। ‘বেরসিকের মত মাঝখানে এসে আপনি উদয় হলেন।’
‘এসবের জন্যে আপনাকে পাঠানো হয়নি এখানে।’
সোজা হয়ে মেজরের দিকে ফিরল লামিয়া! বলল, ‘ডাইভ এরিয়ার দায়িত্বে রয়েছে রানা। ভাবছিলাম, ওর সঙ্গে ঘনিষ্ঠ হতে পারলে কিছু সুযোগ-সুবিধে পাব। খুব কি অন্যায় হয়েছে সেটা?’
সন্দেহের চোখে ওর দিকে কয়েক মুহূর্ত তাকিয়ে রইল রাবিনোভিচ, তারপর হাসল। মনে হলো যেন মেঘ কেটে গেল তার রুক্ষ চেহারা থেকে। ‘চমৎকার জবাব,’ বলল সে। ‘সত্য বলে থাকুন, বা মিথ্যে… এটুকু পরিষ্কার যে আপনি গুপ্তচরবৃত্তি শিখতে শুরু করেছেন।’
তার উদ্দেশ্যে বাঁকা এক টুকরো হাসি হাসল লামিয়াও। নাহ্, যতটা রসকষহীন মনে হচ্ছিল, মেজর আদপে তা নয়। নিচু হয়ে আবারও সুটকেস গোছাতে শুরু করল সে।
দরজায় টোকা পড়ল।
লামিয়ার সঙ্গে চোখাচোখি করল রাবিনোভিচ। তারপর জ্যাকেটের ভেতরে গোঁজা ম্যাকারভ পিস্তলটায় একটা হাত রেখে এগিয়ে গেল দরজার দিকে।
.
কামরার বাইরে, হলওয়েতে দাঁড়িয়ে আছে দু’জন লোক। প্রথমজন তুলনামূলকভাবে খাটো, মাথায় কালো চুল; টেলিস্কোপের মত একটা যন্ত্র দরজার পিপহোলে ঠেকিয়ে চোখ লাগিয়ে রেখেছে সে। দ্বিতীয়জন খানিকটা লম্বা, ঠোঁটের ওপরে মোটা গোঁফ, দাঁড়িয়ে আছে সঙ্গীর পেছনে। হাতে পাইপের মত একটা জিনিস ধরে রেখেছে, পাইপটার মাথায় জমে আছে বরফ-কোমরে বাঁধা ব্যাটারি প্যাকের সঙ্গে সংযোগ দেয়া আছে ওটার।
‘মুভমেন্ট দেখতে পাচ্ছি,’ বলল প্রথমজন। ‘লোকটা এগিয়ে আসছে। তিন সেকেণ্ড।’
স্কোপ নামিয়ে দরজা থেকে সরে গেল সে। এবার দ্বিতীয়জন এগিয়ে গেল। পাইপসদৃশ অস্ত্রটা ঠেকাল দরজার পাল্লায়।
‘কে?’ দরজার ওপাশ থেকে ভেসে এল রাশান মেজরের ভারিক্কি কণ্ঠ। ‘কী চাই?’
‘এবার!’ চাপা গলায় বলল খাটো লোকটা।
একটা বোতাম চাপল দ্বিতীয়জন। শোনা গেল গুঞ্জন, তারপর একটা ধাক্কার আওয়াজ। পাইপের যে-প্রান্তটা দরজার গায়ে ঠেকানো, তার চারপাশে ছিটকে উঠল ভাঙাচোরা কাঠের টুকরো। অস্ত্রটা আসলে একটা ছোট রেইল-গান—সুপারকণ্ডাক্টিং ম্যাগনেট ওটাকে শক্তি জোগায়। প্রজেক্টাইল হিসেবে ভেতরে ভরা হয়েছে একটা দু’পাউণ্ড ওজনের লোহার শিক। বোতাম চাপতেই সেটা একশো মাইল বেগে বেরিয়ে এসেছে পাইপের মাথা দিয়ে। দরজার পাল্লা আর ওপাশে দাঁড়িয়ে থাকা মেজরকে গেঁথে ফেলার জন্যে সেটা যথেষ্টর চেয়ে বেশি।
কাতর একটা আর্তনাদ শোনা গেল ওপাশে। দু’পা পিছিয়ে গেল দীর্ঘদেহী দুর্বৃত্ত। সজোরে লাথি মারল দরজায়। ডোরনব ভেঙে গেল, খুলে গেল বিধ্বস্ত দরজাটা।
.
বিদঘুটে একটা আওয়াজ শুনে মুখ তুলে তাকাল লামিয়া। বিস্ফারিত চোখে দেখল, রুমের ভেতরে উড়ছে কাঠের কণা। পেছনদিকে হোঁচট খেল মেজর রাবিনোভিচ, দু’হাতে আঁকড়ে ধরেছে পেট, সেখানে গেঁথে রয়েছে একটা লোহার শিক। রক্তে ভিজে যাচ্ছে শার্ট। কাতর একটা আওয়াজ করে চিৎ হয়ে পড়ল সে।
ক্ষণিকের জন্যে স্থবির রইল লামিয়া, তারপরেই ছুটে গেল রাবিনোভিচের পাশে। ত্রস্ত হাত ঢুকিয়ে দিয়েছে তার জ্যাকেটের ভেতর, পিস্তলটা খুঁজছে। তখুনি ভোঁতা আওয়াজ তুলে খুলে গেল দরজাটা। পিস্তলের বাট হাতে ঠেকল ওর, এক টানে বের করে আনল ওটা। সেফটি ক্যাচ অফ করতে করতে ঘোরাল দরজার দিকে। তবে দেরি হয়ে গেছে ততক্ষণে।
মুখের একপাশে বুটের একটা লাথি খেল লামিয়া। ঝট করে একদিকে ঘুরে গেল মাথা। চোখের সামনে ফুটে উঠল এক ঝাঁক তারা। ভারসাম্য হারিয়ে কাত হয়ে গেল ও, হাতের মুঠো থেকে খসে পড়ল পিস্তল।
কেউ একজন চেপে বসল ওর ওপরে। বাধা দেয়ার ব্যর্থ চেষ্টা করল ও, লাভ হলো না। ক্লোরোফর্মে ভেজা একটা কাপড় চেপে ধরা হলো ওর নাকে-মুখে। সারা শরীর অসাড় হয়ে গেল লামিয়ার, এরপর আঁধার হয়ে গেল দুনিয়া।তুমুল বেগে সারফেসের দিকে ছুটে চলেছে হ্যামারহেড। ভেতরে বসে নিজের বোকামিতে নিজের ওপরেই ক্ষুব্ধ রানা। সবকিছু না জেনেই নিজেকে আর নেপচুনকে শত্রুপক্ষের টার্গেট ভেবে বসেছিল, অন্য কোনোদিকে মনোযোগ দেয়নি। বাস্তবে লোকগুলো যে মহা-পরিকল্পনা নিয়ে মাঠে নেমেছে, সেখানে ওদের গুরুত্ব নেই বললেই চলে।
দেরি হয়ে গেছে কি না কে জানে। যত দ্রুত সম্ভব সারফেসে ভেসে উঠতে হবে, তা হলে শর্টওয়েভ রেডিওতে যোগাযোগ করা যাবে ত্রিশ মাইল দূরে, বন্দরে অপেক্ষমাণ নেপচুনের সঙ্গে। নিশ্চিত করতে হবে বিজ্ঞানীদের নিরাপত্তা।
খুন হওয়া ফরাসি বিজ্ঞানীদের কথা ভাবল রানা। কেন তাদেরকে জীবিত অবস্থায় ধরে নিয়ে যাওয়া হলো না? এর একটাই জবাব—বাধা দিয়েছিল তারা। ধরা দিতে চায়নি। বাকি বিজ্ঞানীদের কপালেও একই পরিণতি অপেক্ষা করছে… হয় ধরা দাও, নয়তো মরো!
আর লামিয়া? ওকেও কি ধরে নিয়ে যাবে শত্রুরা? না-ও পারতে পারে। সঙ্গে দক্ষ একজন দেহরক্ষী আছে ওর। তা ছাড়া সবকিছু ঠিক থাকলে এতক্ষণে এয়ারপোর্টে গিয়ে বিমানে উঠে পড়ার কথা ওর।
‘চল্লিশ ফুট,’ পেছন থেকে ঘোষণা করল মুরল্যাণ্ড।
থ্রটল একটু কমাল রানা। ফুল স্পিডে সারফেস ভেদ করলে বাতাসে লাফ দেবে সাবমারসিবল, নেমে আসার সময় আছাড় খেয়ে উল্টেও যেতে পারে। হ্যামারহেডকে লেভেলে আনল ও, তারপর সাবধানে পানি ভেঙে ভেসে উঠল।
‘ডাকো নেপচুনকে।’
বলার প্রয়োজন ছিল না, তার আগেই সুইচ টিপতে শুরু করেছে মুরল্যাণ্ড। বাইরে থেকে মৃদু গুঞ্জন ভেসে এল, সাবমারসিবল থেকে বেরিয়ে আসছে একটা অ্যান্টেনা।
‘নেপচুন, দিস ইজ হ্যামারহেড,’ ডাকল মুরল্যাণ্ড। ‘সাড়া দিন, প্লিজ। জরুরি কথা আছে।’
জবাবের প্রতীক্ষায় রইল দু’জনে। কন্ট্রোল নিয়ে কসরত করছে রানা, হ্যামারহেডকে স্থির রাখতে চাইছে। সাবমারসিবলটা পানির নিচে চলাফেরার জন্যে তৈরি, সারফেসে থাকার জন্যে নয়।
‘হ্যামারহেড কলিং নেপচুন,’ আবার বলল মুরল্যাণ্ড। ‘শুনতে পাচ্ছেন?’
খড়খড় করে উঠল স্পিকার। শোনা গেল ক্যাপ্টেন মিচামের উদ্বিগ্ন গলা।
‘মি. মুরল্যাণ্ড? ক্যাপ্টেন বলছি। শুনুন, এদিকে একটা সমস্যা দেখা দিয়েছে। আমরা অনেকক্ষণ থেকেই আপনাদের সঙ্গে…’
পুরোটা শোনা হলো না, তার আগেই বাইরে থেকে একটা কর্কশ আওয়াজ ভেসে এল। ক্যানোপিতে ফাটল ধরতে দেখল রানা। আরেকবার হলো আওয়াজটা….. শটগানের আওয়াজ, চিনতে পারল ও… এবার হ্যামারহেডের বাম উইঙে তৈরি হলো একটা বিশাল ফুটো।
থ্রটল ঠেলে দিল রানা, ডানে ঘুরিয়ে নিল হ্যামারহেডকে। ঘাড় ফিরিয়ে দেখল, একটা পাওয়ারবোট ছুটে আসছে ওদের দিকে—ছুরি চালাবার মত ছোট্ট সাবমারসিবলটাকে দু’টুকরো করে দেবার চেষ্টা করছে। কন্ট্রোল স্টিক ঠেলে ডাইভ দিল রানা। হ্যামারহেড পানির নিচে যেতে না যেতে ওপর দিয়ে সগর্জনে চলে গেল পাওয়ারবোট। পানির আলোড়নে টাল- মাটাল হয়ে গেল সাবমারসিবল।
ডানে তাকাল রানা। উইঙের যে-অংশটা রেডার হিসেবে কাজ করে, সেটা ভেঙে গেছে। ক্যানোপির ফুটো দিয়ে ঝরঝর করে ঢুকছে পানি। ঠিকমত সাড়া দিচ্ছে না হ্যামারহেড।
আবার কন্ট্রোল স্টিক টানল ও, পানির ওপর তুলে আনল সাবমারসিবল। ঢেউয়ের দোলায় ভীষণভাবে দুলছে পুরো কাঠামো।
‘জলদি!’ মুরল্যাণ্ডকে তাড়া দিল রানা।
মাইক্রোফোনে ডাকল মুরল্যাণ্ড, . ‘ক্যাপ্টেন, শুনতে পাচ্ছেন?’
পাওয়ারবোটটার দিকে নজর গেল রানার। বাঁক নিতে শুরু করেছে ওটা, ফিরে আসছে। দূরে আরেকটাকে দেখতে পেল, তীব্র বেগে ওটাও ছুটে আসছে হামলায় যোগ দিতে। কীভাবে ওগুলোকে ফাঁকি দেবে… কীভাবে পালাবে, জানে না রানা। শুধু জানে, নেপচুনকে সতর্ক করে দিতে হবে। পেছনে পাগলের মত বোতাম চাপছে মুরল্যাণ্ড, কিন্তু স্পিকারে কিছু শোনা যাচ্ছে না—না ক্যাপ্টেনের কণ্ঠস্বর, না স্ট্যাটিক সিগনালের খড়খড়।
‘নেপচুন, দিস ইজ হ্যামারহেড। বিজ্ঞানীদের ওপর হামলা হতে চলেছে। ওঁরাই আসল টার্গেট!’
এখনও স্পিকার নীরব।
মুরল্যাণ্ডকে কিছু বলার জন্যে ঘাড় ফেরাল রানা, সঙ্গে সঙ্গে চোখ পড়ল সাবমারসিবলের টেইল-এণ্ডে। গায়েব হয়ে গেছে হাই-ফ্রিকোয়েন্সি অ্যান্টেনাটা। সেখানে, লম্বা লম্বা কতগুলো ফাটল—পাওয়ারবোটের প্রপেলারটা কামড় বসিয়ে গেছে যাবার সময়।
রানার দৃষ্টি অনুসরণ করে মুরল্যাণ্ডও পেছনে তাকাল। ‘ধুশ্ শালা!’ একটা গালি বেরিয়ে এল তার পবিত্র মুখ থেকে। একযোগে ছুটে আসছে পাওয়ারবোটদুটো। গতির দৌড়ে ওগুলোকে হারাতে পারবে না হ্যামারহেড। রেডিও বলতে আণ্ডারওয়াটার ট্রানসিভারটা কেবল অক্ষত রয়েছে, কিন্তু সেটার রেঞ্জ মাত্র এক মাইল।
‘স্পিড টেপ নাও,’ মুরল্যাণ্ডকে বলল রানা। ‘ফুটোগুলো বন্ধ করো।’
আগুয়ান বোটদুটোর দিক থেকে হ্যামারহেডের মুখ ঘুরিয়ে নিল রানা, মুরল্যাণ্ড ততক্ষণে ব্যস্ত হয়ে পড়েছে। ছোট্ট একটা কম্পার্টমেন্ট থেকে বের করে এনেছে ডাক্ট টেপ, ছিঁড়ে ছিঁড়ে লাগাতে শুরু করেছে ক্যানোপির ফুটোগুলোয়।
‘তাড়াতাড়ি করো,’ বলল রানা। ‘এই এসে পড়ল।’
‘গভীরে গেলে এগুলো টিকবে না, জানো নিশ্চয়ই?’ বলল মুরল্যাণ্ড।
‘সারফেসের কাছাকাছি থাকার চেষ্টা করব।’
ক্রমাগত টেপ ছিঁড়ছে আর লাগাচ্ছে মুরল্যাণ্ড। আবারও শটগানের চাপা আওয়াজ শুনতে পেল রানা। তবে এ-দফা হ্যামারহেডকে মিস করল প্রতিপক্ষ, পানি ছিটকাল ওদের একপাশে।
‘ডাইভ,’ বলল মুরল্যাণ্ড।
হ্যামারহেডের নাক নিচু করে ফেলল রানা। ক্যানোপির ওপর পাক খেল পানি, ঢেউয়ের মাঝে হারিয়ে গেল ওরা। দশ ফুট নিচে নেমে সাবমারসিবলকে আবার লেভেলে আনল ও। এখনও পানি ঢুকছে, তবে আগের মত জোরালোভাবে নয়। কাজ চালিয়ে যাচ্ছে মুরল্যাণ্ড, আটকে দিচ্ছে সব ফুটো। শেষ ফুটোটা বন্ধ করার পর টুথপেস্টের টিউবের মত একটা টিউব তুলে নিল, ওটার ভেতরে রয়েছে এপোক্সি রেইযিন হার্ডেনার। স্পিড টেপের উপাদানের সঙ্গে বিক্রিয়া ঘটিয়ে নিরেট একটা প্রলেপ তৈরি করবে জিনিসটা। টিউবের মুখ খুলে টেপের ওপর লাগাতে থাকল ওটা।
মাথার ওপর দিয়ে পানিতে আলোড়ন তুলে পর পর দুটো ছায়াকে চলে যেতে দেখল রানা। স্টিক নেড়ে বাঁয়ে ঘুরিয়ে নিল হ্যামারহেডকে। ডানদিকে রেডার ভেঙে যাওয়ায় আপাতত বামে নড়তে হচ্ছে ওদেরকে।
কাজ শেষ হয়েছে মুরল্যাণ্ডের। জানতে চাইল, ‘আর কোনও ফুটো দেখতে পাচ্ছ?’
ক্যানোপির ভেতরে নজর বোলাল রানা। টেপ আর রেইযিনের প্রলেপ মিলিয়ে মনে হচ্ছে কেউ কাঁচা হাতে গ্রাফিতি এঁকেছে ককপিটে। রেইযিনের বাষ্পে জ্বালাপোড়া করছে চোখ, দপদপ করছে মাথা। তবে খুশির খবর হলো, পানি ঢোকা বন্ধ হয়ে গেছে। প্রলেপটা জমাট বেঁধে গেলে আর চিন্তা নেই।
‘দারুণ কাজ দেখিয়েছ, ববি,’ বলল ও।
‘দেখতে সুন্দর হলো না আর কী,’ হালকা গলায় বলল মুরল্যাণ্ড। ‘অবশ্য গোলাগুলির মাঝে, পানির তলায় কিছু করতে গেলে এ-অবস্থাই হয়।’
‘এটাও এক ধরনের শিল্প,’ বলল রানা। চোখ ছোট করে সারফেসের দিকে তাকাচ্ছে, বোটদুটো ফিরে আসবে নির্ঘাত।
‘শিল্প না ছাই! তুমি একটা কুফা। তোমার সঙ্গে থাকলেই খালি বিপদে পড়ি। আগামী জন্মে তোমার সঙ্গে আর না, অন্য কারও সঙ্গে বন্ধুত্ব করব।’
‘এই জন্মটাই একটু লম্বা করা যায় কি না দেখো। নেপচুনের সঙ্গে যোগাযোগের বিকল্প কোনও কায়দা আছে?’
একটু ভাবল মুরল্যাণ্ড। তারপর বলল, ‘ডেটা লিঙ্ক। ওদেরকে একটা মেইল পাঠাতে পারি।’
‘ই-মেইল?’ রানা বিস্মিত।
‘ঠিক তা না। ডেটা মেসেজের কথা বলছি। এখান থেকে স্যাটেলাইটে যাবে মেসেজটা, তারপর আবার নিচে রিলে হবে। টেলিমেট্রি ইকুইপমেন্ট যদি অন্ করা থাকে, নিশ্চয়ই রিসিভ করবে।’
আশাবাদী হতে পারল না রানা। এ-মুহূর্তে নেপচুনের টেলিমেট্রি মনিটরে নজর রাখছে না কেউ। মেসেজ রিসিভ হলেও হয়তো দেখবে না।
‘আর কিছু?’
‘হয় ওটা, নয়তো বৈঠা মেরে সান্তা মারিয়ায় গিয়ে হাত নাড়তে হবে।’
‘হুম,’ মাথা ঝাঁকাল রানা। ‘টেলিমেট্রি সিস্টেম চালু করো। রেডি হলে জানিয়ো আমাকে।’
‘সারফেসে গিয়ে ত্রিশ সেকেণ্ড লাগবে আমাদের স্যাটেলাইট কানেকশন পেতে।’
‘অত সময় পাব বলে মনে হয় না,’ বলল রানা। ওর কথার সত্যতা প্রমাণের জন্যেই বুঝি আবার দেখা গেল ঢেউয়ের আলোড়ন। ফিরে আসছে বোটদুটো। এবার অবশ্য আগের মত ছোটাছুটি করছে না, দু’দিক থেকে আস্তে-ধীরে এগোচ্ছে।
বাঁয়ে মোড় নিল রানা, রওনা হলো সাগরতলের গোরস্থানের দিকে। বোটদুটো পিছু নিল।
‘ওরা আমাদেরকে পরিষ্কার দেখতে পাচ্ছে, দোস্ত,’ বলল মুরল্যাণ্ড।
নিশ্চয়ই সাবমারসিবল থেকে বেরুনো বুদ্বুদের ট্রেইল অনুসরণ করছে, অনুমান করল রানা। মরতে থাকা মাছের দশা হয়েছে ওদের, পেছনে ফেলে যাচ্ছে রক্তের রেখা।
চাপা কয়েকটা আওয়াজ ভেসে এল ওপর থেকে। পানিতে গুলি করছে শত্রুরা। বড় কোনও বিপদ নয়, তবে পরিস্থিতি যে কতটা গুরুতর, তা বোঝা যাচ্ছে পরিষ্কার।
আরেকটু গভীরে গেলে হয়তো ফাঁকি দেয়া যাবে ওদের, ভাবল রানা। নাক নিচু করল হ্যামারহেডের। ডেপথ গজের কাঁটা ঘুরতে শুরু করল। পনেরো… বিশ…
হঠাৎ বিচ্ছিরি একটা শব্দ হলো। টেপ দিয়ে আটকানো একটা অংশ খুলে গেছে পানির চাপে, ঢুকছে অঝোর ধারা। তাড়াতাড়ি ওটা আবার মেরামতে ব্যস্ত হয়ে পড়ল মুরল্যাণ্ড, হ্যামারহেডকে দশ ফুট গভীরতায় ফিরিয়ে আনল রানা। মুখ ঘুরিয়ে আরেকদিকে ছুটল। লাভ হলো না, বোটদুটোও মুখ ঘোরাল একই সঙ্গে।
‘ব্যাটারা মনে হয় মাউয়ি জিম সানগ্লাস পরে এসেছে,’ সখেদে বলল মুরল্যাণ্ড। ‘ওই যে, যেগুলো পরলে পানির তলার মাছ দেখা যায়।’
তিক্ততা অনুভব করছে রানা। তাড়া খাওয়া তিমির মত লাগছে নিজেদেরকে, ওপর থেকে ওদেরকে যেন ধাওয়া করছে শক্তিশালী হার্পুন বোট। বুঝতে পারছে, বেশিক্ষণ টিকতে পারবে না নিচে; এক সময় ওপরে উঠতেই হবে, আর তখন তিমির মত ওদেরকে শিকার করবে শত্রুরা।
টুপ টুপ করে কী যেন পড়ল সামনে আর ডানে। আলোর ঝলকানি দেখতে পেল ও। তারপরেই উন্মুক্ত পানির বিশাল এক গোলক এসে আঘাত হানল সাবমারসিবলের গায়ে।
‘গ্রেনেড,’ দাঁতে দাঁত পিষল রানা।
নতুন করে ফাটল দেখা দিল ক্যানোপিতে। জোড়া দেয়া জায়গাগুলো থেকে সরু সরু সব রেখা মাকড়সার জালের মত ছড়িয়ে পড়ছে চারদিকে। যে-কোনও মুহূর্তে ভেঙে পড়বে প্লেক্সিগ্লাস।
আরেকটা বিস্ফোরণে কেঁপে উঠল হ্যামারহেড। রানা জানতে চাইল, ‘হলো তোমার?’
‘ওপরে দশ সেকেণ্ডও টিকব না আমরা,’ বলল মুরল্যাণ্ড।
‘টিকব, যদি আত্মসমর্পণ করি,’ বলল রানা। স্রেফ ত্রিশ সেকেণ্ড দরকার ওদের। আশা করছে, হাত তুলে অপেক্ষা করলে ওদেরকে গুলি করবে না শত্রুরা। কাছে আসতে ত্রিশ সেকেণ্ডের বেশিই নেবে।
মাথা ঝাঁকিয়ে কি-বোর্ডের বাটন টিপতে শুরু করল মুরল্যাণ্ড। একটু পর জানাল, ‘রেডি।’
হ্যামারহেডের নাক সারফেসের দিকে তাক করল রানা। মনে মনে আওড়াচ্ছে, দেখামাত্র যেন ওদেরকে ঝাঁঝরা করে দেয়া না হয়। দশ ফুট পানি চোখের পলকে পেরিয়ে এল। পানির ওপরে ভেসে উঠেই ইঞ্জিন বন্ধ করে দিল ও।
ঢেউয়ের দোলায় দুলছে হ্যামারহেড। দু’পাশ থেকে ওটাকে পেরিয়ে চলে গেল পাওয়ারবোটদুটো।
‘শুরু করো!’ চাপা গলায় বলল রানা। ক্যানোপি সরিয়ে দু’হাত তুলে দিল ওপরে, আত্মসমর্পণের ভঙ্গিতে। লক্ষ করল, সামনে ঘুরতে শুরু করেছে বোটদুটো।
কি-বোর্ডের ওপর ঝুঁকে রয়েছে মুরল্যাণ্ড। ‘কাম অন! জলদি কর্ না রে, ভাই!’
সিট থেকে উঠে দাঁড়াল রানা। হাত এখনও তুলে রেখেছে ওপরে। বোটদুটো দু’পাশ থেকে এগিয়ে এল ওদের দিকে দূরে বড়-সড় আরেকটা বোট চোখে পড়ল ওর, ওটাও আসছে এদিকেই।
পাশে এসে থামল দুই পাওয়ারবোট। দু’জন লোক শটগান তাক করল রানার দিকে।
‘আত্মসমর্পণ করছি,’ বলল ও।
নির্বিকার রইল লোকদুটো। পেছনে পাখির ডাকের মত একটা মৃদু আওয়াজ শুনল রানা। এবার দু’হাত তুলে মুরল্যাণ্ডও উঠে দাঁড়াল। ফিসফিসিয়ে জানাল, ‘মেসেজ চলে গেছে।’
আস্তে করে মাথা ঝাঁকাল রানা। ওর দায়িত্ব শেষ। বাকিটা ভাগ্যের হাতে।
একটা দড়ি ছুঁড়ে দেয়া হলো ওদের থেকে। সেটা দিয়ে হ্যামারহেডকে বাঁধা হলো একটা পাওয়ারবোটের পাশে। রানা ও মুরল্যাণ্ডকে অস্ত্রের মুখে তোলা হলো বোটে। হাতে পরিয়ে দেয়া হলো হ্যাণ্ডকাফ।
তৃতীয় বোটটা ততক্ষণে কাছে চলে এসেছে। ষাট ফুট দীর্ঘ একটা মোটর ইয়ট। ওটার চেহারাসুরত বেশ অদ্ভুত। বিলাসিতার ছাপ নেই, ঝগড়াটে চেহারা। রানার মনে হলো, একটা যুদ্ধজাহাজকে যেন ইয়টের ছদ্মবেশ পরানো হয়েছে।
ভাসতে ভাসতে ওদের পাশে এল ইয়টটা। বো-র কাছে দাঁড়িয়ে আছে জাঙ্গল ফেটিগ পরা একজন মানুষ, তাচ্ছিল্যের দৃষ্টিতে তাকিয়ে আছে রানার দিকে। দেহের গড়ন দেখে রানা বুঝল, এ-ই সেই জলদস্যুদলের নেতা… এ-লোকই গত সন্ধ্যায় ধাওয়া করেছিল ওকে আর লামিয়াকে। বিজয়ীর হাসি ফুটে আছে লোকটার মুখে। কাছাকাছি এসেই লাফ দিয়ে নামল পাওয়ারবোটে, ইয়টটা পাশে ভেড়ার অপেক্ষা করল না।
লম্বা লম্বা পা ফেলে রানার সামনে এসে দাঁড়াল লোকটা। চোখ রাখল রানার চোখে। এই প্রথম তাকে কাছ থেকে দেখছে রানা। একদৃষ্টে কয়েক মুহূর্ত তাকিয়ে রইল মুখটার দিকে। তারপরেই তেতো হয়ে গেল রানার মনটা।
‘কুচিয়ো,’ দাঁতে দাঁত পিষে বলল ও।
‘তোমার পুরনো দোস্ত নাকি?’ পাশ থেকে জানতে চাইল মুরল্যাণ্ড।
জবাব দেবার সুযোগ পেল না রানা। তার আগেই সর্বশক্তিতে ওর চোয়ালে একটা ঘুসি মারল কর্টেজ। তাল হারিয়ে ডেকের ওপর আছড়ে পড়ল ও। চোখের সামনে তারা দেখছে। ব্যথা সামলে যখন সোজা হয়ে বসল, ঠোঁটের কোণ থেকে রক্ত বেরুচ্ছে ওর।
‘থাক, কিছু বলতে হবে না,’ বলল মুরল্যাণ্ড। ‘জবাব পেয়ে গেছি আমি।’হ্যাণ্ডকাফের শেকল ধরে এক ঝটকায় রানাকে টেনে দাঁড় করাল দু’জন অস্ত্রধারী।
‘তোমাকে কিছু দেখানো দরকার, রানা,’ বলল কর্টেজ। ইয়টের দিকে ফিরে হাতের ইশারা করল।
ইঞ্জিনের একটা ছোট্ট ধাক্কায় সামান্য আগে বাড়ল ইয়টটা, পাওয়ারবোটের বরাবরে চলে এল আফট ডেক। খোলা আকাশের নিচে সেখানে জনাত্রিশেক মানুষকে বসে থাকতে দেখা গেল। বিভিন্ন জাতির, বিভিন্ন বয়সের মানুষ-নারী-পুরুষ দু’রকমই আছে। হাত-পায়ে শেকল পরানো সবার, অস্ত্র হাতে কয়েকজন মার্সেনারি পাহারা দিচ্ছে ওদেরকে। মানুষগুলোকে চিনতে পেরে হতাশায় ছেয়ে গেল রানার অন্তর। সারা দুনিয়া থেকে ছুটে আসা বিজ্ঞানী এঁরা—পাথরের টাওয়ারের ম্যাগনেটিজম স্টাডি করতে এসেছিলেন। নেপচুনে খবর পাঠিয়ে কোনও লাভ হয়নি, তার আগেই সবাইকে ধরে এনেছে কর্টেজের লোকেরা।
বন্দিদের মাঝে বাংলাদেশি দুই বিজ্ঞানী আছেন, আর আছে লামিয়া—মুখের একপাশে কালশিরে ফুটে উঠেছে ওর। এক পলকের জন্যে রানার চোখে চোখ পড়ল ওর, দৃষ্টিতে ফুটে উঠল বেদনা আর আকুতি।
রক্ত মেশানো একদলা থুতু ফেলল রানা। ‘এসবের মানে কী, কুচিয়ো?’ ক্রুদ্ধ গলায় বলল ও। ‘কী করছ তুমি এখানে?’
‘অবশেষে আমাকে চিনতে পেরেছ দেখে খুশি হলাম, ‘ বলল কর্টেজ। ‘তবে এতটা সময় নিলে দেখে একটু অপমানিতও বোধ করছি। আমার ধারণা ছিল, একবার পরিচিত হলে কেউ সহজে ভোলে না আমাকে।’
‘আমি জানতাম তুমি মারা গেছ।’
‘বালাই ষাট! মরতে যাব কেন? আমার জীবনরেখা অনেক লম্বা।’ হাসল কর্টেজ। ‘অবশ্য আমিও একটু দেরি করেছি তোমাকে চিনতে। সাগরের মাঝখানে তোমাকে আশা করিনি কিনা!’
টানটান হয়ে গেল রানার দেহ, পারলে ঝাঁপিয়ে পড়তে চায় লোকটার ওপর। বন্দি বিজ্ঞানীর দল, লামিয়ার মুখে আঘাতের চিহ্ন, আর কুচিয়োর উদ্ধত কথাবার্তা সহ্য হচ্ছে না। হাতের বাঁধনটা না থাকলে নির্ঘাত খুন করত শয়তানটাকে।
রানার চারপাশে একপাক ঘুরে এল কর্টেজ, শান্ত চোখে মাপছে ওকে। ‘নুমার সঙ্গে তোমার যোগাযোগ আছে, জানতাম। তাই শুরুতেই আন্দাজ করা উচিত ছিল, আমার কাজে যে-লোকটা বাগড়া দিচ্ছে, সে তুমি ছাড়া আর কেউ না। মাসুদ রানা… ন্যায়ের অবতার। কোথাও গোলমালের আভাস পেলেই নাক গলানো চাই। গতকালই সেজন্যে খতম করতে চেয়েছিলাম তোমাকে, পারলাম না। পরে মনে হলো, তোমার মত ছোঁকছোঁকে লোক নির্ঘাত এখানে হাজির হবে, তাই ফাঁদ পাতলাম। ভুল করিনি, দেখতেই পাচ্ছ।’
‘নিজের গুণগান এখন না-করলে হয় না?’ বিরক্ত গলায় বলল রানা। ‘একশো বছরের নির্জন কারাবাসে যখন পাঠানো হবে তোমাকে, আপনমনে বকবক করার অনেক সময় পাবে।’
‘নির্জন কারাবাস?’ মুখ বাঁকা করল কর্টেজ। ‘খুব অন্যায়! আমি যখন তোমাকে সাগরের তলায় পাঠাব, অন্তত একা পাঠাব না।’ ওর মুখের কাছে মুখ আনল সে। ফিসফিসাল, ‘হ্যাঁ, রানা, মাছের খাবার হতে চলেছ তুমি। আর আমি হতে চলেছি রাজা!’
তার চোখদুটোয় অশুভ দ্যুতি দেখতে পেল রানা। কী মতলব এঁটেছে কে জানে। নিজের জন্যে নয়, লামিয়ার জন্যে ভয় হলো রানার। সে-ভয়টাকে সত্য প্রমাণ করার জন্যেই বোধহয় লাফ দিয়ে ইয়টের পেছনে উঠে পড়ল কর্টেজ। লামিয়ার কাছে গিয়ে চুল ধরে টেনে দাঁড় করাল তাকে।
‘গতকাল অনেক ভুগিয়েছ আমাকে, মেয়ে। এবার তোমার ভোগান্তির পালা,’ বলল কর্টেজ। নিজের অনুচরদের দিকে তাকাল। হুকুম দিল, ‘মাসুদ রানাকে তার সাবমেরিনে ওঠাও।’
তিনজন মার্সেনারি এগিয়ে এল—দু’জন শ্বেতাঙ্গ, অন্যজন আফ্রিকান। রানাকে বলতে গেলে ছুঁড়ে ফেলল হ্যামারহেডের ককপিটের ভেতর।
‘রুফাস,’ আফ্রিকান লোকটাকে ডাকল কর্টেজ, ‘লিফট বারের সঙ্গে আটকাও ব্যাটাকে।’
কার্বন স্টিলে তৈরি বারটার দিকে তাকাল রানা। তোয়ালে ঝোলানোর র‍্যাকের মত দেখতে, ককপিটের ঠিক বাইরে। সাবমারসিবলের মূল ফ্রেমের একটা অংশ, পুরো কাঠামোর সবচেয়ে শক্ত জায়গা, এমনভাবে বানানো হয়েছে যাতে জলযানটার পুরো ওজন বইতে পারে। পানি থেকে হ্যামারহেডকে তোলার সময় ওটার সঙ্গে আটকানো হয় ক্রেনের হুক। এ-জিনিস ভেঙে কারও পক্ষে মুক্তি পাওয়া সম্ভব নয়।
গলায় ঝোলানো একটা চাবি খুলে হাতে নিল রুফাস। এগিয়ে এসে খুলে দিল রানার হাতের হ্যাণ্ডকাফ। সঙ্গে সঙ্গে কনুই চালাল ও। শ্বেতাঙ্গ এক মার্সেনারির পাঁজরে লাগল আঘাত, কাতরে উঠল সে। পরক্ষণে শটগানের বাট দিয়ে ওর ঘাড়ে বাড়ি মারল অন্যজন। চোখে আঁধার দেখল রানা, তাল হারিয়ে ঝুপ করে পড়ল ককপিটের ভেতর, কপাল বাড়ি খেল ফ্রেমের গায়ে। আধো-অচেতন অবস্থায় টের পেল, লিফট বারের তলা দিয়ে হ্যাণ্ডকাফটা ঘুরিয়ে এনে আবার আটকে দেয়া হলো ওর হাতে।
‘এবার ওর দোস্তের পালা,’ বলল কুচিয়ো।
মুরল্যাণ্ড বাধা দিল না। শান্ত ভঙ্গিতে নামল ককপিটে রুফাস ওর হ্যাণ্ডকাফও আটকে দিল লিফট বারের সঙ্গে।
ঘোর কেটে গেছে রানার। সোজা হয়ে বসল। দেখল, একটা রাইফেল তুলে নিয়েছে কর্টেজ। ওর ওপর থেকে চোখ না সরিয়েই একটা হাত পেতে দিল পাশে। ‘অ্যামিউনিশন!’
তাড়াতাড়ি একটা প্যাকেট তুলে দেয়া হলো তার হাতে। চেম্বারে কয়েকটা হাই পাওয়ার বুলেট ভরল সে। এরপর রাইফেল কক করে এগিয়ে এল সামনে। সাবমারসিবলের ইমপেলার তাক করে দুটো গুলি ছুঁড়ল প্রথমে, তৃতীয় গুলিতে ফুটো করে দিল স্টারবোর্ড সাইডের উইং। পানির কলকল ধ্বনি শুনতে পেল রানা। ফাঁপা উইং আর কাঠামোর ভেতরে পানি ঢুকতে শুরু করেছে। আরেকবার ট্রিগার চাপল কর্টেজ, এবার ফুটো হয়ে গেল পোর্ট সাইডের উইং।
কী করবে ভেবে পাচ্ছে না রানা। এখুনি ডুবে যাবে ওরা, পানির তলায় অপেক্ষা করছে যন্ত্রণাদায়ক নিশ্চিত মৃত্যু। রাগে চেঁচিয়ে উঠল ও, ‘ভেবেছ আমাদেরকে খুন করলেই সব চুকেবুকে যাবে? তোমার ব্যাপারে শুধু আমরা নই, নুমার সবাই জানে।’
মুরল্যাণ্ড কিছু বলল না। বড় বড় করে শ্বাস নিচ্ছে সে, ফুসফুস ভরিয়ে তুলছে বাতাসে – পানিতে ডুব দেবার প্রস্তুতি। রানা বুঝতে পারছে, ওর নিজেরও তা-ই করা উচিত, কিন্তু ঠেকাতে পারছে না নিজেকে। নিঃশব্দে মৃত্যুকে বরণ করে নেবে না ও।
উইংদুটোর ভেতরে পানি ভরে যেতেই তলাতে শুরু করল হ্যামারহেড। মাথা খাটাল রানা, এমন কিছু বলা দরকার, যাতে খানিকটা সময়ের জন্যে থমকে যায় কর্টেজ। জিজ্ঞাসাবাদের জন্যে হলেও বাঁচিয়ে রাখে ওদেরকে।
‘তোমার সাবমেরিনটার খবর জানি আমরা,’ চেঁচাল ও। একটা ভুরু উঁচু করল কর্টেজ। ‘তাই নাকি? যতটা ভেবেছি, তার চেয়ে বেশিই জানো তা হলে। তবে ব্যাপার হলো কী, সাবমেরিনটার আসল মালিক আমি নই।’
মনোযোগ আকর্ষণ করা গেছে লোকটার। একটু আশাবাদী হলো রানা। বলল, ‘তোমাদের প্ল্যান আমরা জানি। এনার্জি ওয়েপনের খবরও জানা আছে আমাদের।’
‘বলো কী!’ জ্বলজ্বল করে উঠল কর্টেজের চোখ। ‘হায়, হায়, অনেক কিছুই তো জেনে ফেলছ দেখছি! তারপর? বলো, বলো, আর কী জেনেছ?’
ঠোঁটের কোণে বিদ্রূপের এক টুকরো হাসি ঝুলে আছে লোকটার। রানা বুঝল, আসলে ওকে উপহাস করছে সে।
ওকে চুপ করে থাকতে দেখে রুফাসকে কাছে ডাকল কর্টেজ। গলা থেকে টান দিয়ে খুলে নিল হ্যাণ্ডকাফের চাবিটা। রানার উদ্দেশে বলল, ‘কই, আমি অপেক্ষা করছি, রানা। জলদি কিছু বলো। বুঝিয়ে দাও, তোমাকে বাঁচিয়ে রাখা আমার জন্যে কতটা জরুরি।’
‘জাহান্নামে যাও, কুচিয়ো!’ গাল দিয়ে উঠল রানা।
লামিয়াকে নড়ে উঠতে দেখল ও। রেলিঙের কাছে ছুটে আসার চেষ্টা করছে। একজন মার্সেনারি ওর চুল টেনে ধরল, তারপর ধাক্কা দিয়ে ফেলে দিল ডেকে। দৃশ্যটা দেখে রক্ত গরম হয়ে উঠল ওর।
‘সময় ফুরিয়ে আসছে, রানা,’ বলল কর্টেজ। কোমর থেকে বের করে আনল পরিচিত ছুরিটা। সুতো-সহ চাবিটা পেঁচিয়ে বাঁধল হাতলের সঙ্গে। ‘শেষ সুযোগ।’
হ্যামারহেডের উইঙের ওপরে উঠে এসেছে পানি, আর কয়েক সেকেণ্ডের মধ্যেই ককপিটে ঢুকতে শুরু করবে।
‘ওয়াইবিসিও-র খবর জানি আমরা,’ শেষবারের মত চেষ্টা করল রানা, যদিও জানে, তাতে লাভ নেই কোনও। ধাপ্পা দেয়ার চেষ্টা করল, ‘কে ওটা তোমাদের কাছে বিক্রি করেছে, তা-ও। ফ্রিটাউন থেকে আরাতামা মারুতে লোড করা হয়েছিল কার্গোটা।’
কপালে ভাঁজ পড়ল কর্টেজের। এক মুহূর্তের জন্যে তাকিয়ে রইল রানার দিকে। তারপরেই রুফাসের দিকে তাকিয়ে সশব্দে হেসে উঠল। ‘দারুণ! অনেক কিছুই জানে দেখছি। এর পুরস্কার দিতে হয়, কী বলো? অন্তত অর্ধেক পুরস্কার।’
হাত উঁচু করল সে, ছুরিটা ছুঁড়ে দিল হ্যামারহেডের দিকে। সাবমারসিবলের গায়ে বিঁধে গেল ওটা, রানার নাগালের ঠিক বাইরে। চাবিটা ঝুলছে হাতলের সঙ্গে।
জিভ দিয়ে চুকচুক শব্দ করল কর্টেজ। ‘দুর্ভাগ্য, রানা, অর্ধেক পুরস্কারে জীবন বাঁচবে না তোমাদের দু’জনের।’
ককপিটে কলকল করে ঢুকতে শুরু করল পানি। পাক খেতে শুরু করল রানার পায়ের কাছে। ডুবে যাচ্ছে ওরা।
মুরল্যাণ্ডের দিকে ঘাড় ফেরাল রানা। ‘যা-ই ঘটুক, আমি যা করি তা-ই কোরো।’
মাথা ঝাঁকাল মুরল্যাণ্ড। বড় করে শ্বাস নিল রানা। পরক্ষণে নাক নিচু হয়ে গেল হ্যামারহেডের, পানিতে আলোড়ন তুলে অদৃশ্য হয়ে গেল সাগরের গভীরে। চোখের সামনে থেকে সূর্যের আলো অদৃশ্য হয়ে গেল রানার। শেষ যে-শব্দটা শুনল, তা লামিয়ার কণ্ঠ থেকে। রানার নাম ধরে চেঁচিয়ে ডাকছে ও।রেলিঙের কাছে ছুটে এসেছে লামিয়া। বিস্ফারিত চোখে তাকিয়ে রইল আলোড়িত পানির দিকে, কয়েক সেকেণ্ড আগেও ওখানে ভাসছিল রানার সাবমারসিবল।
‘না!’ ভাঙা গলায় চেঁচাল ও। ‘না-আ-আ!’
পিছিয়ে এসে ডেকের ওপর হাঁটু গেড়ে বসে পড়ল ও। নিঃশব্দে কাঁদতে শুরু করেছে। থেকে থেকে কেঁপে উঠছে কাঁধদুটো।
বাঁকা চোখে ওর দিকে তাকাল কর্টেজ। বিদ্রূপের সুরে বলল, ‘বড়ই হৃদয়-বিদারক দৃশ্য।’
হেঁটে লামিয়ার কাছে এল সে। এক হাঁটু গেড়ে নিচু হলো ওর সামনে। হাত দিয়ে চিবুক ধরে উঁচু করল মুখটা, যতক্ষণ না চোখাচোখি হয় দু’জনের।
‘কষ্ট পেয়ো না, লক্ষ্মী,’ বলল সে। ‘তোমাকে নিয়ে চমৎকার সব প্ল্যান আছে আমার। আশা করি উপভোগ করবে।’
তীব্র ঘৃণায় বিকৃত হয়ে গেল লামিয়ার মুখ। থুতু ছুঁড়ল ও। ঝট্ করে মাথা সরিয়ে নিল কর্টেজ, পুরোপুরি বাঁচতে পারল না, মুখের একপাশে এসে পড়ল থুতুটা। উঠে দাঁড়াল, রুমাল বের করে মুছল মুখ।
‘মেয়েগুলো সব এক রকম, থুতু দেয়া ছাড়া আর কিছু জানে না,’ বিরক্ত গলায় বলল সে। তারপর একটা লাথি মারল লামিয়ার বুকে। চিৎ হয়ে পড়ল ও। সেদিকে আর তাকাল না কর্টেজ। পাইলটহাউসের দিকে ফিরে নির্দেশ দিল, ‘ইঞ্জিন চালু করো।’
কয়েক মুহূর্ত পরেই গর্জে উঠল শক্তিশালী ইঞ্জিন। চলতে শুরু করল ইয়ট।
রুফাস এগিয়ে এল কর্টেজের দিকে। চেহারায় মেঘ, জমেছে। মার্সেনারি দলের সদস্য নয় সে, প্রেসিডেন্ট আকুম্বার খাস লোক। কর্টেজের ওপর নজর রাখার জন্যে পাঠানো হয়েছে তাকে।
‘আপনার সঙ্গে কথা আছে,’ কাছে এসে বলল সে।
‘কী কথা?’ নিরাসক্ত গলায় বলল কর্টেজ।
‘হ্যাণ্ডকাফের চাবিটা দিয়ে এলেন কেন? ওরা যদি বেঁচে যায়?’
নিঃশব্দে হাসল কর্টেজ। ‘বেঁচে গেলে তো ভালই হয়, তাতে ব্যাপারটা আরও উপভোগ্য হয়ে উঠবে,’ বলল সে। ‘তবে অযথাই চিন্তা করছ। বাঁচতে পারবে না ওরা… মানে, দু’জনেই বেঁচে যাবে, তা অসম্ভব।’
‘একজনকেই বা বাঁচার সুযোগ দিচ্ছেন কেন?’
‘কারণ মৃত্যুই একমাত্র শাস্তি নয়, রুফাস। মানুষকে বাঁচিয়ে রেখেও মৃত্যুর চেয়ে কঠিন শাস্তি দেয়া যায়।’ কর্টেজের গলায় দার্শনিকের সুর। আত্মতৃপ্তিতে ভুগছে রানাকে শাস্তিটা দিতে পেরে। একদিন রানাও তাকে একইভাবে ভুগিয়েছিল। ‘যাক গে, তোমার ছোট মাথায় এসব বড় বড় কথা ঢুকবে না। যাও, নিজের কাজে যাও।’
ঘুরে চলে যেতে উদ্যত হলো সে, খপ্ করে তার হাত আঁকড়ে ধরল রুফাস। ‘কাজটা ঠিক করেননি। আমি প্রেসিডেন্ট আকুম্বাকে এ-ঘটনা জানাব। নিশ্চিত থাকুন, তিনি মোটেই খুশি হবেন না এতে।’
শীতল চোখে তার দিকে তাকাল কর্টেজ। ‘কাজটা আমি কাউকে খুশি করার জন্যে করিনি।’
‘তা হলে কেন করলেন? এর পেছনে আমি কোনও খুঁজে পাচ্ছি না।’
‘আমার প্রতিটা কাজের পেছনেই যুক্তি থাকে… কারণ থাকে,’ বলল কর্টেজ। ‘দেখতে চাও? এই দেখো, সবার সামনে উদাহরণ সৃষ্টির জন্যে আমি কী করি।’
চোখের পলকে কোমর থেকে একটা পিস্তল তুলে আনল সে। রুফাসের কপালে ঠেকিয়ে টিপে দিল ট্রিগার। কোনও আওয়াজ করল না আফ্রিকান লোকটা, একটুও কাঁপল না, স্রেফ বিস্ফারিত হয়ে গেল চোখের দৃষ্টি। টলমল পায়ে কয়েক কদম পিছিয়ে গেল সে, রেলিঙে গিয়ে ঠেকল, এখনও প্রাণ বেরিয়ে যায়নি। আবার গুলি করল কর্টেজ। বুকে লাগল বুলেট, সেই ধাক্কায় নিচু রেলিঙের ওপর দিয়ে উল্টোদিকে ডিগবাজি খেল দেহটা। পড়ে গেল পানিতে।
ইয়ট এগিয়ে গেলে দেখা গেল লাশটা—পরনে লাইফজ্যাকেট থাকায় ঢেউয়ের মাঝে ডুবছে-ভাসছে। কপাল আর বুকের ক্ষত থেকে বেরিয়ে আসা রক্ত মিশছে পানিতে।
পিস্তলটা কোমরে গুঁজে সঙ্গীদের দিকে ফিরল কর্টেজ। গলা চড়িয়ে বলল, ‘আমার নেতৃত্ব নিয়ে আর কারও কোন প্রশ্ন থাকলে স্বচ্ছন্দে এগিয়ে আসতে পারো।’
বলা বাহুল্য, তাকে চ্যালেঞ্জ করতে এল না কেউ। ইয়টের পাইলটকে হুকুম দিল সে, ‘স্পিড বাড়াও।’
ইঞ্জিনের গর্জন বেড়ে গেল। দুরন্ত বেগে ছুটতে শুরু করল ইয়ট। ওটাকে অনুসরণ করছে পাওয়ারবোটদুটো। পেছনে রেখে আসছে সাদা ফেনার রেখা।
.
ত্রিশ ফুট তলিয়ে গেছে হ্যামারহেড, নামছে ক্রমাগত। কানের ওপর বাড়ছে পানির চাপ, হারিয়ে যাচ্ছে সূর্যের আলো। এ-অবস্থায় স্বাভাবিকভাবে যা জাগে… মানে, আতঙ্ক আর উন্মাদনা… সেসব দমিয়ে মাথা ঠাণ্ডা রাখার চেষ্টা করছে রানা। চেষ্টা করছে একটা প্ল্যান গুছিয়ে নেবার।
চোখে গগলস্ না থাকায় ঘোলাটে দেখাচ্ছে চারপাশে, পানির রঙ হয়ে উঠেছে হলদেটে সবুজ। রানা বুঝল, হ্যামারহেডের বাতিগুলো এখনও জ্বলছে। রাইফেলের গুলিতে অচল হয়ে যায়নি ইলেকট্রিক্যাল সিস্টেম। মুরল্যাণ্ডকেও সাধুবাদ জানাতে হয়-ক্যানোপি খোলা থাকায় লোনা পানি হামলা করেছে কন্ট্রোল প্যানেলে, তা-ও কিছু হয়নি। পুরো সিস্টেমটা পানি-নিরোধীভাবে বানিয়েছে ও।
নিজেদের পজিশনের ব্যাপারে মোটামুটি ধারণা আছে রানার… আন্দাজটা যদি ঠিক হয়, একশো বিশ ফুট নিচে রয়েছে সাগরের মেঝে। ওখানে পৌঁছুনোর পর শুরু হবে ওর কাজ। সফল হবার সম্ভাবনা খুব বেশি নয়, অনেক কিছুই থাকতে হবে নিজেদের অনুকূলে, এমনকী হ্যামারহেড কীভাবে ল্যাণ্ড করবে, সেটাও।
চোখ জ্বালাপোড়া করছে লোনা পানিতে, তাও চোখের পাতা মুদল না রানা। তীক্ষ্ণদৃষ্টিতে তাকিয়ে আছে নিচে। তলদেশে আছড়ে পড়ার দশ সেকেণ্ড আগে আলোকিত হয়ে উঠল কাদা আর পাথরে ভরা জমিন। প্রত্যাশার চেয়ে দ্রুত উঠে আসছে ওগুলো। শরীর শক্ত করে ফেলল ও।
সজোরে সাগরের তলায় আছড়ে পড়ল সাবমারসিবল। প্রচণ্ড ঝাঁকিতে শরীরের সব হাড়গোড় নড়ে যাবার দশা। কিন্তু এক মুহূর্ত দেরি করল না রানা। হাত এখনও লিফট বারে আটকানো, দোল খেয়ে শরীরের বাকি অংশ বের করে আনল ককপিটের বাইরে, পা রাখল মাটিতে। আড়চোখে লক্ষ করল, ওর দেখাদেখি মুরল্যাণ্ডও একই কাজ করছে।
বাঁচার একটাই উপায় রয়েছে ওদের সামনে–একটা এয়ার পকেট চাই। সেজন্যে উল্টে ফেলতে হবে হ্যামারহেডকে। ককপিটের খাঁজটা তখন একটা উল্টানো বালতির মত কাজ করবে, এয়ার সিলিণ্ডার থেকে বাতাস ছেড়ে ভরতে হবে সে-খাঁজ, তৈরি করতে হবে প্রত্যাশিত এয়ার পকেট।
সাবমারসিবলটাকে উল্টানোই সমস্যা। পেছনদিকটায় রয়েছে সমস্ত যন্ত্রপাতি—ইঞ্জিন, ইমপেলার, বাতাসের সিলিণ্ডার, ইত্যাদি। এক পাশ থেকে উল্টাতে চাইলে ওগুলো- সহ উল্টাতে হয়। কাজটা কঠিন। সহজ উপায় হলো, পেছনদিকটাকে মাটিতে রেখে নাকটা তুলে ফেলা… উল্টো ডিগবাজি দেয়া। দু’পাশ থেকে ধরতে পারলে সেটা সহজেই করে ফেলা যেত, কিন্তু লিফট বারে আটকা পড়ায় একপাশ থেকে ঠেলতে হবে ওদেরকে।
তা-ই সই, ভাবল রানা। কোনোমতে খাড়া করে ফেলতে পারলে বাকিটা ওজনের টানেই সেরে ফেলা যাবে। মুরল্যাণ্ডকে ইশারা দিয়ে টানতে শুরু করল নাকটা। সময় নেই একেবারে, দম ফুরিয়ে আসছে দু’জনেরই। মাটিতে পা সেঁধিয়ে দিয়ে সর্বশক্তিতে টানতে থাকল ওরা।
আস্তে আস্তে উঁচু হলো নাকটা, সাবমারসিবলের গোটা কাঠামো খাড়া হলো লেজের ওপর ভর দিয়ে। এবার তলায় হাত দিয়ে একটা ধাক্কা দিল রানা ও মুরল্যাণ্ড। উল্টে গেল হ্যামারহেড, তবে পুরোপুরি নয়। পেছনদিকে যে একটা বড় পাথর আছে, তা খেয়াল করেনি ওরা। সেটার ওপরে গিয়ে পড়ল নাকটা। তবে যতটুকু উল্টেছে, ততটুকুই সই। তাড়াতাড়ি উল্টানো ককপিটের ভেতরে শরীর ঢুকিয়ে দিল দু’জনে।
এয়ার রিলিজ ভালভে হাত পৌঁছচ্ছে না, পা ব্যবহার করল রানা। জুতোর ডগা দিয়ে গুঁতো দিল কন্ট্রোল প্যানেলে। এবার আতঙ্কিত হলো রানা, পারছে না ভালভটা খুলে দিতে। উল্টোপাল্টা সুইচে পড়ছে চাপ। বাতিগুলো নিভে গেল হঠাৎ, গাঢ় অন্ধকারে ছেয়ে গেল চারপাশ। আরেক গুঁতো দিতেই জ্বলে উঠল ফের।
প্রতিটা মুভমেন্টে দুর্বল হয়ে আসছে রানার দেহ, মাথা কাজ করতে চাইছে না। ফুসফুসে অসহ্য জ্বলুনি। নিঃশ্বাস আর আটকে রাখতে পারছে না। ইচ্ছে করছে হাঁ করে টেনে নেয় পানি, মিটিয়ে দেয় সব জ্বালা-যন্ত্রণা। স্রেফ বেঁচে থাকার তীব্র আকুতি সচল রেখেছে ওকে।
এতকিছুর পরেও সব চেষ্টা ব্যর্থ হলো। চোখের সামনে নামতে শুরু করল একটা কালো পর্দা। কিন্তু তখুনি পানিতে বুদের আলোড়ন দেখতে পেল ও। প্রথমে সব ঝাপসা দেখাল, তারপর লক্ষ করল, মাথার ওপরে তৈরি হচ্ছে একটা এয়ার পকেট। খুব বড় নয়, এক ফুটের মত। তবে কে ওসব নিয়ে মাথা ঘামায়। বকের মত গলা বাড়িয়ে দিল ও, মাথা ঢুকিয়ে দিল বাতাসের ছোট্ট আশ্রয়টায়। বুকে আটকে রাখা কার্বন ডায়োক্সাইড ছাড়ল, কেশে উঠল সঙ্গে সঙ্গে। নাকে- মুখে ঢুকে গেল লোনা পানি। তারপরেও অদ্ভুত এক স্বস্তি অনুভব করছে।
সুস্থির হয়ে ঘাড় ফেরাল রানা। দেখতে পেল মুরল্যাণ্ডের হাসিমাখা মুখ।
‘ক্…কীভাবে….’
প্রশ্নটা ওকে শেষ করতে দিল না মুরল্যাণ্ড। শরীর বাঁকিয়ে একটা পা তুলে আনল। জুতো-মোজা কিচ্ছু নেই, কোন্ ফাঁকে যেন খুলে ফেলেছে।
‘সহজ একটা কাজ,’ বলল সে। ‘বাথটাবে শুয়ে শুয়ে পা দিয়ে কল বন্ধ করোনি কখনও?’
‘জুতো খোলার কথা মাথায় আসেনি,’ স্বীকার করল রানা। ‘ঠিকমত চিন্তা করতে পারছিলাম না কিছু।’
‘নিশ্চয়ই বাতাসের ঘাটতি দেখা দিয়েছিল,’ বলল মুরল্যাণ্ড। ‘পানিতে ডুব দেবার আগে আধ-পাগল খুনির সঙ্গে অযথা বাতচিত করতে গেলে এ-ই হয়।’
হাসল রানা। কথাটা অবশ্য ভুল বলেনি মুরল্যাণ্ড। কর্টেজের সঙ্গে কথা না বলে বেশি বেশি করে দম নেয়া উচিত ছিল ওর।
‘কখনও ভাবিনি তোমার ওই গরিলার মত পাদুটো আমার জীবন বাঁচাবে,’ বলল ও। ‘দারুণ দেখালে!’
‘অপমান করলে, না প্রশংসা করলে, ঠিক বুঝতে পারছি না,’ গোমড়ামুখে বলল মুরল্যাণ্ড। তারপর সিরিয়াস হলো। ‘সবগুলো ভেণ্ট খুলে দিয়েছি। ককপিট থেকে পানি সরাবার জন্যে কাজ করছে হ্যামারহেডের সিস্টেম। কিছুক্ষণ টিকতে পারব, সন্দেহ নেই, তবে খুব বেশি সময় নয়। বিশ মিনিটের মধ্যে খালি হয়ে যাবে এয়ার সিলিণ্ডার।’
মাথা ঝাঁকিয়ে চারপাশে নজর বোলাল রানা। বাঁকা হয়ে আছে হ্যামারহেড, এয়ার পকেটে ও আর মুরল্যাণ্ড মোটামুটি সহজে ঘাড়-মাথা ঢোকাতে পারলেও হাত রয়ে গেছে বাইরে—লিফট বারের সঙ্গে হাতকড়া বাঁধা
হাতকড়া বাঁধা অবস্থায়। ওপরদিকে, ককপিটের একটা কোনা দিয়ে বুদ তুলে বেরুচ্ছে বাতাস। বড় করে একটা শ্বাস নিয়ে ডুব দিল ও, মাথাটা নিয়ে গেল ককপিটের বাইরে। হলদে-সবুজ আলোয় দেখতে পেল সাবমারসিবলের গায়ে বিঁধে থাকা ছুরিটা, সুতো দিয়ে প্যাচানো হ্যাণ্ডকাফের চাবিটা এখনও আটকে আছে ওটার হাতলে।
মুক্তির এমন একটা উপায় কেন ওদেরকে উপহার দিয়েছে কর্টেজ, জানে না রানা। হয়তো এটা তার একটা খেলা, কিংবা অন্য কিছুও হতে পারে। তবে সেসব নিয়ে পরোয়া করছে না ও। হাতের নাগালে নেই ছুরিটা, ওটাকে ধরার কায়দা একটাই। মুরল্যাণ্ডের মত পা থেকে জুতো খুলে ফেলল ও, মোজাও। এরপর পা-টা বাড়িয়ে দিল ছুরির দিকে।
প্রথম চেষ্টায় পৌঁছুল না পা। ককপিটে ফিরে শ্বাস নিল ও, এরপর দ্বিতীয় প্রচেষ্টার জন্যে ডুব দিল আবার। পুরো শরীর প্রসারিত করে ছুঁড়ল পা। এবার স্পর্শ পেল ছুরিটার। পায়ের আঙুল বোলাল ওটার গায়ে। সুতোটা ছুরির হাতল থেকে ঢিলে হয়ে ভাসছে, আঙুলে পেঁচিয়ে ফেলল ওটা। তারপর অন্য পা দিয়ে লাথি মারল ছুরিতে। এক লাথিতে কাজ হলো না, দ্বিতীয়… তৃতীয় লাথি খেয়ে খোল থেকে আলগা হলো ছুরি, খসে পড়ল নিচে। পায়ের আঙুল বাঁকা করে ফেলল রানা, সুতোটাও যেন ছুরির সঙ্গে পড়ে না যায়।
কয়েক মুহূর্ত পর ককপিটের বাতাসে মাথা ঢোকাল ও। ঘন ঘন শ্বাস ফেলছে। মুরল্যাণ্ডের জিজ্ঞাসু দৃষ্টির জবাবে ভাঁজ করে এক পা তুলে আনল ওপরে—আঙুলের ফাঁকে ঝুলছে সুতোয় বাঁধা চাবি।
‘চমৎকার!’ প্রশংসার সুরে বলল মুরল্যাণ্ড। ‘গরিলার পায়ের কাজ তো এবার তুমি দেখালে!’
‘ধন্যবাদ,’ বলল রানা। ‘তবে এই পা দিয়ে আমরা কেউই হ্যাণ্ডকাফের তালা খুলতে পারব না।’
‘তোমার ওপর আমার আস্থা আছে, দোস্ত।’
মাথা ঝাঁকাল রানা। শ্বাস নিয়ে আবার বেরিয়ে গেল ককপিট থেকে। বাইরে পৌঁছে কসরত শুরু করল শরীরের—কোমর ঘুরিয়ে, হাঁটু মুড়ে পায়ের পাতা নিয়ে আসতে চাইছে হাতের কাছে। একটু সময় লাগল, তবে সফল হলো শেষ পর্যন্ত। পায়ের আঙুল থেকে সুতোয় বাঁধা চাবিটা নিয়ে নিল হাতে, এরপর মাথা ঢুকিয়ে দিল এয়ার পকেটে। ফোঁস ফোঁস করে শ্বাস ফেলছে।
‘পেরেছ ছুটতে?’ জানতে চাইল মুরল্যাণ্ড।
‘এখনও না,’ হাঁপাতে হাঁপাতে বলল রানা। ‘জাদুকরদের মত পানির তলায় তালা খুলতে অভ্যস্ত নই কিনা। একটু ধৈর্য ধরো।’
ককপিটের ভেতর থেকে হাতদুটো দেখতে পাচ্ছে না রানা। আঙুল দিয়ে হাতড়ে খুঁজে বের করল হ্যাণ্ডকাফের চাবির ফুটোটা। ওখানে চাবি ঢোকানোর সময় খুব সতর্ক রইল, হাত থেকে চাবিটা পড়ে গেলেই সর্বনাশ! খাঁজের ভেতর জিনিসটা বসে যাবার পরেও ঢিল দিল না পেশিতে। খুব সাবধানে ঘোরাল চাবি।
পানির নিচে বলে কোনও শব্দ শোনা গেল না, তবে আচমকা রানা টের পেল, বাম হাতের কবজি থেকে আঁটসাঁট ভাবটা দূর হয়ে গেছে। খুলে গেছে হ্যাণ্ডকাফ! তাড়াতাড়ি হাতটা মুক্ত করল ও। ডান হাতে এখনও আটকে আছে হ্যাণ্ডকাফের অন্যপাশের কড়াটা, তবে টান দিতেই জিনিসটা পিছলে চলে গেল লিফট বারের তলা দিয়ে।
‘পেরেছি!’ মুক্ত দুই হাত পানি থেকে তুলে আনল রানা। অনাবিল হাসিতে ভরে উঠেছে মুখ।
‘আমি মুগ্ধ,’ বলল মুরল্যাণ্ড। ‘পরের জাদুটা কী?’
‘সান্তা মারিয়ায় ওদের বক্সিং প্রতিযোগীকে পৌঁছে দেব।’
‘আবার ওই দৈত্যটার মুখোমুখি হবার জন্যে?’ কপট আতঙ্ক দেখাল মুরল্যাণ্ড। ‘তারচেয়ে এখানে মরে যাওয়াই বোধহয় ভাল।’
হেসে ফেলল রানা। চাবি দিয়ে ডান হাত থেকেও খুলে ফেলল হ্যাণ্ডকাফ। তারপর বেরিয়ে গেল ককপিট থেকে। তাড়া অনুভব করছে। পানির তাপমাত্রা ষাট ডিগ্রির বেশি নয়, দ্রুত কাজ না সারলে হাইপোথারমিয়ায় আক্রান্ত হবে ওরা। মুরল্যাণ্ডের হ্যাণ্ডকাফটা ধরে ফুটোতে ঢুকিয়ে দিল চাবি। পরমুহূর্তে থমকে গেল। ঘুরছে না চাবিটা। বের করে আবার ঢোকাল। লাভ হলো না। চাবিটা খুলে ফিরে এল এয়ার পকেটে।
‘আমি এখনও বন্দি,’ ওকে বলল মুরল্যাণ্ড।
‘জানি,’ রানা বলল। চাবিটা চোখের সামনে তুলে ভাল করে দেখছে। ‘একটু সময় দাও আমাকে।’
শ্বাস নিয়ে ফের ডুব দিল ও। একে একে দু’হাতের কড়াতেই ঢোকাল চাবি। হা-হতোস্মি, এক চুল ঘুরল না চাবিটা। আর তখুনি কর্টেজের কথা মনে পড়ল রানার। অর্ধেক পুরস্কারের কথা বলছিল সে… তখন হেঁয়ালির মত লেগেছিল কথাটা, এখন তার অর্থ পরিষ্কার।
দু’জন বন্দি, দুটো হ্যাণ্ডকাফ, কিন্তু চাবি একটা। অর্ধেক পুরস্কারই বটে।
সত্যটা উপলব্ধি করে তেতো ঠেকল রানার মুখের ভেতরটা। নিষ্ঠুর একটা খেলা খেলছে কর্টেজ। প্রায় অসম্ভব একটা পরিস্থিতিতে রানাকে বাঁচার একটা ক্ষীণ সুযোগ দিচ্ছে… কিন্তু সেটা এমনই এক সুযোগ, যা কোনোদিন রানার পক্ষে নেয়া সম্ভব নয়। মানসচোখে লোকটার চেহারা দেখতে পেল ও, হাসছে ওর দিকে তাকিয়ে। পুরাণের এক অপদেবতা যেন সে—রানাকে উপহার দিচ্ছে জীবন, কিন্তু সে-উপহার গ্রহণ করতে চাইলে পরিত্যাগ করতে হবে প্রিয় বন্ধুকে, তাকে সঁপে দিতে হবে মৃত্যুর মুখে। যা-ই করুক রানা, শেষ পর্যন্ত জিত তারই হচ্ছে। মুরল্যাণ্ডকে যদি ফেলে যায় রানা, কোনোদিন ক্ষমা করতে পারবে না নিজেকে; যতদিন বাঁচবে, জ্বলবে অসহ্য যন্ত্রণায়। এর চেয়ে বড় শাস্তি আর কী হতে পারে? আর যদি না যায়…
গা ঝাড়া দিয়ে চিন্তাটা দূর করল রানা। না, এত সহজে হার মানতে রাজি নয় ও। দম ফুরিয়ে আসছে, তাই ফিরে গেল মুরল্যাণ্ডের পাশে।
‘কী করতে হবে, তা নিয়ে বোধহয় তোমার সন্দেহ আছে,’ স্বভাবসুলভ ভঙ্গিতে বলল মুরল্যাণ্ড। ‘আমার হাতদুটো খুলে দেবার কথা তোমার।’
‘একটা সমস্যা দেখা দিয়েছে,’ শান্ত গলায় বলল রানা। ‘চাবিটা কাজ করছে না।’
অর্থটা বোঝার জন্যে এক মুহূর্ত নিল মুরল্যাণ্ড। এরপরেই দুষ্টুমিমাখা ভাবটা দূর হয়ে গেল তার চেহারা থেকে। নিচু গলায় বলল, ‘আমারই ভুল। আমাকে হ্যাণ্ডকাফ পরানোর সময় ওরা যে অন্য একটা চাবি ব্যবহার করছিল, সেটা খেয়াল ছিল না।’
চাবিটা বুকপকেটে ঢুকিয়ে রাখল রানা। এরপর তল্লাশি চালাল ককপিটে। হ্যাণ্ডকাফটা ভাঙার মত কিছু পাওয়া যায় কি না দেখছে। এক জোড়া স্ক্রু-ড্রাইভার, এক সেট অ্যালেন রেঞ্চ, আর টুকিটাকি কিছু জিনিস পেল। সবই ছোট্ট সাবমারসিবলে আঁটানোর জন্যে ছোট করে তৈরি।
‘একটাও কাজের না,’ হতাশ গলায় বলল রানা। ‘চাড় দেবার মত বড় কিছু আছে?’
‘উঁহুঁ।’ মাথা নাড়ল মুরল্যাণ্ড।
‘লিফট বারটা? কোনোভাবে ওটা খুলে ফেলা যায় না?’
‘সাবমারসিবলের সবচেয়ে শক্ত অংশ ওটা, একেবারে ফ্রেমের সঙ্গে ঝালাই করে লাগানো। সবকিছু ভাঙলেও ওটা ভাঙা সম্ভব না।’
অপলকে বন্ধর দিকে তাকিয়ে রইল রানা।
‘আমাকে তুমি এখান থেকে নিতে পারছ না, রানা,’ গম্ভীর গলায় বলল মুরল্যাণ্ড।
‘আমি মানি না,’ গোঁয়ারের মত বলল রানা। ‘একটা না একটা উপায় আছেই।’ কাঁপছে ও-শুধু উত্তেজনায় নয়, ঠাণ্ডাটা হামলা চালাচ্ছে অস্থিমজ্জায়।
‘এখানে কাজে লাগাবার মত কিছুই নেই,’ বলল মুরল্যাণ্ড। ‘চলে যাও তুমি। এখানে বসে থেকে আমার সঙ্গে ডুবে মরার কোনও মানে হয় না।’
‘যাতে ভূত হয়ে পরে আমাকে জ্বালাতন করতে পারো তুমি?’ ঠাট্টার সুরে বলল রানা, পরিবেশটা হালকা করতে চাইছে। ‘না, ধন্যবাদ।’
‘আমি সিরিয়াস, রানা। চলে যাও। ওপরে কোনও বোট বা হেলিকপ্টার পেয়ে যেতে পারো। নেপচুন হয়তো আমাদের মেসেজটা রিসিভ করেছে।’
অতটা আশাবাদী হতে পারছে না রানা। তা ছাড়া মেসেজ পেলেই বা কী? লোহা কাটার সরঞ্জাম নিয়ে তো আর আসবে না কেউ। সেসব জোগাড় করে, নিচে নেমে মুরল্যাণ্ডকে উদ্ধার করতে অনেক সময় প্রয়োজন। অতক্ষণ টিকবে না ও। বাতাস ফুরিয়ে যাবে, ঠাণ্ডায় জমে যাবে।
না, যা করার করতে হবে ওকেই। কী প্রয়োজন, সেটা বুঝতে পারছে—করাত, কিংবা ব্লো-টর্চ… যাতে লিফট বার বা হ্যাণ্ডকাফটা কেটে ফেলা যায়। কিন্তু কোথায় পাবে ওসব? ভাবতে ভাবতে হঠাৎ বিদ্যুচ্চমকের মত একটা চিন্তা এল মাথায়। হ্যাণ্ডকাফের শেকল কাটার জন্যে পুরোদস্তুর ব্লো– টর্চের প্রয়োজন নেই আসলে; যথেষ্ট তাপ সৃষ্টি করতে পারে, এমন কিছু পেলেই চলে। মনে পড়ল, গতকাল লামিয়াকে উদ্ধার করার সময় কনস্টেলেশন বিমানটার ভেতরে একটা সবুজ রঙের সিলিণ্ডার দেখেছিল ও। সবুজ সিলিণ্ডার মানে বিশুদ্ধ অক্সিজেন, জানা আছে ওর। এ-ও জানে, বিশুদ্ধ অক্সিজেন পোড়ালে উজ্জ্বল আলো আর প্রচণ্ড তাপের সৃষ্টি হয়। ঠিকমত ব্যবহার করা গেলে ওই অক্সিজেন দিয়েই কাটিং টর্চ বানানো সম্ভব।
হাত চালাল রানা। ককপিটের একটা ছোট্ট খোপ থেকে বের করে আনল ইমার্জেন্সি সাপ্লাই। দুটো ডাইভার’স্ মাস্ক, দু’জোড়া ফিন, আর ছোট্ট দুটো এয়ার ট্যাঙ্ক আছে ওতে। ট্যাঙ্কদুটোয় বিশুদ্ধ অক্সিজেন ভরা থাকলে এখুনি কাজ হয়ে যেত। তবে কপাল খারাপ, ডাইভ দেবার জন্যে সাধারণ বাতাস ভরা হয়েছে ওতে— একুশ ভাগ অক্সিজেন আর আটাত্তর ভাগ নাইট্রোজেন, সঙ্গে অন্যান্য গ্যাস। এ-বাতাস পানির নিচে জ্বলবে না, তবে রানা যে-কাজে ব্যবহার করতে চায় তাতে সাহায্য করবে অনায়াসে।
খোপের ভেতর আরও কিছু জিনিস পাওয়া গেল। এক প্যাকেট ফ্লেয়ার, একটা ইমার্জেন্সি লোকেশন ট্রান্সমিটার বা ইএলটি, আর ভাঁজ করা একটা প্লাস্টিকের র‍্যাফট—দু’জন যাত্রী চড়ার উপযোগী। শেষ পর্যন্ত যদি ওরা সারফেসে পৌঁছুতে পারে, ওগুলোর সবক’টাই কাজে লাগবে।
একটা এয়ারট্যাঙ্ক মুরল্যাণ্ডের হাতে বেঁধে দিল রানা, রেগুলেটরটা সেট করে দিল মুখের পাশে। বলল, ‘ককপিটের বাতাস শেষ হয়ে গেলে এটা ব্যবহার কোরো।’
মাথা ঝাঁকাল মুরল্যাণ্ড। ‘ওপরে যাচ্ছ তুমি?’
দু’পায়ে ফিন লাগাচ্ছে রানা। ‘না হে। আমি হার্ডওয়্যারের দোকানে যাচ্ছি তোমার জন্যে একটা কাটিং টর্চ আনতে।
ভুরু কোঁচকাল মুরল্যাণ্ড। ‘তোমার মাথা-টাথা খারাপ হয়ে গেল নাকি?’
‘সে তো অনেক আগেই হয়েছে। তাই বলে পাগল হয়ে যাইনি।’
নিজের এয়ারট্যাঙ্কটাও হাতে বাঁধল রানা। চোখের ওপর টেনে দিল মাস্ক। ভালভ খুলে রেগুলেটরটা গুঁজল মুখে। ‘তুমি সিরিয়াস?’ নিশ্চিত হতে চাইল মুরল্যাণ্ড।
মাথা ঝাঁকাল রানা।
‘সেক্ষেত্রে আশা করছি বেশি দূরে যেতে হবে না তোমাকে।’
রানাও মনে মনে তা-ই প্রার্থনা করছে। কোথায় ডুবেছে ওরা, তা মোটামুটি জানে। এখান থেকে বিমানটার দূরত্ব খুব বেশি হবার কথা নয়। কিন্তু ধারণাটা ভুল হলেই মুশকিল।
ইশারায় মুরল্যাণ্ডের কাছ থেকে বিদায় নিল ও, তারপর ডুব দিয়ে বেরিয়ে গেল ককপিট থেকে।সাবমারসিবলের বাইরে এসেই দ্রুত সাঁতার কাটতে শুরু করল রানা। হাত-পায়ের শক্তিশালী স্ট্রোকে এগিয়ে চলেছে সামনে।
পায়ের ফিনগুলো আকারে ছোট, তারপরেও যথেষ্টই সাহায্য করছে গতি বাড়াতে। মাস্ক পরায় সামনেটা দেখতেও পাচ্ছে পরিষ্কার। একহাতে রয়েছে হ্যামারহেডের ড্যাশবোর্ড থেকে খুলে আনা একটা ছোট কম্পাস। স্বাভাবিকভাবে উত্তর মেরুর দিকে ঘুরে থাকার কথা কাঁটা; কিন্তু রানা আশা করছে, এ-মুহূর্তে আশপাশের সবচেয়ে শক্তিশালী চুম্বকের দিকে ঘুরে যাবে ওটা… মানে, ম্যাগনেটিক টাওয়ারটার দিকে।
টাওয়ারটা যে ভুয়া, সে-ব্যাপারে কোনও সন্দেহ নেই ওর মনে। তবে এ-ও জানে, টাওয়ারের ম্যাগনেটিজমটা নকল নয়। ভেতরে কোনও ডিভাইস বসানো হয়েছে হয়তো, কিংবা রাখা হয়েছে উচ্চ ক্ষমতার কোনও চৌম্বকীয় পদার্থ। আসল ব্যাপার যা-ই হোক না কেন, তাতে কিছু যায়-আসে না ওর। আপাতত ওটা ওকে দিক দেখালেই চলে।
একটা ফ্লেয়ার জ্বালল রানা, আলোতে দেখে নিল কম্পাসটা। কাঁটাটা বাঁয়ে নির্দেশ করছে। ধরে নিল ওদিকেই আছে টাওয়ারটা। টাওয়ারকে পেছনে ফেলে পুবদিকে এগিয়েছিল হ্যামারহেড-সেটা মাথায় রেখে দ্রুত একটা হিসেব কষে নিল, তারপর হেডিং বদলে এগোতে থাকল সামনে।
পাঁচ মিনিটের মাথায় ডুবে থাকা একটা জাহাজের কাছে পৌঁছুল ও। ওটাকে পাশ কাটিয়ে আরও দু’মিনিট এগোবার পর দেখতে পেল পুরনো বিমানটার ট্রিপল টেইল। সাঁতারের গতি বাড়িয়ে দিল—স্রেফ সময় বাঁচাবার জন্যে নয়, শরীরকে সচল রাখবার জন্যেও। পরিশ্রমের মাধ্যমে গরম রাখছে পেশিগুলো, নইলে হাইপোথারমিয়ায় আক্রান্ত হবে।
ফিউযেলাযের গায়ে চওড়া ফাটলটার কাছে পৌঁছে গেল খুব শীঘ্রি। সাবধানে ঢুকে পড়ল ভেতরে। গতকাল যেমন দেখেছিল, সব ঠিক সেভাবেই আছে, দেরি না করে সাঁতার কেটে ঢুকে পড়ল ককপিটে—সবুজ সিলিণ্ডারটা ওখানেই দেখেছিল। দেয়ালের ব্র্যাকেট থেকে ওটা খুলে নেবার আগে চোখ ফেলল কো-পাইলটের সিটে। একটা কঙ্কাল বসে আছে ওখানে, এখনও স্ট্র্যাপ বাঁধা। গায়ে প্লাস্টিকের লাইফভেস্ট, গলায় ঝুলছে জং-ধরা একজোড়া ডগ-ট্যাগ। গায়ের মাংস বহুকাল আগে পচে-গলে খসে পড়েছে; আর কয়েক বছরের ভেতর কঙ্কালটাকেও খেয়ে ফেলবে সাগরের নোনা পানি।
মনে মনে একটা দীর্ঘশ্বাস ফেলল রানা। এই বিমানটার কারণেই আসলে ধোঁকা খেয়েছে ও-ম্যাগনেটিক টাওয়ারের ধাপ্পাটাকে সত্যি ভেবে বসেছে। অন্য কোনোদিকে মনোযোগ দেয়নি। ভাবতেই পারেনি, এই একটা রেক ছাড়া বাকিগুলো মিথ্যে হতে পারে। বিমানটার ব্যাখ্যাহীন দুর্ঘটনা, আর ভেতরে পাওয়া এই কঙ্কাল মিলিয়ে টাওয়ারের রহস্যটা বিশ্বাসযোগ্য হয়ে উঠেছিল।
ক্ষণিকের জন্যে অন্যমনস্ক হয়ে গিয়েছিল, সংবিৎ ফিরতেই মাথা থেকে চিন্তাটা দূর করল ও, মন দিল হাতের কাজে। সিলিণ্ডারটা মেঝেতে নামিয়ে চেক করে দেখল, ক্ষয়ক্ষতির কোনও চিহ্ন আছে কি না। উদ্বিগ্ন হবার মত কিছু পেল না। পুরু স্টিল দিয়ে তৈরি সিলিণ্ডারটা, আশা করল, এত বছর পরেও ভেতরের গ্যাসটা ঠিকমতই আছে।
এবার ফেরার পালা।
.
উল্টে থাকা হ্যামারহেডের খোলের ভেতর বন্দি হয়ে আছে মুরল্যাণ্ড। জীবনদায়ী এয়ার পকেটের ভেতর মাথা আর কাঁধ থাকলেও হাতদুটো রয়েছে পানির নিচে ভাঁজ করা। অবস্থায়—কবজিদুটো রয়েছে ককপিটের বাইরে, লিফট বারের সঙ্গে আটকানো অবস্থায়। অস্বস্তিকর একটা অবস্থা। হাত-পায়ে সাড়া পাচ্ছে না, তবে মাথা কাজ করছে ঠিকভাবে। তাই বুঝতে পারল, এয়ার ভালভ পুরোটা খুলে দেয়া উচিত হয়নি।
শ্বাস-প্রশ্বাসের জন্যে খুব অল্পই বাতাস ব্যবহার করছে ও, বাড়তি বাতাসটা বেরিয়ে যাচ্ছে বাইরে, অপচয় হচ্ছে। একটা পা তাই তুলে আনল কন্ট্রোল প্যানেলের কাছে, আঙুল জড়িয়ে কিছুটা ঘুরিয়ে দিল ভালভের সুইচ। বাতাসের হিসহিসে আওয়াজ কমে গেল, নীরবতা নেমে এল ককপিটে। ধীরে ধীরে শ্বাস নিতে থাকল ও, অপেক্ষা করছে রানার ফিরে আসার জন্যে।
রানা যে ফিরবে, তাতে কোনও সন্দেহ নেই ওর মনে। বন্ধুটিকে খুব ভাল করেই চেনে সে—হার মানতে জানে না, পরিস্থিতি যত প্রতিকূলই হোক, শেষ পর্যন্ত চেষ্টা চালিয়ে যায়। মনে মনে তাই প্রার্থনা করল, রানার প্ল্যানটা যা-ই হোক না কেন, তা যেন কাজ করে… এবং দ্রুত কাজ করে। নিজে মরবে তাতে ক্ষতি নেই, কিন্তু ওর কারণে রানাও মারা যাক, তা চায় না মুরল্যাণ্ড কিছুতেই।
অপেক্ষার প্রহর এমনিতেই সহজে কাটতে চায় না, বিশেষ করে এ-অবস্থাতে মুরল্যাণ্ডের মনে হলো, সময় বুঝি থমকেই গেছে। পেরোতে থাকা প্রতিটা মুহূর্তের সঙ্গে বাড়ছে উদ্বেগ, সমগ্র অস্তিত্বকে গ্রাস করতে চাইছে আতঙ্ক। সেসব ভুলে থাকার জন্যে গান গাইতে শুরু করল ও, ‘উই অল লিভ ইন আ ইয়েলো সাবমেরিন…’
বিটল্স্ ব্যাণ্ডের ক্লাসিক গান, সুর-তাল কিছুই ঠিক থাকছে না, তারপরেও এ-পরিস্থিতিতে বেশ মানানসই। গান গাইতে গাইতেই মনে মনে ঠিক করল মুরল্যাণ্ড, এরপর কোনও সাবমেরিন বা সাবমারসিবল বানালে সেটাকে হলুদ রঙ করবে। সেই সঙ্গে বসাবে একটা হিটার, পানির তলাতেও যেটা কাজ করে।
‘আর মিসাইল,’ গান থামিয়ে আপনমনে বলল সে, ‘হ্যাঁ, মিসাইলও রাখতে হবে সাবমারসিবলে, যাতে কর্টেজের মত আর কোনও বদমাশ গোলমাল পাকাতে এলে মিসাইল মেরে উড়িয়ে দেয়া যায়।
চিন্তাগুলো মনের খাতায় টুকে রেখে আবার গাইতে শুরু করল ও। কী গাইছে, কতক্ষণ ধরে গেয়েছে, কিছুই জানে না। শুরুতে নিজের বেসুরো গলার ব্যাপারে সচেতন ছিল, একটু পর মনে হলো, না, ঠিকই আছে। বেশ ভালই তো গাইছে! আর তখুনি টের পেল, চোখে ঘোলা দেখছে ও, শ্বাস নিতে অসুবিধে হচ্ছে। তাড়াতাড়ি পা-টা আবার তুলে আনল কন্ট্রোল প্যানেলে। অনুভূতি বলতে কিছুই নেই, স্রেফ আন্দাজের বশে আঙুল দিয়ে আঁকড়ে ধরল এয়ারফ্লো কন্ট্রোলের নব। এদিক-ওদিক ঝাঁকি দিল কয়েকবার। হঠাৎ বেড়ে গেল বাতাসের আওয়াজ, ভালভটা ঘুরে গেছে। ককপিট ধীরে ধীরে ভরে উঠল পরিষ্কার বাতাসে। চোখের দৃষ্টি পরিষ্কার হয়ে এল। বুক ভরে বাতাস টেনে ফের গান গাইতে থাকল ও।
সময়জ্ঞান ভুলে গেছে মুরল্যাণ্ড। হঠাৎ সামনে পানি নড়ে ওঠায় ধ্যান ভাঙল। ভুস করে ওর সামনে মাথা জাগাল রানা। গান থেমে গেল মুরল্যাণ্ডের।
মুখ থেকে মাস্ক আর রেগুলেটর সরিয়ে হাসল রানা। ‘বেশ মৌজে আছ দেখছি। গান হচ্ছে!’
‘গান গাওয়ার অনেক রিয়ালিটি শো আছে, তার কোনও একটায় অংশ নেব বলে ভাবছিলাম,’ কৌতুক করার চেষ্টা করল মুরল্যাণ্ড, তবে পুরোপুরি সফল হলো না। ঠাণ্ডায় দাঁতে ঠোকাঠুকি শুরু হয়ে গেছে তার। ‘কেমন বুঝলে আমার গান?’
‘গায়ক হিসেবে ভবিষ্যৎ অন্ধকার,’ বলল রানা। ‘তবে হ্যামারহেডের বাসিন্দা হিসেবে ভবিষ্যৎ উজ্জ্বল হতে চলেছে।’ সবুজ সিলিণ্ডারটা উঁচু করে দেখাল ও। ‘একশো পার্সেন্ট অক্সিজেন। হ্যাণ্ডকাফটা কাটব এটা দিয়ে।’
‘জানতাম তুমি আমাকে হতাশ করবে না,’ কষ্টেসৃষ্টে একটু হাসল মুরল্যাণ্ড।
রানা ততক্ষণে ব্যস্ত হয়ে পড়েছে। স্ক্রু-ড্রাইভার দিয়ে খুঁচিয়ে পরিষ্কার করছে ট্যাঙ্কের ভালভের ওপর জমে থাকা শ্যাওলা। মোটামুটি পরিষ্কার হয়ে গেলে থামল। পিনহোলটা দেখাল মুরল্যাণ্ডকে।
‘কাজ চলবে?’
‘পরীক্ষা করেই দেখো।’
ভালভ হ্যাণ্ডেলটা কিছুক্ষণ চাপাচাপি করল রানা। লাভ হলো না। শেষে বাড়ি দিল ড্যাশবোর্ডের ফ্রেমে। ধাতব একটা শব্দ তুলে এবার ঘুরে গেল হ্যাণ্ডেল, শোনা গেল হিসহিসে আওয়াজ। সিলিণ্ডারটা পানিতে ডোবাল ও, বুদের সরু ধারা বেরুতে থাকল সিলিণ্ডারের মুখ দিয়ে।
সন্তুষ্ট হয়ে সার্ভাইভাল কিট থেকে আরেকটা ফ্লেয়ার নিল রানা, কন্ট্রোল প্যানেলের ওপর থেকে খুঁচিয়ে তুলে আনল সরু এক প্রস্থ অ্যালুমিনিয়ামের স্ট্রিপ। দুটোই লাগবে ওর এই কাজে। মুরল্যাণ্ডের দিকে তাকিয়ে বলল, ‘প্রচুর তাপ হবে।’
‘তা হলে তো ভালই,’ বলল মুরল্যাণ্ড। ‘ঠাণ্ডায় জমে গেলাম।’ রানার মত নড়াচড়ার সুযোগ পায়নি ও, প্রায় বিশ মিনিট ধরে বসে আছে একইভাবে। গায়ে ওয়েটসুট নেই। হাইপোথারমিয়ায় আক্রান্ত হতে শুরু করেছে।
‘আমি সাবধানে কাজ করব,’ আশ্বাস দিল রানা। চোখের ওপর টেনে দিল মাস্ক।
‘রানা,’ ওকে ডাকল মুরল্যাণ্ড। ‘যা-ই ঘটুক, আমি এখানে মরতে রাজি নই। দরকার হলে একটা হাত কেটে ফেলো… এমনিতেও হাতে কোনও সাড়া পাচ্ছি না।’
‘আর অকালে পৃথিবীকে তোমার বক্সিং প্রতিভা উপভোগ করা থেকে বঞ্চিত করি আর কী,’ বলল রানা। ‘ও-চিন্তা মাথা থেকে ঝেড়ে ফেলো।’
‘আমি শুধু বলতে চাইছি যে…’
‘তুমি বরং আবার গান শুরু করো,’ মুরল্যাণ্ডকে থামিয়ে দিল রানা। ‘বিটল্স্ তো যথেষ্টই হলো, এবার মাইকেল জ্যাকসনের কিছু গেয়ে শোনাও।’
জবাবের প্রতীক্ষা করল না ও, মুখে রেগুলেটর গুঁজে ডুব দিল পানিতে।
দীর্ঘশ্বাস ফেলে সত্যি সত্যি গান ধরল মুরল্যাণ্ড।
রানা ততক্ষণে লিফট বারের পাশে গিয়ে পৌঁছেছে। লক্ষ করল, ঠাণ্ডায় কুঁকড়ে গেছে মুরল্যাণ্ডের হাতদুটো। কবজিদুটো যতটা পারে দু’দিকে সরাল, টান টান করল হ্যাণ্ডকাফের শেকল। এরপর ফ্লেয়ার জ্বেলে ব্যস্ত হয়ে পড়ল অ্যালুমিনিয়ামের স্ট্রিপটা নিয়ে। একটা প্রান্ত ঢুকিয়ে দিল শেকলের একটা লিঙ্কে, অন্য প্রান্তটা ধরল জ্বলন্ত ফ্লেয়ারের মাঝখানে। স্ট্রিপের ওই অংশটা আগুনে লাল হয়ে গেলে অক্সিজেন সিলিণ্ডারের ভালভ খুলল, গ্যাসের প্রবাহ বইয়ে দিল জ্বলন্ত অ্যালুমিনিয়ামের ওপর। সঙ্গে সঙ্গে চোখ ধাঁধানো আলোর বিস্ফোরণ ঘটল যেন, তীব্র উত্তাপ ছড়িয়ে পুড়তে শুরু করল অ্যালুমিনিয়াম।
রীতিমত কসরত করতে হচ্ছে রানাকে, মনে হচ্ছে একটা বাড়তি হাত থাকলে ভাল হতো। অ্যালুমিনিয়ামের স্ট্রিপ, ফ্লেয়ার আর সিলিণ্ডার—তিনটেই ধরে থাকতে হচ্ছে কিনা! উজ্জ্বল আলোয় চোখও ধাঁধিয়ে যাচ্ছে।
আপাতদৃষ্টিতে মনে হতে পারে, অক্সিজেনেই আগুন ধরেছে বুঝি; আদপে ব্যাপারটা তা নয়। বিশুদ্ধ অক্সিজেন স্রেফ সাহায্য করছে দাহ্য পদার্থকে অস্বাভাবিক তাপে এবং খুব দ্রুত তীব্রভাবে জ্বলতে। এ-মুহূর্তে অ্যালুমিনিয়ামের স্ট্রিপটাকে জ্বালিয়ে রাখছে, শেকলের লোহায় আগুন ধরে গেলে ওটাকেও জ্বালাবে। হাতের কাছের জিনিস দিয়ে রানা আসলে খুব সাদামাটা একটা কাটিং টর্চ তৈরি করেছে।
ক্রমাগত ধোঁয়া আর বুদ্বুদ দেখা দিচ্ছে পানিতে। আলোটা বাড়ছে-কমছে। একেক সময় মনে হচ্ছে আগুনটা নিভে যাবে হয়তো, কিন্তু পরমুহূর্তে আশঙ্কাকে ভুল প্রমাণিত করে বেড়ে যাচ্ছে উজ্জ্বলতা। ত্রিশ সেকেণ্ড পর সিলিণ্ডারটা সরিয়ে কাজ কদ্দূর হলো পরীক্ষা করল রানা। লাল হয়ে গেছে শেকলের লিঙ্ক, তবে এখনও গলে যায়নি। আবারও কাটিং টর্চটা ব্যবহার করল ও। পনেরো সেকেণ্ড পরেই আচমকা দু’দিকে ছুটে গেল মুরল্যাণ্ডের হাত।
মুক্ত হয়ে গেছে ও।
সিলিণ্ডারের ভালভ বন্ধ করে এয়ার পকেটে ফিরে এল রানা। ওকে দেখতে পেয়ে মুরল্যাণ্ডের ঠোঁটে ফুটে উঠল বিমল হাসি।
‘পারলে তোমাকে জড়িয়ে ধরতাম,’ বলল সে। ‘কিন্তু কপাল খারাপ, হাত জমে বরফ হয়ে গেছে।’
‘নিচে কতক্ষণ হলো আমাদের?’ জানতে চাইল রানা।
‘ত্রিশ মিনিট।’
মনে মনে হিসেব করে নিল রানা। একশো ফুট গভীরতায় ত্রিশ মিনিট….. তারমানে ওপরে ওঠার সময় অন্তত একটা ডিকম্প্রেশন স্টপ নিতেই হবে ওদেরকে। মুরল্যাণ্ডকে যে-সিলিণ্ডারটা দিয়ে গিয়েছিল, সেটা খরচ হয়নি; নিজেরটাতেও রয়েছে খানিকটা বাতাস। বাড়তি মজুদ হিসেবে অক্সিজেনের সবুজ সিলিণ্ডারটা তো রয়েছেই। নির্বিঘ্নে ওপরে উঠতে পারবে ওরা।
মুরল্যাণ্ডকে মাস্ক আর রেগুলেটর পরতে সাহায্য করল ও, পায়ে পরিয়ে দিল ফিন। এরপর ইএলটি বিকন আর ভাঁজ করা লাইফরাফটটা নিল। দু’জনে বেরিয়ে এল সাবমারসিবল থেকে।
বাইরে এসেই রিকনটা অন করল রানা। হাত থেকে ছেড়ে দিতেই ওটা ভাসতে ভাসতে রওনা হলো সারফেসের দিকে। মুরল্যাণ্ডের দিকে ফিরে ইশারা দিল ও। মাথা ঝাঁকিয়ে ধীরে ধীরে পা নাড়তে শুরু করল মুরল্যাণ্ড—উঠে যাচ্ছে ওপরে। ওর পিছু নেবার আগে হ্যামারহেডের দিকে শেষবারের মত তাকাল রানা। সাবমারসিবলের বাইরে, কাদার ওপরে পড়ে থাকা একটা ধাতব জিনিস কৃত্রিম আলোয় ঝকঝক করছে।
কুচিয়োর ছুরি! আরেকবার ওটা এসে পড়েছে রানার নাগালে–লোকটার শয়তানির চিহ্ন হিসেবে।
ক্রুদ্ধ ভঙ্গিতে ছুরিটা ছোঁ মেরে তুলে নিল রানা। এরপর অনুসরণ করল মুরল্যাণ্ডকে।
দশ মিনিট লাগল সারফেসে পৌঁছুতে। ডাইভিঙের নিয়মানুসারে সেকেণ্ডে এক ফুট করে উঠেছে দু’জনে। একবার ডিকম্প্রেশন স্টপ নিলেই চলত, তারপরেও বাড়তি সতর্কতা হিসেবে দু’বার থেমেছে—একবার চল্লিশ ফুটে, আরেকবার বিশ ফুটে।
পানি ভেদ করে মাথা তোলার পর সূর্যের আলো দেখে অদ্ভুত এক প্রশান্তি অনুভব করল দু’বন্ধু। র‍্যাফটের ইনফ্লেশন কর্ড টানল রানা, কার্বন ডায়োক্সাইডের চার্জ বিস্ফোরিত হলো, চোখের পলকে ছোট্ট র‍্যাফটটা প্রসারিত হয়ে ভাসতে থাকল পানিতে। প্রথমে নিজে উঠল, তারপর মুরল্যাণ্ডকে টেনে তুলল রানা।
.
র‍্যাফটে চিৎ হয়ে শুয়ে খানিকক্ষণ বিশ্রাম নিল দু’জনে। হাঁপাচ্ছে ভীষণভাবে। বিশ্বাস করতে পারছে না, সত্যি সত্যি সাগরতলের মৃত্যুফাঁদ থেকে জীবন নিয়ে ফিরতে পেরেছে। অবাক হয়ে রানা লক্ষ করল, নিচের তুলনায় এখন বরং বেশি শীত করছে ওর… এখন শরীর আরও অসাড় ঠেকছে।
কয়েক মিনিট নীরবতায় কাটল। এরপর মুখ খুলল মুরল্যাণ্ড। শুধাল, ‘পৃথিবীর সবচেয়ে গরম জায়গা কোনটা?’
‘কী জানি,’ বলল রানা। ‘চিলির আতাকামা মরুভূমি বোধহয়।’
‘পরের মিশনে আমি ওখানে যাচ্ছি।’
বাঁকা চোখে তাকাল রানা। ‘মরুভূমিতে নুমার কোনও কাজ আছে বলে মনে হয় না।’
‘সেক্ষেত্রে ছুটি নিয়ে যাব। বাপ রে বাপ, যে-অভিজ্ঞতা হলো, এরপর আর পানিতে নামতে রাজি নই আমি।’
‘মরুভূমিতেও এর আগে গেছি আমরা-সাহারায়,’ মনে করিয়ে দিল রানা। ‘সেখানেও মরতে বসেছিলাম।’
‘মরতে হলে ডাঙায় মরাই ভাল, গোঁয়ারের মত বলল মুরল্যাণ্ড। ‘যা বলার বলে দিয়েছি, মরি বা বাঁচি, আগামীতে মরুভূমিতেই যাচ্ছি আমি।’
হেসে ফেলল রানা। তবে হাসির আড়ালে ঠিকই বুঝতে পারছে, মৃত্যুর কতটা কাছে চলে গিয়েছিল ওরা। আর এর জন্যে দায়ী ওর অতিরিক্ত আত্মবিশ্বাস। মুরল্যাণ্ডের দিকে তাকাল ও, অবশেষে রঙ ফিরতে শুরু করেছে তার চেহারায়।
‘সরি, ববি,’ নিচু গলায় বলল রানা।
‘কীসের জন্যে?’ অবাক হয়ে ওর দিকে তাকাল মুরল্যাণ্ড।
‘ভুল করেছি বলে। সবকিছু না জেনে, আগ বাড়িয়ে একটা চাল দিয়ে বসেছিলাম। আরেকটু হলেই তুমি মরতে বসেছিলে।’
‘ভুল আমরা সবাই করি, রানা,’ সহজ গলায় বলল মুরল্যাণ্ড। ‘পার্থক্য শুধু এ-ই যে, সেই ভুলে মাঝে মাঝে মানুষের জীবন নিয়ে টানাটানি পড়ে যায়, এই আর কী। ও কিছু না।’
মাথা ঝাঁকাল রানা। কথাটা ভুল বলেনি মুরল্যাণ্ড।
পানির ওপর দিয়ে তাকাল ও। ত্রিশ গজ দূরে ঢেউয়ের মাঝে ভাসতে দেখল ইমার্জেন্সি বিকনটাকে—জ্বলছে-নিভছে ক্রমাগত। আশা করল, ওটাকে অনুসরণ করে শীঘ্রি হাজির হবে উদ্ধারকারী জাহাজ। অনেক কাজ বাকি ওদের।
একদিক থেকে চিন্তা করলে… রানার চেয়ে বড় ভুল করেছে কুচিয়ো কর্টেজ। তার ভুলেই বেঁচে গেছে রানা, ওর বুকে জ্বলে উঠেছে প্রতিহিংসার তীব্র আগুন।চার নম্বর ভুয়া অয়েল রিগের হেলিপ্যাডের ধারে দাঁড়িয়ে আছেন প্রেসিডেন্ট আকুম্বা। এই রিগেই রয়েছে তাঁর মারণাস্ত্রের কন্ট্রোল সেন্টার, আর প্রয়োজনের মুহূর্তে সেটাকে নিজের কমাণ্ড পোস্ট হিসেবে ব্যবহার করবেন তিনি। হেলিপ্যাড থেকে তিন ধাপ ওপরে রয়েছে কন্ট্রোল সেন্টারটা। চারপাশ কাঁচ দিয়ে ঘেরা; মূল কাঠামো থেকে খানিকটা বেরিয়ে এসেছে জাহাজের ব্রিজের মত।
এ-মুহূর্তে আকুম্বার মনোযোগ অবশ্য অন্যদিকে। রেলিঙে ঠেস দিয়ে ছায়ায় দাঁড়িয়ে আছেন তিনি, চোখদুটো বরাবরের মত গাঢ় সানগ্লাসের পেছনে লুকানো। তাকিয়ে আছেন হেলিপ্যাডের দিকে, কড়া রোদের মাঝে সেখানে সার বেঁধে দাঁড় করানো হয়েছে অপহৃত বিজ্ঞানীদের। একটা টোপ দিয়েছিলেন তিনি—সুপারকণ্ডাক্টিং মিনারেলের টোপ—আর সেই টোপে ধরা পড়েছে এরা।
মনে মনে নিজের কূটকৌশলের তারিফ করলেন প্রেসিডেন্ট। আত্মতৃপ্তিতে ভরপুর। সবকিছু তাঁর প্ল্যান মোতাবেক এগোচ্ছে।
প্রেসিডেন্টের সামনে পেশ করার জন্যে দাঁড় করানো হচ্ছে বিজ্ঞানীদের। কেউ বসে পড়ার চেষ্টা করলে, বা লাইনচ্যুত হলেই ছুটে যাচ্ছে কুচিয়োর লোকেরা। চড়-থাপ্পড় বা হুমকি দিয়ে সিধে করছে তাদের। হেলিপ্যাডের চারদিকে অস্ত্রহাতে হাঁটছে কয়েকজন, পাহারা দিচ্ছে বন্দিদের।
অবশেষে, বিজ্ঞানীরা যখন ক্লান্ত হয়ে পড়লেন… যখন কমে এল তাঁদের প্রতিবাদ-প্রতিরোধ, আকুম্বার দিকে এগিয়ে এল কর্টেজ।
‘ওদেরকে আর বেশিক্ষণ রোদে দাঁড় করিয়ে রাখলে অসুস্থ হয়ে পড়বে,’ বলল সে। ‘আপনার তো সুস্থ লোক দরকার, নাকি?’
জবাব দিলেন না আকুম্বা। কর্টেজের দিকে না তাকিয়েই বললেন, ‘সান্তা মারিয়ায় সুপারকণ্ডাকশন, পার্টিকেল ফিজিক্স আর ইলেকট্রো-ম্যাগনেটিক এনার্জির ওপরে আটত্রিশজন বিশেষজ্ঞ হাজির হয়েছিল। এখানে আমি তেত্রিশজন দেখতে পাচ্ছি। বাকিরা কোথায়?’
রেলিঙের ওপর দিয়ে সাগরে এক দলা থুতু ফেলল কর্টেজ। তারপর বলল, ‘টাওয়ার থেকে গোপনে একটা কোর স্যাম্পল জোগাড় করেছিল ফরাসি টিমটা। ওটা পরীক্ষা- নিরীক্ষার সুযোগ দিলে আমাদের পুরো প্ল্যান মাঠে মারা পড়ত। তাই ওদেরকে খুন করতে হয়েছে।
‘হুম। চারজনের হিসেব পাওয়া গেল। আরও একজন কম তোমার।’
‘রাশান মেয়েটার কথা বলছেন তো? বিজ্ঞানী-টিজ্ঞানী কিছু না, ছদ্মবেশী একটা স্পাই ছিল ও। দু-দু’বার পালাবার চেষ্টা করেছে। তাই ঝুঁকি নিইনি, ওকেও খতম করে দিয়েছি।’
মুখ ঘুরিয়ে এবার কর্টেজের দিকে তাকালেন আকুম্বা। ‘আর রুফাস?’
‘আপনার ওই চামচাটা নিজের অবস্থান ভুলে গিয়েছিল, ‘ তাচ্ছিল্যের গলায় বলল কর্টেজ। ‘সবার সামনে আমার নেতৃত্ব নিয়ে প্রশ্ন তুলে বসেছিল সে। কী করে সেটা বরদাস্ত করি, বলুন?’
চাপা একটা ক্রোধ অনুভব করলেন আকুম্বা। রুফাসকে পাঠিয়েছিলেন তিনি কর্টেজের ওপর নজর রাখার জন্যে, প্রয়োজনে তার লাগাম টেনে ধরার জন্যে। সন্দেহ নেই, সেজন্যেই প্রথম সুযোগে তাকে খুন করেছে কর্টেজ। ব্যাপারটা বুঝতে পারলেও রাগটা প্রকাশ করলেন না তিনি, কর্টেজের প্রয়োজন এখনও ফুরোয়নি তাঁর কাছে। তাই লোক-দেখানো হাসি হাসলেন। বললেন, ‘ঠিকই বলেছ। এমন বেয়াদবি সহ্য করা মুশকিল।’
রেলিঙের পাশ থেকে সরে এসে হাঁটতে শুরু করলেন তিনি। বন্দিদের দিকে এগিয়ে যাচ্ছেন কথা বলার জন্যে। সেখানে যখন পৌঁছুলেন, জুলফি দিয়ে ঘামের সরু ধারা বইতে শুরু করেছে। আসলেই ভীষণ গরম পড়েছে। বিজ্ঞানীদের দেখে মনে হলো, তাঁরা জ্ঞান হারাতে বসেছেন। তাঁদের বেশিরভাগই এসেছেন আমেরিকা, ইয়োরোপ আর জাপানের মত শীতপ্রধান এলাকা থেকে।
চোখ থেকে সানগ্লাস খুলে ফেললেন আকুম্বা। বন্দিদের সামনে নিজের শক্তি আর দৃষ্টির আগুন প্রদর্শন করতে চাইছেন। ‘আফ্রিকায় স্বাগতম,’ উদাত্ত গলায় বললেন তিনি। ‘আপনারা সবাই জ্ঞানী-গুণী বুদ্ধিমান মানুষ, তাই লুকোচুরি না করে যা বলার সরাসরি বলছি। আমি জোসেফ আকুম্বা—সিয়েরা লিওনের প্রেসিডেন্ট। আজ থেকে আপনারা সবাই আমার হয়ে কাজ করবেন।’
‘কী কাজ?’ ক্রুদ্ধ গলায় জানতে চাইলেন এক বিজ্ঞানী।
বাঁকা চোখে তাঁর দিকে তাকালেন প্রেসিডেন্ট। দেখা যাচ্ছে কর্টেজের লোকেরা এঁদের সবার আগুন নেভাতে পারেনি।
‘একটা পার্টিকেল অ্যাকসেলারেটর তৈরি করেছি আমি,’ বললেন তিনি। ‘সেটার বিস্তারিত স্পেসিফিকেশন দেয়া হবে আপনাদের। এরপর আপনারা সেটাকে কীভাবে, আরও শক্তিশালী করে তোলা যায়, তা বের করবেন। এ-কাজের জন্যে পারিশ্রমিকও দেয়া হবে আপনাদের—কৈশোরে আমি যখন সিয়েরা লিওনের খনিতে কাজ করতাম, সেই রেটে। দৈনিক তিন ডলার।’
ডানদিকে দাঁড়ানো এক মাঝবয়েসী বিজ্ঞানী নড়ে উঠলেন। প্রতিবাদের সুরে বললেন, ‘আপনার হয়ে আমি কোনও কাজ করব না—দিনে তিন ডলারই দিন, বা তিন মিলিয়ন ডলার দিন।’
ভ্রূকুটি করে তাঁর দিকে তাকালেন আকুম্বা। সবার ফাইল মুখস্থ আছে তাঁর, চিনলেন বিজ্ঞানীকে। ড. ফারুক আহমেদ—বাংলাদেশি ফিযিসিস্ট। অবাক হলেন না, বাঙালিরা কেমন স্বাধীনচেতা জাতি, জানা আছে তাঁর। কাঁধ ঝাঁকিয়ে বললেন, ‘বেশ, সেটা আপনার মর্জি। তবে কাজ না করলে এখানে থাকার অধিকার নেই আপনার।’
কর্টেজকে ইশারা করলেন তিনি। সঙ্গে সঙ্গে ডা. ফারুকের দিকে এগিয়ে গেল সে। ঘাড় ধরে বিজ্ঞানীকে নিয়ে গেল রেলিঙের কাছে, তারপর চ্যাংদোলা করে নিচে ছুঁড়ে ফেলল।
পড়তে পড়তে চিৎকার করে উঠলেন ডা. ফারুক, আচমকা থেমে গেলেন। হেলিপ্যাড থেকে একশো বিশ ফুট নিচে পানি, সেখানে আছড়ে পড়েছেন।
‘খোঁজ নাও, বেঁচে আছে না মরে গেছে,’ কর্টেজকে বললেন আকুম্বা। ‘বাঁচলে আরেকবার জিজ্ঞেস কোরো, প্রস্তাবে রাজি আছে কি না। নইলে…’
কর্টেজের দু’জন অস্ত্রধারী লোক সিঁড়ি ধরে নেমে গেল নিচে। বিজ্ঞানীরা ভয়ার্ত চোখে তাকিয়ে রইলেন রেলিঙের দিকে, যেখান থেকে ফেলে দেয়া হয়েছে বাংলাদেশি বিজ্ঞানীকে। বুঝতে পারছেন, আর ফিরে আসবেন না তিনি বেঁচে থাকার সম্ভাবনা অত্যন্ত ক্ষীণ, বাঁচলেও প্রেসিডেন্টের প্রস্তাবে রাজি হবার, বা কাজে ফেরার মত অবস্থায় থাকবেন না তিনি। ভয়ঙ্কর সত্যটা টের পেয়ে মুখে হাতচাপা দিল কেউ, আবার কেউ বসে পড়ল হাঁটু গেড়ে।
,
‘কাজের কথায় ফেরা যাক, প্রসন্ন গলায় বললেন আকুম্বা, বেয়াড়া বিজ্ঞানীকে শাস্তি দিতে পেরে সন্তুষ্ট; আর কেউ বিরোধিতা করবে না তাঁর। ‘কীভাবে কাজ করবেন, আর বিনিময়ে কী পাবেন, তা ব্যাখ্যা করছি। আশা করি খুশি হবেন সবাই, কাজের উৎসাহ পাবেন। চারটা গ্রুপে ভাগ করা হবে আপনাদেরকে। একই কাজ দেয়া হবে সবাইকে। সমস্যাটার সেরা সমাধান যে-গ্রুপ আবিষ্কার করবে, তাদেরকে বাঁচিয়ে রাখা হবে।’
ঝট্ করে তাঁর দিকে ঘুরে গেল সবার চোখ। দৃষ্টি বিস্ফারিত হয়ে উঠেছে।
‘ঠিক শুনেছেন,’ বললেন আকুম্বা। ‘সেরা গ্রুপের সবাই বেঁচে যাবে, আর বাকি গ্রুপের সবাই যাবে স্বর্গে।’
কর্টেজের লোকেরা এগিয়ে এল, ভাগ করতে শুরু করল বিজ্ঞানীদের।
‘আরেকটা ব্যাপার, ‘ যোগ করলেন প্রেসিডেন্ট, ‘আপনাদের প্রাথমিক সমাধান আমি বাহাত্তর ঘণ্টার ভেতর চাই। অন্যথায় প্রত্যেক গ্রুপ থেকে একজন করে খুন হবে। বাকিদের নিয়ে আবার প্রথম থেকে কাজ শুরু করব আমি এভাবেই চলতে থাকবে, যতক্ষণ না আপনারা সমাধানটা আবিষ্কার করতে পারছেন।’
তাজ্জবের দৃষ্টিতে তাঁর দিকে তাকিয়ে রইলেন বিজ্ঞানীরা। মুখে হাসি ফুটিয়ে তাঁদের দিকে তাকিয়ে রইলেন আকুম্বা। প্রাণভয়ে ভীত চেহারাগুলো দেখে বুঝতে পারছেন, সবাই না হোক, অধিকাংশই কাজ করবে প্রাণ বাজি রেখে, সর্বস্ব ঢেলে দেবে প্রত্যাশিত সমাধানের খোঁজে।
চার দলে ভাগ করা হলো বিজ্ঞানীদের-একেক দলে আটজন। অস্ত্রের মুখে ঠেলাধাক্কা দিয়ে তাঁদের সরিয়ে নেয়া হলো হেলিপ্যাড থেকে। রয়ে গেলেন শুধু প্রেসিডেন্ট আকুম্বা, কর্টেজ, আর সিয়েরা লিওন আর্মির ইউনিফর্ম পরা একজন জেনারেল। বিজ্ঞানীরা এলিভেটরের ভেতরে অদৃশ্য হয়ে গেলে সঙ্গীদের দিকে ফিরলেন প্রেসিডেন্ট।
‘কুচিয়ো, নর্দার্ন স্টারে ফিরে যাও,’ নির্দেশ দিলেন তিনি। ‘জাহাজটাকে যত দ্রুত সম্ভব ওর পজিশনে নিয়ে যাবে।’
মাথা ঝাঁকিয়ে চলে গেল কর্টেজ। এবার জেনারেলের দিকে ফিরলেন আকুম্বা।
‘অপারেশন পাইথন শুরুর সময় এসে গেছে, বন্ধু, ‘ বললেন তিনি। ‘এবার আমাদের ন্যায্য সম্পদ পুনরুদ্ধারের পালা।’
মৃদু হেসে প্রেসিডেন্টকে স্যালিউট ঠুকলেন জেনারেল। তারপর চলে গেলেন বুটের মচমচ শব্দ তুলে।ওয়াশিংটন ডিসি।
এলিভেটর থামলে নুমা হেডকোয়ার্টারের এগারো তলায় নেমে পড়ল রানা ও মুরল্যাণ্ড। আস্তে আস্তে হাঁটছে দু’জনে, সারা শরীরে ব্যথা। চেহারা একেবারে বিধ্বস্ত। কোনও ধরনের ওয়েটসুট ছাড়া দীর্ঘ সময় পানিতে ডুবে ছিল, এরপর উদ্ধারকারী জাহাজ আসার আগে আট ঘণ্টা পুড়েছে রোদে। শরীরের নানান জায়গায় চামড়ার আস্তর তাই খসে খসে পড়ছে। কর্টেজের আঘাতে রানার কেটে যাওয়া ঠোঁটে জমে আছে কালচে রক্ত। মুরল্যাণ্ডের চেয়েও তাই খারাপ দেখাচ্ছে ওকে। আরও এক জায়গায় আঘাত পেয়েছে ও—ওর অহংবোধে। সে-আঘাত বাকি সব আঘাতের চেয়ে গুরুতর। ওর নাকের ডগা থেকে এতজন বিজ্ঞানীকে বন্দি করে নিয়ে গেল শত্রুরা, কিচ্ছু করতে পারল না ও… এমন ব্যর্থতা মেনে নেয়া কঠিন।
কাটা ঘায়ে নুনের ছিটে হয়ে দেখা দিয়েছিল সাগর থেকে উদ্ধার পাবার পরের কয়েকটা ঘণ্টা। নেপচুনের কনফারেন্স রুমে বসে স্প্যানিশ ও পর্তুগিজ কর্তৃপক্ষের জেরার মুখোমুখি হতে হয়েছিল ওকে আর মুরল্যাণ্ডকে। এমনভাবে প্রশ্ন করা হচ্ছিল, যেন সব দোষ ওদের… যেন দ্বীপের মাটিতেও নুমারই দায়িত্ব ছিল বিজ্ঞানীদের নিরাপত্তা নিশ্চিত করা। রিয়ার অ্যাডমিরাল ফনসেকা তো এ-ও বলে বসলেন, রানা আর মুরল্যাণ্ডের ওপর ভরসা করে মস্ত বড় ভুল করেছেন তিনি। বুঝতে অসুবিধে হচ্ছিল না, আন্তর্জাতিক মহলে কেলেঙ্কারি এড়াবার জন্যে নুমাকে বলির পাঁঠা বানাতে চাইছিলেন তাঁরা। চুপচাপ সেটা মেনে নেয়নি রানা বা মুরল্যাণ্ড, ক্যাপ্টেন মিচামও যোগ দিয়েছিলেন ওদের সঙ্গে; তর্ক বেধে গিয়েছিল। মিটিং শেষ হয়েছিল তিক্ত সুরে। সরকারি ইনভেস্টিগেটররা রানা ও মুরল্যাণ্ডকে কিছুদিনের জন্যে তাদের জিম্মায় নিতে চেয়েছিল তদন্তের স্বার্থে, অ্যাডমিরাল হ্যামিলটনের হস্তক্ষেপে শেষ পর্যন্ত তারা সফল হয়নি। ওদেরকে দ্রুত আমেরিকায় উড়িয়ে এনেছেন তিনি।
চোদ্দ ঘণ্টার দীর্ঘ বিমানযাত্রা শেষে রানা ও মুরল্যাণ্ড এখন ক্লান্ত, অবসন্ন; পা টেনে টেনে এগিয়ে চলেছে আরেকটা কনফারেন্স রুমের দিকে। নুমার ডিরেক্টর-সহ আমেরিকান সরকারের উচ্চপদস্থ কয়েকজন ব্যক্তির সঙ্গে মিটিঙে বসতে হবে। এই মিটিঙের কারণে ঠিকমত বিশ্রামও মেলেনি, হোটেলে উঠে মাত্র দু’ঘণ্টা ঘুমানোর সুযোগ পেয়েছে ওরা।
করিডোরের শেষ প্রান্তে পৌঁছুতেই দেখা মিলল পরিচিত একটা মুখের। কনফারেন্স রুমের দরজায় দাঁড়িয়ে আছে তানিয়া… একা। ওর সর্বক্ষণের সঙ্গী আসিফ পাশে নেই দেখে কেমন যেন খারাপ লাগল। এগিয়ে গিয়ে ওকে আলিঙ্গন করল রানা; লক্ষ করল, মেয়েটার ভেতরে সেই সদাচঞ্চল ভাবটা আর নেই। মুরল্যাণ্ডও নীরবে সম্ভাষণ জানাল তাকে।
‘তোমাদের অবস্থা বিশেষ ভাল দেখাচ্ছে না, রানা,’ বলল তানিয়া। ‘কেমন আছ?’
‘আমাদেরকে নিয়ে ভাবতে হবে না,’ বলল রানা। ‘যথেষ্টই ভাল আছি। আসিফের খবর বলো।’
‘এখনও জ্ঞান ফেরেনি।’
‘শুনে খুব খারাপ লাগল।’
‘অতটা খারাপও নয়। ওর হার্টরেট বেড়েছে, ক্যাট স্ক্যানেও বড় ধরনের কোনও ড্যামেজ পাওয়া যায়নি। তারপরেও আমার ভয় করছে, রানা। ‘
‘ভয় পেয়ো না, ও ফিরে আসবে,’ আশ্বাস দিল রানা।
মুরল্যাণ্ড তার স্বভাবসুলভ ভঙ্গিতে যোগ করল, ‘রিল্যাক্স, যে-টান তোমাদের দু’জনের, আজরাইলও পারবে না আসিফকে টেনে নিয়ে যেতে।’
হাসার চেষ্টা করল তানিয়া, সফল হলো না। ছোট্ট করে মাথা ঝাঁকিয়ে উল্টো ঘুরল; দরজা ঠেলে ঢুকে পড়ল কনফারেন্স রুমে। ওকে অনুসরণ করল রানা ও মুরল্যাণ্ড। টেবিলের একদিকে বসল ওরা-মাঝে রানা, দু’পাশে তানিয়া আর মুরল্যাণ্ড। খানিক পর কনফারেন্স রুমে হাজির হলেন অ্যাডমিরাল হ্যামিলটন, সঙ্গে ল্যারি কিং আর আমেরিকান নেভির একজন রিয়ার অ্যাডমিরাল। রানাদের মুখোমুখি বসলেন তাঁরা, কুশল বিনিময় করলেন। সবশেষে হাজির হলেন ন্যাশনাল সিকিউরিটি এজেন্সির একজন হোমরাচোমরা প্রতিনিধি। গায়ে কালো সুট, চোখে কালো সানগ্লাস, সঙ্গে দু’জন এইড। টেবিলের মাথায়, সভাপতির চেয়ারে তাঁকে বসতে দিলেন অ্যাডমিরাল হ্যামিলটন।
সবাই এসে গেছে। এবার মুখ খুললেন নুমা ডিরেক্টর। রানাদের উদ্দেশে বললেন, ‘আমি জানি, তোমাদের ওপর দিয়ে অনেক ঝড়-ঝাপটা গেছে, তারপরেও এভাবে ডেকে এনেছি বলে দুঃখিত। পরিস্থিতি সুবিধের নয়।’ সুটপরা ভদ্রলোকের দিকে ইশারা করলেন, ‘ইনি মি. অ্যারন ওয়েস্টলেক—এনএসএ-র ডেপুটি ডিরেক্টর। আর আমার পাশে যাঁকে দেখছ, ইনি রিয়ার অ্যাডমিরাল জোনাথন কারমেল। পুরো ব্যাপারটা সামলাবার দায়িত্ব দেয়া হয়েছে এঁদেরকে। আমরা আশঙ্কা করছি, বিশ্বশান্তি বিঘ্নিত হবার মত একটা বিপদ দেখা দিয়েছে।’
অ্যাডমিরালের কথা শেষ হলে গলা খাঁকারি দিলেন ওয়েস্টলেক। বললেন, ‘বিষয়টা উদ্‌ঘাটনের জন্যে আমেরিকান সরকার আপনাদের প্রতি কৃতজ্ঞ। আপনাদের মত আমাদেরও বিশ্বাস, অত্যন্ত ধনী ও সুসংগঠিত কোনও গোষ্ঠী একটা ডাইরেক্টেড-এনার্জি ওয়েপন তৈরি করে বসেছে। এখন পর্যন্ত যেসব তথ্য পাওয়া গেছে, তাতে অস্ত্রটা বর্তমান পৃথিবীর আর্থ-সামাজিক ও সামরিক ভারসাম্য নষ্ট করে দিতে পারে বলে মনে করছি আমরা।’
বিরক্ত বোধ করল রানা। কঠিন ভাষায় কথা বলছেন ভদ্রলোক। ফিল্ডের লোক বলে মনে হচ্ছে না, নিশ্চয়ই পলিটিশিয়ান—বক্তৃতা দিতে অভ্যস্ত।
ল্যারি কিঙের দিকে তাকালেন ওয়েস্টলেক। ‘মি. কিং, আপনার সিমুলেশনে কী পেয়েছেন, জানান আমাদেরকে।’
নিজের ল্যাপটপ খুলল ল্যারি, রানাদের দিকে ঘুরিয়ে একটা গ্রাফিক সিমুলেশন দেখাল। সংক্ষেপে সেটা ব্যাখ্যা করার পর বলল, ‘সন্দেহ নেই, পার্টিকেল অ্যাকসেলারেটর ব্যবহার করছে ওরা। কোল্ড ওয়ারের সময় স্ট্র্যাটেজিক ডিফেন্স ইনশিয়েটিভের অংশ হিসেবে এই টেকনোলজি দিয়ে আমরা অ্যান্টি-মিসাইল শিল্ড তৈরি করতে চেয়েছিলাম, যদিও সেটা শেষ পর্যন্ত আলোর মুখ দেখেনি।’
ওয়েস্টলেক বললেন, ‘এনএসএ-র নিজস্ব স্টাডিতেও একই উপসংহারে পৌঁছেছি আমরা। ব্যাপারটা সত্যিই উদ্বেগজনক।’
নড়ে-চড়ে বসল রানা। যাক, বিপদটা তা হলে আঁচ করতে পারছেন এঁরা।
‘আরও খারাপ খবর হলো,’ বললেন ওয়েস্টলেক, ‘যে- সব বিজ্ঞানীকে অপহরণ করা হয়েছে, তাঁরা সবাই এই বিশেষ ফিল্ডের বিশেষজ্ঞ। এমন একটা অস্ত্র তৈরি বা ডেভেলপ করার জন্যে ঠিক এঁদেরকেই প্রয়োজন।’
‘এর পেছনে কারা আছে, তা জানা গেছে?’ জিজ্ঞেস করল রানা।
মাথা ঝাঁকালেন ওয়েস্টলেক। ‘কিছুটা। মার্সেনারি টিমের লিডারকে আপনারা আইডেন্টিফাই করতে পেরেছেন, তবে সে ভাড়াটে লোক। আজ সকালে আরেকটা সূত্র পাওয়া গেছে, তাতে মনে হচ্ছে এদের ঘাঁটি আফ্রিকায়।’
‘কী সূত্র?’ প্রশ্ন করল তানিয়া।
‘সাগর থেকে একটা লাশ উদ্ধার করা হয়েছে,’ বললেন ওয়েস্টলেক। ‘যেখানে মি. রানা আর মি. মুরল্যাণ্ডকে ডুবিয়ে দেয়া হয়েছিল, সেখান থেকে দু’মাইল দক্ষিণে।’
একজন এইডের দিকে ইশারা করলেন তিনি। কয়েকটা ছবি এনে রানা আর মুরল্যাণ্ডের হাতে দিল সে।
‘লোকটাকে চিনতে পারছেন?’
পানিতে ফুলে-ফেঁপে গেছে লাশটা, তারপরেও পরিচয় আন্দাজ করতে অসুবিধে হলো না।
‘চাবিঅলা,’ বলল মুরল্যাণ্ড।
সায় জানাল রানা। ‘এ তো কুচিয়োর সঙ্গে ছিল,’ বলল ও। ‘মারা গেল কীভাবে?’
‘কপাল বরাবর গুলি,’ জানালেন ওয়েস্টলেক। ‘খুন করা হয়েছে একে। কেন, কিছু অনুমান করতে পারেন?’
‘উঁহু,’ মাথা নাড়ল রানা। ‘আমরা যখন শেষবার দেখি, তখনও বেঁচে ছিল। কে এই লোক?’
‘সিয়েরা লিওনের নাগরিক বলে তাকে সনাক্ত করেছি আমরা। ওখানকার আর্মির একজন প্রাক্তন মেজর। খুব সম্ভবত প্রেসিডেন্ট জোসেফ আকুম্বার ব্যক্তিগত দেহরক্ষী ছিল সে।’
‘সিয়েরা লিওন,’ বিড়বিড় করল রানা। এ নিয়ে দ্বিতীয়- বার দেশটার নাম শুনছে। প্রথমবার শুনেছিল ওয়াইবিসিও-র সঙ্গে সংশ্লিষ্টতার জন্যে।
‘হ্যাঁ,’ ওয়েস্টলেক বললেন। ‘অদ্ভুত শোনালেও সমস্ত সূত্র ওই দেশটার দিকেই ইঙ্গিত করছে। ফ্রিটাউন থেকে শিপমেন্ট করা হয়েছিল সুপারকণ্ডাক্টিং মিনারেলের চালান। যারা ওটা জাপানি জাহাজে লোড করেছিল, আর যারা সান্তা মারিয়া থেকে বিজ্ঞানীদের অপহরণ করেছে, দুটো একই দল বলে ভাবছি আমরা। কুচিয়ো কর্টেজের দল।’
খটকা লাগছে রানার। ‘কিন্তু সিয়েরা লিওন দুনিয়ার সবচেয়ে দরিদ্র দেশগুলোর একটা,’ বলল ও। ‘ওখানকার লোকজন ঠিকমত খেতে-পরতেই পায় না। অথচ আপনি বলছেন, এরাই তৈরি করে বসেছে অ্যাডভান্সড সুপার- কণ্ডাক্টরের সাহায্যে পার্টিকেল অ্যাকসেলারেটর?’
‘ওদের যোগসূত্রের প্রমাণ হিসেবে প্রেসিডেন্টের ব্যক্তিগত দেহরক্ষীর লাশ রয়েছে আমাদের হাতে, ‘ বললেন ওয়েস্টলেক। ‘তা ছাড়া টাকার অভাব সিয়েরা লিওনের সাধারণ জনগণের থাকতে পারে, ওদের সরকারের নেই। গত কয়েক বছরে প্রচুর বৈদেশিক ঋণ আর সাহায্য পেয়েছে ওরা পশ্চিমা দেশগুলো থেকে। সে-টাকা কোথায়-কীভাবে ব্যবহার করা হচ্ছে, তা আমাদের জানা নেই। উদ্বিগ্ন হবার মত আরেকটা ব্যাপারও আছে ওখানে। ইন্টেলিজেন্স রিপোর্ট বলছে, হঠাৎ করে ওখানে মিলিটারি মোবিলাইজেশন শুরু হয়েছে। কিছু একটা করতে চাইছে সামরিক বাহিনী।’
‘বেশ, আপাতত মেনে নিচ্ছি আপনার থিয়োরি,’ বলল রানা। ‘কথা হলো, এখন কী করবেন আপনারা?’
‘কড়া নজরদারি করা হবে সিয়েরা লিওনের ওপর। এতদিন ওদেরকে চোখে চোখে রাখার প্রয়োজন বোধ করিনি আমরা, তবে এবার রাখব।’
‘খুব ভাল। কিন্তু নুমা এখানে কী করতে পারে, তা ঠিক বুঝতে পারছি না।’
‘সাগরের সঙ্গে যোগাযোগ আছে দলটার। সাবমেরিন ব্যবহার করছে। পর্তুগিজ ডাইভাররা সাগরের তলার ওই টাওয়ারটায় ভালমত তল্লাশি চালিয়েছে; ভেতরে টার্বাইন, ব্যাটারি আর শক্তিশালী ইলেকট্রো-ম্যাগনেটিক কয়েল খুঁজে পেয়েছে। ওগুলোর সাহায্যেই সাজানো হয়েছিল ম্যাগনেটিক অ্যানোমেলির ধাপ্পাটা। অমন একটা জটিল কাজের জন্যে অবশ্যই সাবমেরিন লেগেছে ওদের।’
‘সেই সঙ্গে অনেক টাকা,’ বললেন রিয়ার অ্যাডমিরাল কারমেল। ‘একটা ব্যাপার শুধু বুঝতে পারছি না, এত ঝামেলায় গেল কেন ওরা? কাউকে কিডন্যাপ করতে চাইলে এরচেয়ে অনেক সহজ আর সস্তা উপায় আছে।’
‘সেটা দু-একজনের ক্ষেত্রে,’ বলল রানা। ‘সারা দুনিয়া থেকে আপনি যদি নির্দিষ্ট একটা ফিল্ডের বিজ্ঞানীদেরকে কিডন্যাপ করতে শুরু করেন, একটা-দুটো ঘটনার পরেই কেউ না কেউ ব্যাপারটা টের পেয়ে যাবে। সেজন্যেই একটা ফাঁদ পেতে একত্র করা হয়েছে সবাইকে, এক ধাক্কায় অনেক বিজ্ঞানীকে বন্দি করা হয়েছে।’
‘হুম!’
‘আমাদের কাছে কী চাইছেন, তা এখনও পরিষ্কার হলো না,’ ওয়েস্টলেককে বলল মুরল্যাণ্ড।
‘সাবমেরিনটা খোঁজার কাজে সাহায্য চাই আপনাদের,’ বললেন ওয়েস্টলেক। ‘নেভি থেকে একটা টাস্ক ফোর্স গঠন করা হচ্ছে এর জন্যে। আমরা চাই, আপনারা তিনজন ওদের সঙ্গে যোগ দিন। ড. তানিয়া কাজ করবেন অ্যাকুস্টিক্ টিমের সঙ্গে—শত্রুপক্ষের সাবমেরিনের অ্যাকুস্টিক সিগনেচার ডিটেক্ট করার জন্যে।’
‘আর আমরা?’
‘আপনারা দু’জনই সাবমারসিবলের কনস্ট্রাকশন আর অপারেশনে অভিজ্ঞ। তাই আপনাদের পাঠাতে চাইছি সাবমেরিন-হান্টিং গ্রুপের সঙ্গে। বেশ কিছু জাহাজ আর এয়ারক্র্যাফট পাঠাচ্ছি আমরা সাবমেরিনটাকে খুঁজে বের করার জন্যে।’
‘আপনাদের কি মাথা খারাপ হয়েছে?’ বিস্মিত গলায় বলল রানা। ‘আটলান্টিক মহাসাগরের আয়তন চার কোটি বর্গমাইল। এত বড় এলাকায় কীভাবে একটা সাবমেরিন খুঁজে বের করা সম্ভব? এমন তো নয় যে, ধরা পড়ার জন্যে ওরা আমাদের সামনে ঘুরঘুর করবে। খড়ের গাদায় সুঁই খোঁজাও এর চেয়ে সহজ।’
‘আপনি আমাদের আণ্ডার-এস্টিমেট করছেন, মি. রানা, আহত গলায় বললেন রিয়ার অ্যাডমিরাল কারমেল। ‘আটলান্টিক মহাসাগর চষে ফেলার মত রিসোর্সের অভাব নেই আমাদের।’
‘মানছি। কিন্তু বাকি সব কাজ ফেলে সমস্ত রিসোর্স তো ব্যবহার করবেন না এই একটা কাজে। কী কী পাঠাচ্ছেন, জানতে পারি?’
‘সাতটা ফ্রিগেট আর বিশটা এয়ারক্র্যাফট। সাগরের তলায় বিছানো SOSUS লাইন আর দক্ষিণ আটলান্টিকের সমস্ত লিসেনিং স্টেশনেরও সাহায্য পাব আমরা।’
মন্দ নয়, ভাবল রানা, কিন্তু প্রয়োজনের তুলনায় অপ্রতুল। ‘আগের হামলাগুলোর সময় SOSUS লাইনে কি কিছু ধরা পড়েছে?’
‘না,’ ইতস্তত করে স্বীকার করলেন কারমেল। ‘আরাতামা মারুর ডুবে যাবার শব্দ রেকর্ড করেছি আমরা। আর গ্রুপারের ওপর হামলার সময় টর্পেডোর বিস্ফোরণ।’
‘তারমানে, সাবমেরিনটাকে আইডেন্টিফাই করার মত কোনও অ্যাকুস্টিক সিগনেচার নেই আপনাদের কাছে। ওটা সোনারে ধরা পড়লেও নিশ্চিত হবার উপায় নেই। আর যদি কোথাও ঘাপটি মেরে থাকে…’
‘এরচেয়ে ভাল কোনও পন্থা যদি আপনার জানা থাকে, মি. রানা, সেটা নির্দ্বিধায় বলতে পারেন,’ বিরক্ত দেখাল ওয়েস্টলেককে।
‘আছে। আমি কুচিয়ো কর্টেজকে খুঁজতে যাচ্ছি। ওকে পেলে এর পেছনে কারা আছে, তা-ও জানা যাবে।’
‘লোকটা একটা ভূত। কোত্থেকে আসে, কোথায় যায়, কেউ জানে না। ইন ফ্যাক্ট, ও যে বেঁচে আছে, এটাই চব্বিশ ঘণ্টা আগ পর্যন্ত নিশ্চিত ছিলাম না আমরা। তাকে আপনি খুঁজে বের করবেন কী করে?’
‘সেটা নাহয় আমার ওপরেই ছেড়ে দিন।’
দাঁতে দাঁত পিষলেন ওয়েস্টলেক। রানার কথায় স্পষ্টতই অসন্তুষ্ট। নুমা ডিরেক্টরের দিকে তাকিয়ে বললেন, ‘আপনি কিছু বলবেন, অ্যাডমিরাল?’
চেয়ারে হেলান দিলেন অ্যাডমিরাল হ্যামিলটন। ‘নিশ্চয়ই বলব,’ বললেন তিনি। রানাকে জিজ্ঞেস করলেন, ‘তুমি সিরিয়াস? পারবে ওকে খুঁজে বের করতে?’
‘জী, স্যর,’ বলল রানা। ‘কুচিয়োর একজন কন্ট্যাক্টকে চিনি আমি। তাকে ধরলেই…’
‘সে-খবর আপনি সিআইএ-কে দিচ্ছেন না কেন?’ বাধা দিয়ে জিজ্ঞেস করলেন ওয়েস্টলেক। ‘ওই লোকের কাছ থেকে তথ্য আদায়ের কাজটা ওরাই করতে পারবে।’
‘সিআইএ তার গায়ে হাত দেবে না,’ শান্ত গলায় বলল রানা। ‘কিন্তু আমার সে-ধরনের বাধ্যবাধকতা নেই।’
‘মানে? কে এই লোক?’
জবাব না দিয়ে হাসল রানা।
অ্যাডমিরাল হ্যামিলটন বললেন, ‘তা হলে তুমি এখনও বসে আছ কেন? জলদি কাজে নেমে পড়ো।’
‘ইয়েস, অ্যাডমিরাল।’ উঠে দাঁড়াল রানা।
‘এ স্রেফ পাগলামি,’ বললেন ওয়েস্টলেক।
‘ববিকেও নিয়ে যাও,’ যোগ করলেন অ্যাডমিরাল। ‘মানে, ও যদি যেতে চায় আর কী।’
‘সেটা আবার জিজ্ঞেস করতে হয়?’ এক গাল হাসি দিয়ে মুরল্যাণ্ডও উঠে দাঁড়াল।
রাগে অগ্নিমূর্তি ধারণ করেছেন ওয়েস্টলেক। হুমকির সুরে বললেন, ‘একটা ফোন করেই আপনাদেরকে ঠেকাতে পারি আমি।’
‘না, পারেন না,’ শীতল গলায় বললেন অ্যাডমিরাল। ‘কারণ, রানা আমেরিকার নাগরিক নয়, আমাদেরকে সাহায্য করছে স্রেফ সৌজন্যের বশে। সেটা বাদ দিলেও নুমার ওপরে এনএসএ-র খবরদারির কোনও সুযোগ নেই। তা ছাড়া রানা আর ববিকে নেভির জাহাজে তুলে বসিয়ে রেখে কোনও কাজের কাজ হবে না। আপনি সেটা করতে চাইছেন সম্পূর্ণ নিজের স্বার্থে, যাতে ওরা কিছু করতে পারলে কৃতিত্বে ভাগ বসাতে পারেন, আর ব্যর্থ হলে দোষটা নিজে না নিয়ে নুমার ঘাড়ে চাপাতে পারেন। আপনার এ-ধরনের রাজনৈতিক এজেণ্ডার অংশ হতে যথেষ্টই আপত্তি আছে আমার।’
ওয়েস্টলেকের চেহারা দেখে মনে হলো, জোঁকের মুখে নুন পড়েছে। রিয়ার অ্যাডমিরাল কারমেলের চেহারাতেও ফুটে উঠল সন্তুষ্টি। সাবমেরিন হান্টিঙের মত একটা মিলিটারি অপারেশনে নুমার দু’জন লোক নিয়ে কী এমন লাভ হবে, তা এমনিতেই বুঝতে পারছিলেন না তিনি।
‘আপনাকে পেলে অবশ্য, মন্দ হয় না, ডক্টর,’ তানিয়ার দিকে তাকিয়ে বললেন কারমেল। ‘আমাদের অ্যাকুস্টিক টিমে আপনার অভিজ্ঞতা কাজে লাগবে।’
‘আমার আপত্তি নেই,’ নড করে বলল তানিয়া। দরজার কাছে চলে গিয়েছিল রানা ও মুরল্যাণ্ড, ডাক দিয়ে থামালেন অ্যাডমিরাল। ‘একটা কথা, রানা।’
ঘাড় ফেরাল রানা।
‘বুঝে-শুনে কাজ কোরো। মিশনে যাচ্ছ তুমি, প্রতিশোধ নিতে নয়।’
অ্যাডমিরালের কথার মর্মার্থ বুঝতে অসুবিধে হলো না রানার। কর্টেজের বিষয়ে ওর মনোভাব আঁচ করতে পারছেন তিনি, রানার প্রতিশোধ-স্পৃহার ব্যাপারেও জানেন।
নিঃশব্দে মাথা ঝাঁকিয়ে তাঁকে আশ্বস্ত করল ও। তারপর খুলে ফেলল দরজা। ওপাশে নুমার অল্পবয়েসী এক স্টাফ দাঁড়িয়ে আছে, টোকা দিতে যাচ্ছিল দরজায়। রানাকে দেখে একটু থতমত খেয়ে গেল মেয়েটা।
‘ইয়েস?’
‘একটা জরুরি মেসেজ আছে ড. তানিয়ার জন্যে।’
মেয়েটাকে ভেতরে ঢুকতে দিল রানা। জিজ্ঞাসু দৃষ্টিতে তার দিকে তাকাল সবাই।
‘ড. আসিফের জ্ঞান ফিরেছে, ম্যাম,’ বলল সে। ‘আপনাকে দেখতে চাইছেন তিনি।’বালিশে পিঠ ঠেকিয়ে হাসপাতালের বিছানায় বসে আছে আসিফ, কেবিনে ঢুকেই ওর দিকে ছুটে গেল তানিয়া। ঝাঁপিয়ে পড়ল বুকে, জড়িয়ে ধরল শক্ত করে। দু’চোখ থেকে আনন্দের অশ্রু ঝরছে। কেশে উঠল আসিফ, বলল, ‘আরে, ছাড়ো, ছাড়ো… মেরে ফেলবে নাকি?’
তাড়াতাড়ি ওকে ছেড়ে দিয়ে সোজা হলো তানিয়া। ‘সরি, ব্যথা দিয়ে ফেলেছি?’
‘ব্যথা আর দেবে কী, এমনিতেই সারা শরীরে ব্যথা। তবে ডাক্তার বললেন, বিপদ কেটে গেছে।’
তানিয়ার পিছু পিছু রানা ও মুরল্যাণ্ডও ঢুকেছে ভেতরে। হাসিমুখে এগিয়ে এল বিছানার দিকে। রানা বলল, ‘বেঁচে আছিস তা হলে? ভালই ভয় ধরিয়ে দিয়েছিলি।’
‘আমাকে এসব না বলে নিজের দিকে তাকা,’ বলল আসিফ। ‘মনে তো হচ্ছে তুই-ই ফিরে এসেছিস মৃত্যুর মুখ থেকে।
‘কী তেজ রে, বাবা!’ বলল মুরল্যাণ্ড। ‘দেখেছ, তানিয়া, আমার কথা কীভাবে ফলে গেল? যমদূতও পালিয়ে গেছে ওর তেজ দেখে।’
হাসল সবাই।
‘কী হয়েছিল, বলো তো?’ বলল আসিফ। ‘আমার তো কিছুই মনে নেই।’
‘কিছুই না?’ জিজ্ঞেস করল তানিয়া।
‘ছাড়া ছাড়া সব
স্মৃতি। গ্রুপারে চেপে সাগরে নেমেছিলাম, এটুকু মনে আছে। কিন্তু এরপর সব ঝাপসা।’
অবাক হলো না তানিয়া, বড় ধরনের দুর্ঘটনায় এমনটা হয়। পীড়াদায়ক স্মৃতি মুছে ফেলে মস্তিষ্ক—এক রকম ডিফেন্স মেকানি সেটা। ব্যথা-বেদনা ভুলিয়ে শরীরকে সুস্থ হয়ে উঠতে সাহায্য করে।
সংক্ষেপে আসিফকে গ্রুপারের ওপর হামলা, আর সাগরের তলা থেকে সংগ্রাম করে ওদের উঠে আসার ঘটনা শোনাল তানিয়া। শুনে চোখ বড় হয়ে গেল তার।
‘বলো কী! তোমাকে সঙ্গে নেয়া তো তা হলে একদম উচিত হয়নি,’ বলল সে। ‘এখন মনে পড়ছে, সাগরে ডুব দেবার আগে অ্যাডভেঞ্চারারের ডেকে দাঁড়িয়ে একা একাই নামব ভাবছিলাম।’
‘তা হলো বিরাট বোকামি করতে,’ বলল তানিয়া। ‘সবদিক সামলে একা একা ফিরতে পারতে না কিছুতেই। আমি না থাকলে জলকন্যা থাকত না; গ্রুপারের ড্যামেজ মেরামতেরও লোক থাকত না।’
‘তারপরেও… তোমাকে এমন একটা বিপদে ফেললাম…
‘কিচ্ছু হয়নি আমার,’ জোর গলায় বলল তানিয়া। ‘যা হবার তো হয়েছে তোমার। আমি বরং ভাগ্যকে ধন্যবাদ জানাচ্ছি তোমার পাশে ছিলাম বলে।’
‘কী যে বলো না…’
তোমাদের প্রীতি-সম্ভাষণ বাড়িতে ফেরার পর করলে হয় না?’ বেরসিকের মত বলল মুরল্যাণ্ড। ‘আমাদের তাড়া আছে, আসিফ। কিছু জানার থাকলে জিজ্ঞেস করতে পারো।’
‘জানতে তো অবশ্যই চাই,’ বলে ওর দিকে তাকাল আসিফ। ‘কারা হামলা করেছিল আমাদের ওপর, কিছু জানতে পেরেছ?’
যা যা জানে, খুলে বলল রানা ও মুরল্যাণ্ড। শেষে যোগ করল, ‘লোকগুলোকে খুঁজে বের করতে চলেছি আমরা। নিশ্চিত থাক, এমনি এমনি পার পেতে দেব না কিছুতেই।’
‘তোরা ছুটে মরবি, আর আমরা দু’জন হাত-পা গুটিয়ে বসে থাকব? আমাদেরও তো একটা দায়িত্ব আছে… হিসেব- নিকেশ মেটানোর ব্যাপার আছে।’
‘তার জন্যে আমি যাচ্ছি,’ বলল তানিয়া। ‘আটলান্টিকের একটা অ্যান্টি-সাবমেরিন ফ্রিগেটে আগামীকালই যোগ দেব আমি—টাস্ক ফোর্সের অ্যাকুস্টিক টিমের সঙ্গে কাজ করার জন্যে।’
বিস্মিত চোখে ওর দিকে তাকাল আসিফ। ‘তুমিও?’ বলল সে। ‘আমি কি তা হলে এখানে বসে বসে ভেরেণ্ডা ভাজব?’
‘বিশ্রাম নিতে হবে তোমাকে, সেটাকে ভেরেণ্ডা ভাজা বলো, আর যা-ই বলো।’
‘অসম্ভব!’ ঝট করে গা থেকে চাদর সরিয়ে দিল আসিফ। বিছানা থেকে পা ঝুলিয়ে দিয়ে বলল, ‘আমিও যাচ্ছি তোমার সঙ্গে।’
‘পাগলামি করিস না,’ রানা চোখ রাঙাল। ‘চারদিন বেহুঁশ ছিলি তুই, মরতে বসেছিলি।’
‘তোরাও তো মরতে বসেছিলি, সেজন্যে কি বিছানায় পড়ে থাকছিস? তা ছাড়া এখন আমি বিপদমুক্ত, সাগরের খোলা হাওয়ায় শরীর আরও দ্রুত সেরে উঠবে।’
‘তানিয়া,’ রানা ডাকল, ‘ওকে কিছু বলো!’
‘ও আবার কি বলবে?’ মুখ ঝামটে উঠল আসিফ। ‘টাস্ক ফোর্সে ওর চেয়ে আমাকে বেশি দরকার। আণ্ডারওয়াটার অ্যাকুস্টিকসে ওর চেয়ে আমার অভিজ্ঞতা বেশি।’
স্বামীর দিকে একদৃষ্টে কিছুক্ষণ চেয়ে রইল তানিয়া। আসিফকে খুব ভাল করে চেনে ও, জানে কেন জেদ করছে। আসলে একা ওকে যেতে দিতে চাইছে না। অন্যদিক থেকে ভাবলে, ও নিজেও চাইছে না আসিফকে ফেলে যেতে। কিন্তু আবেগ দিয়ে তো বাস্তবতা বদলানো যায় না।
‘তুমি দুর্বল,’ নিচু গলায় বলল ও।
‘কীসের দুর্বল?’ বিছানা থেকে নেমে পড়ল আসিফ। একটু টলে উঠলেও দ্রুত সামলে নিল নিজেকে। বলল, ‘দেখেছ, নিজেই দাঁড়াতে পারছি।’
চুপ করে রইল তানিয়া
‘আরে বাবা, এত ভয় পাবার কী আছে?’ বলল আসিফ। ‘যুদ্ধজাহাজে যাচ্ছি আমরা। আমাদেরকে ঘিরে রাখবে আর্মার প্লেটিং, মিসাইল, কামান আর টর্পেডো। এর চেয়ে নিরাপদ আর কিছু হয়?’
বড় করে শ্বাস ফেলল তানিয়া। ‘তোমার গোয়ার্তুমির সঙ্গে পেরে উঠব না আমি। ঠিক আছে, নেব তোমাকে। কিন্তু একটা শর্ত আছে।’
‘কী শর্ত?’
‘পানিতে নামতে চাইতে পারবে না। সাবমারসিবলে চেপে, বা ডাইভ সুট পরে, কিংবা অন্য কোনও কায়দায়… কোনোভাবেই না। তার জন্যে তৈরি না আমি।’
‘আরে নাহ্, পানিতে নামতে হবে কেন? আমরা জাহাজেই থাকব, আমাদের এয়ার-কণ্ডিশনড় কোয়ার্টারে। যদি সম্ভব হয় তো জাহাজের মেসের কাছে, যাতে যখন যা খুশি খেতে পারি।’
হাসিমুখে কথাটা বললেও মনে মনে উদ্বিগ্ন হলো আসিফ তানিয়াকে কোনোদিন কোনও বিষয়ে ভয় পেতে দেখেনি ও। আর সে-ই কিনা এখন… ব্যাপারটা সত্যিই চিন্তা জাগাবার মত।
‘তোরা দু’জনেই পাগল,’ হতাশ গলায় বলল রানা।
.
সিয়েরা লিওনের রাজধানী ফ্রিটাউনের রাস্তায়, পুরনো একটা রাশান ট্যাঙ্কের ওপর বুক চিতিয়ে দাঁড়িয়ে আছেন প্রেসিডেন্ট আকুম্বা। এ-ধরনের চল্লিশটা ট্যাঙ্ক আছে তাঁর, সবগুলোই এগোচ্ছে এক সারিতে। ট্যাঙ্কের সারির দু’পাশে রয়েছে মিসাইলবাহী ট্রান্সপোর্ট, জিপ আর আর্মার্ড পার্সোনেল ক্যারিয়ার। অপারেশন পাইথনের নামে পুরো দেশে জাতীয়করণ কার্যক্রম শুরু করেছেন তিনি, সেজন্যে দুনিয়ার সামনে নিজের শক্তিমত্তা জাহির করছেন সামরিক শোভাযাত্রার মাধ্যমে। হেলিকপ্টার আর ভারী অস্ত্রশস্ত্রের সাহায্যে সেনাবাহিনীর পদাতিক সৈন্যরা ইতিমধ্যে নিয়ন্ত্রণ নিতে শুরু করেছে দেশের আনাচে-কানাচে ছড়িয়ে থাকা খনিগুলোর।
তুমুল হর্ষধ্বনির মাঝে রাজধানীর প্রাণকেন্দ্র ধরে এগোচ্ছে প্রেসিডেন্টের শোভাযাত্রা। জাতীয়করণ শেষে বিশাল কর্মসংস্থান হবে সিয়েরা লিওনের নাগরিকদের; ভাল চাকরি দেয়া হবে সবাইকে, দেয়া হবে ভাল বেতন—এমন ঘোষণা শুনে দলে দলে মানুষ বেরিয়ে এসেছে ঘরবাড়ি থেকে। রাস্তার দু’ধারে জড়ো হয়ে আকুম্বার নামে জয়ধ্বনি আর স্লোগান দিচ্ছে তারা।
আত্মতৃপ্তিতে ভুগছেন আকুম্বা। আওয়াজ শুনে বুঝতে পারছেন, জনগণ মন থেকে জয়ধ্বনি দিচ্ছে তাঁকে। বন্দরের দিকে এগোচ্ছে তাঁর শোভাযাত্রা— ওটার নিয়ন্ত্রণ ইতিমধ্যে এসে গেছে তাঁর হাতে, ঠিক যেভাবে এসেছে কয়েক মাইল উত্তরের বিশাল অয়েল রিফাইনারি, এয়ারপোর্ট আর বিদেশি অনেকগুলো ফ্যাক্টরির নিয়ন্ত্রণ।
বাছাই করা একজন সাংবাদিক আর একজন ক্যামেরাম্যান রয়েছে প্রেসিডেন্টের পাশে—শোভাযাত্রার কাভারেজ দেবার জন্যে।
‘প্রেসিডেন্ট আকুম্বা,’ বলল সাংবাদিক, হৈ-হল্লা আর ট্যাঙ্কের গর্জনের মাঝে গলা চড়িয়ে কথা বলতে হচ্ছে তাকে, ‘এটা কি সত্য, আন্তর্জাতিক মুদ্রা তহবিলকে আপনি জানিয়ে দিয়েছেন যে, সিয়েরা লিওন আর ওদের ঋণ পরিশোধ করবে না?’
‘হ্যাঁ,’ বললেন আকুম্বা। ‘আর কত? সুদ দিতে দিতে আমাদের নাভিশ্বাস উঠে গেছে।’
‘এর সঙ্গে কি আজকের এই পদক্ষেপের কোনও সম্পর্ক আছে?’
‘আজ স্বাধীনতার দিন,’ আকুম্বা বললেন। ‘একদিন আমরা যেমন ঔপনিবেশিক নিপীড়ন থেকে স্বাধীন হয়েছিলাম, ঠিক সেভাবে আজ আরেক নিপীড়ন থেকে স্বাধীন হচ্ছি—অর্থনৈতিক নিপীড়ন।’
সমঝদারের ভঙ্গিতে মাথা ঝাঁকাল সাংবাদিক। ‘এর ফলাফল নিয়ে কি আপনি চিন্তিত নন?’ জানতে চাইল সে। ‘কয়েক ডজন বহুজাতিক কর্পোরেশনের অধিকার খর্ব করছেন আপনি। এ-অবস্থায় বিশ্ব আপনার পাশে থাকবে, এমনটা নিশ্চয়ই আশা করছেন না?’
‘চোখের বদলে চোখ—এই নীতিতে বিশ্বাস করি আমি,’ বললেন আকুম্বা। ‘শত শত বছর ধরে এসব কোম্পানি আমাদের অধিকার খর্ব করেছে… আমাদের জমি থেকে তুলে নিয়ে গেছে দামি দামি সব রত্ন আর খনিজ পদার্থ। বিনিময়ে দিয়েছে শুধু যন্ত্রণা। ওসব কোম্পানির রান্নাঘরের একজন বাবুর্চিও আমাদের একেকজন খনিশ্রমিকের বিশগুণ বেতন পায়, অথচ ‘ওসব শ্রমিকেরা রোদে পুড়ে, না খেয়ে, জীবনের ঝুঁকি নিয়ে কাজ করে। কোম্পানির কর্তাদের কথা আর না-ই বললাম।’
‘কিন্তু খনি বলুন, কিংবা রিফাইনারি… এসবের অবকাঠামো তৈরি করতে তো বিলিয়ন ডলারের বিনিয়োগ প্রয়োজন,’ যুক্তি দেখাল সাংবাদিক। ‘সেটা বিদেশিরাই দিচ্ছে।’
‘হাহ্! সেই বিনিয়োগ আমরা বহু আগেই উশুল করে দিয়েছি—আমাদের রক্ত দিয়ে।’
বন্দরে ঢুকে পড়ল শোভাযাত্রা। দূরে কালো ধোঁয়ার মেঘ পাক খেয়ে উঠতে দেখলেন আকুম্বা। আগুন লেগেছে সম্ভবত, তবে তার সঙ্গে বন্দর দখলের কোনও সম্পর্ক আছে বলে মনে হলো না। হয়তো কোনও দুর্ঘটনা। তারপরেও সামরিক অভিযানের পটভূমিতে কালো ধোঁয়া একটা দেখার মত জিনিস… ভয় জাগায়।
‘ছবি তোলো ধোঁয়াটার,’ ক্যামেরাম্যানকে বললেন তিনি। ‘দুনিয়া বুঝুক, আমরা কতখানি সিরিয়াস।’
তাড়াতাড়ি ওদিকে ক্যামেরা ঘোরাল লোকটা। যুম করে তুলতে শুরু করল ছবি। এই ধোঁয়ার মেঘ আর ট্যাঙ্কে আসীন আকুম্বার ভিডিও খুব শীঘ্রি সিএনএন আর বিবিসি-সহ পৃথিবীর তাবৎ মিডিয়ায় ফলাও করে প্রচার হবে।
মুচকি হাসলেন আকুম্বা। সারা দুনিয়ায় হৈচৈ ফেলতে চলেছেন তিনি। তাঁর দেশকে করতে চলেছেন সবার মনোযোগের কেন্দ্রবিন্দু। চব্বিশ ঘণ্টার ভেতরে সিয়েরা লিওনে অবস্থানরত সমস্ত বিদেশি নাগরিককে আটক করবেন তিনি, বিমানে তুলে পাঠিয়ে দেবেন যার যার দেশে।
সন্দেহ নেই, খেপে যাবে পশ্চিমা বিশ্ব। হুমকি-ধমকি দেবে, অবরোধ আরোপ করবে, কৈফিয়ত চাইবে তাঁর কাছে। খুশিমনেই কথা বলবেন তিনি। যতবার প্রয়োজন ততবার। বিবেকের কাছে পরিষ্কার তিনি, কোনও অন্যায় করছেন না, কাজেই কথা বলতে দোষ কোথায়?
জানা কথা, এরপর তাঁর কাছে ছুটে আসবে বিদেশিরা—দর কষাকষির চেষ্টা করবে। ভয় দেখিয়ে, ধাপ্পা দিয়ে তাঁকে নতি স্বীকার করাতে চাইবে। কিন্তু মানবেন না তিনি। পরিস্থিতি কিছুটা উত্তপ্ত হয়ে উঠবে, তবে শেষমেশ হার মানতে হবে ওদেরকেই। তখন উল্টো আকুম্বাই দাবি-দাওয়া পেশ করবেন ওদের কাছে। উল্টে দেবেন ছক।
এসবে যে ঝুঁকি আছে, তা আকুম্বা জানেন। তবে সেই ঝুঁকি কাটাবার উপায়ও আছে তাঁরই হাতে। কারণ দু’হাজার বছরের ইতিহাসে এই প্রথমবার
এই প্রথমবার একজন আফ্রিকান সমরনায়কের হাতে এমন এক অস্ত্র এসেছে, যা দিয়ে ধূলিসাৎ করে দেয়া যাবে পশ্চিমাদের সাম্রাজ্যলিপ্সা।আসিফ আর তানিয়ার কাছ থেকে বিদায় নেবার আটাশ ঘণ্টা পর সিঙ্গাপুরে পৌঁছল রানা ও মুরল্যাণ্ড। ওয়াশিংটনের ডালেস ইন্টারন্যাশনাল এয়ারপোর্ট থেকে দক্ষিণ কোরিয়ার ইনচন হয়ে কানেক্টিং ফ্লাইটে এসেছে। ফার্স্ট ক্লাসের টিকেট কেটেছিল, যাতে আরাম করে আসতে পারে, পর্যাপ্ত বিশ্রাম নিতে পারে যাত্রাপথে।
রওনা হবার আগে ঢাকায় বিসিআই চিফের সঙ্গে কথা বলে নিয়েছে রানা, তাঁকে বিস্তারিত ব্রিফ করেছে ঘটনার অগ্রগতি নিয়ে। তারপর তাঁর অনুমতি চেয়েছে মিশনটায় যাবার জন্যে।
‘অবশ্যই যাবে,’ বলেছেন রাহাত খান। ‘তুমি তো জানোই, কিডন্যাপ হওয়া গবেষকদের মধ্যে দু’জন বাংলাদেশি বিজ্ঞানীও আছেন। কাজেই এতে আমাদেরও স্বার্থ আছে। তা ছাড়া ওই ডাইরেক্টেড-এনার্জি ওয়েপন নিয়ে আফ্রিকায় গোলমাল বেধে গেলে ক্ষতিগ্রস্ত হব আমরাও। বাংলাদেশি প্রচুর শান্তিরক্ষী কাজ করছে আফ্রিকায়, তাদের জীবনের ঝুঁকি দেখা দেবে। আফ্রিকার সঙ্গে আমাদের বাণিজ্যিক কর্মকাণ্ড ব্যাহত হবে, প্রবাসীরা বিপদে পড়বে। তাই এর একটা বিহিত না করলেই নয়। গো অ্যাহেড, এম.আর.নাইন। বিসিআই থেকে যত ধরনের সাপোর্ট প্রয়োজন, সবই পাবে তুমি।’
‘থ্যাঙ্ক ইউ, স্যর।’
‘সাবধানে থেকো। দু-দু’বার তোমাকে খুন করার চেষ্টা করেছে ওরা। তৃতীয়বারের চেষ্টায় যেন তারাই নিশ্চিহ্ন হয় সে ব্যবস্থা করবে… ঠিক আছে?’
‘চেষ্টার ত্রুটি করব না, স্যর।’
‘বেস্ট অভ লাক।’
চিফের সঙ্গে কথা শেষ হবার পর পূর্ব এশিয়ায় নিযুক্ত কয়েকজন বিসিআই এজেন্টের সঙ্গে যোগাযোগ করেছে রানা। বিশেষ এক লোকের খোঁজ চেয়েছে। দু’ঘণ্টার মাথায় সিঙ্গাপুরের রেসিডেন্ট এজেন্ট মাহবুব জানিয়েছে, পাওয়া গেছে তাকে। ব্যস, তারপরেই টিকেট কেটে বিমানে চড়ে বসেছে ও আর মুরল্যাণ্ড।
এয়ারপোর্ট থেকে সরাসরি হোটেলে এসে উঠেছে ওরা। মাহবুবের ফোনের অপেক্ষায় থাকতে থাকতে নিজের রুমের সোফায় বসে ঘুমিয়ে পড়েছে রানা।
কর্কশ শব্দে হঠাৎ ধড়মড় করে জেগে উঠল ও। ফোন বাজছে। রিসিভার তুলে ঠেকাল কানে।
‘ইয়েস?’
‘মাসুদ ভাই, আমি মাহবুব। হোয়াইট রাজা-য় চলে যান, আধঘণ্টার মধ্যে।’
‘কোথায়?’
‘হোয়াইট রাজা বার অ্যাণ্ড রেস্টুরেন্ট। আজ সন্ধ্যায় ওখানেই ডিনার করার কথা লোকটার।’
‘ঠিক আছে,’ বলে রিসিভার নামিয়ে রাখল রানা। ঘড়ির দিকে তাকাল। সন্ধ্যা সোয়া সাতটা, অথচ প্রচণ্ড অবসাদ অনুভব করছে। মনে হচ্ছে যেন গভীর রাত, ঘুমানো উচিত এখন। আসলে জেট ল্যাগে আক্রান্ত হয়েছে ও। গত দু’দিন দু’দফা বদলেছে ওর টাইম জোন, শরীর এখনও তাতে অভ্যস্ত হতে পারেনি।
উঠে দাঁড়িয়ে আড়মোড়া ভাঙল রানা। পাশের রুমের দরজায় গিয়ে টোকা দিল। প্রায় সঙ্গে সঙ্গেই দরজা খুলল মুরল্যাণ্ড। শেভ করে, ধোপদুরস্ত পোশাক পরে পুরোপুরি তৈরি।
‘এ কী! তুমি তো দেখছি পুরো রেডি! ঘুমাওনি?’
‘কীসের ঘুম?’ এক গাল হাসল মুরল্যাণ্ড। ‘আমি নিশাচর প্রাণী। রাত আমাকে ডাকে।’
‘এখন অন্য এক ডাকে সাড়া দিতে হবে। পাঁচ মিনিট সময় দাও, আমি রেডি হয়ে আসছি। এই ফাঁকে তুমি খোঁজ বের করে ফেলো, হোয়াইট রাজা বার-টা কোথায়।’
.
হোটেলের খুব কাছেই হোয়াইট রাজা বার অ্যাণ্ড রেস্টুরেন্ট। ভিক্টোরিয়ান আমলে ইংরেজ ভদ্রলোকদের ক্লাব ছিল ওটা, ভেতরটা এখনও বয়ে চলেছে সেই আমলের রীতিনীতির স্মৃতিচিহ্ন। সবগুলো দেয়াল মেহগনি কাঠের কারুকার্যময় প্যানেল দিয়ে ঢাকা, রয়েছে প্রাচীন আমলের কাঁচ বসানো স্কাইলাইট। সোফা আর চেয়ারগুলো পুরনো ডিজাইনের, পুরু গদি দিয়ে মোড়া। দেখে মনে হয় স্বয়ং চার্চিল কখনও ওগুলোয় আসন গ্রহণ করেছিলেন।
বিশ মিনিটের মাথায় ওখানে পৌঁছুল রানা ও মুরল্যাণ্ড। ঘুরে দেখল ভেতরটা। যেখানে ব্রিটিশ ইস্ট-ইণ্ডিয়া কোম্পানির গণ্যমান্য সদস্যরা তাস খেলতেন, সেখানে এখন ধনী সিঙ্গাপুরী ব্যবসায়ী আর বিদেশি টুরিস্টদের আনাগোনা। দামি সি-ফুড আর সুরা পানের আসর বসিয়েছে তারা। সবার ওপর একবার নজর বুলিয়ে নিয়ে মেইন বারে এসে বসল দু’জনে, কাঙ্ক্ষিত লোকটা এখনও আসেনি।
‘কী দেব, স্যর?’ জানতে চাইল বারটেণ্ডার।
‘আমি একটা ব্লাডি মেরি নেব,’ বলল মুরল্যাণ্ড।
‘নিশ্চয়ই, স্যর,’ বলল বারটেণ্ডার। রানার দিকে ফিরল। ‘আর আপনি?’
রেস্টুরেন্টের ভেতরে চোখ বোলাচ্ছে রানা, মুখ না ঘুরিয়েই বলল, ‘কফি। ব্ল্যাক। উইদাউট শুগার।’
‘জী, স্যর।’ চলে গেল বারটেণ্ডার।
‘কফি?’ ভুরু কুঁচকে বলল মুরল্যাণ্ড। ‘বারে এসে কেউ কফি খায়?’
‘এখানে ড্রিঙ্ক করতে আসিনি আমরা।’
‘এক ঢিলে দুই পাখি মারতে তো কোনও দোষ নেই। রথও দেখলাম, কলাও বেচলাম।’
‘কোটাকে রথ, আর কোন্টাকে কলা ভাবছ, জানি না। তবে যে-কাজে এসেছি, তা সহজ নয়। সেজন্যেই কফি চাইলাম, শরীর যাতে ঝরঝরে থাকে।’
বারটেণ্ডার ফিরে এসেছে। ড্রিঙ্কের গ্লাস আর কফির কাপ এগিয়ে দিল। বারের পেছনে টাঙানো একটা তৈলচিত্রের ওপর নজর পড়ল রানার। তলায় পেতলের ফলক লাগানো আছে। নামটা পড়ল ও, ‘স্যর জেমস ব্রুক।’
‘ইনিই হোয়াইট রাজা,’ বলল বারটেণ্ডার।
‘তা-ই?’
‘জী। ১৮৪১ সালে ব্রুনেইয়ের সুলতান-বিরোধী একটা বিদ্রোহ দমন করেন তিনি। পুরস্কার হিসেবে সারাওয়াকের রাজার খেতাব দেয়া হয় তাঁকে। ছোটখাট একটা রাজ্য ওটা, এখন নাম বদলে কুচিং হয়ে গেছে। স্যর ব্রুক ও তাঁর উত্তরাধিকারীরা সেটা শাসন করেছেন ১৯৪১ সাল পর্যন্ত। এরপর জাপানিদের হামলায় সেটা বেদখল হয়ে যায়।’
‘কিন্তু সারাওয়াক তো কারিমাতা প্রণালীর ওপারে… বোর্নিওতে।’
‘ঠিক। যুদ্ধ শেষ হবার পর রাজ্যটা ব্রিটিশদের উপহার দেন রাজার পরিবার। তাঁর সম্মানে এই ক্লাবটার নাম রাখা হয়েছে।’
‘হুম। বুঝলাম।’
‘এনজয় ইয়োর ড্রিঙ্ক।’ অন্য কাস্টোমারের কাছে চলে গেল বারটেণ্ডার।
কফিতে চুমুক দিল রানা। মুরল্যাণ্ডও চুমুক দিল তার ড্রিঙ্কে। এরপর বলল, ‘এখানে কী করছি আমরা, জানতে পারি? নিশ্চয়ই ইতিহাসের পাঠ নেবার জন্যে আসিনি?’
‘উঁহু,’ মাথা নাড়ল রানা। ‘যাকে খুঁজছি, সে এখানে আসবে।’
‘কাকে যে খুঁজছি, সেটাই এখন পর্যন্ত বলোনি আমাকে। কে এই লোক? কর্টেজের সঙ্গে তার কানেকশন কী?’
‘তা হলে তোমাকে আমার একটা ক্লাসিফায়েড মিশনের গল্প শোনাতে হয়,’ বলল রানা। ‘সময় কম, তাই সংক্ষেপে বলছি। কয়েক বছর আগে হঠাৎ করেই বিশেষ এক ধরনের মাদকদ্রব্যের চালান বেড়ে যায় বাংলাদেশে। কিছুতেই কিছু করা যাচ্ছিল না, তাই সিদ্ধান্ত নেয়া হয়, মাদকের উৎসটাই বন্ধ করে দিতে হবে। খোঁজখবর নিয়ে আমরা জানতে পারি, থাইল্যাণ্ডের সীমান্ত এলাকায় তৈরি হচ্ছে মাদকটা, মায়ানমার হয়ে পৌঁছচ্ছে বাংলাদেশে। ছোট্ট একটা টিম সঙ্গে দিয়ে আমাকে পাঠানো হয় থাইল্যাণ্ডে-কারখানাটা ধ্বংস করে দেবার জন্যে। ওটার লোকেশন জানতাম না আমরা, তাই ভাড়া করি এক ইনফর্মারকে। লোকটার নাম ডেমিয়েন ফ্যাং—আধা-চায়নিজ, আধা-মালয়েশিয়ান এক গ্যাংস্টার; ওরিয়েন্টাল আণ্ডারওয়ার্ল্ডের শীর্ষস্থানীয় লোক। ক্রিমিনাল অ্যাকটিভিটির পাশাপাশি তার আরেক পেশা হলো, গোপনে বিভিন্ন দেশের ইন্টেলিজেন্স এজেন্সিগুলোর কাছে পূর্ব এশিয়ার গোয়েন্দা-তথ্য সরবরাহ করা। আমাদেরকে খুশি মনেই সাহায্য করতে রাজি হলো সে, সাতদিনের মাথায় কারখানাটার লোকেশন-সহ বিশদ তথ্য জোগাড়ও করে দিল। তবে যেটা সে চেপে গেল, তা হলো, ওই কারখানাটা আসলে ওরই। কোটি কোটি টাকা আয় হয় তার ওখান থেকে। আর সেজন্যে কারখানাটার নিরাপত্তার জন্যে দুর্ধর্ষ একদল মার্সেনারি রাখা হয়েছে, তাদের লিডার হলো…’
‘কুচিয়ো কর্টেজ?’ রানার মুখের কথা কেড়ে নিয়ে জিজ্ঞেস করল মুরল্যাণ্ড।
মাথা ঝাঁকাল রানা। ‘পেরুভিয়ান মিলিটারির একজন প্রাক্তন কমাণ্ডো সে। শৃঙ্খলাজনিত কারণে চাকরিচ্যুত হবার পর মার্সেনারি হিসেবে কাজ শুরু করে। ন্যায়-নীতির বালাই নেই, নির্দয় এক পাষণ্ড। টাকা ছাড়া কিচ্ছু বোঝে না। এনিওয়ে, একদিকে ফ্যাং আমাদেরকে কারখানার ঠিকানা দিল, আরেকদিকে কর্টেজকে জানিয়ে দিল আমাদের আসার খবর। তাই ওখানে অপারেশন চালাতে গিয়েই অ্যামবুশে পড়লাম আমরা। আমার টিমের একজন এজেন্ট মারা গেল, বাকি দু’জন-সহ আমি বন্দি হলাম। চাইলে তখুনি কর্টেজ খুন করতে পারত আমাকে, কিন্তু করেনি। ভেবেছিল, টর্চার করে আমার কাছ থেকে বিভিন্ন রকম গোপন তথ্য জোগাড় করবে, তারপর মারবে। কিন্তু তার আগেই…’
‘ব্যস, আর বলতে হবে না,’ আবার ওকে থামিয়ে দিল মুরল্যাণ্ড। ‘তোমাকে বাগে পাবার পরেও বাঁচিয়ে রাখলে কী ঘটতে পারে, সে-ব্যাপারে মোটামুটি ধারণা আছে আমার। নিশ্চয়ই কোনোভাবে মুক্ত হয়ে গিয়েছিলে, তাই না? তারপর ধ্বংস করে দিয়েছিলে কারখানাটা।’
‘আমাকে একটু বেশিই চেনো তুমি,’ হাসল রানা। ‘হ্যাঁ, আগুন ধরিয়ে দিয়েছিলাম পুরো কারখানায়। কুচিয়ো আটকা পড়ে গিয়েছিল ভেতরে। আমি ভেবেছিলাম, মারা গেছে সে।’
‘আর ফ্যাং?’
‘ওকেও কঠিন শাস্তি দেবার ইচ্ছে ছিল, কিন্তু আমেরিকানদের কারণে পারিনি। বিসিআইয়ের কাছে অনুরোধ এসেছিল সিআইএ-র তরফ থেকে, ওকে যেন কিছু করা না হয়। ওদের ওরিয়েন্টাল নেটওয়ার্কের গুরুত্বপূর্ণ সদস্য ফ্যাং, চীন আর উত্তর কোরিয়ার ভেতরের খবর সরবরাহ করে, তাই ওকে যেমন আছে তেমনই থাকতে দেয়া প্রয়োজন।’
‘তোমরা সে-অনুরোধ মেনে নিলে?’ বিস্মিত গলায় বলল মুরল্যাণ্ড। ‘লোকটা তোমাদের সঙ্গে এত বড় বেঈমানি করার পরেও?’
কাঁধ ঝাঁকাল রানা। ‘মাঝে মাঝে কিছু ব্যাপারে সমঝোতা করে নিতে হয়—এটাই এসপিয়োনাজ জগতের নিয়ম। একটা অনুরোধ মেনে নিলে পরে দশটা অনুরোধ করার সুযোগ পাওয়া যায়। অবশ্য, ফ্যাংকে একেবারে ছেড়ে দিইনি আমি, ছোট্ট একটা শাস্তি দিয়ে তবেই ছেড়েছি।’
‘কী শাস্তি?’
‘বাঁ হাতের কড়ে আঙুলটা নেই ওর।’
চোয়াল ঝুলে পড়ল মুরল্যাণ্ডের, তবে কিছু বলার সুযোগ পেল না। রেস্টুরেন্টের দরজায় নড়াচড়া, লক্ষ করে মুখ ঘোরাল। আপাদমস্তক সফেদ সাজে মোড়া এক লোক ঢুকেছে ভেতরে। মাথায় সাদা হ্যাট, গায়ে সাদা সুট, পায়ে সাদা জুতো, হাতে রূপার ছড়ি। লম্বায় বড়জোর সাড়ে পাঁচ ফুট, তেলতেলে সাদা মুখ, ঠোঁটের ওপরে সরু একজোড়া গোঁফ। বয়স চল্লিশের আশপাশে। ছোটখাট লোকটার দু’পাশে রয়েছে দু’জন ছ’ফুটি পালোয়ান টাইপের বডিগার্ড। তবে এসব ছাড়িয়ে মুরল্যাণ্ডের চোখ চলে গেল তার বাঁ হাতের দিকে-চারটে মাত্র আঙুল দেখা যাচ্ছে সেখানে।
‘বাঁচবে অনেকদিন,’ বলল ও। ‘ওই দেখো, বলতে না বলতে চলে এসেছে।’
রানা কিছু বলল না, ও-ও তাকিয়ে আছে ডেমিয়েন ফ্যাঙের দিকে। শেষবার যেমন দেখেছিল, এখনও তেমনই আছে লোকটা, বিশেষ পরিবর্তন হয়নি।
দরজা দিয়ে ঢুকে একটু থামল ফ্যাং। তারপর পা বাড়াল ভেতরে। কয়েক পা গিয়ে আবার থমকে দাঁড়াল। চারপাশে চোখ বোলাতে গিয়ে দেখতে পেয়েছে রানাকে। দিক পাল্টে এগিয়ে এল বারের দিকে।
‘মাসুদ রানা!’ কাছে এসে বলল সে। ‘ভুল দেখছি না তো?’
‘হ্যালো, ডেমিয়েন,’ নীরস গলায় বলল রানা।
এখানকার স্ট্যাণ্ডার্ড বড্ড নেমে গেছে,’ মুখ বাঁকিয়ে বলল ফ্যাং, ‘নইলে তোমার মত
তোমার মত লোককে ঢুকতে দেয়? ম্যানেজমেন্টের কাছে কমপ্লেইন করতে হবে দেখছি।’
‘তার কোনও প্রয়োজন নেই,’ হালকা গলায় বলল রানা। ‘আমাকে একটা ছোট্ট ইনফরমেশন দাও, তারপর দেখবে আমি ঠিক কপূরের মত উবে গেছি।’
‘ইনফরমেশন এমনি এমনি মেলে না,’ ফ্যাং বলল। ‘দিনকাল খারাপ, সবকিছুরই দাম বেড়েছে। তারপরেও… কী জানতে চাও, আর তার জন্যে কত দেবে, ঝটপট বলে ফেলো।’
‘কিছু দিতে হবে কেন? তোমার কাছে পাওনা আছে আমার, ইনফরমেশনটা দিলে সব শোধবোধ হয়ে যাবে।’
‘পাওনা? এটার পরেও?’ বাম হাতটা উঁচু করে দেখাল ফ্যাং। ‘শোধবোধের কথা এলে তোমার সবকটা আঙুল কেটে নেয়া দরকার আমার।’
শ্রাগ করল রানা। ‘বেশ, সেক্ষেত্রে তোমার মর্যাদা অক্ষুণ্ণ রাখার সুযোগ দিচ্ছি। ভেবে দেখো সেটার দাম কত।’
‘আমার মর্যাদা?’ দাঁত খিঁচাল ফ্যাং। ‘কী সব আবোল- তাবোল বকছ? যা বলার জলদি বলো, রানা। ডিনারে দেরি হয়ে যাচ্ছে আমার।’
‘বলতে চাইছি যে, সবার সামনে যদি তোমাকে আর তোমার দুই বডিগার্ডকে একটা পিটুনি দিই… পেটের ভেতর হাত ঢুকিয়ে ইনফরমেশনটা বের করে আনি, তা হলে আণ্ডারওয়ার্ল্ডে তোমার মর্যাদা কতটুকু অবশিষ্ট থাকবে, সেটা ভাবো।’
সতর্ক একটা ভাব ফুটল ফ্যাঙের চেহারায়। আস্তে পিছিয়ে গেল দু’পা, যাতে রানা এগোতে গেলে বডিগার্ডরা ওকে মাঝপথে ঠেকাতে পারে।
‘পিটুনিটা তুমি খেলে তোমার মর্যাদা কোথায় যাবে, সেটাও ভেবে দেখা উচিত,’ বলল সে।
‘আমি ভাবাভাবিতে না, কাজে বিশ্বাসী।’
একদৃষ্টে রানার দিকে কয়েক মুহূর্ত তাকিয়ে রইল ফ্যাং। তারপর বডিগার্ডদের উদ্দেশে বলল, ‘এই লোক ঝামেলা বাধাতে চাইছে। ওকে সিধা করো।’
মাথা ঝাঁকাল দুই বডিগার্ড। মুঠো পাকিয়ে এগিয়ে গেল রানার দিকে। ঢোক গিলে দৈত্যাকার দেহদুটো খেয়াল করে দেখল রানা। একেক জনের ওজন আড়াইশো পাউণ্ডের কম নয়। এদের সঙ্গে একা পেরে ওঠা অসম্ভব। তবে একটা সুবিধে রয়েছে ওর। একা ওকেই সিধে করতে বলেছে ফ্যাং; সে বুঝতে পারেনি, পাশে বসে থাকা সাদাসিধে চেহারার বিদেশি লোকটা রানার সঙ্গী। লড়াইটা একেবারে অসম হবে না।
দুই বডিগার্ড কাছাকাছি আসা পর্যন্ত অপেক্ষা করল রানা, তারপরেই ঝট করে হাতের কাপ থেকে গরম কফি ছুঁড়ল তাদের মুখে। ছপাৎ করে চোখেমুখে পড়ল সেই কফি। চামড়া পুড়ে যাবার মত উত্তপ্ত নয়, তারপরেও গরম তো বটেই। কাতরে উঠল পালোয়ানরা, চোখ বন্ধ করে ফেলল, দু’হাত উঠে গেল মুখের দিকে। অরক্ষিত হয়ে গেল দেহ।
বসা অবস্থা থেকে ঝাঁপ দিল রানা, রাগবি খেলোয়াড়ের মত ট্যাকল করল একজনকে, কাঁধ দিয়ে আঘাত করল বুক আর পেটের সংযোগস্থলে। পাথরের মত শক্ত শরীর লোকটার, যেন একটা গাছের গুঁড়িকে আঘাত করেছে ও। তবে কাজ যা হবার ঠিকই হলো, হুঁক করে বুক থেকে সব বাতাস বেরিয়ে গেল লোকটার, তাল হারিয়ে চিৎপাত হয়ে পড়ল মেঝেতে। একলাফে তার বুকের ওপর চড়ে বসল রানা।
সেকেণ্ডের ভগ্নাংশের ভেতর মুরল্যাণ্ডও সচল হয়েছে। উঠে দাঁড়িয়ে একটা বারস্টুল তুলে নিল সে। দ্বিতীয় লোকটা কিছু বুঝে ওঠার আগেই ওটা সজোরে ভাঙল তার মাথায়। কাটা কলাগাছের মত মেঝেতে আছড়ে পড়ল পালোয়ান।
রানার চোয়াল লক্ষ্য একটা ঘুসি চালাল এক নম্বর ষণ্ডা, ঠিকমত লাগাতে পারল না। তার কাঁধ আর গলার সংযোগস্থলের প্রেশার পয়েন্টে বাম হাতের কনুই দিয়ে মোক্ষম এক খোঁচা মারল রানা। ব্যথায় আর্তনাদ করে উঠল লোকটা, মাথা পেছনদিকে হেলিয়ে দিয়েছে, উন্মুক্ত করে দিয়েছে চোয়াল। সর্বশক্তিতে সেখানে একটা রাইট হুক মারল রানা। প্রচণ্ড এক ঝাঁকি খেল বডিগার্ডের মাথা, জ্ঞান হারাল সঙ্গে সঙ্গে।
এত দ্রুত সবকিছু ঘটে গেছে, কিছু বুঝে ওঠার সময় পায়নি কেউ। এবার চেয়ার-টেবিল ছেড়ে উঠে এল রেস্টুরেন্টের কাস্টোমাররা। শুরু হলো গুঞ্জন, ফিসফাস। – সেলফোন বের করে ছবিও তুলতে শুরু করেছে অনেকে।
ধীরে ধীরে উঠে দাঁড়াল রানা। নিজেরই বিশ্বাস হচ্ছে না, এত সহজে ঘায়েল হয়ে গেছে দুই দানব। ঘাড় ফিরিয়ে ফ্যাঙের দিকে তাকাল। মূর্তির মত দাঁড়িয়ে আছে সে, চোখ বিস্ফারিত। তার দিকে তাকিয়ে ভুরু নাচাল রানা।
ঢোক গিলল ফ্যাং। বোকার মত তাকাল এদিক-ওদিক। রানা তার দিকে এগোতে শুরু করতেই সাহস হারাল। হাতের ছড়ি ফেলে দিয়ে পাঁই করে উল্টো ঘুরল, পড়িমরি করে ছুট লাগিয়ে বেরিয়ে গেল রেস্টুরেন্ট থেকে।
‘ধ্যাত্তেরি!’ গাল দিয়ে উঠল রানা। ‘ববি, এসো!’
দরজা দিয়ে ছিটকে বেরিয়ে এল দু’জনে। ডানদিক থেকে ভেসে আসছে ছুটন্ত পদশব্দ, ওদিকে তাকাতেই ফ্যাংকে ঊর্ধ্বশ্বাসে দৌড়াতে দেখল। গাড়ি-টাড়ি খোঁজার ঝামেলায় যাচ্ছে না… গাড়ির চাবি সম্ভবত নেইও তার কাছে, বডিগার্ডদের কাছে থাকার কথা…. তাই দৌড়ে পালাতে চাইছে। তাকে ধাওয়া করল রানা ও মুরল্যাণ্ড।
বিনা নোটিশে হঠাৎ ঝমঝম করে নামল বৃষ্টি। একদিক থেকে ভাল হলো, পথচারীরা ঝটপট আশ্রয় খুঁজে নেয়ায় খালি হয়ে গেল সাইডওয়াক; কিন্তু একই সঙ্গে সঙ্কুচিত হয়ে এল দৃষ্টিসীমা। বাঁক নিয়ে একটা গলির ভেতর ঢুকে গেল ফ্যাং, ঠিকমত না তাকালে সেটা দেখতেই পেত না রানা। ইতিমধ্যে পঞ্চাশ গজ এগিয়ে গেছে লোকটা।
‘ব্যাটা এত জোরে দৌড়াতে পারে, জানতাম না,’ হাঁপাতে হাঁপাতে বলল রানা।
‘কারা তাকে ধাওয়া করছে, সেটা বুঝতে হবে তো!’ কৌতুক করল মুরল্যাণ্ড।
ধৈর্য ধরল রানা, অ্যাড্রেনালিনের প্রাথমিক ধাক্কায় এমন গতি পাচ্ছে ফ্যাং, কিন্তু বেশিক্ষণ সেটা ধরে রাখতে পারবে না। হাজার হোক, রানা আর মুরল্যাণ্ডের ফিটনেস তার চেয়ে অনেক বেশি। নিয়মিত ব্যায়ামের সুফল পাওয়া যাবে শীঘ্রি।
ছুটতে ছুটতে এক ঝলকের জন্যে পেছনে তাকাল ফ্যাং, এরপর দিক পাল্টে ঢুকে পড়ল আরেকটা গলিতে। ওটার মুখে পৌঁছুতেই ভেজা পেভমেন্টে আছাড় খেল মুরল্যাণ্ড, ঘষটাতে ঘষটাতে চলে গেল কয়েক গজ। কিন্তু পরক্ষণেই আবার লাফ দিয়ে উঠে দাঁড়াল, দৌড়ে চলে এল রানার পাশে। আড়চোখে রানা দেখতে পেল, বেচারার শার্ট ছিঁড়ে গেছে, রক্ত উঁকি দিচ্ছে কনুইয়ে, প্যান্টের হাঁটুও ছড়ে গেছে।
‘মনে আছে, পরেরবার শুকনো মরুভূমিতে যেতে চেয়েছি?’ বলল মুরল্যাণ্ড। ‘এখন কসম খেয়ে ফেললাম।’
হাসল না রানা, দম ধরে রাখা দরকার। গলির শেষপ্রান্তে একটা বেড়া দেখতে পাচ্ছে, দক্ষ অ্যাক্রোব্যাটের মত ওটা বেয়ে ওপরে উঠে গেল ফ্যাং, লাফিয়ে পড়ল ওপাশে। কয়েক সেকেণ্ডের ব্যবধানে ওরাও পৌঁছে গেল। প্রথমে রানা টপকাল বেড়া, তারপর মুরল্যাণ্ড। ওপাশের ভেজা ঘাসের ওপর নেমে এল দু’জনে।
ছোট একটা পার্কের ভেতর পৌঁছে গেছে ওরা। চারদিকে গাছপালা আর ঝোপঝাড়। আলো নেই কোনও। চাইলে লুকাতে পারত ফ্যাং, তা না করে দৌড়াচ্ছে এখনও। শোনা যাচ্ছে পায়ের আওয়াজ। রানা ও মুরল্যাণ্ডও ছুটল সেই শব্দ লক্ষ্য করে। যখন দেখা পেল লোকটার, তখন হাঁপিয়ে উঠেছে সে, তবে পৌঁছে গেছে পার্কের আরেক প্রান্তে।
ওপাশে আরেকটা বেড়া। হাঁচড়ে-পাঁচড়ে বেড়া বেয়ে ফ্যাং উঠল কিছুদূর, তারপর শক্তি হারিয়ে ধপাস করে পড়ে গেল এ- পাশেই। তার দিকে এগিয়ে গেল ওরা। কলার ধরে দাঁড় করাল। বেড়ার ওপর তাকে ঠেসে ধরল মুরল্যাণ্ড।
‘দৌড়ঝাঁপ অনেক হলো, ডেমিয়েন,’ বলল রানা। ‘এবার বাতচিত করা যাক, কী বলো?’
‘তোমাকে কিচ্ছু বলব না আমি, ফুঁসে উঠল ফ্যাং। ‘কী জানতে চাই, সেটাই তো শুনলে না।’
‘কুচিয়োর খবর চাও তো? আমি জানি, তুমি ওকে খুঁজছ।’
‘তা হলে ভালয় ভালয় বলে দিলেই কি হয় না?’
‘ও জানতে পারলে আমাকে খুন করবে।’
‘যদি না তার আগেই আমার হাতে খুন হয়ে যায়।’
‘তুমি খুন করবে কুচিয়োকে?’ তাচ্ছিল্যের হাসি হাসল ফ্যাং। ‘ওকে নাগালেই পাবে না। সবসময় তোমার চেয়ে কয়েক কদম এগিয়ে থাকছে ও।
‘প্রার্থনা করো, যাতে ভুল প্রমাণিত হয় কথাটা,’ বলল রানা। ‘কারণ, আজ তুমি আমাকে ওর খোঁজ দেবে।’
‘ভয় দেখিয়ে লাভ নেই, রানা। আমাকে নিয়ে তুমি যা-ই করো না কেন, কুচিয়ো তার চেয়ে কয়েক গুণ বেশিই করতে পারবে।’
রানার দিকে তাকাল মুরল্যাণ্ড। ‘আইডিয়াটা কিন্তু মন্দ দেয়নি। ভয় দেখানোর কথা বলছি… চেষ্টা করে দেখবে নাকি?’
‘ভয় দেখাব কেন, যা করার সত্যি সত্যি করব,’ বলল রানা। ‘ধরো ওকে শক্ত করে।’
ল্যাং মেরে লোকটাকে মাটিতে শুইয়ে ফেলল মুরল্যাণ্ড, চেপে বসল বুকে। নড়াচড়ার উপায় রইল না তার।
জ্যাকেটের পকেট থেকে একটা ছুরি বের করল রানা। নাড়াল ফ্যাঙের চোখের সামনে। ‘চিনতে পারছ? কুচিয়োর ছুরি।’
‘ওটা আমাকে দেখাচ্ছ কেন?’ জিজ্ঞেস করল ফ্যাং।
‘এ-কথা জানাবার জন্যে যে, কুচিয়োর খবর না দিলে এই কুচিয়োর ছুরিই তোমার সর্বনাশ করবে। আগেরবার একটা আঙুল কেটেছিলাম, এবার বাকিগুলোও কেটে নেব। ভেবে দেখো, এরচেয়ে ভয়ঙ্কর আর কী করতে পারে কুচিয়ো তোমাকে নিয়ে।
‘ধাপ্পা দিচ্ছ তুমি!’ জোর গলায় বলতে চাইল ফ্যাং, কিন্তু ভেঙে গেল গলা। চোখের তারায় ফুটে উঠেছে আতঙ্ক। ‘আমার কিছু হলে সিআইএ তোমাকে ছাড়বে না।’
ওদের পরোয়াই যদি করতাম, আজ তোমার হাতে একটা আঙুল কম থাকত না,’ কঠিন গলায় বলল রানা। ‘শেষ সুযোগ। মুখ খুলবে কি না বলো।’
ওর চেহারা জরিপ করল ফ্যাং। নিষ্ঠুর হয়ে উঠেছে রানার মুখ, মায়া-দয়ার চিহ্নমাত্র নেই। আবছা আলোয় ঝিলিক দিয়ে উঠল হাতে ধরা ছুরিটার ফলা। পাগল হয়ে উঠল সে, মোচড়ামুচড়ি করে মুক্ত হতে চাইল। কিন্তু জগদ্দল পাথরের মত তার ওপর চেপে বসেছে মুরল্যাণ্ড, নড়তে পারল না এক চুল।
‘না, প্লিজ…’ অনুনয় করল ফ্যাং।
হাঁটু গেড়ে খপ্ করে তার ডান হাতটা ধরল রানা, ছুরির ফলা ঠেকাল কড়ে আঙুলে। বলল, ‘একটা একটা করে কাটতে থাকব তোমার আঙুল… যতক্ষণ না তুমি কথা বলতে শুরু করছ।’
‘কুচিয়ো মেরে ফেলবে আমাকে!’
‘আঙুলহীন হাত নিয়ে বেঁচে থাকার চেয়ে মরে যাওয়াই তো ভাল, তাই না?’ বলল রানা।
‘আ…আমি পারব না।’
‘দেখা যাক, কতক্ষণ না পেরে থাকো। শুরু করছি।’
হালকা একটা পোঁচ দিল রানা। চামড়া কেটে রক্ত বেরিয়ে এল ফ্যাঙের আঙুলের গোড়া থেকে। চেঁচিয়ে উঠল সে, ‘না- আ-আ! থামো… প্লিজ, থামো। যা জানতে চাও, আমি বলব!’
ছুরিটা সরাল না রানা। ‘তা হলে বলো, কোথায় পাওয়া যাবে কুচিয়োকে?’
‘জ্…জানি না। সত্যি জানি না। এক বছর হলো ওর সঙ্গে দেখাসাক্ষাৎ হয়নি আমার।’
‘চাপা মেরো না। তুমি হলে ওর ধর্মবাপ-মার্সেনারি হিসেবে তুমিই প্রতিষ্ঠিত করেছ ওকে… তোমার মাধ্যমে কাজ পায় সে, প্রতিটা কাজের বিনিময়ে কমিশন নাও তুমি।’
‘সেসব পুরনো কথা। এখন আর কাজ খুঁজতে হয় না ওকে, পার্মানেন্ট একটা কাজ নাকি পেয়ে গেছে। গত দু’বছরে একবারও কাজ চাইতে আসেনি আমার কাছে।’
‘এইমাত্র বললে এক বছর, এখন আবার দু’বছর,’ গলার স্বর কঠিন হলো রানার। ‘হিসেবে গড়বড় করে ফেলছ, ডেমিয়েন। আঙুলটা বোধহয় কাটতেই হচ্ছে।’
‘না, না, আমি ঠিকই বলছি। দু’বছর হলো কাজ খোঁজে না, কিন্তু বছরখানেক আগে এসেছিল আমার কাছে—লোক চাইতে।’
‘মানে?’
‘লোক খুঁজছিল কুচিয়ো। ডেমোলিশন আর জাহাজের কাজে অভিজ্ঞ বেশ কিছু লোক দরকার ছিল তার। নিজে ম্যানেজ করতে পারছিল না, তাই আমার কাছে এসেছিল।’
এখন পর্যন্ত যা যা দেখেছে রানা, তার সঙ্গে মিল পাওয়া যাচ্ছে ফ্যাঙের কথার। ছোটখাট একটা বাহিনী গড়ে তুলেছে কর্টেজ, তার জন্যে বিভিন্ন জায়গা থেকে লোক জোগাড় করতে হয়েছে অবশ্যই। ফ্যাঙের দিকে আবার তাকাল ও। বলল, ‘হুম। একবারে নিশ্চয়ই সব লোক দিতে পারোনি ওকে? যোগাযোগ রাখতে কীভাবে?’
‘ই-মেইলে,’ জানাল ফ্যাং। ‘এখন যাও, আমার কম্পিউটারটাকে পিটিয়ে আর কিছু বের করতে পারো কি না দেখো।’
তিক্ততা অনুভব করল রানা—আধুনিক পৃথিবীর এই এক অসুবিধে। সামনাসামনি দেখাসাক্ষাতের প্রয়োজন হয় না, দুনিয়ার দুই প্রান্তে থেকেও ইন্টারনেট আর সেলফোনের কল্যাণে যোগাযোগ রাখতে পারে অপরাধীরা। তীক্ষ্ণ দৃষ্টিতে ফ্যাংকে দেখল ও। না, এত সহজে পুরোটা খুলে বলবে না ত্যাদড় লোকটা। নিশ্চয়ই কিছু লুকাচ্ছে।
‘আরও কিছু জানো তুমি,’ বলল ও। ‘ব্যাপার এটুকুই হলে তুমি এত দৌড়ঝাঁপ করতে না।’
চুপ করে রইল ফ্যাং।
‘ববি, হাতটা শক্ত করে ধরো,’ বলল রানা। ‘আঙুল কাটার সময় নইলে ঝাঁকি দেবে। ছুরিটা আবারও ফ্যাঙের আঙুলের গোড়ায় স্পর্শ করাল ও।
‘দাঁড়াও… দাঁড়াও!’ কাতর গলায় বলল ফ্যাং।
‘হয় মুখ খোলো, নয়তো আঙুলের আশা ছেড়ে দাও।’ দীর্ঘশ্বাস ফেলল ফ্যাং। নিচু গলায় বলল, ‘সাগরে থাকে ও… একটা জাহাজে। ঘরবাড়ি নেই ওর, জাহাজে চেপে ঘুরে বেড়ায় সারা দুনিয়াতে। এজন্যেই কেউ খুঁজে পায় না ওকে। পাসপোর্ট-ভিসা ছাড়া যেতে পারে যে-কোনও দেশে। জাহাজ বন্দরে ভিড়লে নাবিকদের মাঝে গা-ঢাকা দিয়ে ডাঙায় নামে ও।’
রহস্যটা পরিষ্কার হচ্ছে এবার। সবার চোখে ধুলো দিয়ে কী করে সারা দুনিয়ায় ঘুরে বেড়াচ্ছে কর্টেজ, তা বোঝা যাচ্ছে পরিষ্কার।
‘জাহাজটার নাম কী?’ জিজ্ঞেস করল রানা।
‘জানি না,’ বলল ফ্যাং।
‘মিথ্যে বোলো না।’
‘সত্যি কথাই বলছি, কসম! ওর জায়গায় তুমি থাকলে আমাকে জানাতে?’
তা অবশ্য ঠিক, মানতে বাধ্য হলো রানা। একটু ভাবতেই একটা উপায় দেখতে পেল। ‘সেক্ষেত্রে শেষবার কোথায় আর কবে দেখা করেছিল তোমার সঙ্গে, সেটা বলো। ঠিক ঠিক তারিখ বলবে।’
‘এখানেই… সিঙ্গাপুরে। ফেব্রুয়ারির চার তারিখে। তারিখটা মনে আছে, কারণ ওটা ছিল চীনা নববর্ষের পরের দিন। ছুটি চলছিল সবখানে।’
‘গুড,’ উঠে দাঁড়াল রানা। ‘অনেক সাহায্য করলে তুমি, ডেমিয়েন। ববি, ওকে এবার ঘুম পাড়িয়ে দেবে?’
‘সানন্দে,’ বলে ফ্যাঙের চোয়ালে বিরাশি সিক্কার একটা ঘুসি চালাল মুরল্যাণ্ড। একটা ঝাঁকি খেয়ে নিথর হয়ে গেল লোকটা।
মুরল্যাণ্ডও উঠে দাঁড়াল এবার। অচেতন দেহটার দিকে ইশারা করে বলল, ‘কী করবে এখন ওকে নিয়ে? জেগে ওঠার পর কুচিয়োকে সব জানিয়ে দিতে পারে। দলবল নিয়ে আমাদের ওপর প্রতিশোধ নেবারও চেষ্টা করতে পারে।’
‘সে-সুযোগ পেলে তো!’ মৃদু হাসল রানা। ‘আগামী কিছুদিনের জন্যে বিসিআইয়ের আতিথ্য গ্রহণ করতে হবে ওকে।’
পকেট থেকে সেলফোন বের করল ও। ডায়াল করল মাহবুবের নাম্বারে।দু’ঘণ্টা পর।
ল্যাপটপ কম্পিউটারের ওপর ঝুঁকে আছে রানা। ব্যস্ত। নষ্ট করবার মত সময় নেই হাতে। হোটেলে ফিরে ভেজা জামাকাপড় বদলাতে সামান্য সময় নিয়েছে কেবল, তারপরই লেগে পড়েছে কাজে। নুমা আর বিসিআই হেডকোয়ার্টারে ফোন করে বেশ কিছু তথ্য চেয়েছে। ই-মেইলের মাধ্যমে সেসব তথ্য আসার পর ডাউনলোড করে নিয়েছে ল্যাপটপে, মেলাতে শুরু করেছে।
দরজা খোলার আওয়াজ শুনে মুখ তুলল ও, মুরল্যাণ্ড এসে ঢুকেছে কামরায়। গোসল করে কাপড় পাল্টে এসেছে, ফ্রেশ দেখাচ্ছে তাকে।
‘এত সময় নিলে যে?’ জিজ্ঞেস করল রানা।
‘হাঁটুর ক্ষত থেকে কাঁকর
থেকে কাঁকর পরিষ্কার করছিলাম,’ গোমড়ামুখে বলল মুরল্যাণ্ড। ‘কীভাবে আছাড় খেয়েছিলাম, দেখোনি?’
হাসল রানা। ‘বৃষ্টির ভেতর দামি ইটালিয়ান লেদারের জুতো পরে দৌঁড়াতে গেলে এ-ই হয়।’
‘দৌড়াদৌড়ি করতে হবে তা তো বলোনি। আমি আরও ভাবলাম, ভাল একটা রেস্টুরেন্টে যাচ্ছি যখন, দু-চারজন সুন্দরীর দেখা পাব নির্ঘাত। তাদেরকে পটানোর জন্যে ভাল সাজগোজ থাকা চাই।’
‘যেভাবে মারামারি করেছ, তাতে অনেকেই পটে গেছে। গিয়ে খোঁজ নেবে নাকি?’
‘ঠাট্টা করছ?’ রানার পাশে গিয়ে বসল মুরল্যাণ্ড। ‘শুধু এটুকু বলো, আমার প্রিয় আরমানি শার্টটা অকারণে জীবন দেয়নি।’
‘আত্মোৎসর্গ বললে বোধহয় আরও ভাল শোনায়। তাতে কাজও হয়েছে। ল্যাপটপটা মুরল্যাণ্ডের দিকে একটু ঘুরিয়ে দিল রানা। স্ক্রিনে একটা লিস্ট ফুটে উঠেছে।
‘কী এটা?’
‘কুচিয়োকে কবে-কোথায় দেখা গেছে, তার কনফার্মড অফিশিয়াল তালিকা। বিসিআইয়ের ইন্টেলিজেন্স রিপোর্ট থেকে পেয়েছি। খবরগুলো জোগাড় করা হয়েছে ইন্টারপোল, এফবিআই আর বিভিন্ন দেশের ইন্টেলিজেন্স এজেন্সি থেকে।
তালিকায় চোখ বোলাতে শুরু করল মুরল্যাণ্ড।
রানা বলল, ‘আঠারো মাস আগে পিয়ংইয়ঙে দেখা গেছে তাকে, এর পাঁচ সপ্তাহ পরে সিঙ্গাপুরে। ফ্যাং যে-তারিখ বলেছে, তার সঙ্গে মিলে যাচ্ছে রিপোর্টটা।’
‘ব্যাটা তা হলে মিথ্যে বলেনি। দেখা যাচ্ছে একটা আঙুল খুইয়ে বাকিগুলোর ওপর মায়া বেড়ে গেছে তার!’
নিঃশব্দে হাসল রানা, তারপর আবার খেই ধরল। ‘সিঙ্গাপুরের পর তাইওয়ানের কাওসিয়াঙে পাচ্ছি আবার কুচিয়োকে। চব্বিশ ঘণ্টা ছিল ওখানে, এরপর গায়েব হয়ে গিয়েছিল। তিন মাস পর ইয়েমেনে আবার উদয় হয়েছিল বলে সন্দেহ করা হচ্ছে; আর ছ’মাস পর মাদাগাস্কারে—এটা কনফার্ম।’
‘মাদাগাস্কার?’
‘হুঁ। মাদাগাস্কারে আরও দু’বার গেছে, একবার গেছে দক্ষিণ আফ্রিকার কেপ টাউনে। তিন মাস আগে অ্যাঙ্গোলার লোবিটোতে লম্বা সময় কাটিয়েছে… লম্বা মানে, ওর জন্যে আর কী… তিন সপ্তাহে চারবার দেখা গেছে ওকে ওখানে। তারপর আবার মিলিয়ে গিয়েছিল বাতাসে। এরপর আরাতামা মারুতে হামলার সময় ওকে দেখি আমি। মাঝে, যদি এনএসএ-র থিয়োরি ঠিক ধরা হয়, সিয়েরা লিওনের ফ্রিটাউনে গিয়েছিল ওয়াইবিসিও লোড করার জন্যে।
‘বেশ,’ সোফায় হেলান দিল মুরল্যাণ্ড। ‘লোকটা কবে- কোথায় গিয়েছিল, তা জানলাম। কিন্তু কীসে চড়ে গেছে, তা জানব কী করে? জাহাজটা ওশনগোয়িং ইয়ট, ফ্রেইটার, কার্গো-ক্যারিয়ার… যে-কোনও কিছুই হতে পারে। এমনকী যে–সাবমেরিনটার কথা শুনলাম, সেটাই যে ওর বাহন নয়, তা-ই বা কে বলতে পারে?’
‘আমার তা মনে হয় না,’ দ্বিমত পোষণ করল রানা। ‘সান্তা মারিয়ায় ও যখন আমাকে খুন করার চেষ্টা করছিল, ঠিক সেই সময়ে পাঁচশো মাইল দূরে আসিফ-তানিয়ার দিকে টর্পেডো ছুঁড়ছিল সাবমেরিনটা। তারমানে, ওটার কমাণ্ডে অন্য কেউ ছিল। আর কুচিয়োর ব্যাপারে যদ্দূর জানি, নেতৃত্ব ভাগাভাগি করে না সে। এমনকী সেকেণ্ড-ইন-কমাণ্ডও রাখে না, সব নিজে সামলায়, যাতে ওকে চ্যালেঞ্জ করার মত পজিশনে কেউ না থাকে।’
‘শুনে তো প্যারানয়েড মনে হচ্ছে,’ মন্তব্য করল মুরল্যাণ্ড। ‘আসলেই তা-ই। এর অর্থ, ওর হাতে যদি একটা সাবমেরিন থাকে, কিছুতেই সেটার কমাণ্ড আর কারও হাতে দেবে না। বিশেষ করে ফ্যাঙের কাছ থেকে ধার করে আনা মার্সেনারিদের হাতে তো নয়ই।’
‘গুড পয়েন্ট,’ মেনে নিল মুরল্যাণ্ড। ‘তা হলে সারফেস শিপ ব্যবহার করছে কুচিয়ো। কিন্তু এটুকু তথ্যে বিশেষ লাভ হচ্ছে না আমাদের। সাগরে হাজার হাজার জাহাজ ভাসছে।
‘তুমি ভুলে যাচ্ছ, ফেব্রুয়ারির চার তারিখে সিঙ্গাপুরে ছিল কুচিয়ো। তারমানে জাহাজটা তখন ওখানকার বন্দরে, বা বন্দরের আশপাশে ছিল। হারবার-মাস্টারের রেকর্ড থেকে সেদিনের জাহাজগুলোর নাম নিলে আমরা দুনিয়ার বাকি সব জাহাজকে তালিকা থেকে বাদ দিয়ে দিতে পারি।’
‘তাই তো! রেকর্ডটা পাওয়া গেছে?’
‘দায়িত্বটা ল্যারিকে দিয়েছি—এসব রেকর্ড নুমার জন্যে জোগাড় করা সহজ,’ বলল রানা। ঘড়ি দেখল রানা। ‘এতক্ষণে কাজ হয়ে যাবার কথা ওর। দেখি যোগাযোগ: করে।’
স্কাইপিতে কল করল ও। কয়েক সেকেণ্ড পরেই ল্যাপটপের স্ক্রিনে ফুটে উঠল ল্যারি কিঙের চেহারা।
‘তোমরা কি ঘুমাও-টুমাও না?’ অভিযোগের সুরে বলল সে। ‘ভেবেছিলাম একটু সময় পাব। আমার হিসেবে মাঝরাত হয়ে যাবার কথা তোমাদের ওখানে।’
‘এখনও হয়নি,’ বলল রানা। ‘আর এখানে মাঝরাত হলেই বা কী? তোমার ওখানে তো দুপুর।’
‘দুপুরেও ঘুমোয় মানুষ… লাঞ্চের পরে। বিশেষ করে আমার মত যাদেরকে রাত জেগে কাজ করতে হয়।’
‘আমাদের কাজটা করে দিয়ে ইচ্ছেমত ঘুমাও, কেউ বাধা দেবে না।’
‘কাজ হয়ে গেছে,’ জানাল কিং। ‘একটা ফাইল পাঠাচ্ছি। ফেব্রুয়ারির চার তারিখে মোট একাত্তরটা জাহাজ ছিল সিঙ্গাপুরের বন্দর আর আউটার অ্যাঙ্কারেজে।’
‘ওরেব্বাপরে,’ বলল মুরল্যাণ্ড। ‘এ-ও তো অনেক!’
‘লিস্ট আরও ছোট করতে হবে,’ চিন্তিত গলায় বলল রানা। ‘কুচিয়োকে আর যেসব জায়গায় দেখা গেছে, সেসব জায়গার লিস্ট এনে যদি ক্রস-রেফারেন্স করা হয়…’
‘জানতাম এ-কথাই বলবে, আমার ঘুমের বারোটা বাজাতে চাইবে,’ বলল কিং। ‘তবে সে-সুযোগ আর পাচ্ছ না, রানা। আগ বাড়িয়ে কাজটা করে রেখেছি আমি।’
‘অন্তর্যামী হয়ে গেলে নাকি?’ ভুরু কুঁচকে বলল রানা। ‘এতগুলো বন্দর থেকে হারবার-মাস্টারের রেকর্ড জোগাড় করলে কীভাবে?’
‘সবগুলো পাইনি,’ স্বীকার করল কিং। ‘তাই সাহায্য নিয়েছি স্যাটেলাইট ফটোর। বড় বড় বন্দরগুলোর ওপর সারা বছরই স্যাটেলাইট দিয়ে নজর রাখে এনএসএ; ওদের ডেটাবেজ থেকে ছবি নিয়ে এসেছি।’
‘কিছু পেলে?’
মাথা ঝাঁকাল কিং। ‘দক্ষিণ আফ্রিকা বাদে বাকি সব বন্দরে একটা মাত্র জাহাজ হাজির ছিল প্রতিটা ক্ষেত্রে—মানে, যখন-যখন কুচিয়োকে ওসব জায়গায় দেখা গেছে।’
একটা বোতাম চাপল সে। স্ক্রিনে ফুটে উঠল একটা বিশাল অয়েল-ট্যাঙ্কারের ছবি—খোলটা কালো রঙের, ডেক সাদা পেইণ্ট করা। মাস্তুলে উড়ছে লাইবেরিয়ার পতাকা।
‘নর্দার্ন স্টার,’ নামটা পড়ল রানা।
সন্দিহান দেখাল মুরল্যাণ্ডকে। ছবির তলায় লেখা তথ্য অনুসারে ওটা একটা তিন লাখ টন ধারণক্ষমতার সুপারট্যাঙ্কার। সে বলল, ‘তুমি শিয়োর, ল্যারি? সামান্য এক মার্সেনারি সুপারট্যাঙ্কার নিয়ে ঘুরছে… এত ফাণ্ড আছে ওর?’
‘শার্লক হোমস পড়োনি কখনও?’ পাল্টা প্রশ্ন করল কিং। ‘সিনেমা দেখেছি,’ সরল স্বীকারোক্তি মুরল্যাণ্ডের। ‘ওটা গোনায় ধরা যায়?’
হতাশ ভঙ্গিতে মাথা নাড়ল কিং। ‘এলিমেন্টারি, মাই ডিয়ার ববি,’ বলল সে। ‘শার্লক হোমস বলেছেন, অসম্ভবকে যদি ছেঁটে ফেলো, তারপর যেটাই বাকি থাকে…. সেটা যতই অবিশ্বাস্য ঠেকুক না কেন… সত্য হতে বাধ্য। কেপ টাউন বাদে গত দেড় বছরে কুচিয়ো যত জায়গায় উদয় হয়েছে, সবখানে ছিল এই জাহাজটা। কেপ টাউনের রিপোর্টটা এমনিতেও কনফার্ম না, তাই ওটাকে বাদ দেয়াই যায়। তা ছাড়া জাহাজটা এত বড় যে, সুয়েজ খালে ঢুকবে না, সেজন্যেই সম্ভবত আফ্রিকার তলা দিয়ে ঘুরে ফ্রিটাউনে গেছে। পথে মাদাগাস্কারে থেমেছিল। তারিখ মিলে যায়।’
‘হুম,’ মাথা ঝাঁকাল মুরল্যাণ্ড। ‘জাহাজের মালিক কে?’
‘লাইবেরিয়ার এক কর্পোরেশন, তবে কাগজ-কলমের বাইরে ওটার অস্তিত্ব নেই।’
রানার দিকে তাকাল মুরল্যাণ্ড। ‘এনএসএ-কে তা হলে ওটার খবর জানিয়ে দিই না কেন? বাকিটা ওরাই সামলাক।’
মাথা নাড়ল রানা। অকাট্য প্রমাণ চাই ওদের। তা ছাড়া কর্টেজ আর বিজ্ঞানীরা যদি সত্যিই ওই জাহাজে থাকে, খুব সাবধানে পা ফেলতে হবে ওদেরকে। হামলা চালাতে হবে অতর্কিতে, যাতে শত্রুরা প্রতিরোধ গড়ার সুযোগ না পায়। নইলে লামিয়া-সহ বন্দি বিজ্ঞানীরা আরও বড় বিপদে পড়ে যাবে।
‘মি. ওয়েস্টলেককে যেভাবে খেপিয়ে দিয়ে এসেছি,’ বলল ও, ‘আমাদের মুখের কথায় কিছু করতে যাবেন বলে মনে করো?’
শ্রাগ করল মুরল্যাণ্ড। ‘মনে হয় না।’
‘রাইট। প্রমাণ চাই আমাদের।’
‘জাহাজটায় হানা দিতে চাইছ?’ আন্দাজ করল মুরল্যাণ্ড। ‘হ্যাঁ।’
মুখ কালো হয়ে গেল মুরল্যাণ্ডের। ‘জানতে পারি, খুনে ডাকাত আর সন্ত্রাসীতে ভরা একটা জাহাজ, যেটা সর্বক্ষণ হামলার আশঙ্কায় চোখ-কান খোলা রাখ,ে নিঃসন্দেহে, সেটায় সবার চোখ এড়িয়ে কীভাবে উঠব আমরা?’
রহস্যের হাসি হাসল রানা। একটা প্ল্যান খেলা করছে ওর মাথায়… পাগলাটে প্ল্যান।
‘ঠিক যেভাবে বাঘের মুখ থেকে দাঁত তুলতে হয়,’ বলল ও। ‘খুব সাবধানে।’ভোরের আলো ফুটতে শুরু করেছে পূর্ব আটলান্টিকের বুকে। নুমা-র জাহাজ নেপচুন-এর ডেকে দাঁড়িয়ে আছে মাসুদ রানা, তোয়ালে দিয়ে মুখের ঘাম মুছছে। এইমাত্র জাহাজের আপার ডেকে পঞ্চাশ চক্কর দিয়ে এল। নেপচুনের একটাই সমস্যা, সামনের ডেক আর পেছনের ডেক একই লেভেলে নয়। তাই প্রতিবার সামনের অংশটা শেষ করে সুপারস্ট্রাকচারে ঢুকতে হয়েছে ওকে, সিঁড়ি ভেঙে উঠতে হয়েছে দুটো লেভেল, তারপর যেতে হয়েছে আফট ডেকে। এভাবেই ওঠানামা করতে করতে দিতে হয়েছে এতগুলো চক্কর। হাঁপ ধরে গেছে।
এত ঝামেলার অবশ্য প্রয়োজন ছিল না, জাহাজের এক্সারসাইজ রুমে অনায়াসে সকালের শরীরচর্চা সেরে নেয়া যেত। কিন্তু খোলা আকাশের নিচে… ভোরের স্নিগ্ধ পরিবেশ ছেড়ে জাহাজের বদ্ধ কামরায় গিয়ে ব্যায়াম করার কোনও আগ্রহ পায়নি রানা। সাগর হলো মুক্তির প্রতীক, মুক্ত পরিবেশ ছেড়ে কেন চার দেয়ালের ভেতরে ঢুকবে?
বাংলাদেশ কাউন্টার ইন্টেলিজেন্সের প্রথম শ্রেণীর এজেন্ট হবার কারণে কঠিন শৃঙ্খলায় থাকতে হয় রানাকে, চলতে হয় হাজারো নিয়মকানুন মেনে। সদা-সতর্ক, এক ধরনের বন্দিজীবন সেটা। সেসবের কোনও বালাই নেই সাগরে। এখানে এলে সত্যিকার অর্থে স্বাধীনতার স্বাদ পায় ও। সেজন্যেই সাগরকে ভালবাসে রানা, সুযোগ পেলেই বেরিয়ে পড়ে সমুদ্রযাত্রায়।
এবার অবশ্য স্রেফ সাগরের টানে আসেনি ও। আমেরিকান সরকারের সমুদ্র-বিষয়ক গবেষণা প্রতিষ্ঠান ন্যাশনাল আণ্ডারওয়াটার অ্যাণ্ড মেরিন এজেন্সি, বা নুমায় স্পেশাল প্রজেক্ট ডিরেক্টর হিসেবে অবৈতনিক একটা পদ রয়েছে ওর। ঠেকায়-বেঠেকায় ওর সাহায্য নেন নুমার ডিরেক্টর অ্যাডমিরাল জর্জ হ্যামিলটন-বিসিআই চিফ মেজর জেনারেল (অবসরপ্রাপ্ত) রাহাত খানের পুরনো বন্ধু; সেসব কাজের সুবিধের জন্যেই পদটা দেয়া হয়েছে ওকে। এবার সেই পরিচয়েই নেপচুনে উঠেছে ও—বিশেষ এক কাজের দায়িত্ব নিয়ে। আমেরিকান সরকার তো বটেই, বাংলাদেশেরও স্বার্থ আছে এতে।
দু’সপ্তাহ পেছনে চলে গেল রানার মন—বিসিআই চিফের চেম্বারে। কল্পনার চোখে দেখতে পেল রাহাত খানকে, চুরুট টানছেন গম্ভীর ভঙ্গিতে। কানে ভেসে এল তাঁর গলা।
‘আটলান্টিক মহাসাগরের পূর্ব অংশে রহস্যজনক ব্যাপার-স্যাপার ঘটছে,’ কোনোরকম ভূমিকা না করে বললেন তিনি। ‘গত এক মাসে তিন-তিনটে জাহাজ উধাও হয়ে গেছে কোনও নিশানা না রেখে। দুটো আমেরিকান, আর একটা বাংলাদেশি।’
‘দুর্ঘটনা, স্যর?’ জিজ্ঞেস করল রানা।
মাথা নাড়লেন রাহাত খান। ‘কোনও ধরনের ডিসট্রেস সিগনাল দেয়নি ওরা। পূর্ব আটলান্টিকে গত মাসে কোনও টাইফুন বা সুনামি হয়নি। রহস্যজনক, বললাম তো।’
‘পাইরেসির শিকার হয়নি তো?’
‘ভারত মহাসাগর হলে সে-কথা ভাবা যেত। ধরে নেয়া যেত যে, সোমালিয়ান জলদস্যুদের কবলে পড়েছে। কিন্তু পূর্ব আটলান্টিকে তেমন কোনও জলদস্যু নেই। আর যদি জলদস্যুদের হাতে আটকও হতো, এতদিনে মুক্তিপণের দাবি পাওয়া যেত। কিন্তু কেউ যোগাযোগ করেনি এখন পর্যন্ত।’
‘কোনও মিল আছে জাহাজগুলোর মধ্যে? তা হলে হয়তো আন্দাজ করা যাবে কে টার্গেট করতে পারে ওগুলোকে।’
‘তিনটেই কার্গো শিপ, আর কোনও মিল নেই। আমেরিকান জাহাজদুটো যাচ্ছিল পর্তুগালের লিসবন আর মধ্যপ্রাচ্যে। সাধারণ রপ্তানিপণ্য বহন করছিল ওগুলো। বাংলাদেশি জাহাজটা… এমভি বাংলার উল্লাস… ব্রাজিল থেকে খাদ্যশস্য নিয়ে ফিরে আসছিল চট্টগ্রামে।’
‘কোনোটাতেই তো তা হলে খুব দামি কার্গো ছিল না।’
‘সেজন্যেই কেউ কোনও তল খুঁজে পাচ্ছে না। আমরাও অন্ধকারে। বাংলার উল্লাস সরকারি জাহাজ- বাংলাদেশ শিপিং কর্পোরেশন ওটার মালিক। ওরা মোটামুটি নিশ্চিত, দুর্ঘটনা নয়, কোনও ধরনের স্যাবোটাজ বা চক্রান্তের শিকার হয়েছে জাহাজটা। বিসিআইকে অনুরোধ করেছে ব্যাপারটা তদন্ত করে দেখার জন্যে। কার্গো আর জাহাজের দাম বাদ দিলেও ত্রিশজন বাঙালি ক্রু ছিল ওটায়, ব্যাপারটা হালকাভাবে দেখার উপায় নেই।’
‘কিন্তু আমরাই বা কী করব, স্যর? আটলান্টিক মহাসাগরে তল্লাশি চালাবার মত রিসোর্স তো বিসিআইয়ের নেই।’
‘নুমার আছে,’ বললেন রাহাত খান। ‘অ্যাডমিরাল হ্যামিলটনের সঙ্গে কথা হয়েছে আমার। একটা জাহাজ পাঠাচ্ছে ওরা খোঁজখবর নেয়ার জন্যে। বাংলাদেশের প্রতিনিধি আর নুমার প্রজেক্ট ডিরেক্টর হিসেবে তুমিও উঠবে ওতে…
সে-রাতেই ঢাকা ছেড়েছে রানা। আমেরিকায় পৌঁছে অ্যাডমিরাল হ্যামিলটনের কাছ থেকে প্রয়োজনীয় ব্রিফ নিয়েছে, তারপর উঠে পড়েছে নেপচুনে। হারানো তিন জাহাজের শেষ রিপোর্টেড পজিশন থেকে সম্ভাব্য গতিপথ ধরে এগোচ্ছে ওরা। তল্লাশি চালাচ্ছে জাহাজে বসানো নানা রকম অত্যাধুনিক ইকুইপমেন্টের সাহায্যে। এখন পর্যন্ত কিছুই পাওয়া যায়নি। দুয়ে এক রহস্য হয়ে উঠেছে জাহাজতিনটের অন্তর্ধান।
দিগন্তের দিকে তাকাল রানা, উদীয়মান সূর্যের কিরণে কালচে নীল থেকে ধীরে ধীরে ধূসর নীলে পরিণত হচ্ছে আকাশ। পাশ ফিরতেই ডানদিকে কিছু একটা চোখে পড়ল ওর। সরু একটা ধোঁয়ার রেখা, আকাশের পানে ‘উঠছে। দৌড়ানোর সময় ওটা দেখতে পায়নি ও, আঁধারে অদৃশ্য হয়ে ছিল ধোঁয়াটা। এখন পরিষ্কার দেখা যাচ্ছে।
চোখ পিটপিট করল রানা। আলোকস্বল্পতার জন্যে বোঝা যাচ্ছে না ধোঁয়ার উৎস। তাড়াতাড়ি পা চালাল ও, সিঁড়ি ধরে উঠে এল ব্রিজে।
চার্ট টেবিলের পাশে দাঁড়িয়ে আছেন ক্যাপ্টেন ট্রেভর মিচাম—নেভিগেশন অফিসার ও অফিসার অভ দ্য ওয়াচকে নিয়ে প্লট করছেন অ্যাযোর্স দ্বীপপুঞ্জে যাবার কোর্স। দশদিনের ট্রিপ শেষে জাহাজের ফিউয়েল ও খাবারদাবার ফুরিয়ে এসেছে; রিফিউয়েলিং ও রিপ্লেনিশমেন্ট না করলেই নয়। আগেই ঠিক করা হয়েছে, ইয়োরোপের উপকূলে অ্যাযোর্সের সান্তা মারিয়া দ্বীপে করা হবে ওসব। জাহাজের ক্রুদেরও কয়েকদিনের বিশ্রাম দেয়া হবে ওখানে। এরপর আবার শুরু হবে তল্লাশি।
রানার উপস্থিতি টের পেলেও চার্ট থেকে মুখ তুললেন না ক্যাপ্টেন। গম্ভীর গলায় জিজ্ঞেস করলেন, ‘দৌড়াদৌড়ি শেষ হয়েছে আপনার? ডেক তো ক্ষয় করে ফেলছেন।’
‘আপাতত শেষ,’ বলল রানা। ‘তবে জাহাজের মুখ ঘোরাতে হবে আপনাকে। হেডিং, ওয়ান-নাইন-যিরো।’
এক পলকের জন্যে চোখ তুললেন মিচাম। আবার চার্টের দিকে তাকিয়ে বললেন, ‘আপনাকে আগেই বলেছি, পানিতে কিছু পড়ে গেলে সাঁতার কেটে নিয়ে আসবেন। আমি জাহাজ ঘোরাতে পারব না।’
একটু হাসল রানা, পরক্ষণে গম্ভীর হলো। পরিস্থিতি গুরুতর।
‘স্টারবোর্ড সাইডে ধোঁয়া দেখতে পেয়েছি আমি,’ বলল ও। ‘মনে হয় না কেউ পিকনিক করছে ওখানে।’
সোজা হয়ে দাঁড়ালেন ক্যাপ্টেন মিচাম। কৌতুক সরে গিয়ে চেহারায় ফুটে উঠেছে গাম্ভীর্য। সাগরে অগ্নিকাণ্ড কোনও হেলাফেলার বিষয় নয়। জাহাজের সবচেয়ে বড় শত্রুই হলো আগুন। আর যদি হোল্ডে দাহ্য পদার্থ থাকে, জাহাজের ধ্বংস নিশ্চিত।
রানার ওপর অগাধ আস্থা ক্যাপ্টেনের, সত্যিই ধোঁয়া দেখা যাচ্ছে কি না তা চেক করতে গেলেন না। হুকুম দিলেন, ‘জাহাজ ঘোরাও। ওয়ান-নাইন-যিরো হেডিঙে নিয়ে এসো আমাদের। ফ্ল্যাঙ্ক স্পিড।’
সাড়া দিয়ে জাহাজের কোর্স বদলাতে শুরু করল হেলমসম্যান। রানাকে নিয়ে স্টারবোর্ড সাইডের ব্রিজ উইঙে বেরিয়ে এলেন ক্যাপ্টেন। বিষুবরেখার কাছাকাছি রয়েছে নেপচুন, এই এলাকায় দ্রুতই আলো ফোটে। খালি চোখেই এখন পরিষ্কার দেখা যাচ্ছে সব। চোখে পড়ছে ঘন কালো ধোঁয়ার কুণ্ডলী, পাক খেতে খেতে বাতাসের প্রবাহে খানিকটা পশ্চিমদিকে হেলে উঠে যাচ্ছে আকাশে।
‘কার্গো ভেসেলের মত লাগছে,’ বললেন মিচাম। চোখ থেকে বিনোকিউলার নামিয়ে তুলে দিলেন রানার হাতে।
জ্বলন্ত জাহাজটাকে ভাল করে দেখল রানা। মাঝারি আকারের একটা জাহাজ—কন্টেইনার শিপ নয়, বাল্ক ক্যারিয়ার। নিয়ন্ত্রণহীনভাবে ভাসছে পানিতে।
‘তেলের ধোঁয়া,’ বলল ও। ‘পুরো জাহাজই ঢাকা পড়ে গেছে, তবে আফটের দিকে ধোঁয়াটা বেশি ঘন।’
‘ইঞ্জিন রুমে আগুন লেগেছে,’ অনুমান করলেন মিচাম। ‘কিংবা পেছনের কোনও বাঙ্কারে।’
রানাও একই কথা ভাবছে। জানতে চাইল, ‘কোনও ডিসট্রেস কল পেয়েছিলেন?
‘না। আপনি না বললে জানতেই পারতাম না যে, কোথাও কোনও আগুন লেগেছে।’
আগুনে ইলেকট্রিক্যাল সিস্টেম অচল হয়ে পড়েছে নাকি? সেজন্যে কারও সঙ্গে যোগাযোগ করতে পারেনি জাহাজটা? বিশ্বাস হলো না রানার। আজকালকার জাহাজে অনেক ধরনের ব্যাকআপ থাকে—হ্যাণ্ডহেল্ড ট্রানসিভার, ইমার্জেন্সি বিকন… এমনকী লাইফবোটেও রেডিও থাকে। এত বড় একটা জাহাজ আগুনে পুড়তে পুড়তে সাগরে ভাসবে, অথচ সাহায্যের আবেদন পাঠাবে না—এমনটা হতেই পারে না।
নেপচুনের নাক ঘুরে গেছে, এখন ওরা সরাসরি এগোচ্ছে জ্বলন্ত জাহাজটার দিকে। গতিও বাড়ছে। শান্ত সাগরে ত্রিশ নট পর্যন্ত স্পিড তুলতে পারে নেপচুন, পৌঁছুতে বেশি সময় লাগবে না। পাঁচ মাইল দূরে রয়েছে জাহাজটা, রানার প্রাথমিক আন্দাজের চেয়ে কাছে—এটা সুখবর।
কিন্তু দশ মিনিট পর বিনোকিউলারে তাকিয়ে দমে গেল ও। বেশ কিছু জিনিস এবার চোখে পড়েছে, যা দুঃসংবাদের নামান্তর। জাহাজের ডেকের সবক’টা হ্যাচ থেকে বেরিয়ে আসছে আগুনের শিখা, তারমানে পুরো জাহাজটাই জ্বলছে। আগুন স্রেফ ইঞ্জিন রুমে সীমাবদ্ধ নয়। বামদিকে কাতও হয়ে গেছে জাহাজটা, সামনের অংশ তলিয়ে গেছে অনেকখানি। এর অর্থ, খোলের ভেতর পানি ঢুকতে শুরু করেছে। সবচেয়ে খারাপ খবর হলো, বেশ কিছু মানুষ দেখা যাচ্ছে ডেকে—রেইলের দিকে কাউকে টেনে আনছে তারা।
প্রথমে মনে হলো, আহত কোনও নাবিককে উদ্ধার করা হচ্ছে। কিন্তু এরপরেই তাকে ছেড়ে দিল ওরা। ডেকের ওপর পড়ে গেল মানুষটা। নিজের চেষ্টায় কষ্টেসৃষ্টে উঠে দাঁড়াল সে, উদ্‌ভ্রান্তের মত দৌড়াতে শুরু করল একদিকে। বেশিদূর যেতে পারল না, তিন কি চার কদম গিয়েই আবার মুখ থুবড়ে পড়ে গেল বেচারা।
ঝট্ করে পেছনের লোকগুলোর দিকে বিনোকিউলার ঘোরাল রানা। পরিষ্কার দেখল, একজনের হাতে অ্যাসল্ট রাইফেল। গর্জে উঠল অস্ত্রটা। এতদূর থেকে শব্দ শোনা না গেলেও মাযল ফ্ল্যাশ দেখতে পেল ও। একবার… দু’বার।
ডেকে পড়ে থাকা হতভাগ্য নাবিকের ওপর আবার বিনোকিউলার তাক করল রানা। নিথর হয়ে গেছে সে।
কী ঘটছে বুঝতে আর অসুবিধে হলো না। সশস্ত্র জলদস্যুরা হামলা করেছে জাহাজটায়। যা ভেবেছিল, পরিস্থিতি তার চেয়ে অনেক বেশি গুরুতর। বিনোকিউলার নামিয়ে নিল রানা। উদ্ধার অভিযান নয়, আরও বড় কিছু এখন করতে হবে ওদেরকে।
‘ক্যাপ্টেন,’ বলল ও, ‘ঝামেলাটা ডালপালা মেলেছে।’মার্কিন রণতরী ইউএসএস ফ্যারাগাট-এর প্রায়ান্ধকার কন্ট্রোল রুমে, সোনার অপারেটরের চেয়ারে বসে আছে আসিফ। চারদিকে শোভা পাচ্ছে অনেকগুলো ফ্ল্যাট-স্ক্রিন মনিটর আর কন্ট্রোল প্যানেল। হঠাৎ দেখায় জায়গাটা একটা রেকর্ডিং স্টুডিওর মিক্সিং রুম বলে মনে হতে পারে। অবশ্য বাস্তবেও যন্ত্রগুলোর কাজ মোটামুটি একই ধরনের—শব্দ নিয়ে কাটা- ছেঁড়া করা।
এ-মুহূর্তে নুমার জাহাজ অ্যাডভেঞ্চারার থেকে পাওয়া টেপ নিয়ে কাজ করছে ও, তানিয়া আর নেভির এক পেটি অফিসার, তার নাম জন পেরি। বেশ খাটতে হচ্ছে ওদেরকে, কারণ টেপে স্পষ্ট কিছু নেই। অ্যাডভেঞ্চারারের সোনারটা বিশ বছরের পুরনো, তার ওপর ওটা সাগরতলের গবেষণার জন্যে ডিজাইন করা। সি-ফ্লোর থেকে ভেসে আসা শব্দতরঙ্গই শুধু রিসিভ করে ওটা, যার ব্যাপ্তি খুব বেশি নয়। চারদিকের খুব সামান্যই কাভার করে। এ-কারণে গ্রুপারের ওপর হামলার সময় হামলাকারীদের তথ্য বলতে গেলে কিছুই সংগ্রহ করতে পারেনি। আবছাভাবে যা ধরা পড়েছে টেপে, সেটাই বার বার বাজিয়ে, ফ্রিকোয়েন্সি বাড়িয়ে-কমিয়ে শত্রুদের সাবমেরিনের অ্যাকুস্টিক সিগনেচার পাবার চেষ্টা করছে ওরা।
ক্লান্ত বোধ করছে আসিফ, টানা কয়েক ঘণ্টা ধরে কাজ করছে ওরা। তানিয়ার চেহারাতেও ভর করেছে অবসাদ। পেটি অফিসার পেরিই শুধু উৎফুল্ল। মনের মত কাজ পেয়েছে, উৎসাহের কমতি নেই তার। ছোটখাট প্রতিটা ব্যাপারে লেগে আছে নাছোড়বান্দার মত।
‘হয়েছে,’ পঞ্চাশতম বারের মত বলল সে। ‘আবার শুরু করা যাক।’
হেডসেট তুলে কানে লাগাল আসিফ। লক্ষ করল, কাগজ- কলম নিয়ে তানিয়াও তৈরি। প্লে বাটনে চাপ দিল পেরি, আবারও প্রথম থেকে বাজতে শুরু করল টেপ। প্রতিবারই ওটা থেকে নতুন কিছু না কিছু বের করে আনছে সে।
‘কী করেছি এবার, জানিয়ে রাখি,’ বলল পেরি। ‘আপনাদের ভয়েস কমিউনিকেশন যোগ করে দিয়েছি টেপে, যাতে টাইমিংটা বুঝতে অসুবিধে না হয়। ব্যাকগ্রাউণ্ড নয়েজও কমিয়ে দিয়েছি অনেকটা।’
হেডসেটে নিজের আর তানিয়ার কণ্ঠ শুনতে পেল আসিফ-প্রথমে অ্যাডভেঞ্চারারের সঙ্গে, তারপর নিজেদের মধ্যে কথা বলছে। অদ্ভুত লাগল, এসব আলাপচারিতার বলতে গেলে কিছুই মনে নেই ওর।
‘কিছু পেলে?’ পাশ থেকে জানতে চাইল তানিয়া।
‘মাত্রই তো শুরু হলো, একটু অপেক্ষা করো।’
মাথা ঝাঁকিয়ে নোটবুকে মনোযোগ দিল তানিয়া। টেপ পৌছে গেল হামলা শুরু হবার মুহূর্তটায়। হেডসেটটা ভাল করে কানের ওপর চেপে ধরল আসিফ। চোখ স্ত্রীর ওপর। এখানটায় পৌছুলেই অস্বস্তিতে পড়ে তানিয়া, সেদিনের স্মৃতি মনে পড়ে যায় ওর। এখনও তার ব্যতিক্রম ঘটছে না। নার্ভাস ভঙ্গিতে নোটবুকের ওপর কলমের টোকা দিচ্ছে ও।
‘…হয়ে গেছে,’ জলকন্যাকে অপারেট করতে থাকা তানিয়ার রেকর্ড করা কণ্ঠ শোনা গেল টেপে। ‘এবার জাহাজের আরও ভেতরে যাচ্ছি।’
এরপরেই শোনা গেল সোনার অপারেটরের কণ্ঠ, ‘ড. রেজা, আমরা একটা সোনার কন্ট্যাক্ট পাচ্ছি… সিগনালটা খুব দুর্বল, আপনাদের পশ্চিম থেকে আসছে। তবে আসছে খুব দ্রুত।’
একটু বিরতি, তারপরেই কন্ট্রোলারের চিৎকার। ‘মাই গড! ওটা টর্পেডো! একটা না, দুটো! আপনাদের দিকে আসছে…’
‘স্টপ,’ পেরির দিকে তাকিয়ে বলল আসিফ। ‘শেষের বিশ সেকেণ্ড আবার বাজান।’
‘কেন?’ অবাক হয়ে ওকে জিজ্ঞেস করল তানিয়া।
‘কিছু একটা শুনলাম মনে হলো। আগেরবার শুনিনি ওটা।’
মুখ ঘুরিয়ে নিল তানিয়া, চেহারার বিষাদ লুকাতে চাইছে। এমনভাবে ঘড়ি দেখল, যেন স্কুলে শেষ পিরিয়ডের ঘণ্টা বাজার অপেক্ষায় রয়েছে ক্লাস সেভেনের ছাত্রী। আসিফ বুঝল, টেপটা যতবার শুনছে, ততবারই সেদিনের ভয়ঙ্কর স্মৃতি ফিরে আসছে বেচারির মনে। ব্যাপারটা টের পেয়ে চলে যেতে বলেছিল অনেকক্ষণ আগে, কিন্তু কথা শোনেনি ও।
রিওয়াইণ্ড করে আবার টেপটা বাজাল পেরি। শোনার পর- একটু ভাবল আসিফ। তারপর আরেকবার প্লে করতে বলল ওই অংশটা।
…আমরা একটা সোনার কন্ট্যাক্ট পাচ্ছি।’
‘কী ধরনের কন্ট্যাক্ট?’
‘বোঝা যাচ্ছে না। সিগনালটা খুব দুর্বল, আপনাদের পশ্চিম থেকে আসছে। তবে আসছে খুব দ্রুত …
‘থামুন!’ উত্তেজিত গলায় বলে উঠল আসিফ। ‘ওই তো, শুনতে পেয়েছেন?’
পেরি জবাব দেবার আগেই নিজের হেডসেট খুলে ফেলল তানিয়া, বলল, ‘কিছুই শুনিনি। আমার আর ভাল লাগছে না, আসিফ। একটু হাওয়া খেয়ে আসি।’
‘ঠিক আছে, যাও।’
তানিয়ার গমনপথের দিকে কিছুক্ষণ তাকিয়ে রইল আসিফ। বুঝতে পারছে ওর মনের অবস্থা। একদিক থেকে সে-তুলনায় ভাল আছে সে। স্মৃতিভ্রষ্ট হওয়ায় ঘটনাটার প্রতি আলাদা কোনও অনুভূতি খেলা করছে না। আর দশটা দুর্ঘটনার মতই গবেষণা করতে পারছে টেপটা নিয়ে।
পেরির দিকে ফিরল ও। ‘ভাইব্রেশনটা আলাদা করতে পারবেন? ভয়েস ট্র্যাকটাও বাদ দিতে হবে।’
‘নিশ্চয়ই,’ বলে ব্যস্ত হয়ে পড়ল পেটি অফিসার।
মাত্র এক মিনিট নিল সে। এরপর আবার বাজিয়ে শোনাল টেপের ওই অংশটা। কিছু একটা ব্লক করছে আসল শব্দকে। কম্পিউটার স্ক্রিনের দিকে তাকাল আসিফ। ফ্রিকোয়েন্সি চার্টে বেশ কিছু ব্যাকগ্রাউণ্ড নয়েজ, আর দুটো বড় ভাইব্রেশন দেখাচ্ছে। ভাইব্রেশনদুটোর ভেতরে একটা অন্যটার চেয়ে সামান্য বড়।
‘কী এটা?’ ওদিকে আঙুল তাক করে জানতে চাইল ও। ‘গ্রুপারের মোটর সিগনেচার,’ বলল পেরি। ‘এটাকে বাদ দিতে পারবেন?’
মাথা ঝাঁকিয়ে কি-বোর্ডের ওপর আঙুল নাচাল পেরি। ‘রেডি।’
‘প্লে করুন।’
এবার শব্দটা ঠিকমত শুনতে পেল আসিফ। কীসের শব্দ, বলতে পারবে না; তবে এতক্ষণ যে কল্পনা করেনি ওটা, তা প্রমাণ হয়ে গেল।
স্ক্রিনে থেকে যাওয়া বড় ভাইব্রেশনটার ওপর আঙুল রাখল ও। ‘বাকি সব ব্যাকগ্রাউণ্ড নয়েজ বাদ দিয়ে শুধু এটা প্লে করতে পারবেন? এনহ্যান্স করে নিলে ভাল হয়।’
হাসল পেরি। ‘ড. রেজা, বার বার এই পারব কি না-পারব কি না জিজ্ঞেস করার দরকার নেই। দুনিয়ার সবচেয়ে উন্নত সাউণ্ড ইকুইপমেন্ট নিয়ে বসেছি আমরা। কী চান, সেটা শুধু হুকুম করবেন।’
আসিফও হাসল। ‘বেশ, তা হলে এই সাউণ্ড ওয়েভটা বড় করে শোনান আমাকে। বাকি সবকিছু বাদ দিয়ে।’
কয়েক মুহূর্ত পরেই শব্দটা উঁচু ভলিউমে শুনতে পেল আসিফ। গুঞ্জনের মত আওয়াজ… মনে হলো বুঝি খালি রাস্তা দিয়ে তুমুল বেগে চলে গেল একটা কম হর্সপাওয়ারের মোটরসাইকেল।
পেরির দিকে ফিরল ও। ‘যা ভাবছি, এটা কি তা-ই?’
শব্দটা আরেক দফা শুনে মাথা ঝাঁকাল পেরি। ‘কম্প্রেশন,’ বলল সে। ‘শুরুর দিকে শব্দটা হাই ফ্রিকোয়েন্সিতে কম্প্রেসড্ হয়ে গেছে, কারণ উৎসটা গ্রুপারের দিকে আসছিল; আর শেষের তিন সেকেণ্ডে চলে গেছে লো-ফ্রিকোয়েন্সিতে, কারণ তখন ওটা দূরে সরে যাচ্ছিল।’
‘ট্রেনের হুইসেলের মত, রাইট?’ বলল আসিফ। ‘প্ল্যাটফর্মে দাঁড়ানো একজন মানুষের সামনে দিয়ে হুইসেল বাজাতে বাজাতে ট্রেন চলে গেলে যা ঘটে। পুরোটা সময় একই শব্দ শুনছি, কিন্তু গতি আর দূরত্বের কারণে সেটা বাড়ছে-কমছে।’
‘এগজ্যাক্টলি,’ সায় জানাল পেরি।
‘তা হলে ওটা টর্পেডোর আওয়াজ হতে পারে না, কারণ ওগুলো আমাদের দিকে ছুটে আসছিল, দূরে সরে যায়নি।’
‘উঁহুঁ। কোনও ধরনের জলযান। শব্দ শুনে যা বুঝলাম, একটা না, দুটো।’
আসিফেরও তা-ই মনে হচ্ছে। ‘এটা আমরা আগেই শুনলাম না কেন?’
‘চারদিকের আওয়াজ, বিশেষ করে টর্পেডোর আওয়াজের নিচে চাপা পড়ে গিয়েছিল,’ বলল পেরি। ‘ইন ফ্যাক্ট, টর্পেডোর ফ্রিকোয়েন্সিতেই ছিল ওটা।
‘তা হলে এর অর্থ কী দাঁড়াচ্ছে?’
‘অর্থ হলো, আপনাদেরকে ছোট আকারের… দ্রুতগামী দুটো সাবমেরিন আক্রমণ করেছিল। টর্পেডো ছুঁড়েই সরে গেছে ওখান থেকে, যাতে কেউ পিছু নিতে না পারে।’
‘ছোট দুটো সাবমেরিন…’ বিড়বিড় করল আসিফ। তারমানে আশপাশে নিশ্চয়ই কোনও মাদার শিপ ছিল। বড় সাবমেরিন হলে মাদার শিপের প্রয়োজন হয় না।
কান থেকে হেডসেট নামিয়ে রাখল পেরি। ‘খবরটা ক্যাপ্টেনকে জানিয়ে আসি। এরপর আবার কাজে বসা যাবে।’
‘আমিও আসব?’
‘দরকার নেই। আপনি বরং আপনার স্ত্রীর কাছে যান। উনি আপসেট হয়ে পড়েছেন মনে হলো।’
কয়েক মিনিট পর জাহাজের আফট ডেকে বেরিয়ে এল আসিফ। কড়া রোদ, তাজা বাতাস আর হেলিকপ্টারের রোটরের গুরুগম্ভীর ধ্বনি স্বাগত জানাল ওকে। ধূসর রঙের একটা সি-হক হেলিকপ্টার হোভার করছে হেলিপ্যাডের ওপর। কপ্টারের তলায় ঝুলছে নেট দিয়ে বাঁধা কী যেন। ওটা নামানো হচ্ছে নিচে।
রেইলে ঠেস দিয়ে দাঁড়িয়ে আছে তানিয়া, তাকিয়ে আছে ওদিকে। পাশে গিয়ে দাঁড়াল আসিফ।
‘নতুন একটা জিনিস আবিষ্কার করেছি,’ গলা চড়িয়ে বলল ও।
‘কী?’
‘অ্যাকুস্টিক সিগনেচার বের করতে পেরেছি হামলাকারী সাবমেরিনের। একটা না, দুটো সাবমেরিন ছিল ওখানে।’
‘হুম,’ নির্বিকার রইল তানিয়া।
‘খুশি হওনি?’ বিস্মিত গলায় বলল আসিফ। একানে হেডসেট লাগিয়ে আর বসে থাকতে হবে না আমাদের। এবার আরাম করা যাবে।’
‘ভাল।’
‘কী হয়েছে, বলো তো? এমন লাগছে কেন তোমাকে?’ স্বামীর দিকে মুখ ফেরাল তানিয়া। একটা হাত তুলে ইশারা করল হেলিপ্যাডের দিকে। ‘ওটা এখানে কেন?’
তাকাল আসিফ। নেটের ভেতরে কী আনা হয়েছে, তা বোঝা যাচ্ছে এখন। ছোট একটা সাবমারসিবল; সেটার পেছনে রয়েছে বিভিন্ন ধরনের ইকুইপমেন্টের প্যাকেজ, আর একটা মানুষ আকৃতির ধাতব আরওভি। জলকন্যা।
‘অ্যাডমিরাল হ্যামিলটন পাঠিয়েছেন,’ বলল ও।
‘তুমি জানতে?’
‘আজ সকালে কথা হয়েছে অ্যাডমিরালের সঙ্গে,’ বলল আসিফ। ‘চিন্তা কোরো না, ওটাকে স্রেফ ইমার্জেন্সির জন্যে আনা হয়েছে। প্রয়োজনে যেন হাতের কাছে পাওয়া যায়, এ-ই আর কী। তোমাকে কিছু করতে বলছে না কেউ।’
চুপ করে রইল তানিয়া। একদৃষ্টে কিছুক্ষণ তাকিয়ে রইল স্বামীর দিকে। তারপর ওকে ওখানে রেখেই চলে গেল জাহাজের ভেতর।
.
প্রেসিডেনশিয়াল প্যালেসের অফিসে নাথানিয়েল ম্যালোনকে নিয়ে আলোচনায় বসেছেন প্রেসিডেন্ট আকুম্বা। চোখ লাল হয়ে আছে ম্যালোনের, ঘুমাতে পারেনি। বন্দি বিজ্ঞানীরা ডেডলাইনের ভেতরেই পেশ করেছেন তাদের প্রাথমিক সমাধান, সারা রাত জেগে সেগুলো যাচাই করতে হয়েছে তাকে। সকালে ছুটে আসতে হয়েছে প্রেসিডেন্টের কাছে।
‘সহজ করে বলতে গেলে,’ বিজ্ঞানীদের প্রস্তাবগুলো ব্যাখ্যা করার পর বলল ম্যালোন, ‘ওরা সবাই একই সমাধান দিয়েছে। ছোটখাট কিছু পার্থক্য আছে, তবে মোদ্দা কথা একই।’
‘তা হলে ব্যাপারটা কী দাঁড়াল?’
‘সবগুলো গ্রুপ যেহেতু একই সিদ্ধান্তে পৌঁছেছে, সমাধানটা সঠিক বলেই মনে হচ্ছে আমার। ওদের ক্যালকুলেশনে আমি অন্তত কোনও গলদ খুঁজে পাইনি।’
‘ওরা যেভাবে বলছে, সেভাবে কাজ করতে পারবে?’ ইতিবাচক ভঙ্গিতে মাথা ঝাঁকাল ম্যালোন। ‘পার্টিকেল অ্যাকসেলারেটরে কোনও পরিবর্তন আনতে হবে না। স্রেফ আরও বেশি মাত্রায় চার্জ করা পার্টিকেল ব্যবহার করতে হবে। ব্যাপারটা অনেকটা পিস্তলে পয়েন্ট টু-টু ক্যালিবারের বুলেটের বদলে ফোরটি-ফাইভ ক্যালিবারের বুলেট ব্যবহারের মত। বাকি সবকিছু ঠিক থাকছে। পার্টিকেলগুলোর গতি সামান্য কমে যাবে, তবে সেটা ধর্তব্য নয়। তিন গুণ বেশি শক্তিতে আঘাত হানতে পারবে ওগুলো। কাঁধ ঝাঁকাল সে। ‘ব্যাপারটা আসলে জটিল কিছু নয়।’
‘এই সহজ ব্যাপারটা যদি তুমি কয়েক মাস আগে ধরতে পারতে,’ বিতৃষ্ণা ফুটল প্রেসিডেন্টের কণ্ঠে, ‘অনেক ঝামেলা থেকে বেঁচে যেতাম আমরা।’
‘এসব থিয়োরেটিক্যাল কাজ,’ নির্বিকার রইল ম্যালোন। ‘আমার ফিল্ড নয়।’
‘তা তো বটেই,’ বিদ্রূপ করলেন আকুম্বা। ‘তুমি যে সামান্য এক মেকানিক, তা আমি ভুলে গিয়েছিলাম।’
ডেস্কের ওপর রাখা ইন্টারকম বেজে উঠল। বোতাম চাপতেই শোনা গেল তাঁর সেক্রেটারির গলা।
‘মি. প্রেসিডেন্ট, একজন অতিথি এসেছেন। আমেরিকান অ্যাম্বাসেডর… আপনার সঙ্গে কথা বলতে চান।’
‘খুব ভাল,’ বললেন আকুম্বা। ‘ভেতরে পাঠাও।’
চেয়ার ছেড়ে উঠে দাঁড়াল ম্যালোন। ‘সবকিছু ঠিকঠাক করে নিতে আমার চব্বিশ ঘণ্টামত লাগবে।’
‘বসে না থেকে কাজ শুরু করে দাও তা হলে,’ বললেন আকুম্বা। পাশের একটা দরজা দেখিয়ে দিলেন। ‘ওখান দিয়ে বেরোও।’
মাথা ঝাঁকিয়ে চলে গেল ম্যালোন। কয়েক মিনিট পরেই খুলে গেল সামনের দরজা। অফিসে ঢুকলেন মার্কিন রাষ্ট্রদূত। বিশালদেহী মানুষ, টেক্সাসের লোক। সবসময় উঠে গিয়ে তাঁকে স্বাগত জানান আকুম্বা, কিন্তু আজ তা করলেন না। হাতের ইশারায় সামনের চেহারায় বসতে বললেন তাঁকে।
দায়সারা ভঙ্গিতে কুশল বিনিময় করে অ্যাম্বাসেডর বললেন, ‘মি. প্রেসিডেন্ট, আশা করি বুঝতে পারছেন, অপ্রীতিকর একটা বিষয় নিয়ে আলোচনা করতে এসেছি আমি।’
‘অপ্রীতিকর?’ ভুরু কোঁচকালেন আকুম্বা। ‘তা হবে কেন? শৃঙ্খলমুক্ত হওয়া কি অপ্রীতিকর?’
‘যেটাকে আপনি শৃঙ্খলমুক্তি বলছেন, সেটা বাস্তবে নগ্ন আগ্রাসন ছাড়া আর কিছুই নয়। সোজা কথায় ডাকাতি করছেন আপনারা, আন্তর্জাতিক রীতিনীতি সম্পূর্ণ অমান্য করছেন। এ-ধরনের ধৃষ্টতা কেউ কোনোদিন করেছে বলে জানা নেই আমার।’
‘তা হলে বলতেই হচ্ছে, ইতিহাসে আপনি বড্ড কাঁচা, ‘ মৃদু হাসলেন আকুম্বা। ‘১৯৫০ সালে, স্ট্যাণ্ডার্ড অয়েলের সমস্ত সম্পদ জাতীয়করণের ঝুঁকি দেখা দিলে, সৌদি রাজপরিবার আরবের অর্ধেক তেল নিজেদের দখলে নিয়েছিল। গত সত্তর বছরে সে-তেলের দাম দাঁড়িয়েছে সাড়ে তিন ট্রিলিয়ন ডলার। ২০০১ সালে একই কাজ করেছে ভেনিজুয়েলার হিউগো শ্যাভেজ। ১৯৭২ সালে সালভাদর অ্যালেন্দের অধীনে চিলি তার সমস্ত তামার খনি জাতীয়করণ করেছিল। ১৯৫৯ সালে হাভানা দখল করে ফিদেল ক্যাস্ত্রো, ধৈর্য ধরে বসে থাকে হাভানা হিলটন হোটেলের নির্মাণকাজ শেষ হবার জন্যে, যাতে ওটাকে সে কমিউনিস্ট পার্টির হেডকোয়ার্টার হিসেবে ব্যবহার করতে পারে। বিদেশিদের সমস্ত সম্পত্তি বাজেয়াপ্ত করেছিল সে, কোনোদিন ফিরিয়ে দেয়নি। এ-ঘটনাগুলোর একটাও কি জানা নেই আপনার?’
বড় করে শ্বাস টানলেন অ্যাম্বাসেডর। ‘অবশ্যই আছে। কিন্তু আপনি যা করছেন, তা সম্পূর্ণ ভিন্ন।’
‘হ্যাঁ, ভিন্ন,’ গলার স্বর কঠিন হলো আকুম্বার। ‘আর কতখানি ভিন্ন, তা এখনও টের পাননি। আপাতত এটুকু জেনে সন্তুষ্ট থাকুন, এতক্ষণ যেসব উদাহরণ দিলাম, টাকার হিসেবে আমাদেরটা সেগুলোর চেয়ে অনেক… অনেক কম। সত্যি বলতে কী, আপনাকে দেখে আমি একটু অবাকই হয়েছি। আমি ভেবেছিলাম সবার আগে চাইনিজ অ্যাম্বাসেডর ছুটে আসবেন—সবচেয়ে বেশি ক্ষতি ওঁদেরই হচ্ছে কিনা!’
থতমত খেয়ে গেলেন মার্কিন রাষ্ট্রদূত। গলা খাঁকারি দিয়ে বললেন, ‘আমরা ওঁদেরও প্রতিনিধিত্ব করছি। ইন ফ্যাক্ট, এদেশে অবস্থানরত সমস্ত বিদেশি দূতাবাসের প্রতিনিধি হিসেবে এসেছি আমি-আমাদের প্রতিবাদ এবং অভিযোগ জানাতে।’
‘বাহ্, ভাল লোকই বেছেছে ওরা। নিশ্চয়ই ভেবেছে, আমেরিকার নাম শুনলে ভয়ে কেঁচো হয়ে যাব আমি, তাই না?’
‘ব্যাপারটা ওরকম নয় মোটেই,’ বিব্রত কণ্ঠে বললেন অ্যাম্বাসেডর। খাদে নামালেন গলা। ‘আনঅফিশিয়ালি একটা কথা বলি… আপনারা কেন মরিয়া হয়ে উঠেছেন, তা বুঝতে পারছি আমরা। সিয়েরা লিওনের অর্থনীতির অবস্থা তো আমরা জানি। সেজন্যে একটা প্রস্তাব আছে। ঋণ পরিশোধের শর্তগুলো শিথিল করতে রাজি আছি আমরা, যদি চান তো সুদও কিছুটা মওকুফ করে দেব। তবে প্রিন্সিপাল পুরোটাই ফেরত দিতে হবে, ওটা মাফ করা সম্ভব নয়।’
ঠোঁটের কোনা বেঁকে গেল প্রেসিডেন্টের। ‘অশেষ দয়া আপনাদের,’ বললেন তিনি। ‘আমি একটা পাল্টা-প্রস্তাব দিই? এখন পর্যন্ত যা নিয়েছি, সব আমাদেরই থাকবে; আর আপনার দেশ সিয়েরা লিওনকে বছরে বিশ বিলিয়ন ডলার অনুদান দিতে থাকবে।
‘কী!’ চোখ যেন ঠিকরে বেরিয়ে আসবে অ্যাম্বাসেডরের।
‘আমি আসলে নতুন করে ঋণই চাইব ভাবছিলাম,’ নীরস গলায় বললেন আকুম্বা। ‘কিন্তু ভেবে দেখলাম, আগের টাকাই এখনও পরিশোধ করিনি; আবার নিলেও শোধ করতে পারব, এমন সম্ভাবনা কম। তাই অনুদান নেয়াই ভাল। আরে, ওভাবে তাকাচ্ছেন কেন? ইয়োরোপ আর চীনের কাছ থেকেও আমরা একই পরিমাণ অনুদান চাইব।’
‘আপনি কি মস্করা করছেন?’ চিবিয়ে চিবিয়ে বললেন অ্যাম্বাসেডর। ‘আমাদের সবার সম্পত্তি জবরদখল করবেন, আর… আর আমরা আপনাকে বছরে ষাট বিলিয়ন ডলার চাঁদা দেব?’
‘খুব সামান্যই চাইছি,’ তাঁকে আশ্বস্ত করলেন আকুম্বা। ‘কয়েক বছর আগে আপনারা আপনাদের ব্যাঙ্কগুলোকে অর্থনৈতিক মন্দা কাটাতে সাতশো বিলিয়ন ডলার দিয়েছিলেন। ইরাকে এক ট্রিলিয়ন ডলার খরচ করেছেন আপনারা… মাসে বিশ বিলিয়ন হারে। আমি তার একটা ভগ্নাংশ চাইছি মাত্র, এতে কোনও চাপ পড়বে না আপনাদের ওপর। বিনিময়ে আমেরিকান কোম্পানিগুলোকে আমাদের দেশের বিভিন্ন প্রজেক্টে কাজ দেব আমরা। এক ধরনের প্রণোদনা আর কী।’
কথা বলতে বলতে হাসছেন প্রেসিডেন্ট। আমেরিকা আর ইয়োরোপের মাতব্বরি দেখে দেখে তিনি ক্লান্ত, কথায় কথায় টাকা-পয়সার খোঁটা মারে। এবার তার সমুচিত জবাব দেয়া যাচ্ছে।
অ্যাম্বাসেডরের মুখ লাল হয়ে গেছে রাগে। ‘বামুন হয়ে চাঁদে হাত দেবার চেষ্টা করছেন আপনি, মি. প্রেসিডেন্ট,’ বললেন তিনি। ‘এসব টিকবে না।’
‘সৌদিরা টিকে আছে,’ আকুম্বা বললেন। ‘শ্যাভেজ আর ক্যাস্ত্রোও টিকে ছিল। গোয়ার্তুমি না করে মীমাংসায় আসুন, তাতে সবার মঙ্গল। নইলে তার ফলাফল শুভ হবে না।’
প্রচ্ছন্ন হুমকির সুর তাঁর কণ্ঠে। যা বলার আভাসে-ইঙ্গিতে বলছেন, তারপরেও অ্যাম্বাসেডরের মুখের ভাব বদলে যেতে দেখে বুঝলেন, অর্থটা অনুধাবন করতে পেরেছেন তিনি। কয়েক মুহূর্ত ফ্যালফ্যাল করে তাকিয়ে রইলেন ভদ্রলোক, তারপর হাসতে শুরু করলেন।
‘এতে হাসির কী আছে?’ থমথমে গলায় জানতে চাইলেন আকুম্বা।
‘ইঁদুরের গর্জন শুনে হাসছি,’ বললেন অ্যাম্বাসেডর। ‘তুড়ি মেরে এই দেশ দখল করে নিতে পারি আমরা, আর আপনি কিনা আমাদেরকে হুমকি দিচ্ছেন?’
বেয়াদবি সহ্য হলো না আকুম্বার, নিজের চাবুকটা তুলে ঠকাস করে বাড়ি মারলেন ডেস্কে। চমকে উঠলেন অ্যাম্বাসেডর, আরেকটু হলে পড়ে যেতেন চেয়ার থেকে।
‘ঔদ্ধত্যই আপনাদের সর্বনাশ ডেকে আনছে, মি. অ্যাম্বাসেডর,’ বললেন প্রেসিডেন্ট। উঠে দাঁড়ালেন চেয়ার ছেড়ে। ডেস্কের ওপর দু’হাতে ভর রেখে ঝুঁকলেন রাষ্ট্রদূতের দিকে। ‘দিনের পর দিন আমাদেরকে শোষণ করে চলেছেন আপনারা, কিন্তু আর না। এখন থেকে আমরাই’ বরং শোষণ করব আপনাদের। চুষে ছিবড়ে বানাব। কথা না শুনলে দেব ভয়ঙ্কর শাস্তি। কারণ সিয়েরা লিওন ইঁদুর নয়, সিংহের দেশ। বাড়াবাড়ি করলে এই সিংহের থাবায় প্রাণ দেবেন আপনারা।
অ্যাম্বাসেডরের জবাবের অপেক্ষা করলেন না তিনি, হাত বাড়িয়ে বাযার টিপলেন। সশস্ত্র কয়েকজন গার্ড ঢুকল কামরায়।
‘এই বেয়াদব লোকটাকে এয়ারপোর্টে নিয়ে যাও,’ হুকুম দিলেন আকুম্বা। ‘একে বহিষ্কার করা হচ্ছে এই দেশ থেকে। ঘাড়ধাক্কা দিয়ে বিমানে তুলে দেবে।’
‘এ অন্যায়!’ চেঁচিয়ে উঠলেন অ্যাম্বাসেডর। ‘কূটনৈতিক শিষ্টাচার ভঙ্গ করছেন আপনি!’
‘আপনার সঙ্গে শিষ্টতা দেখানোর কোনও প্রয়োজন দেখছি না,’ বললেন আকুম্বা। ‘নিয়ে যাও একে।’
অ্যাম্বাসেডরকে খেদিয়ে বের করে নিয়ে গেল গার্ডরা। বন্ধ হয়ে গেল দরজা।
চেয়ারে শরীর এলিয়ে দিলেন প্রেসিডেন্ট। বুঝতে পারছেন, ঝোঁকের বশে খানিকটা বাড়াবাড়ি করে ফেলেছেন। মাথা ঠাণ্ডা রাখা উচিত ছিল। কিন্তু মার্কিন রাষ্ট্রদূতের ঔদ্ধত্য দেখে নিজেকে নিয়ন্ত্রণ করতে পারেননি। ফলাফলটা পরিষ্কার—মীমাংসার সব পথ এখন রুদ্ধ হয়ে গেল। কাঁধ ঝাঁকালেন, কী আর করা… এমনিতেও মীমাংসার কোনও ইচ্ছে ছিল না তাঁর।
পরের চালটা খুব দ্রুত দিতে হবে। সন্দেহ নেই, আমেরিকানরা তাঁর হুমকিকে খুব একটা গুরুত্ব দেবে না। তাই ওদেরকে দেখিয়ে দিতে হবে তাঁর শক্তি। নইলে আর দশজন খ্যাপা স্বৈরশাসকের কাতারে ফেলা হবে তাঁকে, সারা দুনিয়া হাসবে তাঁকে নিয়ে।
না, ক্রুদ্ধভাবে ভাবলেন আকুম্বা, মানুষের উপহাস সহ্য করতে পারবেন না তিনি। তাই ঘটাবেন ধ্বংসযজ্ঞ। এনার্জি ওয়েপনের ভয়ঙ্কর তাণ্ডব যখন দেখতে পাবে বিশ্ব, জোসেফ আকুম্বাকে শ্রদ্ধা না করে উপায় থাকবে না কারও।ওয়াশিংটন ডিসি।
পেন্টাগনের সিচুয়েশন রুমে, সামনের সারির একটা আসনে বসে আছেন অ্যাডমিরাল হ্যামিলটন। এনএসএ-র তরফ থেকে মিটিং ডাকা হয়েছে, ডেপুটি ডিরেক্টর অ্যারন ওয়েস্টলেক একটা ব্রিফ দেবেন। প্রেসিডেন্ট আসেননি, তবে ভাইস প্রেসিডেন্ট এসেছেন মিটিঙে। এসেছেন হোয়াইট হাউসের চিফ অভ স্টাফ, চার বাহিনীর প্রধানরা-সহ মিলিটারি ও ইন্টেলিজেন্স কমিউনিটির উচ্চপদস্থ কর্মকর্তারা। মিটিংটা সিয়েরা লিওন নিয়ে। গত কয়েকদিনের ঘটনা পর্যবেক্ষণ করে, আর প্রেসিডেন্ট আকুম্বার হুমকি পেয়ে এনএসএ নিশ্চিত হয়ে গেছে, বিজ্ঞানীদের অপহরণ আর এনার্জি ওয়েপন তৈরির পেছনে এই বিশেষ দেশটির হাত রয়েছে। নইলে আমেরিকাকে হুমকি দেবার মত দুঃসাহস কারও হবার কথা নয়। স্যাটেলাইটের সাহায্যে গত ক’দিন থেকেই খোঁজাখুঁজি করছে এনএসএ; ওয়েস্টলেক এখন দাবি করছেন, অস্ত্রটা লোকেট করতে পেরেছেন তাঁরা।
দেয়ালে ঝোলানো বিশাল একটা এলইডি স্ক্রিনের দিকে তাকিয়ে আছেন অ্যাডমিরাল, স্যাটেলাইট থেকে তোলা সিয়েরা লিওনের উপকূলের একটা ছবি ফুটে উঠেছে তাতে। দশ মাইল চওড়া এক উপসাগর, দেশটার তেল-উৎপাদন এলাকা হিসেবে পরিচিত ওটা। লোকে কোয়াডাঙ্গল, বা চতুর্ভুজ বলে ডাকে, কারণ ওখানে রয়েছে চারটা বিশাল অয়েল রিগ—কাল্পনিক একটা বর্গক্ষেত্রের চারটা বিন্দুতে সেগুলোর অবস্থান।
ছবির ওপরে নানা ধরনের ডেটা ফুটে উঠেছে, সেসবের বেশিরভাগই বুঝতে পারছেন না অ্যাডমিরাল। একটা করে ফাইল দেয়া হয়েছে মিটিঙে আগত সবাইকে; ওটার পাতা উল্টে চোখ বোলালেন। অয়েল রিগগুলোর মালিক সিয়েরা লিওন সরকার—ব্যাপারটা অস্বাভাবিক ঠেকল তাঁর কাছে। পুরো দেশের সমস্ত খনিজ সম্পদ আহরণের দায়িত্ব যখন বিদেশি বিভিন্ন কোম্পানিকে দেয়া হয়েছিল, তখন তেল
ণের কাজটা সরকার নিজে নিল কেন? ফাইলে এ-ও লেখা আছে, বিশেষজ্ঞদের মতে সিয়েরা লিওনের উপকূলে কোনও তেল নেই, পুরো প্রজেক্টটা চালানো হচ্ছে ভিন্ন কোনও উদ্দেশ্যে। এতদিন ধারণা করা হচ্ছিল, বিদেশ থেকে পাওয়া অর্থ লোপাটের জন্যে ভুয়া একটা প্রজেক্ট হিসেবে দাঁড় করানো হয়েছিল ওটা; তবে এখন অন্যকিছু ভাবা হচ্ছে। কারণ, রিগগুলোর নির্মাণকাজ শেষ
নির্মাণকাজ শেষ হবার পরেও সেখানে নিয়মিতভাবে নেয়া হচ্ছে বিভিন্ন ধরনের কনস্ট্রাকশন মেটেরিয়াল ও ইকুইপমেণ্ট।
ফাইল বন্ধ করলেন অ্যাডমিরাল। চোখ তুলতেই দেখলেন, ভাইস প্রেসিডেন্ট আর অ্যারন ওয়েস্টলেক এগিয়ে আসছেন এদিকে। পথে একটু থেমে নেভি চিফের সঙ্গে কুশল বিনিময় করলেন, তারপর এসে থামলেন অ্যাডমিরালের সামনে। উঠে দাঁড়িয়ে দু’জনের সঙ্গেই করমর্দন করলেন হ্যামিলটন।
‘অবস্থা দেখছেন তো?’ ওয়েস্টলেক বললেন। ‘আপনাকে তো আগেই বলেছিলাম, আপনার লোকেরা খামোকাই ওই মার্সেনারির পেছনে ছুটে সময় নষ্ট করবে। আমাদের সঙ্গে থাকলে আসল কাজের স্বাদ পেত।’
‘আসল কাজ থেকে ক’দিন দূরে থাকলে ক্ষতি দেখি না,’ বললেন অ্যাডমিরাল। ‘কম ধকল যায়নি ওদের ওপর দিয়ে। আপনার থিয়োরি সঠিক বলে প্রমাণিত হলে খুশিই হব আমি।’
‘ওদেরকে ছুটি দিয়ে দিতে পারেন। আমরা সব গুছিয়ে এনেছি। সব জানতে পারবেন এখুনি।’
‘আগে মিটিংটা তো শেষ হোক।’
মাথা ঝাঁকিয়ে চলে গেলেন ওয়েস্টলেক। অ্যাডমিরালের পাশে এসে বসলেন ভাইস প্রেসিডেন্ট। দু’জনে পুরনো বন্ধু, নেভিতে একসঙ্গে কাজ করেছেন এককালে।
‘কী বুঝছ?’ জিজ্ঞেস করলেন ভাইস প্রেসিডেন্ট।
‘হাঙর আর কুমিরদের মাঝে আমাকে না ডাকলে চলত না?’ বললেন অ্যাডমিরাল। ‘এখানে নুমার তো কিছু করার আছে বলে মনে হচ্ছে না।’
‘তোমার ধারণা, আমি তোমাকে ডেকেছি? এনএসএ-র মিটিং… ওরাই ঠিক করেছে কাদেরকে রাখবে।
‘ওয়েস্টলেক?’
‘আর কে? বোধহয় তোমাকে নিজের কৃতিত্ব দেখাতে চায়।’
‘যেন দেখার জন্যে আমি মুখিয়ে আছি আর কী।’
‘শুনলাম, সেদিন নাকি ওর প্রস্তাব উড়িয়ে দিয়েছিলে? প্রতিশোধ নেবে না?’
‘বাড়াবাড়ি করছিল।’
‘তাতে আমার সন্দেহ নেই। যাক গে, এবার মুখটা বন্ধ করো। শোনো ও কী বলে।’
ডায়াসে গিয়ে দাঁড়িয়েছেন ওয়েস্টলেক। আলো কমিয়ে দেয়া হলো, ব্রিফ শুরু করলেন তিনি। ফাইলের তথ্যগুলোই বলছেন, তবে আরেকটু বিস্তারিতভাবে।
‘আর বেশি সময় নেব না,’ ব্রিফের শেষে বললেন তিনি। ‘সিয়েরা লিওনের পরিস্থিতি ক্রমশ জটিল হয়ে উঠছে। এখনও আমরা নিশ্চিতভাবে জানি না, ওদের হুমকিটায় কোনও সত্যতা আছে কি না। তবে গত কয়েকদিনে আমাদের ইনভেস্টিগেশনে ব্যাপারটা নিয়ে উদ্বিগ্ন হবার মত বেশ কিছু তথ্য পাওয়া গেছে। অবিশ্বাস্য হলেও সত্যি, এই গরিব দেশটা বিপুল ধ্বংসযজ্ঞ ঘটাবার মত অত্যন্ত শক্তিশালী একটা অস্ত্র তৈরি করে বসেছে।’
ডায়াস থেকে খানিকটা দূরে বসা একজন অ্যাসিসটেন্টকে ইশারা করলেন ওয়েস্টলেক। কম্পিউটারে কয়েকটা বোতাম টিপে মেরিল্যাণ্ডের ফোর্ট মিডে, এনএসএ হেডকোয়ার্টারের সঙ্গে যোগাযোগ স্থাপন করল সে।
‘কোয়াডাঙ্গল নামে পরিচিত আলোচ্য এলাকাটার ওপরে একটা স্যাটেলাইট সেট করেছি আমরা,’ বললেন ওয়েস্টলেক। ‘ক্রমাগত নজর রাখা হচ্ছে ওখানে, সব ডেটা অ্যানালাইয করা হচ্ছে। এখন আপনাদেরকে ওখানকার লাইভ ফিড দেখাব।’
অ্যাসিসটেন্টকে ইশারা করলেন তিনি, আরেকটা বোতাম চাপল সে। স্ক্রিনের দৃশ্য বদলে গেল। এখনও স্যাটেলাইট থেকে তোলা ছবিই দেখা যাচ্ছে, তবে এবার তাতে খেলা করছে নানা ধরনের রঙ। সাগর গাঢ় নীল, ডাঙার রঙ ধূসর। তাপভেদে কোথাও কোথাও রয়েছে হলুদ আর কমলা রঙ।
‘এলাকাটার ইনফ্রারেড স্ক্যান দেখতে পাচ্ছেন এখন আপনারা,’ বললেন ওয়েস্টলেক।
তীক্ষ্ণ দৃষ্টিতে ছবিটা খুঁটিয়ে খুঁটিয়ে দেখলেন অ্যাডমিরাল হ্যামিলটন। প্রত্যেকটা অয়েল রিগের চারপাশের পানি লালচে দেখাচ্ছে, সাগরের স্রোতের কারণে সেই লাল বৃত্ত আঁকাবাঁকা। দেখে মনে হচ্ছে, লাল রঙ উদ্‌গীরণ করছে প্ল্যাটফর্মগুলো, সেগুলো মিশে যাচ্ছে সাগরে। প্রথমে ভাবলেন কোনও ধরনের পলিউশন, পরক্ষণে মনে পড়ল, ওখানে আসলে কোনও তেল নেই।
‘রিগগুলো থেকে গরম পানি বেরুচ্ছে,’ বললেন তিনি।
মাথা ঝাঁকিয়ে সায় দিলেন ওয়েস্টলেক। ‘ঠিক ধরেছেন, অ্যাডমিরাল। প্রত্যেকটা প্ল্যাটফর্ম প্রতিদিন শত-সহস্র লিটার গরম পানি পাম্প-আউট করছে সাগরে। এর একটাই ব্যাখ্যা—ওখানে এমন কিছু চলছে যার কুলিঙের জন্যে বিপুল পানি প্রয়োজন।’
‘কোনও ধরনের পাওয়ার জেনারেশন?’
‘আমাদের তা-ই ধারণা। পার্টিকেল অ্যাকসেলারেটরে ব্যবহারের জন্যে বিশাল পরিমাণে পাওয়ার জেনারেট করা হচ্ছে। আর সেজন্যেই এত তাপ।’
কিবোর্ডের বোতাম চাপল ওয়েস্টলেকের সহকারী। স্ক্রিনে রঙের মেলায় পরিবর্তন এল খানিকটা।
‘এবার আপনাদেরকে কোয়াডাঙ্গল এরিয়ার ডিপ স্ক্যান ইমেজ দেখাচ্ছি,’ বললেন ওয়েস্টলেক।
আগের রঙগুলোর মাঝে এবার ফুটে উঠেছে একটা জ্বলজ্বলে বেগুনি রেখা… সেটা একটা বৃত্তের মত ঘুরে এসেছে সবগুলো অয়েল রিগকে স্পর্শ করে। ছোট ছোট আরও কিছু রেখা বেরিয়ে এসেছে ওটা থেকে। একটা গ্রুপ গেছে পশ্চিম আর উত্তর-পশ্চিমে, আরেকটা গ্রুপ গেছে উত্তর আর উত্তর- পূর্বদিকে। তৃতীয় আরও একটা গ্রুপ প্রসারিত হয়েছে আফ্রিকা মহাদেশের দিকে।
‘ছবির বৃত্তটা একটা আণ্ডারগ্রাউণ্ড স্ট্রাকচার,’ বললেন ওয়েস্টলেক। ‘স্যাটেলাইটের ইনফ্রারেড স্ক্যান আর অরোরা স্পাই প্লেনের গ্রাউণ্ড পেনিট্রেটিং রেডারের সাহায্যে ওটাকে ডিটেক্ট করেছি আমরা।’ স্ক্রিনের দিকে একটা লেজার পয়েন্টার তাক করলেন তিনি। ‘বৃত্তটার ডায়ামিটারের দৈর্ঘ্য পনেরো মাইল। অয়েল রিগগুলো ভুয়া। আসলে ওগুলোর তলায় গড়ে তোলা হয়েছে বিশাল বিশাল সব পাওয়ার প্ল্যান্ট, যা দিয়ে ছোটখাট কয়েকটা শহরের বিদ্যুতের চাহিদা মেটানো যাবে অনায়াসে।’
‘কী ধরনের পাওয়ার প্ল্যান্ট?’ কেউ একজন জানতে চাইলেন।
‘গ্যাস টার্বাইন জেনারেটর। গ্যাসটা আসছে মেইনল্যাণ্ড থেকে একটা পাইপলাইনের মাধ্যমে। পার্টিকেল অ্যাকসেলারেটরের সুপারকণ্ডাক্টিং ইলেকট্রো-ম্যাগনেটগুলোকে শক্তি জোগাচ্ছে জেনারেটর থেকে তৈরি হওয়া বিদ্যুৎ, আর পুরো রিংটাকে অপারেটিং টেম্পারেচারে রাখার জন্যে ব্যবহার করা হচ্ছে কুলিং সিস্টেম।’
একটু থামলেন ওয়েস্টলেক। তারপর বললেন, ‘আমাদের হিসেব অনুসারে, লার্জ হ্যাডরন কলাইডারের জন্যে সার্ন যে- পরিমাণ বিদ্যুৎ ব্যবহার করে, এখানে তার বিশ গুণ বেশি বিদ্যুৎ ব্যবহার করা হচ্ছে। এর একটাই ব্যাখ্যা। জিনিসটা একটা অস্ত্র। ওটা দিয়ে সম্ভবত ইয়োরোপ, আটলান্টিক আর আফ্রিকার ওপরের যে-কোনও স্যাটেলাইট ফেলে দেয়া যাবে। একশো মাইল পর্যন্ত আটলান্টিকের শিপিং লাইনে বাধা সৃষ্টি করতে পারবে ওটা, তিনশো মাইল রেডিয়াসে যে-কোনও বিমানকে ধ্বংস করে দিতে পারবে।’
‘এত বড় একটা অস্ত্রের রেঞ্জ মাত্র তিনশো মাইল?’ বিস্মিত গলায় জিজ্ঞেস করলেন অ্যাডমিরাল হ্যামিলটন।
‘না,’ মাথা নাড়লেন ওয়েস্টলেক। ‘ওটা দিয়ে সম্ভবত কয়েক হাজার মাইল দূরেও আঘাত হানা যাবে। কিন্তু সমস্যা হলো, পার্টিকেল বিমটা সরলরেখায় চলে, আর পৃথিবীর উপরিভাগ সমতল নয়। দিগন্ত পেরিয়ে বাঁক নিতে পারবে না বিমটা, তাই পৌঁছুতে পারবে না দূরের টার্গেটে।’
অকাট্য যুক্তি, কিন্তু কী যেন মিলছে না।
‘তা হলে আরাতামা মারুতে আঘাত করল কী করে?’ জানতে চাইলেন অ্যাডমিরাল। ‘হামলার সময় ওটা তো সিয়েরা লিওনের ত্রিসীমানায় ছিল না।’
‘আমাদের থিয়োরি হলো, ছোট আকারের আরেকটা অস্ত্র আছে, সেটা হয়তো কোনও জাহাজ বা কোনও সাবমেরিনে বসানো হয়েছে। তবে সেটা নিয়ে এক্ষুণি মাথা না ঘামালেও চলে। আসল অস্ত্রটাই সবচেয়ে বড় হুমকি। ওটাকে ঘায়েল করার পর আমরা ছোটটার পেছনে ছুটতে পারব।’
‘কীভাবে ঘায়েল করতে চান?’
‘আমাদের প্রস্তাব হলো, একটা সার্জিক্যাল এয়ারস্ট্রাইকের মাধ্যমে ওটা অচল করে দেয়া হোক… অস্ত্রটা কারও ওপর ব্যবহার করার আগেই।’
‘এয়ারস্ট্রাইকটা ঠিক কোথায় করা হবে?’ জানতে চাইলেন ভাইস প্রেসিডেন্ট।
‘রিগগুলোর ওপরে, স্যর,’ বললেন ওয়েস্টলেক। ‘তা হলে পাওয়ার প্ল্যান্টগুলো ধ্বংস হয়ে যাবে। বিদ্যুৎ না থাকলে ওই পার্টিকেল অ্যাকসেলারেটরটা নানা রকম যন্ত্রপাতিতে ভরা একটা টানেল বৈ আর কিছু নয়।’
তাচ্ছিল্যের সুরে কথা বলছেন ভদ্রলোক, ব্যাপারটা ভাল লাগল না অ্যাডমিরাল হ্যামিলটনের। তবে এ-ও বুঝতে পারছেন, ওয়েস্টলেক যা বলছেন, সেটাই এ-পরিস্থিতিতে সবচেয়ে নিরাপদ পন্থা। এতে ক্ষয়ক্ষতি ও প্রাণহানি দুটোই হবে কম। পার্টিকেল অ্যাকসেলারেটরটাও মোটামুটি অক্ষত থাকবে ভবিষ্যতে কোনও মঙ্গলজনক কাজে ব্যবহারের জন্যে।
‘আপনাদের প্রস্তাব আমি প্রেসিডেন্টকে জানাব,’ বলে উঠে দাঁড়ালেন ভাইস প্রেসিডেন্ট। মিটিং শেষ, বেরিয়ে যাবেন।
তবে তিনি দরজা পর্যন্ত পৌঁছুবার আগেই অদ্ভুত একটা ব্যাপার ঘটল। কেঁপে উঠল স্ক্রিনের ছবিটা, দ্রুত বদলাতে থাকল রঙ। মনে হলো সিগনালটা বাধা পাচ্ছে কোনও কারণে। সবার চোখ ঘুরে গেল ওদিকে।
অ্যাসিসটেন্টের দিকে ফিরলেন ওয়েস্টলেক। ‘হচ্ছেটা কী?’
কাঁধ ঝাঁকাল অ্যাসিসটেন্ট, চেহারায় বিভ্রান্তি। তাড়াতাড়ি ল্যাপটপের কিবোর্ড টিপতে শুরু করল।
কয়েক সেকেণ্ড পরেই সাদা আলোয় ভরে গেল পুরো পর্দা। ক্ষণকাল স্থায়ী হলো সেটা, এরপর ডুবে গেল আঁধারে। পর্দা থেকে হারিয়ে গেছে ছবি, ঝিরঝির করছে স্ক্রিনটা।
বিব্রত দেখাল ওয়েস্টলেককে। অ্যাসিসটেন্টকে বললেন, ‘ফোর্ট মিডে কথা বলো। জানতে চাও, ফিডটার কী হলো।
‘লাইন ঠিকই আছে,’ জানাল অ্যাসিসটেন্ট। ‘সিগনালও আসছে। কিন্তু কোনও ডেটা নেই ওতে।’
স্ক্রিনে সাদা আলোর ঝলকের আগমুহূর্তে অস্বাভাবিক একটা ব্যাপার লক্ষ করেছেন অ্যাডমিরাল হ্যামিলটন। হঠাৎ করে প্ল্যাটফর্মগুলোর চারপাশের লাল রঙ গাঢ় হয়ে গিয়েছিল, যেন আচমকা তাপ বেড়ে গিয়েছিল ওগুলোর। আর কেউ সেটা দেখেনি, কারণ সবার মনোযোগ ছিল বিদায় নিতে থাকা ভাইস প্রেসিডেন্টের দিকে। একা তিনিই তাকিয়ে ছিলেন পর্দার দিকে।
সন্দেহ নেই, ফোর্ট মিডের টেকনিশিয়ানরাও লক্ষ করেছে ব্যাপারটা। তবে তারা এতটাই অবাক হয়েছে যে, পুরোপুরি নিশ্চিত না হয়ে খবরটা জানাচ্ছে না পেন্টাগনকে।
‘মি. ওয়েস্টলেক, সমস্যাটা আপনার কম্পিউটারে নয়, ‘ বললেন অ্যাডমিরাল। ‘স্যাটেলাইটে।’
সবার চোখ ঘুরে গেল তাঁর দিকে।
‘তা-ই?’ বাঁকা সুরে বললেন ওয়েস্টলেক। ‘আপনি আবার কবে থেকে রিমোট ইমেজিং ডায়াগনস্টিকসের বিশেষজ্ঞ হয়ে বসলেন?’
‘বিশেষজ্ঞ হবার প্রয়োজন নেই,’ অ্যাডমিরাল নির্বিকার। ‘শেষ পাঁচ সেকেণ্ডের ভিডিও রিপ্লে করে দেখুন। ছবিটা মুছে যাবার আগে একটা এনার্জি স্পাইক দেখতে পাবেন। আপনার স্যাটেলাইটটা ওরা স্রেফ জ্বালিয়ে দিয়েছে, মি. ওয়েস্টলেক। ওটা আর নেই।’
ঝট করে অ্যাসিসটেন্টের দিকে তাকালেন ওয়েস্টলেক।
‘আমরা লিঙ্কটা রি-এস্টাবলিশ করার চেষ্টা করছি,’ জানাল সে।
‘বৃথা চেষ্টা করছ;’ অ্যাডমিরাল বললেন। ‘ওটা আর কখনও সাড়া দেবে না।’
‘কিহোল ব্রাভোতে সুইচ করো, নির্দেশ দিলেন ওয়েস্টলেক। ওটা তাঁদের ব্যাকআপ স্যাটেলাইট—ভিন্ন একটা অ্যাঙ্গেলে… আরও অনেক ওপরে রয়েছে সেটা।
ল্যাপটপের কিবোর্ডে ঝড় তুলল অ্যাসিসটেন্ট। কিন্তু কোনও লাভ হলো না। যেমন ছিল তেমনই রইল স্ক্রিন। মুখ তুলে হতাশ ভঙ্গিতে মাথা নাড়ুল সে।
ভাইস প্রেসিডেন্টের চেহারায় মেঘ জমেছে। ‘দু-দুটো স্যাটেলাইট ধ্বংস করে দেয়া হয়েছে,’ বললেন তিনি। ‘এ তো রীতিমত যুদ্ধঘোষণা!’
উপলব্ধিটা গম্ভীর করে তুলল সবাইকে।
‘বলতে বাধ্য হচ্ছি, আপনার থিয়োরি সত্য বলে প্রমাণিত হয়েছে, মি. ওয়েস্টলেক,’ বললেন অ্যাডমিরাল হ্যামিলটন। ‘জোসেফ আকুম্বা সত্যিই একজন বিপজ্জনক মানুষ। এনার্জি ওয়েপনটা তৈরি করে ফেলেছে সে, আর সেটা ব্যবহার করতেও কোনও কসুর করছে না। এখন যে-কোনও মূল্যে তাকে ঠেকাতে হবে আমাদের।’আটলান্টিক মহাসাগরের চৌত্রিশ হাজার ফুট ওপর দিয়ে উড়ে চলেছে একটা মান্ধাতা আমলের রাশান আইএল-৭৬ ট্রান্সপোর্ট এয়ারক্র্যাফট। শব্দমুখর ককপিটে, পাইলটদের পেছনের জাম্পসিটে বসে আছে রানা ও মুরল্যাণ্ড। গায়ে ফ্লাইট সুট, কানে লাগিয়ে রেখেছে হেডসেট। দৃষ্টি উইণ্ডশিল্ড ছাড়িয়ে সামনে—পশ্চিম দিগন্তের কাছে লালিমা এঁকে অস্ত যাচ্ছে সূর্য।
সিঙ্গাপুর ছাড়ার পরের কয়েকটা দিন দারুণ ব্যস্ততায় কেটেছে ওদের, জোগাড় করতে হয়েছে নানা ধরনের ইকুইপমেন্ট আর সরঞ্জাম। যতটুকু পেরেছে, বিসিআই থেকে নিয়েছে; আর সব কিনতে হয়েছে ব্ল্যাকমার্কেট থেকে। বাকি ছিল ট্রান্স-আটলান্টিক ফ্লাইটের উপযোগী একটা বিমান… স্বাভাবিক অবস্থায় সেটা বড় কোনও সমস্যা হবার কথা নয়, যে-কোনও একটা বিমান চার্টার করে নিলেই রানা ও মুরল্যাণ্ড ওটা উড়িয়ে নিয়ে যেতে পারত। কিন্তু যেভাবে প্ল্যান সাজানো হয়েছে, তাতে নিজেরা পাইলট হতে পারবে না ওরা; তাই খুঁজতে হয়েছে এমন লোক, যে বিনা প্রশ্নে ওদেরকে নিয়ে যাবে গন্তব্যে। মিশরীয় এক বন্ধুকে ধরেছিল মুরল্যাণ্ড, সে যোগাযোগ করিয়ে দিয়েছে গ্রিসের আরেক জনের সঙ্গে; সে- লোক আবার ওদেরকে পাঠিয়েছে মরক্কোর এক চার্টার কোম্পানিতে। শেষমেশ তাঞ্জিয়ার্স থেকে দু’জন পাইলট-সহ লক্কড়ঝক্কড়মার্কা বিমানটা ম্যানেজ করতে পেরেছে ওরা।
বিমানের খবর অন্তত তিনটে পক্ষ জানে, এটা রানাকে যত না ভাবাচ্ছে, তার চেয়ে বেশি ভাবাচ্ছে বিমানটার ভগ্নদশা। তৃতীয় বিশ্বের মুড়ির টিন বাসগুলোও বোধহয় এরচেয়ে শক্তপোক্ত থাকে—সারাক্ষণ ক্যাঁচকোঁচ আওয়াজ করছে প্রাচীন আইএল-৭৬, নাকে জ্বলুনি তুলছে জেট ফিউয়েলের ঝাঁঝালো গন্ধ… মনে হচ্ছে ফিউয়েল লাইন ফেটে গেছে ওটার। ড্যাশবোর্ডের গজগুলো ঠিকমত কাজ করছে না, রিডিং নিতে গিয়ে ওগুলোর গায়ে টোকা-থাবড়া দিচ্ছে পাইলটেরা। এক পর্যায়ে ওদেরকে ছেঁড়া দু’টুকরো তারও জোড়া দিতে দেখেছে ও। ব্যাপারটা উদ্বেগ জাগাবার জন্যে যথেষ্ট
‘বলিহারি তোমার কানেকশন,’ বন্ধুর দিকে তাকাল রানা। ‘বিমানের নামে মিউজিয়ামের অ্যান্টিক ধরিয়ে দিয়েছে।’
‘এখনও তো ডানা ভেঙে পড়েনি,’ আহত গলায় বলল মুরল্যাণ্ড। ‘অভিযোগ করছ কেন?’
‘ডানা ভাঙলে তো অভিযোগ জানাবার সময় পাব না। সময় যদি কিছু জোটেও, সেটা তোমার টুটি চেপে ধরার কাজে ব্যয় করব।’
‘এ-ই যদি তোমার মনোভাব হয়ে থাকে, বাজেট বাড়িয়ে দিতে পারতে না? তা হলে তো ঝকঝকে একটা জাম্বো জেট জোগাড় করে দিতাম!’
‘বাজেটের কথা আর বোলো না। অলরেডি যা খরচ করেছি, তার বিল দেখে আমার বস আর অ্যাডমিরাল হ্যামিলটনের চোখ কোথায় গিয়ে ঠেকবে, তা-ই ভাবছি।’
‘তা হলে আর কথা বলে লাভ কী? ভিক্ষের চাল আবার কাঁড়া-না-আকাড়া! যা পেয়েছ, তা-ই নিয়ে সন্তুষ্ট থাকো।’
আরও কিছু বলতে চাইছিল রানা, বাধা পেল কো-পাইলট ওদের দিকে ঘাড় ফেরানোয়।
‘রেডিও কল, অ্যাডমিরাল হ্যামিলটনের,’ বলল সে। ‘চ্যানেল টু-তে যান।’
মাথা ঝাঁকিয়ে হেডসেটের চ্যানেল বদলাল রানা। বলল, ‘দিস ইজ রানা।’
‘তোমার তো নাগাল পাওয়াই কঠিন, রানা,’ ওপাশ থেকে শোনা গেল অ্যাডমিরালের কণ্ঠ। ‘ভাগ্যিস রাহাত তোমাকে ট্র্যাক করছে, নইলে খুঁজেই পেতাম না।’
‘ইমার্জেন্সি ছাড়া যোগাযোগ করব না, এরকমই তো কথা ছিল, স্যর।’
‘ইমার্জেন্সিই দেখা দিয়েছে। তোমরা কোথায়?’
‘একটা ক্লু পেয়েছি। ল্যারি সম্ভবত আপনাকে বলেছে। ওখানেই যাচ্ছি।’
‘জাহাজটাতে? ওটা এখন কোথায়?’
‘আটলান্টিকের মাঝখানে।’
‘তা হলে বিমানে চড়েছ কেন?’
‘এ ছাড়া ওটার কাছাকাছি পৌছুবার আর কোনও উপায় নেই। নরমাল শিপিং লেনের বাইরে, বিজন একটা জায়গায় ঘুরপাক খাচ্ছে ওটা। অন্য কোনও জাহাজ বা বোটকে ওখানে উদয় হতে দেখলেই সন্দেহ করে বসবে। এয়ারড্রপের বিকল্প দেখছি না।’
‘হুম। রেডারও তো আছে ওদের। তুমি নিশ্চয়ই জাহাজের মাথার ওপর গিয়ে ঝাঁপ দেবার কথা ভাবছ না?’-
‘না, স্যর,’ সংক্ষেপে বলল রানা। প্ল্যানটা আর ব্যাখ্যা করতে গেল না। অ্যাডমিরালও কিছু জানতে চাইলেন না। ও জিজ্ঞেস করল, ‘আপনি আমাদেরকে খুঁজছেন কেন, সেটা জানতে পারি?’
‘এ-কথা বলতে যে, জাম্পটা না করলেও চলবে তোমাদের।’
‘কেন?’
‘আপাতত এটুকু জানো যে, প্রাইমারি টার্গেটের হদিস পেয়ে গেছি আমরা। তুমি যার পেছনে ছুটছ, তাকে আপাতত দরকার নেই। ওয়েস্টলেকের কথাই ঠিক, সে একটা ভাড়াটে গুণ্ডা, বন্দিদের জায়গামত পৌছে দেয়া পর্যন্তই ছিল তার দায়িত্ব। ওকে ধরতে পারলে ভাল, কিন্তু এ-মুহূর্তে সেজন্যে জীবনের ঝুঁকি নেবারও মানে হয় না।’
‘তা হলে কী করতে বলছেন আমাদেরকে?’
‘কিছুই না। ব্যাপারটা এখন আমরাই সামলাচ্ছি, তাই চাইলে তোমরা এসব থেকে ছুটি নিয়ে নিতে পারো। কেউ কিছু মনে করবে না তাতে।’
ঠোঁট কামড়াল রানা। ভাবল একটু। তারপর বলল, ‘পারলে সেটা করতাম, স্যর। কিন্তু কী যেন মিলছে না। কুচিয়ো যে ভাড়া খাটে, সেটা নতুন কিছু নয়। কিন্তু এই বিশেষ কাজটায় তার সম্পৃক্ততা আরও অনেক বেশি বলে মনে হচ্ছে আমার। এখন পর্যন্ত যা যা করেছে, তাতে শেষটা না দেখে কেটে পড়ার কোনও যুক্তি দেখছি না।’
একটু নীরবতা। গম্ভীর হয়ে গেছেন অ্যাডমিরাল। রানার ষষ্ঠ ইন্দ্রিয় সম্পর্কে জানা আছে তাঁর, গোলমালের আভাস দিচ্ছে মানে সত্যিই গোলমাল আছে। জিজ্ঞেস করলেন, ‘এটা কি শুধুই তোমার ইনস্টিট্, নাকি আর কিছু চোখে পড়েছে?’
‘কয়েকটা অসঙ্গতি,’ বলল রানা। ‘তার মধ্যে একটা, জাহাজ নিয়ে যদি ঘুরেই বেড়াবে কুচিয়ো, সুপারট্যাঙ্কার নিয়ে ঘুরছে কেন? ছোট আকারের কোনও জাহাজ ব্যবহার করলেই কি অনেক সহজ হতো না? তা ছাড়া ওই জাহাজটাতেও কিছু অস্বাভাবিকতা আবিষ্কার করেছে ববি।’
‘কী রকম?’
এবার মুখ খুলল মুরল্যাণ্ড। ‘শিপিং রেজিস্টার থেকে ওটার ছবি আর ডেটা জোগাড় করেছি আমরা। ওই আকারের সাধারণ ট্যাঙ্কারের চেয়ে জাহাজটার প্রস্থ চল্লিশ ফুট বেশি। ফরোয়ার্ড অ্যাঙ্করের নিচে বো-র অংশটা বেঢপভাবে বেরিয়ে আছে। মিডশিপের সেকশনটাও বেশ খানিকটা উঁচু। ডিজাইনারের পয়েন্ট অভ ভিউ থেকে বলছি, এসবের কোনও মানে হয় না, যদি না বিশেষ কোনও কারণ থাকে এভাবে জাহাজ তৈরি করার।’
‘আপনার যদি আপত্তি না থাকে, জাহাজটা আমি একটু খুঁটিয়ে দেখতে চাই,’ যোগ করল রানা। ‘নইলে ঠিক স্বস্তি পাচ্ছি না।’
‘আমাকেও তো অস্বস্তিতে ফেলে দিলে,’ বললেন অ্যাডমিরাল। ‘এখন ঝুঁকি নেবে কি নেবে না, সেটা তোমার ব্যাপার।’
‘বেশি ঝুঁকি নেব না,’ কথা দিল রানা। ‘চুপি চুপি দেখে আসব, ব্যাপারটা কী। যদি ইন্টারেস্টিং কিছু না পাই, লাফ দিয়ে নেমে যাব পানিতে। লোকেটর বিকন থাকছে সঙ্গে, ববি পরে আমাকে তুলে নিতে পারবে।’
‘বেশ,’ সায় জানালেন অ্যাডমিরাল। ‘এর ভেতরে সত্যিই যদি কিছু থাকে, সেটা এখনই জেনে নেয়া ভাল… দেরি হয়ে যাবার আগেই। তবে যা করতে চাও, সাবধানে কোরো। অযথা প্রাণ হারিয়ো না।’
হাসল রানা। ‘আচ্ছা, স্যর।’
‘শুভকামনা রইল।’
যোগাযোগ বিচ্ছিন্ন করে দিলেন অ্যাডমিরাল।
.
দু’ঘণ্টা পর ককপিট থেকে ফিউযেলাযের মেইন সেকশনে চলে এল রানা ও মুরল্যাণ্ড। ধাতব একটা গুহার মাঝে যেন এখন দাঁড়িয়ে আছে ওরা, চারপাশে নানা ধরনের ইকুইপমেণ্ট, ছোট- বড় কন্টেইনার আর টাই-ডাউন স্ট্র্যাপে বাঁধা জিনিসপত্র। প্রেশার সুট পরে নিল রানা, হাত-পায়ে গলাল গ্লাভস আর বুট, মাথায় পরল ফাইটার পাইলটদের মত হেলমেট-সেটার ভেতরে রয়েছে নয়েজ-ক্যান্সেলিং হেডফোন আর অক্সিজেনের সাপ্লাই। এতকিছুর পরেও পঁয়ত্রিশ হাজার ফুট অলটিচ্যুডের ঠাণ্ডাটা দূর হলো না। প্রাচীন বিমানটার প্রতিটা ঝাঁকি অনুভব করতে পারছে, তবে ইঞ্জিনের গগনবিদারী আওয়াজের কারণে অন্য কোনও শব্দ কানে পৌঁছুচ্ছে না।
গায়ে একটা পশমি লাইনিঙের পারকা চড়িয়ে রানার পাশে দাঁড়িয়ে আছে মুরল্যাণ্ড। মুখে অক্সিজেন মাস্ক, কানে হেডফোন। কী যেন বলার চেষ্টা করছে।
‘কিছু বললে?’
‘বলছি যে, তোমার মাথায় ছিট আছে,’ চেঁচাল মুর ‘কত বড় ঝুঁকি নিচ্ছ, নিজেও জানো না।’
প্রতিবাদ করল না রানা। হয়তো মুরল্যাণ্ডের কথাই ঠিক। মৃদু গুঞ্জন শুনে এয়ারক্র্যাফটের পেছনদিকে তাকাল। র‍্যাম্প খুলে যেতে শুরু করেছে। ‘ঝাঁকুনি বেড়ে গেল বিমানের, র‍্যাম্পের ফাঁক দিয়ে ঢুকে পড়ল দামাল হাওয়া। ওপর থেকে নেমে আসা স্ট্র্যাপ ধরে তাল সামলাল দু’বন্ধু। আধঘণ্টা আগেই ডিপ্রেশারাইজ করে নেয়া হয়েছে বিমানের অভ্যন্তর, কাজেই বায়ুশূন্যতা দেখা দেবার ভয় নেই। তবে চোখের পলকে তাপমাত্রা নেমে গেল শূন্যের পনেরো ডিগ্রি নিচে। ইঞ্জিনের চিৎকারও শোনা গেল তীব্রভাবে।
র‍্যাম্পের ফাঁক দিয়ে রাতের কালো আকাশ দেখতে পেল রানা। সিলিণ্ডার থেকে অক্সিজেন নিচ্ছে এখন ও, পিঠে বাঁধা রয়েছে বিশেষ ডিজাইনের একটা প্যারাশুট। দুই শতাধিক প্যারাজাম্পের অভিজ্ঞতা আছে ওর; হাই অলটিচ্যুড-লো ওপেনিং, যেটাকে সংক্ষেপে হ্যালো জাম্প বলে, সেটাও দিয়েছে অন্তত ত্রিশবার। কিন্তু আজ যা করতে চলেছে, সেটা জীবনে এই প্রথম। মুরল্যাণ্ড বার বার ওকে বলছে, এ-নিয়ে আরেকটু ভাবনাচিন্তা করতে।
ওর কথা শুরু থেকেই হেসে উড়িয়ে দিয়েছে রানা, ঠাট্টাও করেছে এতটা উতলা হতে দেখে। কিন্তু এখন… বিমানের পেছনদিকে তাকিয়ে… ব্যাপারটা অত তুচ্ছ মনে হচ্ছে না ওর কাছে।
এখন এতকিছু ভেবে লাভ নেই। স্ট্র্যাপ ছেড়ে দিয়ে সাবধানে বিমানের পেছনদিকে এগোল রানা। অদ্ভুত আকৃতির একটা জিনিস শুয়ে আছে মেঝেতে। চ্যাপ্টা টিউবের মত একটা বাহন, দেখতে অনেকটা অলিম্পিকের ববস্লেডের মত, দু’পাশে রয়েছে দুটো ভাঁজ করা ছোট্ট ডানা। ডিজাইনাররা এর নাম দিয়েছে সিঙ্গেল অকুপেন্ট ট্যাকটিক্যাল রেঞ্জ ইনসার্শান ইউনিট, আর যে-লোক ওটাতে প্রথমবার চড়েছে, সে নাম দিয়েছে লিউনাটিক এক্সপ্রেস বা এলএক্স। বলা বাহুল্য, দ্বিতীয় নামটাই গ্রহণযোগ্যতা পেয়েছে বেশি। সত্যিই এ এক পাগলা বাহন।
ওয়ান-ম্যান গ্লাইডারের মত কাজ করে জিনিসটা। রিলিজ করা হয় আকাশের সাত মাইল ওপর থেকে। বিশ বাই এক গ্লাইড রেশিওতে বাহনটা তার একমাত্র আরোহীকে একশো চল্লিশ মাইল পর্যন্ত নিয়ে যেতে পারে। কোনও শব্দ বা হিট ট্রেইল নেই এর, নেই রেডার সিগনেচার। কারণ পুরো দেহটা তৈরি করা হয়েছে স্পেশালাইজড্ প্লাস্টিক দিয়ে, তার ওপরে দেয়া হয়েছে রেডারের সিগনাল শুষে নেবার জন্য এক বিশেষ প্রলেপ।
উপুড় হয়ে এলএক্স-এ চড়তে হয় আরোহীকে। সাইকেলের হ্যাণ্ডেলের মত দুটো ছোট্ট হ্যাণ্ডেল ধরে দিক নিয়ন্ত্রণ করতে হয়। নাকের অংশটা স্বচ্ছ প্লেক্সিগ্লাসে তৈরি, সামনের দৃশ্য দেখবার জন্যে। সেখানে আবার একটা হেডস্- আপ ডিসপ্লে রয়েছে, তাতে ফুটে ওঠে গ্লাইডারের গতি, অলটিচ্যুড, হেডিং, ইত্যাদি তথ্য। ভিজুয়াল একটা গ্লাইড- স্কোপ ইণ্ডিকেটরও আছে ওতে, যাতে সঠিক অ্যাঙ্গেল মেইনটেন করে পাইলট নির্ধারিত গন্তব্যে পৌঁছুতে পারে। আজ ওটা রানাকে নর্দার্ন স্টারে নিয়ে যাবে।
অনন্যোপায় হয়ে এই এক্সপেরিমেন্টাল গ্লাইডারটা জোগাড় করতে হয়েছে রানাকে। কর্টেজের জাহাজ নর্দার্ন স্টার এমন এক এলাকায় রয়েছে, যেখানে দ্বিতীয় কোনও জাহাজ বা বোট উদয় হলেই সন্দেহ করবে ওরা; একই কথা খাটে বিমানের ক্ষেত্রেও, কারণ ওটার ধারেকাছে কোনও এয়ার রুট নেই। সবচেয়ে কাছের এয়ার রুটটা পঁচাত্তর মাইল দক্ষিণে… বেশ ব্যস্ত একটা রুট ওটা। কাজেই ওখান থেকে জাহাজে পৌঁছুবার চেষ্টা করতে হচ্ছে ওকে, আর তাতে সফল হবার জন্যে ব্যবহার করতে হচ্ছে এলএক্স। পঁচাত্তর মাইল দূর থেকে আর কোনও গ্লাইডার ওকে রেডারের চোখ এড়িয়ে অতদূর নিয়ে যেতে পারবে না। আইএল-৭৬ বিমান ব্যবহার করছে, কারণ ওটাকে রেডারে সাধারণ যাত্রীবাহী বিমানের মত দেখাবে। সন্দেহ জাগবে না শত্রুপক্ষের।
ঘাড় ফিরিয়ে মুরল্যাণ্ডের দিকে তাকাল রানা। ‘ওখানেই দাঁড়িয়ে থাকবে, নাকি সাহায্য করবে আমাকে?’
এগিয়ে এল মুরল্যাণ্ড। ‘একা যাচ্ছ, এটাই আসলে পছন্দ হচ্ছে না আমার।’
‘কিছু তো আর করার নেই। এক্সপেরিমেন্টাল জিনিস….. একটার বেশি ম্যানেজ করে দিতে পারল না বিসিআই থেকে। আর দুটো পেলেই বা কী লাভ হতো? তোমার হাবভাব দেখে তো মনে হচ্ছে না যেতে রাজি হতে।’
‘দোষ দিতে পারো? তোমার এই প্ল্যানে কত রকমের গড়বড় দেখা দিতে পারে, কোনও আইডিয়া আছে?’
‘না, নেই। আর আমি চাইও না, সেসব তুমি আমাকে শোনাও।’
‘লঞ্চেই ঝামেলা দেখা দিতে পারে—বিমানের ওয়েক টার্বিউলেন্সে টুকরো টুকরো হয়ে যেতে পারো। কিংবা ধরো, অক্সিজেন কাজ করল না, তারমানে সেফ অলটিচ্যুডে পৌঁছুবার আগেই জ্ঞান হারিয়ে ফেলবে…’
ভুরু কোঁচকাল রানা। ‘এসব বলতে মানা করেছি না?’
পাত্তা দিল না মুরল্যাণ্ড, বলে চলল, ‘ঠাণ্ডায় জমে যেতে পারো। অথবা ধরো, গ্লাইডারের কাভার খুলতে পারলে না; প্যারাশুট রিলিজ করতে পারলে না। ভেতরে তোমার পা-ও আটকে যেতে পারে। এয়ারফয়েলগুলো ঠিকমত ওপেন হলো না…’
রেইল টপকে গ্লাইডারে উঠে পড়ল রানা। বলল, ‘আমাকে তো খুব ভয় দেখাচ্ছ, নিজের কথা ভেবেছ কিছু? উড়ন্ত এই ফাঁদটার ভেতর থেকে যাচ্ছ তুমি। ডানার গোড়ায় জং ধরেছে, দেখেছ? যখন রওনা হলাম, তিন নম্বর ইঞ্জিন থেকে কীভাবে ধোঁয়া বেরুচ্ছিল, লক্ষ করোনি? এই জিনিস যে আকাশে উড়বে, এটাই তো বিশ্বাস হচ্ছিল না।’
‘রাশান এয়ারলাইন্সে ওড়ার অভিজ্ঞতার অংশ এগুলো,’ হালকা গলায় বলল মুরল্যাণ্ড। ‘তারপরেও… তুমি যা করতে চলেছ, তার চেয়ে এটা ঢের নিরাপদ।’
‘বলেছে তোমাকে!’ হালকা সুরে বলল রানা। ‘বিমান তো বিমান… পাইলটগুলোরও অবস্থা যা-তা। টেকঅফ করার আগে দু’জনকেই গলা পর্যন্ত মদ গিলতে দেখেছি আমি।’
‘সেটা তো তোমার সুস্বাস্থ্য কামনা করে! মরতে যাচ্ছ কিনা!’
হলুদ রঙের একটা বাতি জ্বলে উঠল। জাম্প সাইটে পৌঁছুতে আর এক মিনিট বাকি।
জায়গামত পা ঢুকিয়ে উপুড় হয়ে শুয়ে পড়ল রানা। অন্ করল হেডস্-আপ ডিসপ্লে। মুরল্যাণ্ডকে ইশারা করতেই ওপরের কাভারটা আটকে দিল সে। টিউবের ভেতর অদৃশ্য হয়ে গেল রানার দেহ।
হলুদ রঙের আরেকটা বাতি জ্বলে উঠল এবার। তারপর জ্বলতে-নিভতে শুরু করল একটা লাল বাতি। ত্রিশ সেকেণ্ড বাকি। ঘড়িতে চোখ রাখল মুরল্যাণ্ড। কাউন্টডাউন করে পৌছুল তিন, দুই, এক-এ। তারপর টান দিল লঞ্চ কন্ট্রোলের লিভার ধরে।
একটা ঝাঁকি খেল রানা। টের পেল, জ্যা-মুক্ত তীরের মত র‍্যাম্পের ফাঁক গলে বেরিয়ে এসেছে এলএক্স। বেরিয়েই আছড়ে পড়ল পাঁচশো মাইল বেগের এয়ারস্ট্রিমে। ঝাঁকিতে দম আটকে এল রানার। তবে তা মুহূর্তের জন্যে। ক্ষণকাল পরেই এয়ারস্ট্রিম ভেদ করে নিচে পড়তে শুরু করল গ্লাইডার।
এলএক্স-এর পেছন থেকে ফানেল আকৃতির একটা ড্রোগ- শুট বেরিয়ে এল এবার-পতনের গতি কমিয়ে আনছে। ভেতরে রানার দেহের গতি একই হারে কমছে না, তাই পিছলে কিছুটা এগিয়ে গেল ও, শোল্ডার স্ট্র্যাপগুলো চেপে বসল কাঁধে। হাত বাঁকা হয়ে গেল, ওজন বইতে পারছে না ওগুলো। রানার মনে হলো, কোটর ছেড়ে বেরিয়ে যাবে ওর চোখদুটো।
দশ সেকেণ্ড স্থায়ী হলো এই অবস্থা। তারপর গতি কমে এল গ্লাইডারের। চাপ-টাপ কমে গেল, ধাতস্থ হতে পারল রানা। চোখ বোলাল ডিসপ্লেতে। এখনও কমছে পতনের গতি—চারশো… সাড়ে তিনশো… মধ্য আটলান্টিকের কালচে জলের দিকে ছুটে চলেছে এলএক্স বিশাল এক আর্টিলারি শেলের মত।
স্পিড দু’শো দশ নটে নেমে এলে মেইন শুট রিলিজ করল রানা। বিকট এক আওয়াজ করে খুলে গেল ওটা। ঝাঁকুনি কমে গিয়ে এবার মসৃণভাবে নামতে শুরু করল গ্লাইডার। হেলমেটের কারণে বাতাসের গর্জন আর শুনতে পাচ্ছে না রানা, শান্তিময় এক নীরবতা আচ্ছন্ন করল ওকে। কয়েক মুহূর্ত পর, পতনের বেগ একশো নব্বুই নটে পৌঁছলে, গ্লাইডারের দু’পাশে খুলে গেল ভাঁজ করা ডানাদুটো।
বিপজ্জনক একটা মুহূর্ত। ডানাগুলো একসঙ্গে ঠিকমত না খুললে ঘটে যাবে দুর্ঘটনা। পাক খেতে শুরু করবে গ্লাইডার, বায়ুচাপ সইতে না পেরে ভেঙে টুকরো টুকরো হয়ে যাবে। রানার পিঠে যদিও একটা প্যারাশুট রয়েছে অমন পরিস্থিতি মোকাবেলার করার জন্যে, তারপরেও গ্লাইডার ভেঙে গেলে কী ঘটবে বলা যায় না। প্যারাশুট খোলার হয়তো সুযোগই পাবে না ও।
তবে সমস্ত আশঙ্কা অমূলক প্রমাণিত হলো। ঠিকমতই খুলল ডানাদুটো। এতক্ষণ নাক নিচু করে নিচে পড়ছিল গ্লাইডার, এবার ডানায় ভর করে সোজা হতে শুরু করল। বুক আর পেটে প্রচণ্ড চাপ পড়ল রানার। সেটা ক্ষণিকের জন্যে। গ্লাইডারটা লেভেলে চলে এলে কন্ট্রোলে হাত দিল ও। ওটাকে ডানে-বাঁয়ে নিল, তারপর আবার নাক উঁচু করে নিয়ে গেল ওপরদিকে। বুঝল, সব ঠিকমতই কাজ করছে।
স্বস্তির একটা নিঃশ্বাস বেরিয়ে এল রানার মুখ দিয়ে। সামনে বিপদ অপেক্ষা করছে, তারপরেও অদ্ভুত এক আনন্দ অনুভব করল। পাখির মত লাগছে নিজেকে—উড়ছে আকাশে। ছোট্ট গ্লাইডারটা ওর ছোঁয়ায় সাড়া দিচ্ছে চমৎকারভাবে। শরীরের ভার সরিয়ে ডানে-বাঁয়ে ওটাকে নেয়া যাচ্ছে অনায়াসে।
চারদিকে ঘন কালো অন্ধকার, হেডস্-আপ ডিসপ্লের মৃদু আভা আর আকাশে মিটমিট করতে থাকা তারা ছাড়া আর কোনও আলো নেই কোথাও। দিনের আলো থাকলে ডাইভটা আরও উপভোগ্য হতো, ভাবল রানা। তবে সেক্ষেত্রে শত্রুদের চোখ ফাঁকি দিয়ে নর্দার্ন স্টারে পৌঁছুতে পারত না। কী আর করা, সে-অভিজ্ঞতা ভবিষ্যতের জন্যে তোলা থাক।
কোর্স ঠিক করে নিল রানা, গ্লাইড স্লোপ অ্যাডজাস্ট করে স্থির হলো। সাতাশ হাজার ফুটে রয়েছে এলএক্স, নিচে নামছে মিনিটে পাঁচশো ফুট হারে। গতি, একশো বিশ নট। ডিসপ্লের টার্গেট আইকন বলছে, আরও সত্তর মাইল পাড়ি দিতে হবে ওকে নর্দার্ন স্টারে পৌঁছুবার জন্যে।নর্দার্ন স্টারের অ্যাকোমোডেশন ব্লকের নিচতলায়, ছোট্ট একটা কেবিনে বসে আছে লামিয়া। ক’টা বাজে বলতে পারবে না, ঘড়ি নেই ওর কাছে। অনুমান করছে, সন্ধ্যা হয়েছে বোধহয়। অবশ্য সময় নিয়ে মাথা ঘামিয়ে লাভ নেই। জানালাহীন এই কেবিনে দিন-রাত সমান ওর কাছে।
আড়মোড়া ভাঙতে চাইল লামিয়া, কিন্তু পারল না। হাত বাঁধা ওর, পায়ে পরিয়ে রাখা হয়েছে শেকল। গত পাঁচ দিনে খাদ্যপানীয়ও মিলেছে যৎসামান্য।
বিশ্রাম নেবার ব্যর্থ চেষ্টা করছিল ও, এমন সময় খুলে গেল দরজা। ভেতরে ঢুকল কর্টেজ। সঙ্গে কেউ নেই। প্রতিদিনই আসে সে, ওর একমাত্র দর্শনার্থী, নিয়ে আসে একের পর এক দুঃসংবাদ। জাহাজে আর কোনও বিজ্ঞানী নেই, সবাইকে কোথায় যেন পৌঁছে দিয়ে এসেছে, পেছনে পড়ে রয়েছে একা লামিয়া। কর্টেজের ইচ্ছেয় এখানে রাখা হয়েছে ওকে। ইচ্ছেটা কবে উবে যায়, কোনও ঠিক নেই। কিছু আশা করা ঠিক হবে না, কারণ কর্টেজ বলেছে, ওকে নাকি খুঁজতে আসবে না কেউ। ও মারা গেছে বলে সবাইকে জানিয়েছে সে।
এভাবেই কাটছে দিনের পর দিন। ওকে নিয়ে কী মতলব, তা খোলাসা করছে না কর্টেজ। তবে তার হাবভাব দেখে মনে হচ্ছে না ব্যাপারটা সুখকর কিছু হবে।
কর্টেজ এলে সাধারণত মুখ বুজে থাকে লামিয়া। কথা বলে না, কোনও প্রশ্নের জবাব দেয় না। খেপে গিয়ে গতকাল একটা চড় বসিয়েছিল কর্টেজ, কেড়ে নিয়ে গিয়েছিল পানির বোতল। গলা শুকিয়ে এখন খসখসে হয়ে গেছে লামিয়ার, থুতু পর্যন্ত আসছে না। ইচ্ছে থাকলেও কথা বলতে পারবে কি না জানে না।
কেবিনে ঢুকে লামিয়ার সামনে এসে দাঁড়াল কর্টেজ। হাতে একটা নতুন পানির বোতল, ওর নাগালের বাইরে নামিয়ে রাখল সেটা।
‘ভিজিটিং আওয়ার শুরু হলো বুঝি?’ কর্কশ গলায় মুখ বাঁকিয়ে বলল লামিয়া।
‘আহ্!’ হাসল কর্টেজ। ‘খাঁচার পাখি দেখছি গান গাইতে শুরু করেছে!’
‘খুব শীঘ্রি তুমিই খাঁচায় ঢুকবে!’ ফুঁসে উঠল লামিয়া। এ ক’দিন চুপ করে থেকে লাভ হয়নি, তাই প্রকাশ করছে মনের ভাব। ‘যদি বেঁচে থাকো আর কী। আমেরিকানরা তোমাকে জ্যান্ত অবস্থায় অ্যারেস্ট করতে চাইতে পারে, কিন্তু আমার দেশের কায়দা ভিন্ন। আমরা তোমার মত লোকদেরকে উচিত শিক্ষা দিতে পছন্দ করি।
‘হ্যাঁ, আমি তা জানি,’ বলল কর্টেজ। ‘ভুলে গিয়েছিলাম, এখনও নিজেদের মহাশক্তিধর ভাবো তোমরা। ছেলেমানুষের মত আচরণ করে ভাবো, যেন তাতেই লোকে ভয়ে কুঁকড়ে যাবে, কাঁপবে থরথর করে।’
‘আমার কথাকে ফাঁকা বুলি ভেরো না। মেজর রাবিনোভিচকে খুন করেছ তুমি, আমাকে কিডন্যাপ করেছ। এরপরও যদি তোমার কোনও ব্যবস্থা না করা হয়, পুরো দেশের জন্যে বেইজ্জতি হবে সেটা। নিজের শক্তি দেখানোর জন্যে হলেও তোমাকে খুন করবে রাশা।’
গম্ভীর ভঙ্গিতে মাথা ঝাঁকাল কর্টেজ। ‘সবকিছুরই বিকল্প থাকে,’ বলল সে। একটা চেয়ার টেনে লামিয়ার মুখোমুখি বসল। পানির বোতলটা নিয়ে মুখ খুলল, একটা চুমুক দিয়ে আবার ওটা নামিয়ে রাখল টেবিলে… এবারও লামিয়ার নাগালের বাইরে। ‘বিকল্পের কথা বলছিলাম। তোমার বন্ধু মাসুদ রানার কথাই ধরো। ওকে একটা বিকল্প দিয়েছিলাম আমি–বন্ধুকে মৃত্যুর মুখে ঠেলে দিয়ে নিজে বেঁচে থাকার। তোমাকেও সেই একই সুযোগ দিচ্ছি। বাঁচো, কিংবা বাকিদের সঙ্গে মরো।’
চুপ করে রইল লামিয়া, কথাটা আরও খোলাসা করুক লোকটা।
‘বিকল্প সুযোগ তোমার দেশের জন্যেও রয়েছে,’ বলল সে। ‘আমার বিরুদ্ধে প্রতিশোধ নিতে পারে, কিংবা ফিরিয়ে আনতে পারে নিজেদের হারানো শৌর্য-বীর্য।’
পকেট থেকে স্টিলেটো ছুরি বের করল কর্টেজ। সুইচে চাপ দিতেই বেরিয়ে এল ধারালো ফলা। ছুরিটা লামিয়ার মুখের সামনে নাচাল সে। ‘কী চাও, সেটা জিজ্ঞেস করতে পারি; কিন্তু মানুষের মুখের কথার দাম কী, বলো? তারচেয়ে কাজেই প্রমাণ হয়ে যাক।’
ছুরির এক পোঁচে লামিয়ার হাতের বাঁধন কেটে দিল কর্টেজ। তারপর চেয়ারে হেলান দিল। মুখে মিটিমিটি হাসি।
লোকটার ওপর ঝাঁপিয়ে পড়ার উদগ্র ইচ্ছেটা বহু কষ্টে নিয়ন্ত্রণ করল লামিয়া, ফাঁদে পা দিল না। তার বদলে হাত বাড়িয়ে তুলে নিল পানির বোতলটা। ওতে মুখ দিয়েছে কর্টেজ, কিন্তু পরোয়া করল না। ঢক ঢক করে খালি করল অর্ধেকটা। তৃষ্ণা মিটে গেলে নামিয়ে রাখল। তাকাল কর্টেজের দিকে।
একচুল নড়েনি লোকটা। মুখে ধরে রেখেছে হাসিটা। ‘গুড,’ ছোট করে বলল সে। তারপর নিচু হয়ে চাবি দিয়ে খুলে দিল লামিয়ার পায়ের শেকল।
‘আমাকে ছেড়ে দিচ্ছ তুমি?’
‘আটকে রাখার আর কোনও প্রয়োজন দেখছি না। আমাদের চারদিকে এক হাজার মাইলের ভেতর কোনও ডাঙা নেই। সাঁতার কেটে তো আর অতদূর যেতে পারবে না। কাজেই…
দমে গেল লামিয়া। বাঁধন খুলে গেলেও বন্দিদশা কাটেনি ওর।
‘এখানেও দুটো বিকল্প আছে তোমার জন্যে,’ বলল কর্টেজ। ‘কয়েদি হয়ে থাকতে পারো, কিংবা থাকতে পারো অতিথি হয়ে।’
‘অতিথি হতে চাইলে কী করতে হবে আমাকে?’ সন্দিহান গলায় জিজ্ঞেস করল লামিয়া।
ওর শরীরের ওপর দিয়ে লোভাতুর দৃষ্টি বুলিয়ে আনল কর্টেজ। ‘তোমার শরীরটা লোভনীয়, সন্দেহ নেই। যদি ভেবে থাকো আমি তোমাকে উপভোগ করতে চাই, সেটাও খুব একটা ভুল হবে না। তবে এখন পর্যন্ত সেটা করিনি, কারণ শরীরের চেয়ে বড় কিছু আমি পেতে চাই তোমার কাছে।’
‘কীসের কথা বলছ?’ অস্বস্তি ফুটল লামিয়ার গলায়।
‘এই জাহাজটা… এটা কোনও ট্যাঙ্কার নয়। এটা আসলে ভীষণ শক্তিশালী একটা হাতিয়ার। উড়ে আসা মিসাইলকে ধ্বংস করে দেয়া যায় এখান থেকে, চোখের পলকে মিশিয়ে দেয়া যায় যুদ্ধজাহাজের বহর। কোনও ধরনের বোমা বিস্ফোরণ ছাড়াই গোটা একটা শহরকে বন্ধ্যা করে দিতে পারে এই জাহাজ।’
অপলকে তাকিয়ে রইল লামিয়া।
‘দুনিয়ার লোকে এখনও জানে না এসব,’ বলে চলল কর্টেজ। ‘তবে খুব শীঘ্রি জানবে। আর তখন… আমি চাই… তুমি যোগাযোগ করবে তোমার ওপরঅলাদের সঙ্গে। তাদেরকে জানাবে আমি কে, আর মধ্যস্থতা করবে এই হাতিয়ারটা বিক্রির ব্যাপারে। বেশি না, মাত্র আধ বিলিয়ন ডলারের হীরা চাই আমি; বিনিময়ে রাশার হাতে তুলে দেব ভবিষ্যৎ পৃথিবীর এই অস্ত্র।’
কপালে ভাঁজ পড়ল লামিয়ার। ‘তুমি নিজেই যোগাযোগ করছ না কেন? যোগাযোগ করার মত লোকজনের সঙ্গে নিশ্চয়ই পরিচয় আছে তোমার?’
‘তা আছে,’ স্বীকার করল কর্টেজ। ‘তবে সমস্যা হলো, আমার বদনামও আছে। স্রেফ মুখের কথায় আমাকে আধ বিলিয়ন ডলার দেবে না কেউ। বিশেষ করে রাশা তো নয়ই। এজন্যেই এমন কাউকে দরকার, যার মুখের কথাকে ওরা মূল্য দেবে।’
ব্যাপারটা এবার মাথায় ঢুকল লামিয়ার। সত্যিই ওকে দরকার কুচিয়োর। কিন্তু তার মানে এ-ই নয় যে, এসবের সঙ্গে ও নিজেকে জড়াবে। জঘন্য এই লোকটার সহযোগী হতে যথেষ্টরও বেশি আপত্তি আছে ওর। তবে সেটা মুখে প্রকাশ করল না। ছোট্ট একটা সুযোগ দেখতে পাচ্ছে, তার সদ্ব্যবহার করবে বলে ঠিক করল। পুরো জাহাজটা যদি ঘুরে দেখতে পারে, হয়তো বা পালাবার, অথবা সাহায্য চাইবার কোনও উপায় বেরিয়ে যেতে পারে।
‘যদি ভেবে থাকো আমার কথায় ওরা তোমাকে বস্তা ভর্তি হীরা দিতে উতলা হয়ে উঠবে, তা হলে ভুল করছ,’ কর্টেজকে বলল ও। ‘আমাকেও অতটা বিশ্বাস করে না ওরা।’
‘করবে, যদি অস্ত্রটার পুঙ্খানুপুঙ্খ ব্যাখ্যা তুমি দিতে পারো,’ বলল কর্টেজ। ‘এনার্জি প্রোডাকশন ও ট্র্যান্সফারের ওপর তুমি একজন বিশেষজ্ঞ। পার্টিকেল ফিজিক্সের ওপরেও ভাল জ্ঞান আছে তোমার। আমি শিয়োর, অস্ত্রটা দেখলেই সব বুঝে যাবে তুমি। জিনিসটা যে জেনুইন, সেটা তখন ওদেরকে বোঝাতে কোনও অসুবিধে হবে না।’
উঠে দাঁড়াল সে। দেখাদেখি লামিয়াও। কী করবে এরপর, জানে না; আপাতত কেবিন থেকে বেরুতে পারলেই চলে।
‘জাহাজটা ঘুরিয়ে দেখাবে আমাকে?’ জিজ্ঞেস করল ও। ‘কী বিক্রি করতে চলেছ, সেটা দেখাব,’ বলল কর্টেজ। ‘নিশ্চিত থাকো, যে-জিনিসের খোঁজ দিতে চলেছ, তাতে তোমার বসেরা খুব খুশি হবে।’
‘আর এই কেনাবেচা শেষ হবার পর?’
‘জাহাজের সঙ্গে যাবে তুমি। বীরের মত ফিরবে দেশে—মাতৃভূমির জন্যে অপূর্ব একটা উপহার নিয়ে।’
কথাটা বিশ্বাস হলো না লামিয়ার। বলল, ‘তোমার আফ্রিকান বন্ধুর কথা তো ভাবলে না।’ ইয়টেই কর্টেজকে জোসেফ আকুম্বার কথা বলতে শুনেছে ও। ‘যা করতে চলেছ, তাতে কি তিনি অসন্তুষ্ট হবেন না?’
বাঁকা চোখে তাকাল কর্টেজ। ‘যতটা ভেবেছি, তারচেয়েও বুদ্ধিমতী তুমি,’ বলল সে। ‘ভাবো, ইয়টে ওই কালো চামড়ার বেয়াদবটাকে কেন খুন করেছি আমি? কেন তার লাশ ফেলে এসেছি সাগরে? আমাকে খেপিয়ে দিয়েছিল বলে? উঁহুঁ। কাজটা করেছি যাতে লাশটার সূত্র ধরে আকুম্বার খোঁজ পায় আমেরিকানরা। প্ল্যানটা কাজে দিয়েছে। আমার কাছে পাকা খবর আছে, আমেরিকান নেভির একটা বহর এখন ছুটছে সিয়েরা লিওন লক্ষ্য করে। খুব শীঘ্রি কোণঠাসা হয়ে পড়বে আকুম্বা, বাধ্য হবে তার অস্ত্রটা ব্যবহার করতে। আর সেটাই হবে সম্ভাব্য ক্রেতাদের জন্যে আমার বাস্তব ডেমোনস্ট্রেশন। এরপর… আমেরিকান হানাদারদের নিয়ে লোকটা এতই ব্যস্ত হয়ে পড়বে যে, এই অধমকে নিয়ে মাথা ঘামাবার সময় থাকবে না তার।’
পানির বোতলটা তুলে আবার কয়েকটা চুমুক দিল লামিয়া। মুখ মুছে বলল, ‘জবরদস্ত প্ল্যান, বলতে বাধ্য হচ্ছি। ঠিক আছে, তোমার অস্ত্রটা আমি দেখব। যা বলছ, তা যদি সত্যি হয়, রাশার হয়ে মধ্যস্থতা করতেও আপত্তি করব না। কিন্তু তার আগে আরেকটা ব্যাপারে মধ্যস্থতা হওয়া দরকার। খিদেয় পেট চোঁ চোঁ করছে। শেষ কবে মদ চেখেছি, তাও মনে নেই। একসঙ্গে ডিনার করলে কেমন হয়?’
ভুরু কুঁচকে ওর দিকে তাকাল কর্টেজ। ভয় পেল লামিয়া, তার সঙ্গে ডিনারে যাবার কোনও ইচ্ছে নেই ওর, প্রস্তাবটা দিয়েছে স্রেফ লোকটাকে নিজের জালে ফাঁসাবার জন্যে। বুঝে ফেলল না তো?
ওকে অবাক করে দিয়ে হাসল দুর্ধর্ষ মার্সেনারি। ‘যথা আজ্ঞা!’ বলল সে।
.
ত্রিশ মিনিট গ্লাইড করার পর ট্যাঙ্কারের কাছাকাছি পৌঁছে গেল রানা। হেডস্-আপ ডিসপ্লেতে এলএক্স-এর গতি দেখাচ্ছে একশো বিশ নট, নিখুঁতভাবে উড়ছে। আশাবাদী হয়ে উঠল ও। দূরে দেখতে পাচ্ছে জাহাজটাকে। কালো সাগরের পটভূমিতে ঝলমল করছে ওটার আলো।
টার্গেটের দু’মাইলের মধ্যে পৌঁছুলে ওপরের কাভারটা খুলে দিল ও। বাতাসের তোড়ে পেছনদিকে উড়ে চলে গেল ওটা। ঝাঁকি খেতে শুরু করল গ্লাইডারের পুরো কাঠামো। নব্বুই নটে স্পিড নামিয়ে আনল রানা, সাড়ে তিন হাজার ফুট ওপর দিয়ে জাহাজটাকে অতিক্রম করল নিঃশব্দ চিলের মত।
আরও আধমাইল এগোল ও, তারপর অন করে দিল অটোপাইলট। গ্লাইডার এবার চালকের সাহায্য ছাড়াই নাক সোজা রেখে এগোবে। স্ট্র্যাপ খুলে ফেলল রানা, খাঁজ থেকে মুক্ত করল হাত-পা; রিপকর্ড টেনে খুলে ফেলল পিঠে বাঁধা প্যারাশুট। জিনিসটা এক ঝটকায় ওকে টান দিয়ে বের করে আনল গ্লাইডারের ভেতর থেকে, আর গ্লাইডারটা চলে গেল সামনে। মোটামুটি পাঁচ মাইল গিয়ে পানিতে আছড়ে পড়বে ওটা, ডুবে যাবে সাগরে। জাহাজ থেকে কেউ দুরবিন তাক করে তাকিয়ে থাকলেও দেখতে পাবে না ওটাকে।
প্যারাশুটে নামতে থাকা রানার বেলায় অবশ্য সে-কথা খাটে না। তাই রাতের আকাশের পটভূমিতে অদৃশ্য থাকার জন্যে আপাদমস্তক কালো পোশাক পরেছে ও। প্যারাশুটটাও কালো রঙের। সাগরের দু’হাজার ফুট ওপরে এখন সেই কালো প্যারাশুটের নিচে ঝুলছে। বড় একটা বৃত্ত রচনা করে দিক পাল্টাল ও, এগোল আগুয়ান জাহাজটার দিকে।
ত্রিশ সেকেণ্ডের মাথায় ট্যাঙ্কারের বো থেকে সিকি মাইল দূরত্বে পৌছে গেল রানা। নেমে এসেছে নয়শো ফুটে। আর তখুনি মস্ত খুঁত আবিষ্কার করল ও নিজের প্ল্যানে। জাহাজের ঝলমলে বাতিগুলোকে এতক্ষণ মনে হচ্ছিল বাতিঘরের মত, ওকে পথ দেখিয়ে চলেছে; কিন্তু এবার সেগুলো হয়ে উঠেছে উদ্বেগের কারণ। জাহাজের সাদা ডেকে উজ্জ্বল আলো এমনভাবে প্রতিফলিত হচ্ছে যে, চোখ ধাঁধিয়ে যাচ্ছে ওর। তারচেয়েও খারাপ খবর হলো, ওই আলোকিত সফেদ পটভূমিতে নামামাত্র ওর দশা হবে দুধের গ্লাসে পড়া কালো মাছির মত। দূর থেকেও পরিষ্কার দেখা যাবে ওকে।
বিপদটা অনুধাবন করতে পেরে স্টিয়ারিং টগল ধরে টান দিল ও, সরে এল ডানে… জাহাজের পোর্ট সাইডে। একটাই উপায় দেখতে পাচ্ছে সবার অলক্ষে ওখানে নামার। সুপারস্ট্রাকচারের পেছনে, মেইন ডেকের শেষ অংশটা আঁধারে ছাওয়া। জাহাজটাকে পাশ কাটিয়ে যেতে হবে ওকে, পেছনে পৌছুনোর পর ইউ-টার্ন নিয়ে ফিরে আসতে হবে, তারপর ল্যাণ্ড করতে হবে অন্ধকার জায়গাটায়।
কাজটা কঠিন… প্রায় অসম্ভবের পর্যায়ে পড়ে। কিন্তু কোনও বিকল্পও নেই। হয় ঝুঁকি নাও, নয়তো আছড়ে পড়ো সাগরে। উদ্ধার পাবার আগে কতক্ষণ পানিতে হাবুডুবু খেতে হবে কে জানে। যদি ততক্ষণে কোনও ক্ষুধার্ত হাঙর হামলা না চালায়, সেটাকে সাত জনমের ভাগ্য বলতে হবে।
চারশো ফুট উচ্চতায় ট্যাঙ্কারের পাশ দিয়ে ভেসে গেল রানা। হাতে সময় মাত্র বিশ সেকেণ্ড, এর ভেতরেই যা করার করতে হবে। সুপারস্ট্রাকচার অতিক্রম করার সময় ব্রিজের জানালায় উঁকি দিল। চালক ছাড়া আর কাউকে দেখতে পেল না। বাইরেও কেউ নেই। ভালই। অবশ্য পাহারায় কেউ থাকলেও কালো আকাশের বুকে ওকে দেখতে পেত কি না সন্দেহ।
ঘুরতে শুরু করল রানা। অ্যাকোমোডেশন ব্লকের টার্বিউলেন্সে আটকা পড়ল ক্ষণিকের জন্য, মনে হলো প্যারাশুট থেকে বেরিয়ে যাবে সব বাতাস। কৌশলে ফাঁদটা থেকে বেরিয়ে এল ও, সোজা হয়ে ছোঁ মারার ভঙ্গিতে এগোল জাহাজের পেছনটা লক্ষ্য করে। বিপজ্জনক একটা মুহূর্ত। নিচে প্রপেলারের ঘূর্ণনে সৃষ্টি হওয়া সাদা ফেনা দেখতে পাচ্ছে। ডেক মিস করে যদি ওখানে গিয়ে পড়ে, চোখের পলকে ঠাটারিবাজারের কিমা হয়ে যাবে।
তির্যক একটা পজিশন নিল রানা, গতি সামান্য বাড়াল, দ্রুত নামতে শুরু করল নিচে। শেষ মুহূর্তে টান দিল লাইনে, কিন্তু দেরি করে ফেলেছে। জাহাজের পাশ দিয়ে ছুটে আসা বাতাসের ঝাপটা ওকে সরিয়ে নিল পেছনদিকে। ডেকের নাগাল পেল না, হুড়মুড় করে নামতে থাকল ফেনায়িত পানির ওপর—নিশ্চিত মৃত্যুর দিকে।
লাইন টেনে সরে যাবার চেষ্টা করল রানা, এবার উল্টোমুখী বাতাসের স্রোতে পড়ে গেল, ছিটকে গেল সামনে। ততক্ষণে ডেকের লেভেল থেকে নেমে এসেছে অনেকটা; টের পেল, গিয়ে আছড়ে পড়তে চলেছে জাহাজের পশ্চাদ্দেশে। বড় বড় সাদা হরফে নর্দার্ন স্টার লেখাটা আরও বড় হচ্ছে চোখের সামনে, ওখানেই বাড়ি খেতে চলেছে ও! কী করবে ভেবে পেল না, এমন সময় চোখের কোণ দিয়ে, দেখতে পেল, মেইন ডেক আর ঠিক তার নিচের ডেকের মাঝে চওড়া একটা ব্যালকনির মত জায়গা আছে। মরিয়া হয়ে উঠল ও, ক্যানোপির বাতাস ছেড়ে দিয়ে ঝাঁপ দিল ওখানে।
স্রেফ কপাল বলতে হবে, নিখুঁতভাবে ফাঁক গলে ঢুকে পড়ল রানা, দড়াম করে আছড়ে পড়ল ডেকে। ব্যথায় ককিয়ে উঠল অস্ফুটভাবে। কয়েক মুহূর্ত পড়ে রইল নিঃসাড়ে। পরক্ষণে প্যারাশুটের লাইনে টান পড়ায় সচকিত হয়ে উঠল। বাতাসে আবার ফুলে উঠেছে ক্যানোপি, ওকে ডেকের ওপর দিয়ে টেনে নিয়ে যাচ্ছে রেইলের দিকে… এক্ষুণি বাইরে নিয়ে ফেলবে।
পাগলের মত হাত চালাল রানা, হারনেসের ইন্সট্যান্ট রিলিজ মেকানিজমে টান দিল। সঙ্গে সঙ্গে খুলে গেল সবক’টা লাইন। বাতাসে ভরা প্যারাশুটটা বেলুনের মত উড়ে গেল পানির ওপর দিয়ে। হারিয়ে গেল অন্ধকারে।
ফোঁস করে স্বস্তির নিঃশ্বাস ফেলল রানা। তাকাল চারদিকে। বিশ্বাস করতে কষ্ট হচ্ছে, সত্যি সত্যিই নামতে পেরেছে ও জাহাজে… তাও আবার সুস্থ শরীরে। মুরল্যাণ্ডের সমস্ত ভয় আর আশঙ্কা অমূলক প্রমাণিত হয়েছে। উঠে দাঁড়াল ও। বোঝার চেষ্টা করল, ঠিক কোথায় পৌঁছেছে। জাহাজের একেবারে পেছনে জায়গাটা, মেইন ডেকের নিচে একটা খোলামেলা অংশ—এয়ারক্র্যাফট ক্যারিয়ারে ফ্লাইট ডেক আর হ্যাঙার ডেকের মাঝখানে এ-ধরনের খোলা জায়গাকে ফ্যানটেইল বলে।
কয়েকটা ল্যাডার দেখতে পেল ও—ওপর-নিচ দু’দিকেই গেছে। দরজাও আছে কিছু, সেগুলো বন্ধ। বাঁয়ে জং-ধরা কয়েকটা চেয়ার, আর সিগারেটের পোড়া বাটে ভরা একটা বালতি দেখা গেল। ধূমপায়ীদের স্মোকিং জোন। কপাল ভাল যে, এ-মুহূর্তে কেউ ওখানে নেই। নিশ্চিত হলো, কেউ দেখতে পায়নি ওকে।
হেলমেট খুলে ফেলল রানা, অক্সিজেন সিলিণ্ডারের ভালভ বন্ধ করল। দুটোই ছুঁড়ে ফেলল পানিতে। প্রপেলার আর বাতাসের গর্জনে সেগুলো পানিতে আছড়ে পড়ার কোনও আওয়াজ শোনা গেল না। বাল্কহেডের পাশে ছায়ায় সরে গেল ও, হাঁটু গেড়ে বসে সাইড পকেট থেকে বের করে আনল একটা নাইন মিলিমিটারের বেরেটা পিস্তল। সাইলেন্সার লাগাতে শুরু করল ওটায়। সমস্ত ইন্দ্রিয় সতর্ক, কেউ এদিকে আসছে কি না খেয়াল রাখছে।
ইঞ্জিনের গুরুগম্ভীর আওয়াজ ছাপিয়ে খুব বেশি কিছু শোনা যাচ্ছে না। তবে ছায়া থেকে বেরুবার চেষ্টা করতেই একটা দরজার হাতল ঘুরতে দেখল ও। এক মুহূর্ত পর হাট হয়ে খুলে গেল পাল্লা। তাড়াতাড়ি আবার ছায়ায় মিশে গেল রানা।
দুটো ছায়ামূর্তিকে বেরিয়ে আসতে দেখল রানা। দরজার ফাঁক দিয়ে আসা আভায় বোঝা গেল, একজন পুরুষ, অন্যজন নারী। রেইলের পাশে গিয়ে দাঁড়াল তারা।
‘তোমাকে দেখেই বুঝতে পারছি, মুগ্ধ হয়েছ,’ বলল পুরুষটি। গলাটা চিনতে পারল রানা—কর্টেজের গলা।
নিজের কপালকে বিশ্বাস করতে পারছে না রানা। এত সহজে লোকটাকে হাতের মুঠোয় পাবে, ভাবতে পারেনি। বেরেটার হাতলে ওর মুঠো শক্ত হয়ে গেল। পা বাড়াতে যাবে, এমন সময় শুনল মেয়েটির কণ্ঠ। রাশান উচ্চারণে কথা বলছে… লামিয়া!
‘আমি বুঝতেই পারছি না, কাউকে কিছু জানতে না দিয়ে এমন একটা জিনিস কীভাবে তৈরি করা হলো,’ বলল সে। ‘তবে এ-কথা ঠিক, ডিজাইনটার প্রশংসা না করে পারা যায় না। আমাকে দেখিয়েছ বলে ধন্যবাদ। ডিনারের জন্যে আরেকটা ধন্যবাদ পাওনা হয়েছে তোমার।
‘সে আমার সৌভাগ্য,’ বলল কর্টেজ। ‘আশা করি এবার বুঝতে পারছ আমার প্রস্তাবের গুরুত্ব?’
‘হ্যাঁ। আমার বসেরা নিঃসন্দেহে আগ্রহী হয়ে উঠবে।’
ভুরু কোঁচকাল রানা। তবে কি লামিয়া যোগ দিয়েছে কর্টেজের দলে? অবশ্য, প্রাণ বাঁচানোর জন্যে লোকটার সঙ্গে তালও মেলাতে পারে। সেজন্যে দোষ দেয়া যায় না ওকে। একটা ব্যাপার পরিষ্কার, যেভাবে কথা বলছে ওরা, তাতে এখানে আরও বড় কিছু ঘটছে।
অস্ত্র নিয়ে আরেক দফা এগোবার চেষ্টা করতেই আবার বাধা পেল রানা। খোলা দরজায় উদয় হয়েছে এক নাবিক।
‘রেডিও কল, কুচিয়ো,’ বলল সে। ‘ফ্রিটাউন থেকে। আর্জেণ্ট।’
‘যেতে হয় তা হলে,’ বলল কর্টেজ।
লামিয়াকে নিয়ে দরজার দিকে এগিয়ে গেল সে। পেছনে টেনে দিল পাল্লা। অন্ধকারে চুপচাপ দাঁড়িয়ে রইল রানা। মনের মধ্যে যতটুকু সন্দেহ ছিল, তা মিলিয়ে গেছে। সাধারণ একটা সুপারট্যাঙ্কারের প্রতি আগ্রহী হবার কোনও কারণ নেই রাশানদের। এর ভেতর নিশ্চয়ই বিরাট কিছু আছে। জাহাজের অদ্ভুত আকৃতির পেছনে লুকিয়ে আছে ভয়ানক কোনও অশুভ ব্যাপার। কী সেটা?
একটু অপেক্ষা করে দরজাটার দিকে এগিয়ে গেল ও। সাবধানে হাতল ঘুরিয়ে পাল্লাটা ফাঁক করল একটু, উঁকি দিল ভেতরে। আলোকিত একটা করিডোর দেখতে পেল, কেউ নেই সেখানে।
সন্তর্পণে জাহাজের ভেতরে ঢুকে পড়ল রানা।ইউএসএস ফ্যারাগাটের অপারেশন্স সেন্টারে স্বামীর পাশে দাঁড়িয়ে আছে তানিয়া। চারদিকে ব্যস্ততা। যুদ্ধের প্রস্তুতি নিচ্ছে জাহাজটা। শুধু ওরাই নয়, নৌবহরে যে-ক’টা জাহাজ আছে, সবগুলোই গত কয়েক ঘণ্টা ধরে নিচ্ছে একই ধরনের প্রস্তুতি। বহরের নেতৃত্ব দিচ্ছে একটা এয়ারক্র্যাফট ক্যারিয়ার—ইউএসএস আব্রাহাম লিঙ্কন; সেটার ডেক থেকে নিয়মিত বিরতিতে টেকঅফ করছে একের পর এক ফাইটার জেট। পাঁচ মাইল দূর থেকেও ওগুলোর গর্জন শুনতে পাচ্ছে ওরা।
ক্যাপ্টেনের তলব পেয়ে অপারেশন্স সেন্টারে এসেছে আসিফ আর তানিয়া, ওরা ভেতরে ঢুকতেই এগিয়ে এলেন তিনি। ক্যাপ্টেন রিচার্ড ফগেল, মাঝবয়েসী ছোটখাট গড়নের একজন মানুষ। এ-মুহূর্তে রাজ্যের গাম্ভীর্য ভর করেছে তাঁর চেহারায়।
‘কী ঘটেছে, তা আশা করি শুনেছেন,’ বললেন ফগেল। ‘যুদ্ধ শুরু করার আদেশ পেয়েছি আমরা। নতুন ধরনের একটা অস্ত্রের সাহায্যে শত্রুপক্ষ আমাদের দুটো স্যাটেলাইট ধ্বংস করে দিয়েছে—অস্ত্রটা নাকি পার্টিকেল অ্যাকসেলারেটরের শক্তিতে চলে।’
দুশ্চিন্তার রেখা দেখা দিল তানিয়ার চোখে। ‘এখানে কি আমরা নিরাপদ?’ কল্পনার
কল্পনার চোখে আরাতামা মারুর ধ্বংসাবশেষ, আর ভেতরের লাশগুলো দেখতে পাচ্ছে।
‘আশা তো করি,’ বললেন ফগেল। ‘পেন্টাগনের এক্সপার্টরা বলছেন, অস্ত্রটার রশ্মি সরলরেখায় চলে, অনেকটা লেজারের মত। তাই যতক্ষণ আমরা দিগন্তের নিচে থাকছি, বাঁক খেয়ে ওটা আমাদেরকে হিট করতে পারবে না। মাথা তুললে ভিন্ন কথা।’
সংক্ষেপে ওদেরকে পরিস্থিতি ব্যাখ্যা করলেন তিনি। সিয়েরা লিওন, প্রেসিডেন্ট জোসেফ আকুম্বা, ও তাঁর সামরিক বাহিনীর কার্যকলাপ সম্পর্কে জানালেন। এরপর দু’জনকে নিয়ে গেলেন একটা বড় স্ক্রিনের সামনে, সেটায় ফুটে উঠেছে সিয়েরা লিওনের উপকূলের মানচিত্র। অয়েল রিগগুলোর অবস্থানও মার্ক করা আছে ওতে। লাল রঙের একটা বক্ররেখা জ্বলজ্বল করছে একপাশে।
‘এটা ওদের হরাইজন, বা দিগন্ত,’ বললেন ক্যাপ্টেন। ‘এই লাইনের ওপারে যা-ই যাক না কেন… হোক সেটা জাহাজ, বিমান, বা মিসাইল… ওরা চোখের পলকে ধ্বংস করে দিতে পারবে।’
শান্ত চোখে লাইনটা দেখল তানিয়া-অয়েল রিগ থেকে মোটামুটি চল্লিশ মাইল ওটার দূরত্ব।
‘আমি জানতাম, দিগন্ত সর্বোচ্চ ষোলো মাইলে থাকে, বলল ও। ‘এটা এত বেশি কেন?’
ওর দিকে ঘুরলেন ক্যাপ্টেন। ‘সেটা নির্ভর করছে আপনি কোথায় দাঁড়িয়ে আছেন, তার ওপর। যুদ্ধের সময় এজন্যেই সৈনিকরা উঁচু জায়গা খোঁজে, কারণ তাতে আপনি আরও বেশি এলাকা দেখতে পাবেন। এখানেও ব্যাপারটা অনেকটা সেরকম।’ স্ক্রিনে একটা অয়েল প্ল্যাটফর্মের ছবি আনলেন তিনি। ‘এই প্ল্যাটফর্মগুলোর মূল কাঠামো সি-সারফেস থেকে সাড়ে তিনশো ফুট উঁচু। তাই যে-প্ল্যাটফর্মটা সবচেয়ে বাইরের দিকে রয়েছে, সেটা অনেক বেশি এলাকা কাভার করছে।’
‘দুর্গ-প্রাচীরের মাথায় দাঁড়ানো তীরন্দাজের মত, রাইট?’ বলল আসিফ।
‘ঠিক ধরেছেন,’ বললেন ফগেল। ‘যত উঁচুতে থাকবে, ততই দূরের টার্গেটে তীর চালাতে পারবে।’
‘আমরা কতদূর পর্যন্ত যেতে পারব?’
‘বেশি না। সারফেসের ওপরে ফ্যারাগাটের উচ্চতা ষাট ফুট। তারমানে ত্রিশ মাইল দূর থেকে আমাদের সুপারস্ট্রাকচারে আঘাত করতে পারবে ওরা। আর যদি মাস্তুলে আঘাত করতে চায়, সেটা পঁয়ত্রিশ মাইল থেকে করা সম্ভব।’
‘আর এয়ারক্র্যাফট? ওরা যদি সাগরের পানি ছুঁয়ে এগোয়?’
‘ওদেরও একই ঝুঁকি থাকছে। সাগরের পানি ছুঁয়ে এগোলেও প্রতিটা এয়ারক্র্যাফটের তো নিজস্ব একটা উচ্চতা আছেই। তা ছাড়া একটানা বেশিক্ষণ ওভাবে এগোনো সম্ভব নয়। সবচেয়ে বড় কথা, খোলা সাগরে ওরা কোনও আড়াল পাচ্ছে না। দিগন্তের ওপারে যাওয়ামাত্র ডাইরেক্ট ফায়ারের মুখে পড়বে।’
মুখ চাওয়াচাওয়ি করল তানিয়া আর আসিফ।
‘আসলে,’ অস্বস্তি ফুটল ক্যাপ্টেনের কণ্ঠে, ‘এ-ধরনের পরিস্থিতি আগে কখনও মোকাবেলা করিনি আমরা।
‘কিছুই কি করার নেই?’ জানতে চাইল আসিফ।
‘স্বাভাবিক পরিস্থিতি হলে এয়ারস্ট্রাইকে যেতাম আমরা। আক্রমণ শুরু করতাম ক্রুজ মিসাইল দিয়ে। কিন্তু টমাহক আর হাপুন… দুটো মিসাইলই সাবসনিক স্পিডে চলে। এফ-এইটিন ফাইটারের সর্বোচ্চ গতি মাক টু… সাগরের পানি ছুঁয়ে এগোলে গতি আরও কমে যাবে।’ স্ক্রিনের দিকে ইশারা করলেন ফগেল। ‘অথচ এই অস্ত্রটা পার্টিকেল বিম ছোঁড়ে প্রায় আলোর গতিতে। তারমানে, আমাদের সবচেয়ে দ্রুতগামী মিসাইলটাও দু’ফুটের বেশি এগোতে পারবে না, বিমের আঘাতে ধরাশায়ী হবে।’
সমস্যাটা বুঝতে পারছে তানিয়া। ব্যাপারটা অনেকটা ছুরি হাতে মেশিনগানধারী শত্রুর দিকে এগোবার মত… আঘাত হানার কোনও সম্ভাবনা নেই, দু’পা যেতে না যেতেই ব্রাশফায়ারে ছিন্নভিন্ন হয়ে যাবে।
‘সুপারসনিক এয়ারক্র্যাফট আর মিসাইলও যদি টার্গেট পর্যন্ত পৌছুতে না পারে,’ বলল ও, ‘আপনাদের প্ল্যান কী?’
স্ক্রিনে ফুটে ওঠা পার্টিকেল অ্যাকসেলারেটরের বৃত্তটার ওপর আঙুল বোলালেন ক্যাপ্টেন। বললেন, ‘একটা ব্যাপার পরিষ্কার, জিনিসটা সাগরের তলায় তৈরি করা হয়েছে, যাতে সহজে ডিটেক্ট করা না যায়। তবে এ-কাজ করতে গিয়ে মস্ত একটা দুর্বলতা সৃষ্টি হয়েছে এর। পানি ভেদ করে পার্টিকেল বিম এগোতে পারে না। তাই পানির তলা দিয়ে আমরা আক্রমণ চালাতে পারব।’
‘সাবমেরিন?’ জিজ্ঞেস করল আসিফ।
মাথা ঝাঁকালেন ক্যাপ্টেন। ‘প্রতিটা নৌবহরে …. বিশেষ করে ক্যারিয়ার ব্যাটল গ্রুপের সঙ্গে সাবমেরিন থাকে… আমাদেরও আছে। দুটো লস অ্যাঞ্জেলেস ক্লাস সাবমেরিন: মেম্ফিস আর প্রভিডেন্স। আপাতত ওগুলোর সাহায্যেই প্রাথমিক আক্রমণের প্ল্যান সাজিয়েছি আমরা। মেম্ফিস ইতিমধ্যে টার্গেট জোনের পনেরো মাইলের ভেতর পজিশন নিয়েছে। কিন্তু… ওদের সোনারে অনেকগুলো অ্যাকুস্টিক সিগনেচার ধরা পড়েছে… আপনাদের ওপর হামলার সময় যে- ধরনের সিগনেচার পাওয়া গিয়েছিল, ঠিক সেরকম।’
‘তার অর্থ?’
‘অন্তত এক ডজন ছোট ছোট সাবমেরিন আছে ওখানে—টার্গেট জোনের এন্ট্রি পয়েন্ট পাহারা দিচ্ছে। প্রত্যেকটায় যদি দুটো করেও টর্পেডো থাকে, আমাদের মাথাব্যথার জন্যে যথেষ্ট।’
‘আপনি বলতে চাইছেন, দুটো লস অ্যাঞ্জেলেস ক্লাসের সাবমেরিন এসব চুনোপুঁটিদের সামলাতে পারবে না?’
‘চুনোপুঁটি না, ড. রেজা। এরা হলো হুলঅলা মৌমাছি। লড়াই অবশ্য করা যাবে; কিন্তু সমস্যা হলো, আমাদের সাবমেরিন ডিজাইন করা হয়েছে রাশান আর চাইনিজ বড় বড় সাবমেরিনের সঙ্গে যুদ্ধ করার জন্যে… তাও আবার গভীর সাগরে। কিন্তু এখানে, কোয়াডাঙ্গল সাইটে পানির গভীরতা গড়পড়তা ষাট ফুটের বেশি নয়। ওখান থেকে দু’মাইল দূরে এলে গভীরতা একটু বাড়ে, কারণ ওখানে একটা ডুবো- ক্যানিয়ন আছে…’ আঙুল দিয়ে ম্যাপে একটা আঁকাবাঁকা রেখা দেখালেন ক্যাপ্টেন, টার্গেট জোন থেকে সাগরের দিকে বিস্তৃত ওটা, ‘…কিন্তু এই ক্যানিয়নটাকে বাদ দিলে টার্গেটের দশ মাইলের মধ্যে কোথাও দু’শো ফুটের বেশি পানি নেই। তাই আমাদের সাবমেরিনগুলো ঠিকমত নড়াচড়া করতে পারবে না। আর নড়াচড়া যদি করতে না পারে, শত্রুদের সাবমেরিনগুলোর সহজ শিকারে পরিণত হবে।’
দম নেবার জন্যে একটু থামলেন ফগেল! টুপি খুলে আঙুল বোলালেন চুলে। তারপর আবার পরে নিলেন টুপিটা।
‘আমরা আসলে উভয়সঙ্কটে পড়ে গেছি, বুঝলেন? বললেন তিনি। ‘পানির ওপর-নিচ, কোনও দিক দিয়েই সুবিধে করতে পারছি না। অথচ হাত-পা গুটিয়ে বসে থাকাও সম্ভব নয় এই পরিস্থিতিতে।’
‘বিকল্প কিছু ভাবছেন নিশ্চয়ই?’ অনুমান করল তানিয়া। ‘নইলে আমাদেরকে এত কিছু শোনাতেন না। ‘
‘ইয়ে… আপনাদের একটু সাহায্য প্রয়োজন আমাদের।’
‘সাহায্য!’ বিস্ময়ে চোখ বড় হয়ে গেল তানিয়ার।
আসিফ বলল, ‘ইউএস নেভি যদি কিছু করতে না পারে, আমরা কী করব?’
‘নুমা থেকে ছোট যে-সাবমারসিবলটা পাঠানো হয়েছে, ওটা নিয়ে ক্যানিয়নটায় ঢুকতে পারবেন আপনারা,’ বললেন ক্যাপ্টেন। ‘ক্যানিয়নটা চার হাজার ফুট দীর্ঘ, ওটা ধরে টার্গেটের একেবারে কাছাকাছি পৌঁছে যেতে পারবেন।’
চেহারা ফ্যাকাসে হয়ে গেল তানিয়ার।
ভুরু কুঁচকে আসিফ বলল, ‘আপনারা নিজেদের সাবমেরিন পাঠাচ্ছেন না কেন ওখানে?’
‘ক্যানিয়নটা খুবই সরু,’ ব্যাখ্যা করলেন ক্যাপ্টেন। ‘ওপরটা স্রেফ একটা ফাটলের মত—খুব বেশি হলে বিশ ফুট চওড়া। ভেতরের দিকে খানিকটা প্রশস্ত, তবে ওখানে বড় কোনও সাবমেরিন ঢুকবে না।’
তানিয়ার দিকে তাকাল আসিফ। কিছু বলছে না সে, কিন্তু চেহারা দেখেই বোঝা যাচ্ছে, যুদ্ধ চলছে ওর ভেতর।
‘দুঃখিত, ক্যাপ্টেন,’ বলল আসিফ। ‘আমরা এখানে অ্যাকুস্টিক টিমকে সাহায্য করতে এসেছি, কোনও মিলিটারি অপারেশনে অংশ নিতে নয়। আমাদেরকে কথা দেয়া হয়েছিল, এ-ধরনের কিছু করতে বলা হবে না।’
‘কেউ আপনাদের হুকুম দিচ্ছে না,’ বললেন ফগেল। ‘স্রেফ অনুরোধ করছি। আমার লোকেরা কেউ ওই সাবমারসিবল চালায়নি আগে।’
‘আপনি যদি চান, আমরা ছোটখাট একটা ট্রেইনিং দিয়ে দিতে পারি…’
‘তাতেও কাজ হবে না। কারণ শুধু সাবমারসিবল না, সঙ্গের রোবটটাকেও প্রয়োজন আমাদের। ওটার অপারেশন নিশ্চয়ই কয়েক ঘণ্টায় শিখিয়ে দিতে পারবেন না?’
তানিয়ার দিকে তাকিয়ে কঠোর হতে হলো আসিফকে। ‘ক্ষমা করবেন, আমাদের পক্ষে সম্ভব না। কীসের মধ্য দিয়ে গেছি আমরা ক’দিন আগে, তা নিশ্চয়ই জানেন। এ-অবস্থায় আবারও সাবমারসিবল নিয়ে কোনও ঝুঁকিপূর্ণ কাজে যেতে পারব না আমরা।’
হতাশা ফুটল ক্যাপ্টেনের চেহারায়। তবে ওদের অবস্থাটা বুঝতে পারছেন তিনি। মাথা ঝাঁকিয়ে বললেন, ‘বেশ, তা হলে কী আর করা। আমাদের সাবমেরিনই পাঠাতে হবে ঝুঁকির মুখে। আমি বলে দিচ্ছি ওদেরকে…’
‘দাঁড়ান!’ হঠাৎ বলে উঠল তানিয়া।
ওর দিকে তাকালেন ফগেল।
‘আপনাদের সাবমেরিনদুটোয় কত লোক আছে?’
‘আড়াইশোর কিছু বেশি।’
বড় করে শ্বাস নিল তানিয়া। আড়াইশো লোক… এদের সবার নিশ্চয়ই পরিবার-পরিজন আছে। আছে স্ত্রী-সন্তান। ওর আর আসিফের জীবন বাঁচাতে গিয়ে এতগুলো মানুষের ভবিষ্যৎ বিপন্ন করার কী অধিকার আছে ওর? স্বামীর দিকে তাকাল, ওর দৃষ্টি দেখেই যা বোঝার বুঝে নিল আসিফ।
‘কী করতে হবে আমাদেরকে?’ ক্যাপ্টেনকে জিজ্ঞেস করল সে।
‘শত্রুদেরকে ব্যস্ত রাখব আমরা,’ বললেন ফগেল। ‘সেই সুযোগে ক্যানিয়ন ধরে কোয়াডাঙ্গলে ঢুকবেন আপনারা রোবটটাকে রিলিজ করবেন। ওটার গায়ে আড়াইশো পাউণ্ড এক্সপ্লোসিভ বেঁধে দেয়া হবে। অ্যাকসেলারেটর রিঙের সবচেয়ে দুর্বল জায়গাটা খুঁজে নিয়ে বিস্ফোরণ ঘটাতে হবে আপনাদেরকে।’
‘তারপর?’
‘বাকিটা আমাদের ওপর ছেড়ে দিন।’
স্ত্রীর দিকে তাকাল আসিফ। ‘কী বলো, পারবে?’
‘পারতেই হবে, দৃঢ় গলায় বলল তানিয়া। ‘আর তো কোনও উপায় নেই।’হাতে পিস্তল নিয়ে করিডোর ধরে এগিয়ে চলেছে রানা। চল্লিশ ফুট যেতেই একটা স্টেয়ারওয়েল পাওয়া গেল। একটা সিঁড়ি ওপরে উঠেছে, আরেকটা নেমেছে নিচে। রেলিঙের ওপর দিয়ে উঁকি দিয়ে বোঝার চেষ্টা করল কতদূর গেছে সিঁড়িদুটো। ওপরদিকে গেলে দশতলা উঁচু অ্যাকোমোডেশন ব্লকের মাথা, কিংবা ছাত পর্যন্ত হয়তো পৌঁছনো যাবে, যেখানে রয়েছে বিভিন্ন ধরনের অ্যান্টেনা আর রেডার এমিটার। নিচেরটা ধরলে পৌঁছুনো যাবে জাহাজের একদম তলার বিজ্ পর্যন্ত
কর্টেজ আর লামিয়া ওপরে গেছে বলে অনুমান করল রানা। ইচ্ছে হলো এখুনি গিয়ে মুখোমুখি হয় মার্সেনারি লিডারের, কিন্তু দমন করল নিজেকে। বুঝতে পারছে, জাহাজের ভেতর যে-রহস্যই থাকুক না কেন, তা ওপরতলার লিভিং কোয়ার্টার, অফিস বা ব্রিজে পাওয়া যাবে না; পাওয়া যাবে নিচে… পেটের ভেতরে, যেখানে থাকে ইঞ্জিন, জেনারেটর, পাম্প-সহ সব ধরনের যন্ত্রপাতি। তাই নিচের সিঁড়ি ধরল ও।
দুটো লেভেল নেমে একটা খালি পাম্প রুম পেল রানা। ঢুকে পড়ল ওখানে।
নর্দার্ন স্টারের মত অতিকায় ট্যাঙ্কারগুলোয় বিশাল বিশাল সব পাম্প রুম থাকে। জাহাজের ট্যাঙ্কগুলোয় লক্ষ লক্ষ গ্যালন তেল খুব দ্রুত লোড এবং আনলোড করা হয় এসব পাম্প রুম থেকে। কোনও কোনও পাম্প রুম ইঞ্জিন রুমের চেয়েও বড় হয়। রানা যেটায় ঢুকেছে, সেটাও তার ব্যতিক্রম নয়। তবে…
মেইন পাইপের দিকে এগিয়ে গেল ও। বরফের পাতলা স্তর জমে আছে পাইপের গায়ে, ছড়িয়ে পড়েছে আশপাশের বাল্কহেডেও। একটা পাইপ আঙুল দিয়ে ছুঁয়ে দেখল—ভীষণ ঠাণ্ডা। বুঝতে অসুবিধে হলো না, এখান থেকে তেল পাম্প করা হচ্ছে না মোটেও।
দেয়াল ঘেঁষে একটা কন্ট্রোল প্যানেল আর কম্পিউটার স্ক্রিন বসানো আছে। রিডআউট বলছে, পুরো সিস্টেম অপারেট করা হচ্ছে ব্রিজ থেকে। এটাও অস্বাভাবিক। ব্রিজ থেকে কখনোই অয়েল পাম্প অপারেট করা হয় না।
দরজার কাছে ফিরে গেল রানা, বাইরে বেরুনোর আগে কান পেতে অপেক্ষা করল একটু। ইঞ্জিন আর জেনারেটরের গুঞ্জন ছাড়া কিছুই শুনতে পেল না। নিশ্চিত হয়ে দরজা খুলল, সিঁড়ি ভেঙে নামতে শুরু করল আরও নিচে।
আবারও দুটো লেভেল পার হলো ও, তারপর হঠাৎ একটা আওয়াজ শুনে থমকে দাঁড়াল। উঁকি দিয়ে দুই লেভেল নিচের রেলিঙে একটা হাত দেখতে পেল। কারা যেন উঠে আসছে ওপরে। গলার আওয়াজ শোনা গেল, কথা বলছে দু’জন মানুষ।
‘….এতকিছু জানি না, আমাকে শুধু বলা হয়েছে ফুল পাওয়ার দিতে,’ বলল একজন।
‘কিন্তু আশপাশে তো আর কোনও জাহাজ নেই,’ বলল অপরজন।
‘আমি তার কী জানি? তবে কিছু একটা ঘটছে নিশ্চয়ই। এর আগে কখনও একশো পার্সেন্ট পাওয়ারে যাইনি আমরা।’
আরও কিছু শোনার ইচ্ছে ছিল রানার, কিন্তু সে-সুযোগ নেই। চট করে ল্যাণ্ডিঙের পাশের দরজা ঠেলে ঢুকে পড়ল ও। এই ডেকে যন্ত্রপাতির আওয়াজ আরও জোরালোভাবে শোনা যাচ্ছে। ইঞ্জিন রুমের ঠিক ওপরে আছে ও, আন্দাজ করল রানা। দেয়ালে পিঠ ঠেকিয়ে দাঁড়াল, একটা চোখ দরজার ওপরে, আরেকটা চোখ বাঁয়ের করিডোরে।
সিঁড়িতে পায়ের আওয়াজ ক্রমশ বাড়ছে। কাছাকাছি চলে আসছে লোকদুটো। এখনও কথা বলছে তারা, তবে যান্ত্রিক গুঞ্জনের কারণে পরিষ্কার নয় তাদের কণ্ঠ। দরজার সামনে চলে এল পদশব্দ, এরপর আবার কমতে শুরু করল। নিশ্চয়ই ওপরে উঠে যাচ্ছে। স্বস্তির নিঃশ্বাস ফেলতে যাচ্ছিল রানা, ঠিক তখুনি হাট করে খুলে গেল দরজাটা। সিঁড়ি দিয়ে উঠে আসা একটা লোক তার শরীরের অর্ধেকটা ঢুকিয়ে দিল ভেতরে। দোরগোড়া থেকে উল্টো ঘুরল, কথা বলল সঙ্গীর উদ্দেশে।
‘তোমাকে একটা গোপন কথা জানাই,’ বলল সে। ‘আগামীবার যখনই জাহাজ বন্দরে যাবে, কেটে পড়ব আমি। এখানকার ভাবসাব আর ভাল লাগছে না আমার।’
‘ও-কথা আগেও বলেছ,’ হেসে বলল সঙ্গীটি। ‘কিন্তু যাবে কোথায়, বলো তো? এদের মত ভাল বেতন আর কে দেবে তোমাকে?’
‘টাকাই কি সব? জীবনে আরও…’
দরজায় দাঁড়িয়ে কথা চালিয়ে যাচ্ছে লোকটা। রানার দিকে পিঠ ফিরিয়ে। দম আটকে অপেক্ষা করছে রানা, ধরা পড়ে গেল বোধহয়। ব্যাটা কথা থামিয়ে দরজা বন্ধ করে না কেন!
বন্ধুর সঙ্গে আরও কয়েক সেকেণ্ড বাক্য-বিনিময় করল লোকটা, এরপর হাসতে হাসতে পিছিয়ে এসে ঘুরে দাঁড়াল। মুখোমুখি হলো রানার পিস্তলের। জমে গেল সঙ্গে সঙ্গে।
ঠোঁটের কাছে একটা আঙুল তুলে ইশারা করল রানা। ফিসফিসিয়ে বলল, ‘কোনও আওয়াজ কোরো না। দরজা বন্ধ করো।’
ঢোক গিলে মাথা ঝাঁকাল লোকটা। হাত বাড়িয়ে ঠেলে দিল দরজার পাল্লা। চেহারাসুরতে ভূমধ্যসাগরীয় এলাকার মানুষ বলে মনে হচ্ছে তাকে, বয়স পঁয়ত্রিশের আশপাশে। রোদে-পোড়া চামড়া, মাথায় কোঁকড়ানো চুল। মুখে ছোট করে ছাঁটা দাড়ি।
সিঁড়িতে পদশব্দ মিলিয়ে যাওয়া পর্যন্ত অপেক্ষা করল রানা, তারপর হাসল। ‘থ্যাঙ্কস।’
‘কে তুমি?’
‘ভূত,’ সকৌতুকে বলল রানা। ‘রাত হলে বেরিয়ে আসি, মানুষকে ভয় দেখাই।’
আবারও ঢোক গিলল লোকটা। ‘তুমি কি খুন করবে আমাকে?’
‘বাধ্য না হলে তেমন কোনও ইচ্ছে নেই।’ পিস্তল নাচাল রানা। ‘চলো, কোথাও বসে শান্তিতে গল্প করা যাক।’
করিডোর ধরে হাঁটতে শুরু করল দু’জনে। সামনে দাড়িঅলা, পেছনে অস্ত্র হাতে রানা। চালাকির কোনও চেষ্টা করছে না সে, তবে সুযোগ পেলেই করবে, জানে রানা।
করিডোরের শেষ প্রান্তে আরেকটা দরজা। ওটার সামনে পৌঁছল ওরা।
‘খোলো,’ নির্দেশ দিল রানা।
কথামত দরজা খুলে ভেতরে ঢুকল লোকটা। তাকে অনুসরণ করল রানা। ওপাশে পা রেখেই থেমে দাঁড়াল। বিশাল একটা রুমে ঢুকেছে ওরা, ছাতটা অন্তত চল্লিশ ফুট উঁচুতে। বাষ্পবাহী পাইপের উত্তাপে তেতে আছে পুরো জায়গাটা, মুহূর্তেই ঘেমে গেল ও। একদিকে রয়েছে সারিবদ্ধ কয়েকটা জেনারেটর, ছন্দোবদ্ধ আওয়াজ করছে ওগুলো। রুমের মাঝখানে তিনতলা উঁচু একটা সবুজ রঙের সিলিণ্ডার- সদৃশ বস্তু শোভা পাচ্ছে, সাদা আর নীল রঙ করা অনেকগুলো পাইপ বেরিয়ে এসেছে ওটা থেকে, চলে গেছে বিভিন্ন দিকে।
সামনে এগোল রানা। সবুজ জিনিসটার গায়ে রাশান হরফে কী যেন লেখা। পাশে রয়েছে রেডিও-অ্যাক্টিভিটির আন্তর্জাতিক প্রতীক। ভুরু কুঁচকে দাড়িঅলাকে জিজ্ঞেস করল, ‘এটা কি নিউক্লিয়ার রিঅ্যাক্টর?’
মাথা ঝাঁকিয়ে সায় জানাল লোকটা।
উঁকি দিয়ে পেছনে একই রকম আরেকটা রিঅ্যাক্টর দেখতে পেল রানা। বিস্ময় বোধ করল। এরা রিঅ্যাক্টর কোথায় পেয়েছে, সেটা প্রশ্ন নয়… ব্ল্যাক মার্কেটে পুরনো আমলের সোভিয়েত রিঅ্যাক্টর পাওয়া যায়… প্রশ্ন হলো, এগুলো জাহাজে কী করছে? ডিজেলে চলছে ট্যাঙ্কারটা, প্যারাশুটে নামার সময় নাকে ডিজেল-পোড়া গন্ধ পেয়েছে ও; তারমানে নিউক্লিয়ার রিঅ্যাক্টর জাহাজ চালানোর জন্যে ব্যবহার করা হচ্ছে না। তা হলে?
‘এগুলো কীসের জন্যে?’ জানতে চাইল ও।
‘জানি না,’ বলল দাড়িঅলা। তবে তার চেহারাই বলে দিল, মিথ্যে কথা বলছে।
ঝট্ করে পিস্তল তুলল রানা, ঠেকাল লোকটার দুই ভুরুর মাঝখানে। কঠিন গলায় বলল, ‘আগেই বলেছি, তোমাকে খুন করার কোনও ইচ্ছে নেই আমার। কিন্তু আমাকে তুমি বাধ্য করছ। জলদি বলো, রিঅ্যাক্টরগুলো কী কাজে ব্যবহার হয়?’
কাঁপতে শুরু করেছে দাড়িঅলা। ভয়ার্ত গলায় জানাল, ‘অ্যাকসেলারেটরের জন্যে।
পার্টিকেল অ্যাকসেলারেটর? এই জাহাজে?’
চুপ করে রইল লোকটা।
‘কথা বলো!’ ধমকে উঠল রানা। বেরেটার হ্যামার টানল। ‘বন্ধুকে কী বলছিলে, তা আমি শুনেছি। কিছু একটা ফুল পাওয়ারে দেয়ার হুকুম পেয়েছ তুমি। সেজন্যেই আসছিলে এখানে। আর চেহারাসুরতে যা বুঝছি, তুমি সাধারণ নাবিক নও, ইঞ্জিনিয়ারিঙের লোক। তারমানে তুমি জানো এখানে কী ঘটছে। সব খোলাসা করে বলো, নইলে ট্রিগার চাপব আমি।’
নিষ্ঠুর হয়ে উঠেছে রানার চেহারা। জিভ দিয়ে ঠোঁট ভেজাল দাড়িঅলা। বলল, ‘রিঅ্যাক্টরের সাহায্যে অ্যাকসেলারেটরে শক্তি জোগানো হয়। এক ধরনের বিম তৈরি করে ওটা… বিমটা ট্যাঙ্কারের সামনে দিয়ে বেরোয়। যে- কোনও জাহাজ অচল করে দেয়া যায় ওই বিম দিয়ে।’
‘শুধু অচল?’ বলল রানা। ‘কমিয়ে বলছ, হে। ওই বিম কী করতে পারে, তার নমুনা আমি দেখেছি। জাহাজের ভেতরের মানুষকে পর্যন্ত জ্যান্ত কাবাব বানিয়ে ফেলে।’
‘আ…আমি এত কিছু জানি না। আমার কাজ শুধু রিঅ্যাক্টর চালানো।’
‘অজুহাত ভালই দিচ্ছ। কোথায় যাচ্ছিলে তুমি?’
‘কন্ট্রোল রুমে।’
‘চলো, আমিও যাব।’
রুমের একপ্রান্তে একটা সিঁড়ি আছে, সেটা ধরে একটা ক্যাটওয়াকে উঠে এল দু’জনে। ক্যাটওয়াকটা চলে গেছে রুমের আরেক প্রান্তে, ব্যালকনির মত ঝুলে থাকা একটা কামরা পর্যন্ত। সেখানে গিয়ে দরজা খুলল দাড়িঅলা, সঙ্গে সঙ্গে তাকে ধাক্কা দিয়ে ভেতরে ঢোকাল রানা, নিজেও ঢুকে পড়ল।
নানা ধরনের প্যানেল আর কম্পিউটারে ভরা কামরাটা, সেখানে কাজ করছে দু’জন লোক: একজন ইঞ্জিনিয়ার– মাথাভরা টাক তার, অন্যজন টেকনিশিয়ান। চমকে উঠে পেছনে তাকাল তারা।
‘সাবধান, কোনও চালাকি নয়,’ হুমকি দিল রানা। ‘দেয়ালের কাছে এসে দাঁড়াও।’
তিন বন্দিকে দেয়ালের দিকে ফিরিয়ে দাঁড় করাল ও। তারপর এগিয়ে গেল কম্পিউটারের স্ক্রিনের দিকে। জাহাজের নকশা দেখা যাচ্ছে ওতে। নানা ধরনের আইকন ফুটে আছে বিভিন্ন জায়গায়। বিদ্যুতের লাইন মার্কিং করা হয়েছে হলুদ রেখা দিয়ে; আর নীল রঙের একটা রেখা জাহাজের পুরো দৈর্ঘ্য জুড়ে পাক খেয়ে খেয়ে একেবারে নিচ থেকে উঠে এসেছে ওপর পর্যন্ত। জাহাজের আকৃতির অসামঞ্জস্যতা নিয়ে মুরল্যাণ্ড কী বলেছিল, মনে পড়ল ওর। বোঝা গেল, নীল রেখাটাকে জায়গা করে দেবার জন্যেই ওভাবে বানাতে হয়েছে খোলটা।
‘এটাই কি পার্টিকেল অ্যাকসেলারেটরের রিং?’ জানতে চাইল ও।
ঘাড় ফিরিয়ে তাকাল ইঞ্জিনিয়ার। ‘বলল, ‘হ্যাঁ। পুরো জাহাজ ঘুরে এসে বো-র কাছ দিয়ে বেরিয়েছে।’
‘হুম,’ গম্ভীর হয়ে গেল রানা। কানেকশনটা আগেই ধরতে পারল না কেন, ভাবছে।
রানা জানে, আরাতামা মারুতে যখন ওয়াইবিসিও লোড করা হয়, তখন ফ্রিটাউনের বন্দরের বাইরে নোঙর করে ছিল নর্দার্ন স্টার। ওটাই যে পরে জাপানি জাহাজটাকে অনুসরণ করে হামলা চালিয়েছিল, সেটা ভাবতে পারেনি। কিন্তু এরপরেও একটা প্রশ্ন থেকে যায়। জাপানি জাহাজটা যখন ডুবে যায়, তখন নর্দার্ন স্টার ছিল কোথায়? কুচিয়োর বোট ধ্বংস হয়ে যাবার পর ভাল করে তল্লাশি চালিয়েছে নেপচুন, ত্রিসীমানায় কোনও জাহাজ পায়নি। আরাতামা মারু থেকে ওয়াইবিসিও আনলোড করতে নিশ্চয়ই সময় লেগেছে, তারপর তো রেডারের সীমানা থেকে সরে যাবার মত যথেষ্ট সময় ছিল না এত বড় একটা সুপারট্যাঙ্কারের হাতে।
আরেকটু ভাবল রানা। একটাই ব্যাখ্যা এর। ট্যাঙ্কারটা হামলা চালাবার পর আর অপেক্ষা করেনি, রাতেই সরে গেছে অকুস্থল থেকে। দিগন্তের ওপারে, রেডার রেঞ্জের বাইরে কোথাও গিয়ে থেমেছিল। বিকল্প কোনও কায়দায় সমস্ত ওয়াইবিসিও নিয়ে যাওয়া হয়েছিল ওখানে। কিন্তু কী সেই কায়দা? বোট-টোট জাতীয় কিছু হতে পারে না; হলে সেটা ধরা পড়ত নেপচুনের সেন্সরে। তা হলে?
‘সাবমেরিন আছে তোমাদের সঙ্গে?’ জানতে চাইল ও।
‘তিনটা,’ মাথা ঝাঁকিয়ে জানাল টেকনিশিয়ান।
‘তার ভেতরে কোনোটা কি কার্গো নেবার মত?’
আবারও সায় জানাল লোকটা। ‘ওটাকে ট্রাক বলি আমরা। একশো দশ ফুট লম্বা, ভেতরে বলতে গেলে কিছুই নেই।‘
হ্যাঁ, এবার মিলছে ধাঁধাটা। বোটে বিস্ফোরণ ঘটিয়ে কর্টেজ ও তার সঙ্গীরা পালাল কীভাবে, তারও ব্যাখ্যা মিলছে। সাবমেরিন ব্যবহার করা হয়েছে আরাতামা মারু থেকে ওয়াইবিসিও আনলোড করে নর্দার্ন স্টারে নেবার জন্যে। ওটাতে চড়েই পালিয়েছিল কর্টেজ।
সবকিছুর পরেও আরেকটা প্রশ্ন রয়ে যাচ্ছে। নর্দার্ন স্টারকে যদি জাহাজ-ধ্বংসের কাজেই ব্যবহার করা হয়, হঠাৎ করে ফুল পাওয়ার চাইছে কেন কর্টেজ? ধারেকাছে তো আর কোনও জাহাজ নেই।
কম্পিউটার স্ক্রিনে ফুটে ওঠা নকশাটা যুম করে দেখল রানা। জাহাজের ঠিক মাঝখানে, যেখানে ক্রুড অয়েলের ট্যাঙ্ক থাকার কথা, সেখানে একটা বৈসাদৃশ্য চোখে পড়ল। একগাদা হাই ভোল্টেজ লাইন গিয়ে মিশেছে ওখানে।
‘উল্টো ঘোরো, নির্দেশ দিল ও। আঙুল ঠেকাল স্ক্রিনে। ‘এটা কী?’
ইতস্তত করল তিন বন্দি।
‘জলদি!’ তাড়া দিল রানা। ‘রাতভর অপেক্ষা করতে পারব না আমি।’
‘ইয়ে… ওটা ফালক্রাম,’ মিনমিন করে নিচু গলায় বলল ইঞ্জিনিয়ার।
‘ফালক্রাম? মানে কী? কী কাজে লাগে?’
‘কাছে এসে দেখাই? নইলে বুঝতে পারবেন না।’
লোকটাকে কম্পিউটারের কাছে আসার অনুমতি দিল রানা। এগিয়ে এসে কিবোর্ডের কয়েকটা বোতাম চাপল সে। স্ক্রিনে বড় হলো ছবিটা। ক্ষণিকের জন্যে ওদিকে মনোযোগ চলে গেল রানার, আর সেটাই হলো ভুল।
আচমকা নড়ে উঠল ইঞ্জিনিয়ার, খপ্ করে দু’হাতে চেপে ধরল রানার পিস্তল ধরা হাতটা, ঠেলে দিল ওপরে। চোখের কোণ দিয়ে বাকি দু’জনকেও সচল হয়ে উঠতে দেখল ও। ওরাও জাপটে ধরতে চাইছে ওকে। দেরি না করে শরীর হেলিয়ে দিল পেছনে। সামনে ঝুঁকে গেল ইঞ্জিনিয়ার, তাল হারাল’। তাকে বুকের ওপর নিয়ে মেঝেতে আছড়ে পড়ল রানা। ঝাঁকিতে আলগা হয়ে গেল লোকটার হাতের মুঠো। ঝটকা মেরে তাকে গায়ের ওপর থেকে ফেলে দিন ও। তারপর কনুইয়ের একটা গুঁতো মারল সোলার প্লেক্সাসে। দম আটকে হাঁসফাঁস অবস্থা হলো ইঞ্জিনিয়ারের।
এক জোড়া পা এগিয়ে আসতে দেখল এবার রানা। দাড়িঅলা লোকটা এগিয়ে এসেছে। ওঠার চেষ্টা করল না ও, শোয়া অবস্থাতেই লাথি চালাল প্রাণপণে। দাড়িঅলার হাঁটুর নিচে লাগল লাথি। গুঙিয়ে উঠল সে। পড়ে গেল হুড়মুড় করে।
হাঁটু গেড়ে উঠে বসতেই টেকনিশিয়ানকে একটা রেঞ্চ নিয়ে ছুটে আসতে দেখল রানা। বেরেটা তুলে নিয়ে নির্দ্বিধায় লোকটার কাঁধে গুলি করল ও। তীক্ষ্ণ আর্তনাদ করে উঠল সে। হাত থেকে খসে পড়ল রেঞ্চ। আহত কাঁধ চেপে ধরে বসে পড়ল মেঝেতে। উঠে দাঁড়াল রানা। কষে দুটো লাথি বসাল দাড়িঅলা আর টেকনিশিয়ানের চোয়ালে। জ্ঞান হারিয়ে লুটিয়ে পড়ল তারা।
পরক্ষণে তারস্বরে বেজে উঠল অ্যালার্ম।
ঝট্ করে ঘুরল রানা। ইঞ্জিনিয়ার এখনও মেঝেতে, কিন্তু খানিকটা উঁচু হয়ে একটা হাত ঢুকিয়ে দিয়েছে কন্ট্রোল প্যানেলের তলায়। টিপে দিয়েছে অ্যালার্মের বাটন।
ক্রুদ্ধ ভঙ্গিতে লোকটার দিকে পিস্তল তাক করল রানা। ইচ্ছে হলো ট্রিগার টিপে খুন করে তাকে, কিন্তু তার ভয়ার্ত চেহারা দেখে নিরস্ত করল নিজেকে। সাধারণ এক ইঞ্জিনিয়ার, নিরস্ত্র… বিপথগামী হতে পারে, কিন্তু সেজন্যে তার প্রাণ নেয়া যায় না। লোকটার প্রশস্ত টাকের ওপর পিস্তলের এক ঘা বসিয়ে দিল রানা, জ্ঞান হারিয়ে লুটিয়ে পড়ল লোকটা।
দরজা খুলে কন্ট্রোল রুম থেকে বেরিয়ে এল রানা, ছুটতে শুরু করল ক্যাটওয়াক ধরে। খটাখট শব্দ হচ্ছে পায়ের, পরোয়া করল না। পালাতে হবে এখান থেকে।
সিঁড়ি ভেঙে অর্ধেকটা নামতেই শোনা গেল গুলির শব্দ। ক্যাটওয়াকের গায়ে বুলেটের আঘাতে ফুলকি উঠতে দেখল রানা, তারপর দেখতে পেল কয়েকজন অস্ত্রধারী লোককে—ও যে-দরজা দিয়ে ঢুকেছে, সেখান দিয়েই ভেতরে ঢুকছে তারা। পিস্তল তুলে পাল্টা গুলি ছুঁড়ল রানা। একজনের কাঁধে লাগল… বুলেটের ধাক্কায় আধপাক ঘুরে গেল সে; তাকে ধরে ফেলল বাকিরা, কাভার নেবার জন্যে পিছু হটল, চলে গেল দরজার বাইরে।
রেলিং টপকে লাফ দিল রানা, নেমে এল নিচে রিঅ্যাক্টরগুলোকে পাশ কাটিয়ে ছুটতে শুরু করল। বিশাল রুমটা পেরিয়ে চলে যাচ্ছে জাহাজের আরও ভেতরদিকে।
ছুটতে ছুটতে একটা দরজার সামনে পৌঁছল ও। হাতল ঘুরিয়ে ঢুকে পড়ল ওপাশে। হিমশীতল বাতাসের একটা ঝাপটা বয়ে গেল ওর ওপর দিয়ে। চারপাশে তাকিয়ে দেখল, অদ্ভুত একটা কম্পার্টমেন্টে পৌঁছে গেছে। আকারে মোটামুটি একটা স্টেডিয়ামের সমান—প্রায় দশতলা উঁচু, জাহাজের পুরো প্রস্থ জুড়ে বিস্তৃত। মাথার ওপরে ভাঁজ হয়ে আছে অনেকগুলো ধাতব বাহু, দেখতে অনেকটা ভাঁজ করে রাখা চেয়ারের মত। বাহুগুলোর গায়ে লাগানো হয়েছে শত শত ধূসর রঙের ব্লক। হাই ভোল্টেজ পাওয়ার লাইন, আর বরফের আস্তর পড়া পাইপের সংযোগ রয়েছে ব্লকগুলোর সঙ্গে।
জাহাজের নকশা স্মরণ করল রানা। বুঝল, এ-ই সেই ফালক্রাম। কিন্তু কী এর উদ্দেশ্য?
লঘু পায়ে সামনে এগোল ও, তীক্ষ্ণ নজর বোলাচ্ছে চারদিকে। লক্ষ করল, সবগুলো বাহুর গোড়ায় রয়েছে হাইড্রলিক পিস্টন। এর অর্থ, পিস্টনের সাহায্যে বাহুগুলো প্রসারিত করা যায়। দেয়ালে কিছু ওয়ার্নিং সাইন আছে—পিস্টনের সংযোগ থেকে দূরত্ব বজায় রাখতে বলা হচ্ছে। পার্টিকেল অ্যাকসেলারেটরের সঙ্গে এসবের কোনও সম্পর্ক আছে বলে মনে হচ্ছে না। তা হলে?
ব্যাপারটা নিয়ে মাথা ঘামাবার বেশি সময় পাওয়া গেল না। দূরে কোথাও খুলে গেল আরেকটা দরজা, শোনা গেল পদশব্দ। যেদিক থেকে এসেছে, সেদিকে তাকাল রানা। ওখান দিয়েও পেছনের দলটা হাজির হয়ে যাবে যে-কোনও মুহূর্তে। ফাঁদে পড়ে গেছে।
ওপরে তাকিয়ে ত্রিশ ফুট উচ্চতায় একটা ক্যাটওয়াক দেখতে পেল ও। ছুটে গেল দেয়ালের কাছে। দেয়ালের গায়ে লাগানো পাইপ আর তারের খাঁজে হাত-পা বাধিয়ে উঠতে শুরু করল ওপরে।
অসতর্কতায় হঠাৎ একটা কুল্যান্ট পাইপের সঙ্গে হাত লাগল ওর, সঙ্গে সঙ্গে বিদ্যুৎস্পৃষ্টের মত ঝটকা দিয়ে সরিয়ে আনল হাতটা। আরেকটু হলে নিচে পড়ে যেত, কোনোমতে সামলাল নিজেকে। দাঁতে দাঁত পিষে সহ্য করল ব্যথাটা। তারপর হাতের তালুটা চোখের সামনে মেলে ধরল। অনেকখানি চামড়া উঠে এসেছে তালু থেকে—তাপের কারণে নয়, ঠাণ্ডায়। চরম শীতল তাপমাত্রা চোখের পলকে জমিয়ে- পুড়িয়ে দিয়েছে চামড়াটা।
পাইপটা ভাল করে দেখল রানা। দেখা যায় কি যায় না… ছোট ছোট হরফে লেখা আছে—এলএনটু। তরল নাইট্রোজেনের সঙ্কেত। অ্যাডমিরাল ফনসেকার মুখে কী শুনেছিল, মনে পড়ল ওর—চরম শীতল তাপমাত্রা ছাড়া কাজ করে না সুপারকণ্ডাক্টর… সুপারকণ্ডাক্টিং এফেক্ট সৃষ্টির জন্যে তরল নাইট্রোজেনে ভিজিয়ে ঠাণ্ডা করে নিতে হয়। আর তরল নাইট্রোজেনের তাপমাত্রা যে শূন্যের সত্তর ডিগ্রি নিচে, তা-ও জানা আছে ওর। কপাল ভাল যে, হালকাভাবে ছুঁয়েছে, নইলে পুরো হাতই জমে বরফ হয়ে যেতে পারত।
সাবধানে আবারও দেয়াল বাইতে শুরু করল রানা। খেয়াল রাখছে, কুল্যান্ট পাইপে যেন আর হাত না লাগে। ক্যাটওয়াকে যখন পৌঁছুল, ধাওয়াকারীরা নিচে হাজির হয়ে গেছে। একপাশ থেকে এসেছে পাঁচজন, আরেক পাশ থেকে দু’জন। রানার খোঁজে ছড়িয়ে পড়ল তারা।
হামাগুড়ি দিয়ে ক্যাটওয়াক ধরে এগোতে শুরু করল রানা। নিঃশব্দে। কিন্তু শেষ রক্ষা হলো না। ঝাঁকুনিতে ক্যাটওয়াকের তলা থেকে খসে পড়ল এক টুকরো বরফ, আর পড়বি তো পড় একেবারে একটা পাওয়ার লাইনের ওপরে। জোরালো শব্দ হলো।
‘ওই যে!’ চেঁচিয়ে উঠল কেউ।
লাফ দিয়ে উঠে দাঁড়াল রানা। দৌড় লাগাল প্রাণপণে। একটা মাত্র গুলি ছোঁড়া হলো ওর উদ্দেশে, তবে লক্ষ্যভ্রষ্ট হলো সেটা। দ্বিতীয়বার কেন গুলি করা হলো না, তা আর জানার চেষ্টা করল না ও। তবে পেছন ফিরে তাকালে দেখতে পেত, যে-লোক গুলি ছুঁড়েছে, তার গলা টিপে ধরেছে ওদের লিডার—স্পর্শকাতর ইকুইপমেন্টে ভরা এমন একটা জায়গায় ফায়ার ওপেন করেছে বলে।
ছুটতে ছুটতে ক্যাটওয়াকের শেষ প্রান্তে পৌঁছুল রানা। নতুন একটা দরজা দেখতে পেয়ে বেরিয়ে গেল ওখান দিয়ে পৌঁছুল একটা করিডোরে। থামল না, ছুটে চলল। লুকানোর মত জায়গা খুঁজছে… বাইরে কীভাবে খবর পাঠানো যায়, তা নিয়ে মাথা ঘামাচ্ছে।
কোনও সন্দেহ নেই, কিছু একটা ঘটতে চলেছে… বড় কিছু, খুব খারাপ কিছু। আর ট্যাঙ্কারের ছদ্মবেশধারী জাহাজটার ভূমিকা থাকবে তাতে। যে-করেই হোক, সেটা ঠেকাতে হবে ওকে।নর্দার্ন স্টারের রেডিও রুমে, বড়সড় একটা সেটের সামনে বসে আছে লামিয়া। মাথায় হেডসেট, নব ঘুরিয়ে ফ্রিকোয়েন্সি সেট করছে, যোগাযোগ করার চেষ্টা করছে পাঁচ হাজার মাইল দূরে রাশার রাজধানী মস্কোর সঙ্গে।
ওর ঠিক পেছনেই দাঁড়িয়ে আছে কর্টেজ। বিরক্তি ফুটে উঠেছে তার চেহারায়। ঘড়ির দিকে তাকাল, তারপর বলল, ‘সময় নষ্ট করছ তুমি, মিস লিভানোভা। আধঘণ্টা হয়ে গেল, এখনও কারও সঙ্গে কন্ট্যাক্টই করতে পারলে না।’
ঘাড় ফিরিয়ে তার দিকে তাকাল লামিয়া। বলল, ‘আমি তো আগেই বলেছি, হাই কমাণ্ডের কমাণ্ডের সঙ্গে রেডিও কমিউনিকেশনের কোনও চ্যানেল নেই আমার। যদি টেলিফোন জোগাড় করে দিতে, এত ঝামেলা হতো না।’
‘মাঝসাগরে টেলিফোন পাব কোথায়?’
‘কেন, স্যাটফোন নেই তোমার কাছে?’
ঠোঁটের কোনা বেঁকে গেল কর্টেজের। ‘বুদ্ধিটা ভালই বেছেছ। স্যাটফোনে যোগাযোগ করতে চাইছ, যাতে ওটার সিগনাল ট্র্যাক করে আমাদেরকে খুঁজে বের করে ফেলা যায়, তাই না?’
‘ওসব একদমই ভাবিনি আমি,’ জোর গলায় বলল লামিয়া। ‘অযথা সন্দেহ করছ।’
‘স্পাইদেরকে সন্দেহই করতে হয়। বিশেষ করে মেয়ে স্পাইদেরকে।’
‘আমি যে স্পাই নই, সেটাও তো বলেছি তোমাকে। আমি সাধারণ একজন বিজ্ঞানী… বিশেষ একটা কাজের দায়িত্ব দিয়ে আমাকে পাঠিয়েছে সরকার।’
‘তা-ই? তা হলে কাজ-কারবার স্পাইয়ের মত কেন? পরিষ্কার বুঝতে পারছি, এতক্ষণ অভিনয় করেছ আমার সঙ্গে। কৌশলে জাহাজের অস্ত্রটার ব্যাপারে যা কিছু জানার জেনে নিয়েছ। রাশাকে উপহার দেবার জন্যে নয়, অন্য কোনও মতলবে।’
‘একটু বেশিই ভাবছ, কুচিয়ো। সেজন্যেই মাথায় প্যাঁচ লেগে গেছে।’ উঠে দাঁড়াল লামিয়া। মাথা থেকে খুলে ফেলল হেডসেট। ‘আমাকে বিশ্বাস করছ না তো? ঠিক আছে, তুমিই আমাকে যোগাযোগ করিয়ে দাও হাই কমাণ্ডের সঙ্গে। দেখো, তোমার হয়ে আমি সুপারিশ আর দরদাম করি কি না।’
হাসল কর্টেজ। ‘আমি নিজে যদি যোগাযোগ করতে পারতাম, তা হলে তোমাকে আর দরকার হবে কেন, মিস লিভানোভা? এখনও খানিকটা সময় আছে, জলদি কথা বলো ওদের সঙ্গে। নইলে…’
হুমকিটা শেষ করতে পারল না সে, তারস্বরে বেজে উঠল অ্যালার্ম। কয়েক সেকেণ্ড পর দরজা খুলে হাঁপাতে হাঁপাতে এক নাবিক এসে ঢুকল রেডিও রুমে।
‘হচ্ছেটা কী?’ কড়া গলায় জিজ্ঞেস করল কর্টেজ। ‘অ্যালার্ম কীসের?’
‘রিঅ্যাক্টর কম্পার্টমেন্টে গোলমাল বেধেছে, কুচিয়ো, বলল নাবিক।
‘লিক?’
‘না, লিক-টিক না। অচেনা একটা লোক ঢুকেছে ওখানে।’
‘অচেনা লোক!’ ভুরু কোঁচকাল কর্টেজ। ‘কী বলছ যা-তা! ডাঙা থেকে অন্তত বারোশো মাইল দূরে আছি আমরা। এখানে অচেনা লোক আসে কীভাবে?’
‘তা কী করে বলব?’ বলল নাবিক। ‘আমাদের ধারেকাছে কোনও জাহাজ বা বোট আসেনি। পানির তলা দিয়ে এলেও সোনারে ধরা পড়ত। হয়তো জাহাজ রওনা হবার আগেই চুরি করে উঠেছিল।
‘সেটাও অসম্ভব, গত কিছুদিনে কোনও বন্দরে থামিনি আমরা। নিশ্চয়ই ভুল হচ্ছে কোথাও। নিজেদের কাউকেই অচেনা লোক ভাবছ তোমরা।
‘কোনও ভুল নেই, কর্টেজ,’ দৃঢ় গলায় বলল নাবিক। ‘ক্রুদের প্রত্যেকে জায়গামত আছে। আর লোকটাকে দেখতেও পেয়েছে আমাদের কয়েকজন ইঞ্জিনিয়ার আর টেকনিশিয়ান। ওদেরকে মারধর করেছে সে, একজনকে গুলি করেছে। কালো চুলঅলা ইণ্ডিয়ান চেহারার এক লোক।’
চেহারা উজ্জ্বল হয়ে উঠল লামিয়ার ‘ভারতীয়?’ গম্ভীর গলায় জিজ্ঞেস করল কর্টেজ। ‘ছ’ফুটের মত লম্বা?’
মাথা ঝাঁকাল নাবিক।
‘ভারতীয় না, বাঙালি,’ দাঁতে দাঁত পিষে বলল কর্টেজ। ‘মাসুদ রানা!’
লামিয়াও তা-ই ভাবছে। যদিও বুঝতে পারছে না, কী করে তা সম্ভব। ওর ওপর চোখ পড়ল কর্টেজের।
‘বাহ্, এতক্ষণে তোমার আসল চেহারা দেখা গেল,’ বলল সে। ‘রানার নাম শুনে আনন্দে ডগমগ করছ। আবেগ লুকাতে না পারলে স্পাই হিসেবে বিশেষ সুবিধে করতে পারবে না, হে।’
‘আমি স্পাই নই,’ গরম গলায় বলল লামিয়া।
‘তা তো বুঝতেই পারছি,’ চিবিয়ে চিবিয়ে বলল কর্টেজ।
‘লোকটাকে খুঁজছি আমরা,’ জানাল নাবিক। ‘ফালক্রাম বে-র ভেতর দিয়ে অদৃশ্য হয়ে গেছে সে।’
‘সাগরে ভাসতে থাকা একটা জাহাজে আছি আমরা,’ বলল কর্টেজ। ‘যাবে কোথায়? খুঁজতে থাকো। আমি ব্রিজে যাচ্ছি। ফালক্রাম বে আর রিঅ্যাক্টর কম্পার্টমেন্টের সবগুলো অ্যাকসেসে গার্ড বসাও। কেউ ওখানে ঢোকার চেষ্টা করলেই গুলি করবে।’ রিস্টওয়াচ দেখল সে। ‘মাত্র পঁচিশ মিনিট বাকি… এই সময়টুকু ঠেকিয়ে রাখো ওকে। তারপর আমি নিজেই ওকে শিকার করতে আসব।’
মাথা ঝাঁকিয়ে চলে গেল নারিক। এবার লামিয়ার হাত চেপে ধরল কর্টেজ, টানতে টানতে ওকে নিয়ে গেল ওর কেবিনে। আগের মতই চেয়ারে বসিয়ে বেঁধে ফেলল হাত-পা।
‘বেঈমানি করায় একদিক থেকে ভালই হলো,’ বলল সে। ‘তোমাকে নিয়ে ফুর্তি করবার ইচ্ছে ছিল, এবার সেটা পূরণ হবে। এখন অবশ্য সময় নেই, হাতের কাজ সেরে ফিরে আসব। না, না, আর অভিনয় করার প্রয়োজন নেই। তোমার ছলাকলায় আর ভুলছি না আমি।’
কথা শেষ করে বেরিয়ে গেল কর্টেজ।
হতাশা অনুভব করল লামিয়া, একই সঙ্গে অনুভব করল তাড়া। যেভাবেই হোক, পালাতে হবে। প্রয়োজনে ঝাঁপিয়ে পড়বে সাগরে, তাও কুচিয়োর কাছে আত্মসমর্পণ করবে না। মোচড়ামুচড়ি করে বাঁধন ঢিলে করার চেষ্টা চালাল, তবে লাভ হলো না। আরও যেন চেপে বসল দড়ি। কেবিনের ভেতরে চোখ বোলাল। ছুরি-কাঁচি… ধারালো কিচ্ছু নেই। তার মানে এই নয় যে, হাল ছেড়ে দেবে।
পায়ের আঙুলে ভর দিয়ে চেয়ারটাকে সামনে-পেছনে দোলাতে শুরু করল ও। কয়েক সেকেণ্ড পর চেয়ার-সহ মেঝেতে আছড়ে পড়ল ধড়াম করে। দাঁতে দাঁত চেপে ব্যথাটা সহ্য করল, এরপর মেঝের ওপর দিয়ে শরীর ঘষটে এগোতে শুরু করল। পৌঁছুল একটা ডেস্কের গোড়ায়। ওটার ওপরে রয়েছে দুটো মদের গ্লাস, আর একটা বোতল—ডিনারশেষে এখানে বসেই কর্টেজের সঙ্গে গলা ভিজিয়েছিল।
কাঁধ দিয়ে ডেস্কটায় ধাক্কা দিতে থাকল, লামিয়া ঝাঁকুনিতে একটু পরেই একটা গ্লাস কাত হয়ে পড়ল নিচে, সশব্দে ভেঙে গেল। কেঁচোর মত মেঝের ওপর শরীর ঘষে ঘুরল ও, হাত দিয়ে নাগাল পেতে চাইছে গ্লাসের ভাঙা টুকরোগুলোর। হাতের চামড়ায় ঢুকে গেল ছোট ছোট কাঁচ… কেটে রক্ত ঝরতে শুরু করল, কিন্তু পরোয়া করল না।
হাতড়াতে শুরু করল লামিয়া। একে একে কয়েকটা টুকরো তুলে নিল হাতে। কোনোটাই পছন্দ হলো না। কয়েক মিনিট পর একটা বড় টুকরো পেল। ওটাকে কায়দামত ধরতে গিয়ে কেটে গেল হাতের তালু। তা-ও ছাড়ল না, রক্তাক্ত মুঠোয় ধরে রাখল কাঁচটা, ঘুরিয়ে পৌঁচ দিতে থাকল কবজির বাঁধনে।
কঠিন একটা অবস্থা। কাঁচটা অত্যন্ত ধারালো, কিন্তু দড়ি কদ্দূর কাটছে কে জানে। লামিয়া টের পাচ্ছে, প্রতি পোঁচের সঙ্গে একটু একটু করে ওর হাতের তালু আর আঙুলে ঢুকে যাচ্ছে কাঁচটা। অঝোরে ঝরছে রক্ত। অসহ্য ব্যথা ক্ষতগুলোয়, তাও কাজ চালিয়ে গেল। যেন জেদ করেছে, শরীরের সব রক্ত বেরিয়ে গেলেও থামবে না কিছুতেই।
হঠাৎ ধুপ করে একটা আওয়াজ হলো দরজার পাল্লায়। মনে হলো কেউ বাড়ি খেয়েছে ওটার গায়ে। এক মুহূর্ত পর দরজা খুলে গেল, কে যেন ঢুকল ভেতরে। মেঝের ওপর দিয়ে টেনে ভারী কিছু ঢোকাল ভেতরে। দরজার দিকে পিঠ দিয়ে রেখেছে বলে কিছু দেখতে পাচ্ছে না লামিয়া, কিন্তু আতঙ্কে জমে কাঠ হয়ে গেল। কর্টেজ ফিরে এল?
পায়ের আওয়াজ। কেউ এগিয়ে আসছে ওর দিকে। একটা হাত পড়ল কাঁধে। নিষ্ঠুরতা নয়, স্পর্শটায় মিশে আছে মমতা। ঘাড় ফিরিয়ে তাকাল ও। দেখতে পেল সাগরের মত গভীর দুটো চোখ, কোমল-কঠোরে মেশা সুদর্শন এক চেহারা।
‘রানা!’ সবিস্ময়ে বলে উঠল লামিয়া।
ঠোঁটের কাছে একটা আঙুল তুলল রানা। ‘শব্দ কোরো না,’ বলল ও। ‘অনেক রক্ত ঝরছে তোমার। দেখি কী করা যায়।’
লামিয়ার বাঁধন খুলে দিল ও। বিছানায় নিয়ে বসাল। চাদর ছিঁড়ে তৈরি করল ব্যাণ্ডেজ, শক্ত করে বেঁধে দিল হাতে। রক্তপাত থামাল। দরজার পাশে ইতিমধ্যে চোখ পড়েছে লামিয়ার। কর্টেজের দলের এক লোক নিস্তেজ পড়ে আছে, বুকে বুলেটের ফুটো। অনুমান করল, একে পাহারায় রেখে গিয়েছিল কর্টেজ।
‘আমি ভেবেছিলাম তুমি মারা গেছ,’ ফিসফিসিয়ে বলল ও।
‘দেখতেই পাচ্ছ, মরিনি,’ বলল রানা। কিন্তু একটা ব্যাপার ঠিক করে বলো তো, কুচিয়োর সঙ্গে কি হাত মিলিয়েছ তুমি? তোমাদেরকে একসঙ্গে ডেকে দাঁড়িয়ে কথা বলতে শুনেছি আমি।’
‘হাত মেলালে এভাবে পড়ে থাকতাম বলে মনে হয়?’ ভুরু কোঁচকাল লামিয়া।
‘তা হয় না, সেজন্যেই তো সাহায্য করতে এলাম। কিন্তু ব্যাপারটা কী? কী চাইছিল কুচিয়ো তোমার কাছে?’
‘একটা জিনিস বিক্রি করতে চাইছে রাশার কাছে। আমাকে দিয়ে মধ্যস্থতা করাতে চাইছিল।
‘কী জিনিস? এই জাহাজটা?’
মাথা ঝাঁকাল লামিয়া। ‘এটা কোনও সাধারণ জাহাজ নয়। পার্টিকেল বিম ফায়ার করতে পারে…’
‘আমি জানি,’ বাধা দিয়ে বলল রানা। ‘তুমি রাজি হওনি? কেন? তোমার দেশ তো এমন একটা অস্ত্র পেলে বর্তে যাবে।’
‘আমি বিজ্ঞানী, রানা। আমার কাজ মানুষের মঙ্গল করা, দুনিয়া ধ্বংস করা নয়। তাই চাই না কারও হাতে এমন অস্ত্র থাকুক… হোক সেটা আমার মাতৃভূমি।’
বিস্ময় নিয়ে লামিয়ার দিকে তাকাল রানা। রাশান একজন এজেন্টের মুখে এমন কথা শুনবে, ভাবতে পারেনি। বলল, ‘তুমি একটা অদ্ভুত মেয়ে!’
‘থাক, ওভাবে না বললেও চলবে। তুমি নিজেও কম অদ্ভুত নও।’ বিব্ৰত দেখাল লামিয়াকে।
প্রসঙ্গ বদলাল রানা। ‘ওরা কী করতে চাইছে, কিছু অনুমান করতে পারো?’
‘অনুমান না, আমি জানি। হামলা করতে চলেছে আমেরিকার ওপর-পার্টিকেল বিম দিয়ে। টার্গেট, ওয়াশিংটন ডিসি।’
‘কীভাবে?’
‘সিয়েরা লিওনের উপকূলে একটা বিশাল পার্টিকেল অ্যাকসেলারেটর বসানো হয়েছে। ওখান থেকে ওয়াশিংটনকে লক্ষ্য করে ছোঁড়া হবে চার্জড় পার্টিকেলের বিম। ঝাড়ুর মত ঝাঁট দেয়া হবে পুরো শহরে। আগুন ধরে যাবে সবখানে, বিস্ফোরণ ঘটবে… সব মিলিয়ে কী পরিমাণ প্রাণহানি হবে, তা কল্পনা করতেও ভয় হচ্ছে আমার।’
‘অস্ত্রটার ক্ষমতার নমুনা আমি দেখেছি,’ বলল রানা। ‘কিন্তু এতদূর থেকে কীভাবে ওয়াশিংটনে হামলা করা সম্ভব? রেঞ্জে হয়তো কাভার করবে, কিন্তু বিম তো আর বাঁক নিতে পারে না, সরলরেখায় চলে। তারমানে ওয়াশিংটনকে লক্ষ্য করে ফায়ার করা হলেও দিগন্ত পেরুবার পর বায়ুমণ্ডল ভেদ করে মহাশূন্যে চলে যাবে।’
‘সেই সমস্যার সমাধান করার জন্যে একটা ডিভাইস আছে এই জাহাজে,’ জানাল লামিয়া। ‘শক্তিশালী একটা ইলেকট্রো-ম্যাগনেটিক অ্যারে।’
‘ফালক্রাম?’ অন্ধকারে তীর ছুঁড়ল রানা।
‘হ্যাঁ। এক ধরনের রিলে ডিভাইস ওটা। বিমটা যখন আমাদের মাথার ওপর দিয়ে মহাশূন্যের দিকে যাবে, তখন ওটাকে টেনে নিচের দিকে নামিয়ে আনবে ওটা… এমনভাবে ধনুকের মত বাঁকিয়ে দেবে, যেন আমেরিকার পূর্ব উপকূলে আঘাত হানতে পারে।’
‘এরা কি পাগল?’ রানার কণ্ঠে অবিশ্বাস। ‘পুরোদস্তুর যুদ্ধ বাধাতে চাইছে!’
‘পাগলামি তো বটেই,’ স্বীকার করল লামিয়া। ‘সমস্যা হলো, যুদ্ধটায় জেতার মত অস্ত্র রয়েছে ওদের হাতে।’
‘কিন্তু এতে কত মানুষ মারা যাবে, তা কি ভাবছে না? সারা দুনিয়ায় কী ধরনের বিশৃঙ্খলা দেখা দেবে, সেটাও না?’ উঠে দাঁড়াল রানা। পিস্তলের ম্যাগাজিন বদলাল। ‘ডিভাইসটার কাছে পৌঁছুতে হবে আমাকে।’
‘আমার মনে হয় না সেটা সম্ভব, রানা। বড়জোর পনেরো মিনিট বাকি হামলা শুরু হতে।’ লামিয়াও উঠল। ‘তা ছাড়া ওখানে তোমার জন্যে অপেক্ষা করছে ওরা। জানে, ডিভাইসটা বন্ধ করার চেষ্টা করবে তুমি। রিঅ্যাক্টরের কাছেও পাহারা বসানো হয়েছে।’
‘তাই বলে তো হাত-পা গুটিয়ে বসে থাকা যায় না,’ আপন মনে বলল রানা। ‘তোমার মাথায় কোনও আইডিয়া আছে?’
ঠোঁট কামড়ে ভাবতে শুরু করল লামিয়া। একটু পর উজ্জ্বল হলো চেহারা। ‘কুল্যান্ট,’ বলল ও।
‘খোলাসা করে বলো, আমি তোমার মত বিজ্ঞানী নই।’
‘তরল নাইট্রোজেন ব্যবহার করছে ওরা সুপারকণ্ডাক্টিং এফেক্ট সৃষ্টির জন্যে। আমরা যদি ওই নাইট্রোজেনের প্রবাহ বন্ধ করে দিতে পারি, ম্যাগনেটগুলোর টেম্পারেচার বেড়ে যাবে, সুপারকণ্ডাকশনের ক্ষমতা হারাবে। ডিভাইসটাও ঠিকমত কাজ করবে না তখন।’
‘ব্রাভো,’ প্রশংসা করল রানা।
আর তখুনি ঝট্ করে খুলে গেল দরজা। অস্ত্রধারী এক মার্সেনারিকে দেখা গেল দোরগোড়ায়, পাহারাদারকে বাইরে দেখতে না পেয়ে খোঁজ নিতে এসেছে। ক্ষণিকের জন্যে স্থির হয়ে গেল সে, পালা করে তাকাল মেঝেতে পড়ে থাকা লাশ আর রানার দিকে। তারপরেই হাতের অস্ত্র তুলতে শুরু করল।
নির্দ্বিধায় বেরেটার ট্রিগার চাপল রানা। সাইলেন্সারের কারণে পর পর ভোঁতা দুটো শব্দ শোনা গেল। বুলেটের ধাক্কায় উল্টে পড়ল লোকটা খোলা দরজা দিয়ে বাইরে। সঙ্গে সঙ্গে হৈচৈ ভেসে এল করিডোর থেকে।
ডাইভ দিল রানা, তীরের মত বেরিয়ে এল কেবিন থেকে। পিস্তল তুলে হৈচৈয়ের উৎস লক্ষ্য করে গুলি ছুঁড়ল দুটো। কাতরে উঠল কেউ। আবছাভাবে দেখল, করিডোরের প্রান্ত থেকে লাফঝাঁপ দিয়ে সরে যাচ্ছে কয়েকজন লোক।
‘জলদি!’ লামিয়াকে ডাকল রানা।
কেবিন থেকে বেরিয়ে এল মেয়েটা। ওর হাত ধরল রানা।
‘এসো আমার সঙ্গে,’ বলল ও।
হাত ধরাধরি করে ছুটতে শুরু করল দু’জনে।নুমা থেকে পাঠানো নতুন সাবমারসিবলের কমাণ্ড সিটে বসে আছে আসিফ। গ্রুপারের তুলনায় দৈর্ঘ্যে ছোট হলেও সাবমারসিবলটার উচ্চতা বেশি, ফলে সোজা হয়ে বসতে পারছে ও। জলকন্যাকে অপারেট করবার জন্যে তানিয়াকেও উপুড় হয়ে শুতে হচ্ছে না। এ-মুহূর্তে ভার্চুয়াল কন্ট্রোলের পুরো গিয়ার পরে আসিফের পেছনে বসে আছে ও। পোর্টহোল দিয়ে তাকিয়ে আছে বাইরে।
পানির মাত্র দশ ফুট ওপর দিয়ে ছুটে চলেছে সাবমারসিবল, ঝুলছে বিশাল এক সি-হক হেলিকপ্টারের তলায়—ওটাই উড়িয়ে নিয়ে চলেছে ওদের। নিচে সাঁই সাঁই করে সরে যাচ্ছে সাগরের পানি, রাতের আঁধারে জ্বলজ্বল করছে ঢেউয়ের মাথায় ফেনায়িত সাদা মুকুট। অদ্ভুত লাগছে দৃশ্যটা।
দক্ষিণ দিক থেকে ওদেরকে এয়ার-ড্রপ করার পরিকল্পনা নেয়া হয়েছে… ইভেন্ট হরাইজন লাইনের যতটা সম্ভব কাছে। সেখান থেকে ডুব দিয়ে ক্যানিয়নে ঢুকবে ওরা, সংকীর্ণ গিরিখাতটার ভেতর দিয়ে এগিয়ে যাবে সামনে। সঙ্গে থাকবে বিস্ফোরক-সহ জলকন্যা। ডাইভারশন সৃষ্টির জন্যে বিশ মিনিট পর প্রথম দফার বিমান হামলা চালানো হবে কোয়াডাঙ্গলে। মিসাইল আর গোলাবর্ষণের মাধ্যমে ব্যতিব্যস্ত করে তোলা হবে শত্রুপক্ষকে, যাতে সাবমারসিবলটা ওদের চোখ এড়িয়ে নির্বিঘ্নে এগোতে পারে।
ওয়ান মিনিট টু ড্রপ পয়েন্ট,’ হেলিকপ্টার থেকে জানানো হলো।
‘রজার,’ সায় জানাল আসিফ। ঘাড় ফিরিয়ে তাকাল তানিয়ার দিকে। ‘শুনে খুশি হবে, বাড়তি কিছু সাপ্লাই নিয়ে এসেছি আমি।’
‘কীসের সাপ্লাই?’ ভুরু কোঁচকাল তানিয়া।
ইশারায় সাবমারসিবলের পেছনটা দেখাল আসিফ। সেখানে রাখা হয়েছে ডাইভিং গিয়ার আর বাঞ্জি কর্ডের রোল। বলল, ‘গতবারের মত আবার যদি কোনও ঝামেলায় পড়ি, এবার খানিকটা শান্তিতে বাইরে সাঁতার কাটা যাবে।’
মৃদু হাসল তানিয়া। পরক্ষণে বড় হয়ে গেল চোখ। ‘তোমার কি সব মনে পড়ে গেছে?
মাথা ঝাঁকাল আসিফ। ‘সাবমারসিবলে ঢোকার সঙ্গে সঙ্গে,’ বলল ও। ‘ছবির মত সবকিছু ভেসে উঠল মনে।’
বিষণ্ণ হলো তানিয়ার চেহারা। ‘খুব খারাপ।’
‘কেন? খারাপ কেন?’
‘ভয়ঙ্কর অভিজ্ঞতা ওটা। মনে না পড়লেই ভাল হতো।’
‘আমি অন্য চোখে দেখছি। আমার মতে, ওটা হলো বিরূপ পরিস্থিতিতে আমাদের টিমওয়ার্কের জ্বলন্ত দৃষ্টান্ত। এ নিয়ে গর্ব করা যায়, ভয় নয়।’
‘আল্লাহকে ডাকো, যাতে অমন দৃষ্টান্ত আবার দেখাতে না হয়।’
শব্দ করে হাসল আসিফ।
‘ত্রিশ সেকেণ্ড,’ জানানো হলো ওপর থেকে।
‘তুমি তৈরি?’ জিজ্ঞেস করল আসিফ।
বড় করে শ্বাস নিল তানিয়া। ‘হ্যাঁ।’
‘দশ সেকেণ্ড,’ শোনা গেল স্পিকারে।
বাইরে রোটরের আওয়াজ বদলে গেল, থেমে গেছে হেলিকপ্টার, হোভার করছে। মৃদু দোল খেয়ে সাবমারসিবলও স্থির হলো। কয়েক সেকেণ্ড পর ওজনশূন্যতা অনুভব করল স্বামী-স্ত্রী, ওদেরকে নিচে ফেলে দেয়া হয়েছে। পানি ছিটকে ওঠার শব্দ শোনা গেল, সাগরে আছড়ে পড়ল সাবমারসিবল। ডাইভ দেবার জন্যে সব কন্ট্রোল সেট করে রাখা হয়েছে, কাজেই পানিতে পড়ামাত্র ডুব দিল বাহনটা।
থ্রটল ঠেলে দিল আসিফ, ডানদিকের রাডার অপারেট করে নির্ধারিত কোর্সে নিয়ে এল সাবমারসিবলকে।
‘পাঁচ মিনিটের ভেতর ক্যানিয়নে পৌঁছুব,’ জানাল ও। ‘তারপর পনেরো মিনিট লাগবে ওটার শেষ প্রান্তে পৌঁছুতে। তারমানে বিশ মিনিট পর জলকন্যাকে ডেপ্লয় করতে হবে তোমাকে।’
মাথা ঝাঁকাল তানিয়া। বিশ মিনিট… শুনতে বেশি মনে হচ্ছে না, কিন্তু ও জানে, জীবনের সবচেয়ে দীর্ঘ বিশ মিনিট হতে চলেছে সময়টা।
.
সাগর থেকে প্রায় পনেরো তলা উঁচুতে, নিজের মারণাস্ত্রের কন্ট্রোল রুমে দাঁড়িয়ে আছেন জোসেফ আকুম্বা। জানেন, যে- ভয়ঙ্কর জুয়া খেলায় তিনি নেমেছেন, সেটা খুব নাজুক একটা বিন্দুতে এসে পৌঁছেছে। আমেরিকার দু-দুটো স্যাটেলাইট ধ্বংস করে দিয়েছেন তিনি, আফ্রিকার আকাশকে বিদেশি স্পাই স্যাটেলাইটের জন্যে নিষিদ্ধ ঘোষণা করেছেন। এখন অপেক্ষা করছেন প্রতিপক্ষের পাল্টা চালের।
‘আমেরিকান নেভির একটা ক্যারিয়ার ফ্লিট আমাদের উপকূল থেকে দু’শো মাইল দূরে পজিশন নিয়েছে,’ পাশ থেকে জানাল তাঁর নৌবাহিনীর একজন কমাণ্ডার। ‘আমাদের মেইন রেডারে এখন পর্যন্ত চব্বিশটা এয়ারক্র্যাফট ডিটেক্ট করা হয়েছে। ওগুলো এদিকেই আসছে।’
‘সাবমেরিন?’ জানতে চাইলেন আকুম্বা।
‘এখনও পাওয়া যায়নি। আমেরিকান সাবমেরিন নিঃশব্দে চলাফেরা’ করে, ডিটেক্ট করা কঠিন। তবে চিন্তার কিছু নেই, অগভীর পানিতে এলে ঠিকই টের পেয়ে যাব আমরা, তখন আক্রমণ চালানো হবে।’
মাথা ঝাঁকালেন আকুম্বা। নির্দেশ দিলেন, ‘টর্পেডো নেট তোলো। এমিটার-টাও ওঠাও পানির ওপরে।’
রিগের নিচ থেকে সগর্জনে উপসাগরের মুখের দিকে রওনা হলো অনেকগুলো প্যাট্রোল বোট। রিগগুলো থেকে অ্যান্টি- সাবমেরিন মিসাইল নিয়ে টেকঅফ করল কয়েকটা হেলিকপ্টার।
দৃশ্যটা ভালই লাগল দেখতে, কিন্তু প্রেসিডেন্ট জানেন, ওগুলো কোনও কাজের নয়। এনার্জি ওয়েপন যদি কাজ না করে, তা হলে তাঁর সব বোট আর হেলিকপ্টার আমেরিকানদের টার্গেট প্র্যাকটিসের ডামি হয়ে দাঁড়াবে।
কন্ট্রোল রুমের কাঁচ ভেদ করে সামনে তাকালেন আকুম্বা। চার নম্বর রিগ থেকে মাইলখানেক দূরে, পানির তলা থেকে উঠে আসতে শুরু করেছে বিশাল এক র‍্যাম্প–অতিকায় এক জলদানবের মত। ঢেউয়ের সারি থেকে তিনশো ফুট ওপরে উঠে থামল ওটা, নিচে রয়েছে টেলিস্কোপিং টাওয়ার, ব্রিজের পিলারের মত ঠেলে ধরেছে র‍্যাম্পটাকে।
র‍্যাম্পের মাঝ বরাবর, একেবারে ডগায় রয়েছে একটা অর্ধবৃত্ত আকৃতির টিউব; সেটার ভেতরে রয়েছে সুপারকণ্ডাক্টর—পার্টিকেল বিমকে যেদিক খুশি সেদিকে ঘোরাতে পারে ওটা।
‘এমিটার অনলাইন,’ রিপোর্ট দিল এক টেকনিশিয়ান। ‘চুরানব্বই পার্সেন্ট পাওয়ার পাচ্ছি আমরা।’
কাছেই একটা প্যানেলের ওপর ঝুঁকে রয়েছে ম্যালোন।
‘অল রিডিং শুনে সে সন্তুষ্ট হবার ভঙ্গিতে মাথা ঝাঁকাল। বলল, ইণ্ডিকেটরস্ অনলাইন।’
‘মিসাইল আসছে!’ হঠাৎ উত্তেজিত গলায় বলল রেডার অপারেটর। ‘দক্ষিণ থেকে ছ’টা, পশ্চিম থেকে দশটা, আর আটটা উত্তর-পশ্চিম থেকে!’
‘পার্টিকেল বিম চালু করো,’ শান্ত গলায় হুকুম দিলেন আকুম্বা। ‘ধ্বংস করে দাও ওগুলো।’
ক্রমাগত কয়েকটা সুইচ টেপা হলো, চালু হলো কম্পিউটার প্রোগ্রাম। শক্তিশালী রেড়ার সচল হয়ে উঠল, স্বয়ংক্রিয়ভাবে ট্র্যাক করতে শুরু করল আগুয়ান মিসাইলগুলোকে। এরপর মৃদু একটা ঝাঁকুনি দিয়ে পার্টিকেল বিম নিক্ষেপ করল এনার্জি ওয়েপনের এমিটার।
সূচনা হলো যুদ্ধের।
ভ্রান্ত কোনও ধারণা রাখছেন না আকুম্বা; ভাল করেই জানেন, লড়াইটা সহজ হবে না। জিততে হলে শুধু আমেরিকানদের আক্রমণ প্রতিহত করলেই চলবে না, পাল্টা আঘাত হানতে হবে তাদের মূল ভূখণ্ডে। গত আড়াইশো বছরে কেউ যা পারেনি, তা-ই করতে হবে তাঁকে—নতি স্বীকার করাতে হবে আমেরিকাকে।
দিগন্তের কাছে অন্ধকার আকাশ আলোকিত হতে শুরু করেছে একের পর এক বিস্ফোরণে। ধ্বংস হচ্ছে মিসাইলগুলো। সেদিকে তাকিয়ে মৃদু হাসলেন প্রেসিডেন্ট।
কাজটা খুব একটা কঠিনও হয়তো হবে না।
.
কয়েক হাজার মাইল দূরে, পেন্টাগনের সিচুয়েশন রুমে জড়ো হয়েছেন আমেরিকান সরকার ও সামরিক বাহিনীর শীর্ষস্থানীয় মানুষেরা, বিশাল স্ক্রিনে প্রত্যক্ষ করছেন আফ্রিকার উপকূলে চলতে থাকা যুদ্ধটা। তাঁদের মাঝে আছেন অ্যাডমিরাল হ্যামিলটন। শেষ কবে এমন স্নায়ুপীড়ায় ভুগেছেন, মনে করতে পারছেন না। দুশ্চিন্তায় ভুগছেন তিনি… দুশ্চিন্তা কেবল দেশের ভবিষ্যৎ নিয়ে নয়, যুদ্ধের ময়দানে তাঁর খুব প্রিয় দু’জন আছে বলেও।
টমাহক মিসাইলের দু’দফা হামলা ঠেকিয়ে দিয়েছে প্রতিপক্ষ। রেডার-জ্যামিঙের ক্ষমতাসম্পন্ন একটা বিমানকে ও নাগালের মধ্যে পেয়ে ধ্বংস করে দিয়েছে। এখন আরেক দফা হামলার প্রস্তুতি চলছে।
স্ক্রিনে অনেকগুলো ছোট ছোট বিন্দু দেখতে পাচ্ছেন অ্যাডমিরাল, ওগুলো আসলে এফ-এইটিন হরনেট ফাইটারের একটা স্কোয়াড্রন-বিভিন্ন দিক থেকে সিয়েরা লিওনের উপকূলের দিকে এগোচ্ছে। ইভেন্ট হরাইজন লাইন পেরিয়ে হামলা করার চেষ্টা করবে। লাইনের ওপারের যে-কোনও কিছুকে টার্গেট করার ক্ষমতা আছে এনার্জি ওয়েপনের, জানেন তাঁরা; তারপরেও নিশ্চিত হতে চাইছেন, আসলেই পারে কি না।
লাইন থেকে কয়েক মাইল দূরে থাকতেই একযোগে ফায়ার করা হলো অনেকগুলো হারপুন মিসাইল—নেভির সবচেয়ে দ্রুতগামী নিকটপাল্লার ক্ষেপণাস্ত্র। বিভিন্ন দিক থেকে ছুটছে ওগুলো, অস্ত্রটা একসঙ্গে ক’দিক সামলাতে পারে, পরীক্ষা করা হচ্ছে। কপাল ভাল হলে এতগুলো টার্গেট এনগেজ করতে গিয়ে ওটার সিস্টেম ওভারলোডও হয়ে যেতে পারে। কিন্তু কয়েক সেকেণ্ড যেতেই অ্যাডমিরাল টের পেলেন, পরীক্ষাটা ব্যর্থ হয়েছে। একটার পর একটা মিসাইলের গতিপথের রেখা মুছে যেতে শুরু করেছে স্ক্রিন থেকে।
বড় স্ক্রিনটার নিচে ছোট ছোট কয়েকটা স্ক্রিনে ফুটে উঠেছে মিসাইলগুলোর নাকে বসানো ক্যামেরার ফিড। ধোঁয়া আর আগুনের ঝলক দেখিয়ে অন্ধকার হয়ে যাচ্ছে ওগুলো। শেষ পর্যন্ত রইল না আর একটাও।
‘কী হলো?’ অস্থির গলায় জানতে চাইলেন ওয়েস্টলেক।
‘সবগুলো মিসাইল ধ্বংস হয়ে গেছে, স্যর,’ জানাল একজন টেলিমেট্রি অপারেটর।
স্পিকারে পাইলটদের গলা শোনা গেল… ওরাও একই রিপোর্ট দিচ্ছে। হঠাৎ একজন পাইলট চেঁচিয়ে উঠল, ‘মে-ডে! মে-ডে!! কন্ট্রোল ফেইলিওর…’
কথা শেষ হলো না তার, কেটে গেল কমিউনিকেশন।
আরেকজন পাইলটের রিপোর্ট শোনা গেল। ‘ওয়ান- ফাইভ-ফাইভ হেডিঙে বিস্ফোরণ দেখতে পাচ্ছি। দুটো… না, তিনটে এয়ারক্র্যাফট খতম হয়ে গেছে আমাদের।’
স্কোয়াড্রন কমাণ্ডার নির্দেশ দিল, ‘ড্রপ টু দ্য ডেক! পানির কাছে নেমে যাও। অ্যাবোর্ট মিশন!’
তার নির্দেশটা পালিত হবার আগে আরও দুটো ফাইটারের সিগনাল হারিয়ে গেল। স্কোয়াড্রন কমাণ্ডার জানাল, পাঁচটা ফাইটার হারিয়েছে সে। শেষে যোগ করল, ‘ভুল জায়গায় লাইন টেনেছি আমরা। অস্ত্রটার রেঞ্জ আরও বেশি।’
মুখ লাল হয়ে উঠল ওয়েস্টলেকের, গলার কাছে ফুলে উঠেছে রগ। দেখে মনে হলো, এক্ষুণি তাঁর মাথাটা বিস্ফোরিত হবে। অস্বস্তিতে পড়ে গেল সিচুয়েশন রুমে উপস্থিত সবাই।’
বিমান-হামলা ব্যর্থ হয়েছে, এবার সাবমেরিন দিয়ে চেষ্টা করা হবে। একই সঙ্গে পেছনের দরজা দিয়ে স্যাবোটাজ ঘটানোর চেষ্টা কররে নুমার দুই স্টাফ—জানানো হলো সবাইকে। তবে এই হামলাটা বিমান হামলার মত দ্রুত হবে না, হবে আস্তে-ধীরে। যার যার আসনে নড়ে-চড়ে বসলেন সবাই। কেউ কেউ আবার উঠে হাঁটাহাঁটি শুরু করলেন হাত- পায়ের জড়তা কাটাবার জন্যে।
একজন এইডকে সিচুয়েশন রুমে ঢুকতে দেখলেন অ্যাডমিরাল হ্যামিলটন। সোজা তাঁর দিকেই এগিয়ে এল সে। কাছে এসে সম্মান দেখিয়ে একটা ভাঁজ করা কাগজ বাড়িয়ে ধরল।
‘নুমা হেডকোয়ার্টার থেকে মেসেজ, অ্যাডমিরাল।’
কাগজটা নিয়ে পড়লেন অ্যাডমিরাল হ্যামিলটন। গম্ভীর হয়ে গেল চেহারা। পাশে বসা ভাইস প্রেসিডেন্টকে দিলেন ওটা। পড়ার পর একই অবস্থা হলো তাঁরও। ইশারায় ডাকলেন ওয়েস্টলেককে।
‘ইয়েস, স্যর?’
কাগজটা দেখালেন ভাইস প্রেসিডেন্ট। ‘আর্জেণ্ট মেসেজ, ওয়েস্টলেক। এটার ইনফরমেশন যদি ঠিক হয়, আর দশ মিনিট পরেই পার্টিকেল বিমের সাহায্যে আঘাত হানা হবে ওয়াশিংটনের বুকে। ‘
‘হোয়াট!’ চমকে উঠলেন ওয়েস্টলেক। ‘কোত্থেকে এসেছে এই ইনফরমেশন?’
‘নুমার স্পেশাল প্রজেক্ট ডিরেক্টর মাসুদ রানার কাছ থেকে। আটলান্টিকের একটা জাহাজে এ-মুহূর্তে অপারেশন চালাচ্ছে সে। ওখান থেকেই পাঠিয়েছে মেসেজটা।’
‘পাগলের প্রলাপ,’ এক কথায় ব্যাপারটা উড়িয়ে দিলেন ওয়েস্টলেক। ‘ব্যাপারটা যদি সত্যিই হয়, আরও আগেই জানাল না কেন? এখন জানিয়ে তো কোনও লাভ নেই। দশ মিনিটে কিছুই করা সম্ভব নয়।’
‘এর আগে হয়তো সুযোগ পায়নি জানানোর, বললেন হ্যামিলটন। ‘তা ছাড়া, কিছু করা যাবে না, এটা ঠিক নয়। ইমার্জেন্সি ব্রডকাস্ট সিস্টেম আছে আমাদের। একটা ঘোষণা দিয়ে শহরের সবাইকে নিরাপদ আশ্রয়ে যেতে বলতে পারি—বেজমেণ্টে, আণ্ডারগ্রাউণ্ড গ্যারাজে, বা মেট্রো স্টেশনগুলো…’
‘তাতে শুধু প্যানিকই সৃষ্টি করা হবে,’ মাথা নাড়লেন ওয়েস্টলেক। ‘অকারণে কিছু লোক মারা যাবে।’
‘চুপ করে বসে থাকলে সবাই বেঁচে যাবে বলে ধারণা আপনার?’
‘বললাম তো, এটাকে সিরিয়াসলি নেবার কিছু নেই। পার্টিকেল বিম সরলরেখায় চলে। আফ্রিকার উপকূল থেকে বাঁক নিয়ে আমেরিকা পর্যন্ত পৌঁছুবার কোনও উপায় নেই। আমাদের এফ-এইটিনগুলোর কথাই ধরুন। দিগন্তের নিচে চলে আসার পর ওগুলোর কিছু করতে পারেনি ওরা।’
‘এটা আপনার যুক্তি। এখানে অনেক বিশেষজ্ঞ আছেন, তাঁদের মতামতটা জেনে নিলে হয় না?’
সামনে রাখা মাইক্রোফোন অন্ করলেন ভাইস প্রেসিডেন্ট। মনোযোগ আকর্ষণ করলেন সবার। রানার মেসেজটা পড়ে শুনিয়ে বললেন, ‘মি. ওয়েস্টলেক বলছেন, ওয়ার্নিংটা অমূলক। পার্টিকেল বিম এখানে পৌঁছুতে পারবে না। আপনাদের কারও যদি দ্বিমত থাকে, আমাদের সেটা ‘জানান।’
কামরার আরেকপ্রান্তে একজনকে উঠে দাঁড়াতে দেখা গেল। তিনি আমেরিকার একজন শীর্ষস্থানীয় পদার্থবিজ্ঞানী। গলা খাঁকারি দিয়ে বললেন, ‘এক্সকিউজ মি, মি. ভাইস প্রেসিডেন্ট। ছোট্ট একটা সম্ভাবনা আছে।’
‘কী সম্ভাবনা?’
‘আপনি হয়তো জানেন, পার্টিকেল বিমের গতি আর ডিরেকশন… দুটোই নিয়ন্ত্রিত হয় ম্যাগনেটের সাহায্যে। আমাদের একটা স্টাডি বলছে, ওই বিমের গতিপথে যদি যথেষ্ট শক্তিশালী একটা ম্যাগনেটিক ফিল্ড তৈরি করা যায়, বিমের ডিরেকশন বদলে দেয়া সম্ভব।’
তথ্যটা উদ্বেগ জাগাল সবার মাঝে। অ্যাডমিরাল হ্যামিলটন বললেন, ‘সিয়েরা লিওনের ওই বিমটা যদি ওয়াশিংটনে পৌছাতে হয়, তা হলে কী লাগবে?’
‘শক্তিশালী একটা ম্যাগনেটিক অ্যারে,’ বললেন বিজ্ঞানী। ‘ছোটখাট একটা শহরের সমান পাওয়ার দরকার হবে ওটার জন্যে।’
‘আর লোকেশন? কোথায় বসাতে হবে এই অ্যারে?’
‘এমিটার আর টার্গেটের মাঝামাঝি দূরত্বে।’
‘ব্যস, তা হলে তো প্রমাণই হয়ে গেল—খবরটা ভুয়া,’ স্বস্তির নিঃশ্বাস ফেলে বললেন ওয়েস্টলেক। ‘আটলান্টিকের মাঝখানে এমন কোনও দ্বীপ নেই, যেখানে এত পরিমাণে পাওয়ার জেনারেট করার মত প্ল্যান্ট বসানো যায়।’
‘নিউক্লিয়ার রিঅ্যাক্টর দিয়েও কাজটা করা যায়, মি. ওয়েস্টলেক,’ বললেন বিজ্ঞানী। ‘তার জন্যে খুব বেশি জায়গা দরকার হয় না। ইন ফ্যাক্ট, নিউক্লিয়ার সাবমেরিনের রিঅ্যাক্টর দিয়েও কাজটা করা সম্ভব।’
‘আমাদের হাতে এমন কোনও ইনফরমেশন নেই যে, শত্রুদের হাতে নিউক্লিয়ার সাবমেরিন আছে।’
ওয়েস্টলেকের কথার সঙ্গে একমত হতে পারছেন না অ্যাডমিরাল হ্যামিলটন। পেন্টাগনের যে-স্টাফ মনিটরটা অপারেট করছে, তার দিকে তাকালেন। বললেন, ‘পুরো আটলান্টিকের ভিউ দেখাও আমাদেরকে।’
কেউ আপত্তি করল না। কি-বোর্ডের দুটো বাটন চাপতেই বদলে গেল স্ক্রিনের দৃশ্য। পুরো আটলান্টিক মহাসাগরের মানচিত্র ফুটে উঠল ওতে। বামে রয়েছে আমেরিকার পূর্ব- উপকূল, ডানপ্রান্তে আফ্রিকা, আর ওপরে ইয়োরোপের দক্ষিণ অংশ। আমেরিকান নেভির যুদ্ধবহরের আইকনগুলো জ্বলজ্বল করছে আফ্রিকার উপকূলে।
‘লাইবেরিয়ান ট্যাঙ্কার নর্দার্ন স্টারের পজিশন দেখাও এবার,’ বললেন অ্যাডমিরাল। রানার পাঠানো মেসেজটায় কো-অর্ডিনেটস্ দেয়া আছে, সেটা পাঠিয়ে দিয়েছেন অপারেটরের কাছে।
কয়েক সেকেণ্ড লাগল, তারপরেই স্ক্রিনে মিটমিট করে উঠল একটা নতুন বিন্দু। আর ওটার লোকেশন দেখে দম আটকে এল সবার। স্ক্রিনের একেবারে মাঝখানে…. ওয়াশিংটন আর কোয়াডাঙ্গলের ঠিক মাঝামাঝি দূরত্বে জ্বলজ্বল করছে ওটা।
‘মাই গড!’ আঁতকে উঠলেন ভাইস প্রেসিডেন্ট। ঝট্ করে তাকালেন নেভি চিফের দিকে। ‘আমাদের সাবমেরিনগুলো কখন হামলা করবে?’
মুখ কালো হয়ে গেল নেভি চিফের। ‘আরও ত্রিশ মিনিট লাগবে পজিশনে পৌঁছুতে। ওদের ভরসায় থেকে লাভ নেই।’
এক মুহূর্ত দেরি না করে কাজে নেমে পড়লেন ভাইস প্রেসিডেন্ট। নিজের সহকারীকে ডেকে হুকুম দিলেন, ‘সিক্রেট সার্ভিসের সঙ্গে কথা বলো, প্রেসিডেন্টকে এখুনি বাঙ্কারে নিয়ে যেতে হবে। ইমার্জেন্সি ব্রডকাস্ট সিস্টেমে সতর্ক করে দাও সবাইকে, শেল্টার নিতে বলো। সমস্ত ল-এনফোর্সমেন্ট এজেন্সি আর পাওয়ার কোম্পানিকেও খবর দিতে হবে। রেডি থাকতে বলো সব হাসপাতাল আর ইমার্জেন্সি সার্ভিসকে।’
সঙ্গে সঙ্গে ব্যতিব্যস্ত হয়ে পড়ল সিচুয়েশন রুমে উপস্থিত সবাই। টেলিফোনে কথা বলছেন যার যার সংস্থায়। মাছের বাজারে পরিণত হলো জায়গাটা।
সেলফোন থেকে নুমার সমস্ত স্টাফকে মেসেজ পাঠিয়ে দিলেন অ্যাডমিরাল হ্যামিলটন। তারপর মুখ তুলে তাকালেন অ্যারন ওয়েস্টলেকের দিকে।
পাংশুবর্ণ ধারণ করেছে এনএসএ-র ডেপুটি ডিরেক্টরের মুখ। কাঁপা কাঁপা হাতে ফোন করছেন নিজের স্ত্রীকে। অ্যাডমিরালকে তাকাতে দেখে বললেন, ‘ফোন ধরছে না। কী যে করি…’
‘চেষ্টা করতে থাকুন,’ বললেন অ্যাডমিরাল। মায়া লাগছে ভদ্রলোককে দেখে। ‘হাল ছাড়বেন না।’
আবার ডায়াল করলেন ওয়েস্টলেক। রিং হবার ফাঁকে অ্যাডমিরালকে জিজ্ঞেস করলেন, ‘আপনার ওই মাসুদ রানা… ও কি ওই জাহাজটায় উঠতে পেরেছে?’
‘আমি যদ্দূর জানি।’
ঢোক গিললেন ওয়েস্টলেক। দর্পচূর্ণ হয়েছে তাঁর। বললেন, ‘তা হলে তো ও-ই আমাদের শেষ ভরসা।’
চিন্তিত ভঙ্গিতে মাথা ঝাঁকালেন অ্যাডমিরাল। কথাটা ঠিক। রানার হাতে এখন ওয়াশিংটন ডিসি-র কয়েক লক্ষ মানুষের প্রাণ। ও কি পারবে ওঁদেরকে বাঁচাতে?কেবিন থেকে বেরিয়ে লামিয়াকে নিয়ে প্রথমে নর্দার্ন স্টারের রেডিও রুমে গেছে রানা, অপারেটরকে বেহুঁশ করে মেসেজ পাঠিয়েছে নুমা হেডকোয়ার্টারে, তারপর আবার বেরিয়ে এসেছে। এখন ছুটছে দু’জনে। পেছনে ধাওয়া করে আসছে কর্টেজের দলের মার্সেনারিরা।
ম্যাগাজিন ফুরিয়ে গেছে, পিস্তল রিলোড করল রানা। ধাওয়াকারীরা কিছুটা পিছিয়ে একটা সংকীর্ণ কুঠুরিতে ঢুকে থামল। গা-ঢাকা দিল ওখানে।
পরক্ষণে একটা নতুন আওয়াজ শোনা গেল—হুপ হুপ জাতীয় শব্দ… ডাইভ দেবার আগে সাবমেরিনে যেমনটা শোনা যায়, অনেকটা সেরকম।
‘কীসের আওয়াজ ওটা?’ জানতে চাইল রানা।
‘জানি না,’ ক্লান্ত গলায় বলল লামিয়া।
কয়েক মুহূর্ত পরেই লাউডস্পিকারে শোনা গেল যান্ত্রিক কণ্ঠস্বর।
‘ফালক্রাম ডেপুয় হচ্ছে। সবাইকে মিডশিপ্‌স অ্যারে থেকে দূরে থাকতে বলা হলো। রিপিট। সবাইকে মিডশিপস অ্যারে থেকে দূরে থাকতে বলা হলো…’
‘সময় ফুরিয়ে আসছে আমাদের,’ উদ্বিগ্ন গলায় বলল লামিয়া। ‘কয়েক মিনিটের বেশি বাকি নেই।’
‘আর আমরা উল্টোপথে চলেছি,’ সখেদে যোগ করল রানা।
কিছু করারও ছিল না। পদে পদে ওদের বাধা দেবার জন্যে অপেক্ষা করছে জাহাজের লোকেরা, তাই বার বার দিক বদলাতে বাধ্য হয়েছে দু’জনে। রেডিও রুম থেকে বেরিয়ে আসার পর জাহাজের পেছনদিকে যাবার বদলে আরও সামনে এগিয়ে এসেছে ওরা।
একটা সুবিধে অবশ্য পাওয়া যাচ্ছে—জাহাজটা বিশাল হলেও ক্রুর সংখ্যা একশোর বেশি নয়। তাদের অধিকাংশই বিভিন্ন ডিউটি স্টেশনে যোগ দিয়েছে ফালক্রাম সংক্রান্ত অপারেশনটার জন্যে। তাই রানা আর লামিয়ার পেছনে খুব বেশি লোক লেলিয়ে দিতে পারেনি কর্টেজ।
তারপরেও জাহাজটার সেটআপ একটা মস্ত বাধা হয়ে দাঁড়িয়েছে ওদের জন্যে। জাহাজের অর্ধেকটা দখল করেছে ফালক্রাম কম্পার্টমেন্ট, সেটা পুরো প্রস্থ জুড়ে বিস্তৃত। কাজেই জাহাজের পেছনদিকে যেতে চাইলে হয় ওটার ভেতর দিয়ে যেতে হবে, নয়তো একেবারে নিচের কোনও ডেক… অর্থাৎ, ফালক্রামের তলা দিয়ে। কোনোটাই করতে পারছে না ওরা।
এখনও অ্যালার্ম বাজছে লাউডস্পিকারে, শোনা যাচ্ছে রেকর্ড করা সতর্কবাণী। রানা অনুমান করল, জাহাজের ওপরের ডেক খুলে গেছে, ওখান দিয়ে পাখার মত বেরিয়ে আসছে বিশাল অ্যারে-টা।
‘চলো,’ লামিয়াকে দাঁড় করাল ও।
কষ্ট হচ্ছে মেয়েটার, কিন্তু কোনও অভিযোগ করল না। যতটা পারল, তাল মিলিয়ে এগোল রানার সঙ্গে।
একটা ল্যাডার পেল রানা, নেমে গেছে নিচে। ওটা ধরে পিছলে নেমে গেল ও। ইশারা পেয়ে লামিয়াও নামল। রানা লক্ষ করল, ওর হাতের ব্যাণ্ডেজ ভিজে উঠেছে রক্তে।
‘কী অবস্থা, দেখি?’
‘আমি ঠিক আছি,’ রানাকে বাধা দিল লামিয়া। ‘এগোও।’
আরেকটা ল্যাডার ধরে আরও এক ডেক নামল দু’জনে। এবার থামল রানা। কানে বাজছে মেশিনারির জোরালো আওয়াজ। একটা বুদ্ধি খেলল মাথায়।
‘এখানেই অপেক্ষা করো,’ লামিয়াকে বলল ও। তারপর এগিয়ে গেল সামনে। একটা হ্যাচওয়ে পেল–পাল্লার ওপরে লেখা: থ্রাস্টার ইউনিট।
পেছনে বাল্কহেডের গায়ে হেলান দিয়ে বসে পড়েছে লামিয়া। রানাকে তাকাতে দেখে বলল, ‘এ…একটু বিশ্রাম নিচ্ছি। এখুনি উ…উঠে পড়ব।’
আর বেশিক্ষণ ছোটাছুটি করতে পারবে না মেয়েটা, বুঝল রানা। অবশ্য ছুটে লাভও নেই। সময় ফুরিয়ে এসেছে ওদের।
লাউডস্পিকারটা আচমকা নীরব হয়ে গেল। কিছু একটা লক হয়েছে ওপরে, তার ধাক্কায় মৃদু কেঁপে উঠল পুরো জাহাজের কাঠামো।
‘কতক্ষণ বাকি?’ জানতে চাইল রানা।
‘এক মিনিট,’ হাঁপাতে হাঁপাতে বলল লামিয়া। ‘বা তারও কম।’ নেতিয়ে পড়েছে ও। ব্যাণ্ডেজ চুইয়ে এখন বেরিয়ে আসছে রক্ত।
দাঁতে দাঁত পিষল রানা। লামিয়ার জন্যে কিছুই করার নেই এ-মুহূর্তে। তার আগে ফালক্রামটা ঠেকানো দরকার। দেয়ালের ব্র্যাকেট থেকে খুলে আনল একটা ফায়ার-ফাইটিঙের কুঠার। সামনের হ্যাচ খুলে ঢুকে পড়ল ভেতরে।
প্রচণ্ড আওয়াজে কান ঝালাপালা। নিচে তাকিয়ে জাহাজের শক্তিশালী বো-থ্রাস্টারের মোটর দেখতে পেল রানা—যন্ত্রগুলো খাটছে প্রাণপণে। বিশাল জাহাজটাকে নির্দিষ্ট একটা পজিশনে স্থির রাখার জন্যে ব্যবহার করা হচ্ছে ওগুলোকে।
একটু ভাবল রানা। ধারণা করল, পার্টিকেল বিমের দিক পরিবর্তন করার জন্যে পজিশন অত্যন্ত গুরুত্বপূর্ণ। থ্রাস্টারগুলো যদি কোনোভাবে বিকল করে দেয়া যায়, নিঃসন্দেহে একটা গোলমাল দেখা দেবে ফালক্রামের অপারেশনে। তা-ই করার জন্যে পা বাড়াল ও।
.
চার নম্বর অয়েল রিগের কন্ট্রোল রুম থেকে রণক্ষেত্রের পরিস্থিতি বিচার করছেন আকুম্বা। দু’দফা হামলা ঠেকিয়ে দিয়েছেন তিনি, আমেরিকানদের বাধ্য করেছেন পিছু হটতে। এবার পাল্টা আঘাত হানার পালা।
‘সবগুলো ইউনিট ফুল পাওয়ারে আনো, হুকুম দিলেন তিনি।
প্রেসিডেন্টের পাশে জড়সড় ভঙ্গিতে দাঁড়িয়ে আছে ম্যালোন; ভয়ঙ্কর যে-ধ্বংসযজ্ঞ ঘটতে চলেছে, তার রূপকার বলে তাকে মানাচ্ছে না মোটেই। বরং তাকে মনে হচ্ছে গর্ত থেকে বেরিয়ে আসা একটা ভীত খরগোশের মত। হুকুম পেয়ে কন্ট্রোল প্যানেলে ব্যস্ত হয়ে পড়ল সে, বাকি টেকনিশিয়ানরাও লেগে গেল কাজে। কী করতে হবে, সে-ব্যাপারে প্রশিক্ষণ দেয়া হয়েছে সবাইকে।
একটু পর সোজা হলো ম্যালোন। রিপোর্ট দিল: ‘সবগুলো ইউনিট একশো পার্সেন্ট ডিজাইন লোডে পৌঁছেছে। ম্যাগনেটিক টানেলগুলো এনার্জাইজড্-সবুজ রিডিং দিচ্ছে। হেভি পার্টিকেলের মিশ্রণ স্টেবল অবস্থায় আছে।’ কথা বলতে বলতে চেক করে নিল একটা মনিটর, সেখানে ফুটে উঠেছে নর্দার্ন স্টারের টেলিমেট্রি ডিসপ্লে। ‘ফালক্রাম ডেপ্লয় করা হয়েছে। আপনি এখন ফায়ার করতে পারেন।’
মৃদু হাসলেন আকুম্বা, মুহূর্তটা উপভোগ করছেন। মিসাইল নিয়ে, ফাইটার নিয়ে, তাঁকে আক্রমণ করেছিল আমেরিকানরা। কিচ্ছু করতে পারেনি। সোনার রিডিঙে এখন ধরা পড়ছে ওদের দুটো সাবমেরিন, অগভীর পানিতে প্রবেশ করছে। ওগুলোও ব্যর্থ হবে। এবার ওদের ধৃষ্টতার পাল্টা জবাব দেবেন তিনি।
তাঁর হুকুম পাওয়ামাত্র চালু হবে পুরো সিস্টেম। পনেরো সেকেণ্ড লাগবে অ্যাকসেলারেটরের টানেলে পার্টিকেল বিমের চার্জ তৈরি হতে। তার কোয়ার্টার সেকেণ্ড পরে অদৃশ্য সেই বিমের ধারা ছুটবে আটলান্টিকের ওপর দিয়ে, নর্দার্ন স্টারের ওপরে পৌঁছুবে, সেখান থেকে বাঁক নিয়ে আঘাত হানবে আমেরিকার রাজধানীতে। বেশিক্ষণ না, মাত্র একটা মিনিট পুরো শহরের ওপর দিয়ে পার্টিকেল বিমের প্রবাহ ঘটাবেন তিনি; তাতেই ঘটবে মহাপ্রলয়। দিব্যচোখে দেখতে পাচ্ছেন তিনি সেই দৃশ্য।
ম্যালোনের দিকে তাকালেন আকুম্বা। ‘তৈরি তুমি? ফায়ার!’
.
থ্রাস্টার রুমের ভেতরে, যা খুঁজছিল তা পেতে কয়েক সেকেণ্ড লাগল রানার। মোটাসোটা একটা হাই ভোল্টেজ পাওয়ার লাইন, রিঅ্যাক্টর রুমে যেমনটা দেখেছিল। দেরি না করে ওটার দিকে এগিয়ে গেল ও, কুঠারটা সজোরে ঘুরিয়ে কোপ মারল লাইনে। শেষ মুহূর্তে ছেড়ে দিল ওটা হাত থেকে, যাতে শক না খায়।
জায়গামত আঘাত হানল কুঠারের ফলা। আগুনের স্ফুলিঙ্গের ফুলঝুরি উঠল। চোখ-ধাঁধানো আলোর মাঝে দেখা গেল বিদ্যুতের শিখা—কেইবলের কাটা জায়গাটায় আধ সেকেণ্ডের জন্যে নাচানাচি করল। তারপরেই পুরো জাহাজ ডুবে গেল অন্ধকারে।
মেঝেতে ছিটকে পড়েছে রানা। মুখটা এমনভাবে জ্বলছে, যেন ঝলসে গেছে আগুনে। অন্ধকারে কিছুক্ষণ সচল রইল থ্রাস্টারের মোটর, তারপর ধীরে ধীরে কমে এল ওগুলোর গর্জন। থেমে যাচ্ছে। ইমার্জেন্সি লাইট জ্বলে উঠল হঠাৎ। তবে স্বস্তির সঙ্গে রানা লক্ষ করল, এছাড়া আর কোনও কিছুতেই পাওয়ার নেই।
কষ্টেসৃষ্টে উঠে দাঁড়াল ও। টলমল পায়ে এগোল হ্যাচের দিকে।
.
নর্দার্ন স্টারের ব্রিজে হতভম্ব অবস্থায় দাঁড়িয়ে আছে কর্টেজ। আলো নিভে গেছে গোটা জাহাজের, রাতের আঁধার যেন গ্রাস করেছে সবকিছু। খানিক পর মিটমিট করে জ্বলে উঠল ইমার্জেন্সি লাইট।
সমস্যাটা ধরতে পারছে না সে। প্রথমে ভাবল, অ্যারের চাহিদা মেটাতে গিয়ে পুরো ইলেকট্রিক্যাল সিস্টেম ওভারলোড হয়ে গেছে। এগিয়ে গিয়ে ফালক্রামের কন্ট্রোলে হাত রাখল, অন-অফ করল টগল সুইচ, কিন্তু কোনও লাভ হলো না। স্ট্যাণ্ডবাই লাইটও জ্বলছে না।
কয়েক সেকেণ্ড পর কয়েকটা বেসিক সিস্টেম চালু হলো। আশাবাদী হয়ে চারদিকে তাকাল কর্টেজ।
‘একশো বিশ ভোল্টের লাইনটা শুধু চালু হয়েছে,’ তাকে হতাশ করে দিয়ে বলল এক ইঞ্জিনিয়ার। ‘হাই-ভোল্টেজ লাইনটা এখনও বন্ধ।’ নিজের সামনের কয়েকটা সুইচ টিপল সে। ‘থ্রাস্টার কাজ করছে না। কোনও পাওয়ার পাচ্ছে না অ্যারে বা অ্যাকসেলারেটর।’
উইওশিল্ডের সামনে গিয়ে বাইরে তাকাল কর্টেজ। জাহাজের মাঝখান থেকে বেরিয়ে এসেছে ফালক্রাম, বিশাল একটা ছাতার মত দেখাচ্ছে ওটাকে… নিষ্প্রাণ একটা ছাতা। গুঞ্জন করছে না, আলো জ্বলছে না।
আবারও কন্ট্রোলের কাছে ফিরে এল সে। জয়স্টিক নিয়ে নাড়াচাড়া করল একটু। সাড়া দিল না ফালক্রাম। এতক্ষণ যে ক্ষীণ সন্দেহ মাথায় ঘুরপাক খাচ্ছিল, এবার সেটা পরিণত হলো স্থির বিশ্বাসে।
‘রানা!’ চিবিয়ে চিবিয়ে বলল সে।
ক্রোধে কয়েক মুহূর্ত ফুঁসল কর্টেজ, তারপর লাগাম টানল আবেগের। উত্তেজিত হয়ে লাভ নেই এখন, কাজ করতে হবে ঠাণ্ডা মাথায়। জানে, হাই-ভোল্টেজ লাইনটা পুনঃস্থাপন করা সম্ভব; কিন্তু তার আগে নিশ্চিত করতে হবে, রানা যেন দ্বিতীয়বার ওতে বাগড়া দিতে না পারে। আর সেটা করতে হবে তাকেই।
একটা রাইফেল তুলে নিল কর্টেজ। সেফটি চেক করল। তারপর নির্দেশ দিল, ‘কাউকে নিচে পাঠাও, হাই-ভোল্টেজ লাইনটা যেখানে কাটা পড়েছে, সেখান থেকে বাইপাস করে দিক। এরপর আবার কাজে নামব আমরা।’
মাথা ঝাঁকাল ইঞ্জিনিয়ার। বলল, ‘প্রেসিডেন্ট আকুম্বা যদি যোগাযোগ করেন, কী বলব?’
‘ধৈর্য ধরতে বলবে।’
রাইফেল নিয়ে ব্রিজ থেকে বেরিয়ে গেল কর্টেজ-শিকার করবে রানাকে।টান টান উত্তেজনা পেন্টাগনের সিচুয়েশন রুমে। আক্ষরিক অর্থেই পিনপতন নীরবতা বিরাজ করছে ওখানে। হঠাৎ সেই নীরবতা ভেঙে কথা বলে উঠল একজন স্টাফ, কানে হেডফোন পরে আছে সে।
‘কোয়াডাঙ্গল সাইট থেকে এনার্জি ডিসচার্জের খবর পাচ্ছি আমরা,’ জানাল সে। কন্টিনিউয়াস ডিসচার্জ… অন্তত ষাট সেকেণ্ডের জন্যে।’
কেউ প্রতিক্রিয়া দেখাল না, কেউ কথা বলল না, অপলকে সবাই তাকিয়ে আছে স্ক্রিনের দিকে। অপেক্ষা করছে অমোঘ পরিণতির জন্যে। ব্যালাস্টিক মিসাইলের ক্ষেত্রে সতেরো মিনিট সময় পাওয়া যায়, কিন্তু পার্টিকেল বিম আঘাত করবে চোখের পলকে।
দশ সেকেণ্ড কাটল, কিছুই ঘটল না। সব বাতি জ্বলছে, কম্পিউটারগুলোও চলছে স্বাভাবিকভাবে। বিস্মিত ভঙ্গিতে মুখ চাওয়াচাওয়ি করল সবাই।
‘কী হলো?’ অধৈর্য গলায় জানতে চাইলেন ভাইস প্রেসিডেন্ট।
কম্পিউটার টার্মিনালে বসে থাকা এক স্টাফ জানাল, ‘আমাদের নেটওয়ার্কগুলো এখনও লাইভ ব্রডকাস্ট করে চলেছে, স্যর। কোনও ধরনের ইম্প্যাক্ট বা ড্যামেজের লক্ষণ নেই।’
‘তা কী করে সম্ভব?’
‘সম্ভব,’ মুখ খুললেন অ্যাডমিরাল হ্যামিলটন। ‘কারণ নর্দার্ন স্টারে মাসুদ রানা আছে। ও নিশ্চয়ই কিছু একটা করেছে।’
‘সেক্ষেত্রে পুরো আমেরিকার তরফ থেকে একটা ধন্যবাদ পাওনা হয়েছে তার,’ বললেন ওয়েস্টলেক। যেন ঘাম দিয়ে জ্বর ছেড়েছে ভদ্রলোকের। ‘আমিও ক্ষমা চাইছি তার কথায় এর আগে গুরুত্ব দিইনি বলে।’
‘এসব নাহয় সামনাসামনিই বলবেন ওকে, বললেন অ্যাডমিরাল। ‘এখনও বিপদ কাটেনি। ট্যাঙ্কারটার একটা পার্মানেন্ট ব্যবস্থা করা দরকার। রানাকেও উদ্ধার করে আনতে হবে ওখান থেকে।’
‘আমি দেখছি ব্যাপারটা,’ বললেন নেভি চিফ। ব্যস্ত হয়ে পড়লেন টেলিফোন নিয়ে।
স্ক্রিনের দিকে চোখ ফেরালেন অ্যাডমিরাল হ্যামিলটন। লড়াই এখনও শেষ হয়নি, বরং শুরু।
.
সাগরের গভীর থেকে উঠে এসেছে আমেরিকান সাবমেরিন ইউএসএস মেম্ফিস, কন্টিনেন্টাল শেলফের ধারে পজিশন নিয়েছে, তারপর বো-তে বসানো সোনারের সাহায্যে ক্রমাগত ট্রান্সমিট করছে পিং সিগনাল। আণ্ডারওয়াটার কন্ট্যাক্ট ডিটেক্ট করবার জন্যে ব্যবহার করা হয় এই সিগনাল, যদিও পারতপক্ষে সেটা কোনও সাবমেরিন ব্যবহার করতে চায় না, কারণ পিঙের উৎস সন্ধান করে সাবমেরিনের লোকেশন বের করা যায়। এ-দফা ইচ্ছে করেই সেটা করছে মেম্ফিস, আসলে টোপ ফেলছে শত্রুপক্ষের সাবমেরিনগুলোর সামনে, টেনে নিয়ে আসতে চাইছে নিজের দিকে, যাতে ওগুলোর পেছনে নির্বিঘ্নে কাজ করতে পারে আসিফ আর তানিয়া।
সাবমেরিনের কন্ট্রোল রুমে বসে সিগনাল মনিটর করছে সোনার অপারেটর। রিপোর্ট দিল, ‘পাঁচটা টার্গেট ছুটে আসছে আমাদের দিকে। ডেজিগনেশন… ব্রাভো ওয়ান টু ফাইভ।’
‘ফায়ারিং সলিউশন পাওয়া গেছে?’ জানতে চাইলেন মেম্ফিসের ক্যাপ্টেন।
দ্বিধান্বিত ভঙ্গিতে মাথা নাড়ল ফায়ার কন্ট্রোল অফিসার। তার কম্পিউটারে জ্বলছে-নিভছে সবুজ আর লাল আলো। বলল, ‘সাবমেরিনগুলো খুব ছোট, বার বার দিক বদলাচ্ছে। তাই ফায়ারিং সলিউশন দিতে পারছে না কম্পিউটার।’
‘তা হলে অ্যাকুস্টিক মোডে ফায়ার করব,’ বললেন ক্যাপ্টেন। ‘রেডি?’
‘রেডি, স্যর।’
‘ফায়ার ফ্রম অল টিউবস্।’
পরের পাঁচ সেকেণ্ডে সাবমেরিনের ছ’টা টিউব থেকে একে একে লঞ্চ হলো ছ’টা মার্ক-ফরটি এইট টর্পেডো।
নতুন কয়েকটা আওয়াজ পাওয়া গেল খানিক পর। সোনার অপারেটর জানাল, ‘আমাদের দিকেও টর্পেডো আসছে! অন্তত চারটা। ডান-বাম দু’পাশ থেকেই!’
‘স্টারবোর্ডে ঘোরো!’ চেঁচিয়ে নির্দেশ দিলেন ক্যাপ্টেন। ‘ফুল পাওয়ার… বো-প্লেন ফুল আপ! কাউন্টারমেযার ছাড়ো!’
বাঁক নিয়ে তীরবেগে সারফেসের দিকে ছুটল মেম্ফিস। পেছনে ফেলা হলো কাউন্টারমেযার, আগুয়ান টর্পেডো- গুলোকে বিভ্রান্ত করার জন্যে।
ধীর গতিতে কাটছে সময়। পানির তলার লড়াই আর ওপরের লড়াইয়ের মধ্যে পার্থক্যটা গতিতে। মনে হতে পারে, স্লো-মোশনে ঘটছে সব।
দশ সেকেণ্ড কাটল… এরপর বিশ।
‘কাম অন্!’ আপনমনে বললেন ক্যাপ্টেন। ‘জলদি!’
আরেকটু ওপরে উঠল মেম্ফিস।
‘একটা মিস করেছে,’ জানাল সোনার অপারেটর। কয়েক সেকেণ্ড অপেক্ষা করে দিল ফাইনাল রিপোর্ট। ‘অল ক্লিয়ার, সবগুলোই চলে গেছে আমাদের নিচ দিয়ে।’
স্বস্তি পেলেন না ক্যাপ্টেন। আকারের কারণে শত্রুদের সাবমেরিনগুলোর চেয়ে অনেক শ্লথ মেম্ফিস। যেন বিশালকায় ভালুক তাঁরা, লড়ছেন এক পাল নেকড়ের সঙ্গে। আর তাঁর আশঙ্কাকে সত্য প্রমাণের জন্যেই বুঝি কয়েক মুহূর্ত পর আবার চেঁচিয়ে উঠল সোনার অপারেটর।
‘নতুন টার্গেট, ক্যাপ্টেন! বেয়ারিং যিরো-নাইন-যিরো!’
‘ফুল ডাউন অ্যাঙ্গেল!’ নির্দেশ দিলেন ক্যাপ্টেন।
দূর থেকে এক জোড়া বিস্ফোরণের আওয়াজ ভেসে এল, মেম্ফিসের দুটো টর্পেডো তাদের লক্ষ্যে আঘাত হেনেছে। কিন্তু এ-নিয়ে উল্লসিত হবার সুযোগ পাওয়া গেল না ঘাড়ের ওপর চেপে বসা বিপদের কারণে।
‘সাগরের তলা উঠে আসছে, ক্যাপ্টেন, জানাল হেলম্যান। ‘লেভেলে এসো, বললেন ক্যাপ্টেন। ‘আরও কাউন্টারমেযার ছাড়ো।’
একটু পরেই একটা টর্পেডো আঘাত হানল মেম্ফিসে। প্রচণ্ড ঝাঁকিতে মেঝের ওপর ছিটকে পড়ল সবাই। বাতি নিভে গেল, তারস্বরে বাজতে শুরু করল অ্যালার্ম।
হাঁচড়েপাঁচড়ে উঠে দাঁড়ালেন ক্যাপ্টেন। ড্যামেজবোর্ড চেক করলেন, তারপর হুকুম দিলেন, ‘ইমার্জেন্সি সারফেস!’
সবগুলো ট্যাঙ্ক খালি করে ফেলা হলো। বাতাসভরা বেলুনের মত সারফেসের দিকে ছুটল সাবমেরিন।
.
রণক্ষেত্র থেকে কয়েক মাইল দূরে আছে আসিফ ও তানিয়া। পানির ভেতর দিয়ে অনেকদূর যেতে পারে শব্দতরঙ্গ, তাই চোখে কিছু না দেখলেও শুনতে পাচ্ছে একের পর এক বিস্ফোরণের আওয়াজ। মনে হচ্ছে যেন বজ্রপাত হচ্ছে দূরে।
চুপ করে আছে দু’জনে, প্রয়োজন ছাড়া কথা বলছে না। হেলিকপ্টার থেকে ওদেরকে ড্রপ করার পরপরই ঢুকে পড়েছে ক্যানিয়নে, এগিয়ে চলেছে সন্তর্পণে।
অবশেষে গতি কমাল আসিফ। বলল, ‘দু’শো ফুটে আছি আমরা, হোল্ডিং। ইনার্শিয়াল সিস্টেম যদি ঠিক থাকে, এখান থেকে প্ল্যাটফর্মগুলো এক মাইলেরও কম দূরে।’
জলকন্যাকে নিয়ে ব্যস্ত হয়ে পড়ল তানিয়া। যত দ্রুত সম্ভব কাজটা শেষ করতে চায়। ‘আমবিলিকাল কর্ড ডিটাচ করছি,’ বলল ও।
ঠাণ্ডার ভেতরেও ঘামছে বেচারি। কাঁধে আসিফের স্পর্শ পেল, ওকে আশ্বস্ত করতে চাইছে সে।
আবারও শোনা গেল বজ্রপাতের মত আওয়াজ। এবার আগের চেয়ে অনেক বেশি কাছে। আরও জোরালো শোনাল শব্দটা।
‘যুদ্ধ ভালমতই বেধেছে মনে হচ্ছে,’ মন্তব্য করল তানিয়া।
ওসব নিয়ে ভেবো না,’ বলল আসিফ। ‘তোমার কাজ সারো।’
চোখের ওপর ভাইজর টেনে দিল তানিয়া। অপারেট করছে জলকন্যাকে। কন্ট্রোল প্যানেলে নজর রাখছে আসিফ। ঘুরছে ঘড়ির কাঁটা।
‘আর কতদূর?’ একটু পর জিজ্ঞেস করল তানিয়া।
‘এতক্ষণে তো পৌঁছে যাবার কথা,’ ভুরু কুঁচকে বলল আসিফ।
কিছু একটা গড়বড় হয়েছে, বুঝল তানিয়া। বলল, ‘ও নড়ছে না।’
‘কী!’
জলকন্যার ডেটা ফিড চেক করল তানিয়া। ‘ওর মোটর ঠিকমতই কাজ করছে, কিন্তু এগোতে পারছে না। আটকে গেছে।’
‘সেটা কীভাবে সম্ভব?’
ডান হাতে একটা অদৃশ্য বোতাম স্পর্শ করল তানিয়া। জ্বলে উঠল জলকন্যার এক্সটেরিয়র লাইট। রহস্যটা পরিষ্কার হয়ে গেল সঙ্গে সঙ্গে।
‘একটা নেটে আটকা পড়েছে ও।’
জলকন্যাকে রিভার্সে নিয়ে গেল তানিয়া। ক্যামেরায় ফুটে উঠল নেটটা। বেশ বড়, প্রশস্ত। নেমে এসেছে পানির ওপর থেকে।
‘অ্যান্টি-টর্পেডো নেট,’ বলল আসিফ। ‘আমরা নিশ্চয়ই প্ল্যাটফর্মটার একেবারে পাশে চলে এসেছি।’
সুইচ টিপে জলকন্যার কাটিং টুল বের করল তানিয়া। ‘জালটা তা হলে কেটে ফেলি, কী বলো?’
.
উথাল-পাতাল পানির মাঝে ভুস করে ভেসে উঠল মেম্ফিস। একপাশে বিশাল এক গর্ত, সেখান দিয়ে তুমুল বেগে খোলের ভেতর ঢুকছে পানি। জাহাজত্যাগের হুকুম জারি হলো। কয়েক মিনিটের ভেতরেই সবগুলো হ্যাচ খুলে পিলপিল করে বেরিয়ে এল ক্রুরা। সাগরে ইনফ্লেটেবল বোট ভাসিয়ে উঠে পড়ল তাতে।
সবার শেষে বোটে চড়লেন ক্যাপ্টেন। তাঁর কপালে চিন্তার রেখা। মেম্ফিসকে হারিয়েছেন বলে নয়। ঘাড় ফিরিয়ে তাকালেন পেছনে। এনার্জি ওয়েপনের রেঞ্জের ভেতরে ভেসে উঠেছেন তাঁরা, দিগন্তের এপারে। এখন চাইলেই চোখের পলকে তাঁদেরকে পুড়িয়ে ছাই করে দিতে পারবে উন্মাদ আকুম্বা।
.
একে একে জ্বলে উঠছে নর্দার্ন স্টারের সবক’টা বাতি, লক্ষ করল রানা। আশার কথা এ-ই যে, বো-থ্রাস্টার এখনও চালু হয়নি। তারমানে হাই-ভোল্টেজ লাইন কাজ করছে না, ফালক্রামও পাচ্ছে না প্রয়োজনীয় বিদ্যুৎ।
লামিয়ার পাশে ফিরে এল ও। বলল, ‘আরেকবার দৌড়াতে হবে আমাদেরকে। এখানে বসে থাকলে ধরা পড়ে যাব।’
‘পারব বলে মনে হচ্ছে না,’ দুর্বল গলায় বলল মেয়েটা।
হাঁটু গেড়ে ওর হাতটা পরীক্ষা করল রানা। অবস্থা আগের চেয়ে কিছুটা ভাল—রক্ত জমাট বাঁধতে শুরু করেছে।
‘কী যে বলো না!’ মুখে হাসি ফোটাল রানা। ‘তুমি হলে অলিম্পিয়ান অ্যাথলিট, এত অল্পতে হাল ছাড়লে চলে? ওঠো, ওঠো। আমি সাহায্য করছি তোমাকে।’
আপত্তি করল না লামিয়া, তাড়াটা বুঝতে পারছে ও-ও। রানার গায়ে ভর দিয়ে কষ্টেসৃষ্টে উঠে দাঁড়াল। তারপর হাঁটতে শুরু করল খোঁড়াতে খোঁড়াতে।
‘পাওয়ার লাইন তো মনে হচ্ছে কেটে দিয়েছ,’ বলল লামিয়া। ‘কুল্যান্ট রুমে কি যাবার দরকার আছে আর?’
‘আছে,’ রানা বলল। ‘যা করেছি, সেটা টেম্পোরারি। খুব শীঘ্রি লাইনটা মেরামত করে ফেলবে ওরা। তার আগেই অ্যারেটা পার্মানেন্টলি অচল করে দেয়া দরকার।’
ঠোঁট কামড়ে একটু চিন্তা করল লামিয়া। বলল, ‘আরেকটা পথ আছে ওখানে যাবার। কেউ আশা করবে না ও-পথ আমরা ব্যবহার করব।’
‘তা হলে অপেক্ষা কীসের? চলো, চলো!’
দুটো প্যাসেজ পেরিয়ে নতুন একটা হ্যাচের সামনে রানাকে নিয়ে গেল লামিয়া। নিচু হয়ে ওটার হুইল ঘোরাল রানা, খুলে ফেলল হ্যাচটা। ওপাশে একটা মই দেখা গেল—ডেক ফুটো করে একটা শাফট নিচে নেমে গেছে। লালচে আভা রাঙিয়ে রেখেছে শাফটটাকে, বেরিয়ে আসছে হিমশীতল বাতাস।
‘নিচে কী?’ জানতে চাইল ও।
‘অ্যাকসেলারেটরের টানেল,’ বলল লামিয়া।
জায়গাটা নিরাপদ বলে মনে হলো না রানার কাছে, কিন্তু মাথার ওপরের ডেকে বুটের আওয়াজ শুনে মত পাল্টাতে বাধ্য হলো। ম‍ই বেয়ে নিচে নেমে গেল ও। ওকে অনুসরণ করল লামিয়া।
সোজা হয়ে দাঁড়িয়ে দেখল রানা, একটা টানেলের ভেতর এসে পৌঁছেছে: দেখতে অনেকটা সাবওয়ের টানেলের মত, তবে আকারে অনেক সংকীর্ণ। দেয়াল বেয়ে চলে গেছে হাই- ভোল্টেজ লাইন আর তরল নাইট্রোজেনের কণ্ডুইট। এ ছাড়া আছে চকচকে, ধূসর রঙের সারি সারি সুপারকণ্ডাক্টিং ম্যাগনেট।
শ্বাস ফেলল রানা, নাকমুখ দিয়ে বেরিয়ে এল তুষারের কণা। হাড্ডিমজ্জা ঠাণ্ডা হয়ে গেছে ইতিমধ্যে। ফালক্রাম কম্পার্টমেন্টের কথা মনে পড়ল, তবে এ-জায়গাটা তার চেয়েও অনেক ঠাণ্ডা।
‘এ-পথে গেলে আমরা রিয়ার অ্যাকসেস হ্যাচ দিয়ে বেরুতে পারব,’ জানাল লামিয়া। ‘কুল্যান্ট রুমের এক লেভেল নিচে।’
মাথা ঝাঁকাল রানা। হাঁটতে শুরু করল দু’জনে, ওর গায়ে ভর দিয়ে এগোচ্ছে লামিয়া। প্ল্যানটা মন্দ নয়, এখানে ওদেরকে কেউ খুঁজে পাবে না।
‘অ্যাকসেলারেটরটা হঠাৎ অন করে দিলে কী ঘটবে?’ জিজ্ঞেস করল ও।
‘কিচ্ছু টের পাব না। তার আগেই…’ কথাটা আর শেষ করল না লামিয়া।
‘সর্বনাশ! তাড়াতাড়ি পা চালাও!’আরাতামা মারুর ভেতরে, অন্ধকারে খাবি খাচ্ছে লোরি লারসেন। কানের ভেতর অদ্ভুত একটা আওয়াজ হচ্ছে ওর, দপদপ করছে মাথা। মনে হচ্ছে যেন রাতভর মদ্যপানের ফলে হ্যাঙওভারে আক্রান্ত হয়েছে। মেঝের ওপর পড়ে আছে সে, শরীরের তলায় বেকায়দা ভঙ্গিতে ভাঁজ হয়ে রয়েছে হাতদুটো।
চেষ্টা করেও মনে করতে পারল না লোরি, এখানে পৌঁছুল কীভাবে… ঘটেছেই বা কী। পাদুটো অসাড় হয়ে আছে; বুঝতে পারছে, অনেকক্ষণ থেকেই এভাবে পড়ে আছে ও। দাঁড়াতে পারছে না, বাল্কহেডে পিঠ ঠেকিয়ে খানিকটা উঁচু হলো, যুঝছে তাল সামলাবার জন্যে।
ক্রু কোয়ার্টারের গভীরতম অংশে রয়েছে লোরি, আপার ডেক থেকে বেশ কয়েক ডেক নিচে- জাহাজের মিড সেকশনে। এই ডেকেই ক্রুদের মেস, এখানে স্বামীর সঙ্গে ডিনার করবে বলে নিচে নেমেছিল। আবছা আলোয় চারপাশে চোখ বোলাল, ক্যাপ্টেন লারসেনকে দেখতে পেল না কোথাও। চিন্তায় পড়ে গেল। যতটা সময় অজ্ঞান হয়ে ছিল, তার ভেতর তো খোঁজ নিতে আসার কথা ক্যাপ্টেনের। অবশ্য, বিপদের মুহূর্তে স্ত্রীর চেয়ে জাহাজের প্রতি তাঁর দায়িত্ব বেশি। আর বিপদ যে ঘটেছে, তা তো বোঝাই যাচ্ছে পরিষ্কার।
নাকে ধোঁয়ার গন্ধ পাচ্ছে লোরি। বিস্ফোরণের আওয়াজ শুনেছিল বলে মনে পড়ছে না, তবে নিশ্চিতভাবেই আগুন লেগেছে জাহাজে। টেরোরিস্টরা মাঝে মাঝে সাগরে মাইন পেতে রাখে বলে শুনেছিল স্বামীর মুখে, তবে এবারের ট্রিপে সে-ধরনের কোনও ভয় নেই বলেও জানিয়েছিলেন তিনি। তা হলে ঘটলটা কী?
আবারও দাঁড়াবার চেষ্টা করল লোরি, তাল হারিয়ে পড়ে গেল কাত হয়ে। সোডা ক্যান রাখা একটা টেবিলের সঙ্গে ধাক্কা লাগল। সশব্দে ক্যানগুলো পড়ে গেল ধাতব মেঝেতে। ওগুলোর গড়ানোর আওয়াজ পেল ও, গড়াতে গড়াতে বাল্কহেডের গায়ে বাড়ি খেয়ে থামল। প্রমাণ হয়ে গেল, লোরি একাই ভারসাম্য হারায়নি, হারিয়েছে জাহাজটাও। কাত হয়ে আছে পুরো কাঠামো। বুক ধুকপুক করে উঠল ভয়ে। লোরি টের পেয়েছে, জাহাজ ডুবতে চলেছে।
দেয়াল ধরে ধরে হামাগুড়ি দিতে শুরু করল ও। দরজার কাছে পৌঁছুল। পাল্লায় ঠেলা দিল, কয়েক ইঞ্চি ফাঁক হয়ে নরম কিছুতে ধাক্কা খেল ওটা। আবারও ঠেলল লোরি, গায়ের ওজন চাপিয়ে দিল পাল্লায়। ফাঁকটা আরও কয়েক ইঞ্চি প্রশস্ত হলে শরীর গলিয়ে দিল। দেখতে পেল, পাল্লাটা বাড়ি খাচ্ছে মেঝেতে পড়ে থাকা একজন মানুষের গায়ে। দরজার চাপে গুঙিয়ে উঠল মানুষটা, গড়িয়ে সরে গেল কয়েক ইঞ্চি। এবার ফাঁক গলে বেরিয়ে এল লোরি।
‘কে তুমি?’ মানুষটাকে জিজ্ঞেস করল ও। ‘কী হয়েছে তোমার?’
‘মিসেস লারসেন?’ কোনোমতে উচ্চারণ করল লোকটা। গলাটা চিনতে পারল লোরি। ব্রিজের ক্রু—ওর স্বামীর আস্থাভাজন এক ফিলিপিনো নারিক। ক্যাপ্টেন লারসেন শতমুখে প্রশংসা করেন এর।
‘মি. গুইরাদো?’
উঠে বসল ফিলিপিনো হেলমসম্যান। বলল, ‘জী। আপনি ঠিক আছেন?’
‘পায়ে কোনও জোর পাচ্ছি না। জাহাজও কাত হয়ে আছে। আমরা সম্ভবত ডুবে যাচ্ছি। তাই না?’
‘খারাপ কিছু ঘটেছে,’ বলল গুইরাদো। ‘জাহাজ থেকে নেমে যেতে হবে আমাদের।’
‘ক্যাপ্টেন কোথায়?’
‘ব্রিজে। উনিই পাঠিয়েছেন আমাকে। আপনি সিঁড়ি পর্যন্ত যেতে পারবেন?’
‘পারব। দরকার হলে হামাগুড়ি দিয়ে যাব।’
‘তা হলে আসুন আমার সঙ্গে।’
গুইরাদোও হামাগুড়ি দিয়ে এগোল স্টেয়ারওয়েলের দিকে। তাকে অনুসরণ করল লোরি।
‘দাঁড়াবেন না,’ পেছন থেকে বলল ও। ‘ওপরে ধোঁয়া জমেছে। নিচু হয়ে থাকলে পরিষ্কার বাতাস পাবেন।’
বিয়ের আগে প্যারামেডিক আর নার্সের চাকরি করেছে লোরি। অসংখ্য অ্যাক্সিডেন্ট, অগ্নিকাণ্ড আর দুর্যোগ-পরবর্তী অভিযানে অংশ নিয়েছে। প্রাথমিক শক কেটে গেছে ওর, মনে পড়ে যাচ্ছে এ-ধরনের পরিস্থিতিতে কী করতে হবে।
আস্তে আস্তে এগোল দু’জনে। পঞ্চাশ ফুট যেতেই পাওয়া গেল আরেক নাবিককে। নিথর হয়ে পড়ে আছে, ডাকাডাকিতে সাড়া দিল না। পালস চেক করল লোরি।
‘মারা গেছে, জানাল ও।
‘কীভাবে?’ গুইরাদো প্রশ্ন করল।
জানে না লোরি। কোনও ধরনের ক্ষত বা আঘাতের চিহ্ন নেই লোকটার গায়ে। ঘাড়ও ভাঙেনি।
‘ধোঁয়ায় দম আটকে মরেছে বোধহয়,’ বলল ও, কিন্তু বিশ্বাস করতে পারল না। এখানটায় ধোঁয়া কিছুটা ঘন, তবে মানুষ মরে যাবার মত নয়।
আবারও হামাগুড়ি দিয়ে এগোল দু’জনে। স্টেয়ারওয়েলের মুখে পৌঁছে দরজা ঠেলে ঢুকে পড়ল ভেতরে। স্বস্তি অনুভব করল লোরি, এখানে ধোঁয়ার উৎপাত কম। রেলিং ধরে উঠেও দাঁড়াতে পারল ও।
সিঁড়ি ভেঙে উঠতে শুরু করল ওরা। সামনে থেকে ভেসে আসা এক চিলতে আলো ওদেরকে পথ দেখাচ্ছে। প্রথমে মনে হলো ইমার্জেন্সি লাইটের আলো, কিন্তু একটু পরেই ভুল ভাঙল। লাইটের আলো এত উজ্জ্বল হয় না। মাঝে মাঝেই কমে যাচ্ছে আলোটা, এরপর আবার উজ্জ্বল হয়ে উঠছে। ওপরে কাঁচ লাগানো একটা দরজা আছে, আলোটা সম্ভবত ওখান দিয়েই ঢুকছে। বিস্মিত হলো লোরি-রাত দশটায় নিচে নেমেছিল ও, তা হলে সূর্যের আলো আসে কীভাবে?
গুইরাদোর পিছু পিছু উঠতে থাকল ও। ওপরের ল্যাণ্ডিঙে পৌছে দেখল, যা ভেবেছিল তা-ই ঠিক। সত্যিই সূর্যের আলো আসছে কাঁচ ভেদ করে। মাঝে মাঝে ধোঁয়ায় ঢাকা পড়ে যাচ্ছে দরজার ওপাশটা, সেজন্যেই আলো কমছে- বাড়ছে।
‘ভোর হয়ে গেছে!’ হতভম্বের মত বলল লোরি।
‘নিশ্চয়ই আমরা রাতভর অজ্ঞান ছিলাম, বলল গুইরাদো।
‘অথচ কেউ আমাদের খোঁজ করতে এল না?’ লোরির গলায় শঙ্কা। কী এমন ঘটতে পারে যে, মেস ডেকে সারারাত পড়ে থাকার পরেও স্ত্রীকে উদ্ধার করতে আসেননি ক্যাপ্টেন লারসেন?
টলে উঠল ও। পড়েই যেত, গুইরাদো চট করে ধরে ফেলল ওকে। বাল্কহেডে ঠেস দিয়ে দাঁড়াতে সাহায্য করল।
‘বসবেন?’ জিজ্ঞেস করল সে।
‘না, আমি ঠিক আছি,’ বিড়বিড় করল লোরি।
ওকে ছেড়ে দিয়ে দরজার দিকে এগোল গুইরাদো। আঙুল দিয়ে সাবধানে স্পর্শ করল হাতল—গরম কি না পরীক্ষা করছে। লোরি দেখতে পেল, দরজায় গায়ে লাগানো কাঁচটা ঝুলে পড়েছে নিচে, যেন তীব্র উত্তাপে গলে গেছে ওটা।
‘খোলা যাবে,’. জানাল গুইরাদো। ‘আগুন নিভে গেছে বোধহয়।’
হাতল ঘুরিয়ে পাল্লাটা খুলে ফেলল সে। পা দিল ওপাশে। লোরিকে হাতছানি দিয়ে ডাকল। টলমল পায়ে দরজা গলে ডেকের ওপর বেরিয়ে এল লোরি। দু’জনে রেলিঙের পাশে গিয়ে দাঁড়াল। জোরে জোরে শ্বাস ফেলছে।
বো-র দিকে তাকিয়ে জাহাজের ক্ষয়ক্ষতি বোঝার চেষ্টা করল গুইরাদো, আর তখুনি… পেছনে পাক খেতে থাকা ধোঁয়ার ভেতর থেকে বেরিয়ে এল একটা লোক। বিশালদেহী, কাঁধদুটো চওড়া, আপাদমস্তক কালো পোশাকে ঢাকা। অবাক হলো লোরি, জাহাজের ক্রুরা কালো পোশাক পরে না। এক মুহূর্ত পরেই হাত তুলতে দেখল লোকটাকে, সেখানে শোভা পাচ্ছে মেশিনগান জাতীয় একটা আগ্নেয়াস্ত্ৰ।
চেঁচিয়ে উঠল লোরি। ঝট করে ঘুরে দাঁড়াল গুইরাদো, দেখতে পেল লোকটাকে। ধাক্কা দিয়ে লোরিকে শুইয়ে দিল সে, পরমুহূর্তে গর্জে উঠল কালো পোশাকধারীর অস্ত্র। লাল রঙের অনেকগুলো ক্ষত সৃষ্টি হলো গুইরাদোর বুকে, বুলেটের ধাক্কায় রেইলে গিয়ে ধাক্কা খেল সে, এরপর রেইলের ওপর দিয়ে ডিগবাজি খেয়ে পড়ে গেল পানিতে।
একটু উঁচু হয়ে দরজার দিকে ছুটল লোরি, হাতল ঘুরিয়ে ঢুকে পড়ার চেষ্টা করল ভেতরে। কিন্তু সফল হলো না। অস্ত্রধারী লোকটা ছুটে এল ওর দিকে, বুটপরা পায়ের এক লাথিতে বন্ধ করে দিল দরজাটা।
‘কোথায় যাচ্ছ, ডার্লিং?’ কুৎসিত হাসি হেসে বলল সে। ‘তুমি তো আমার সঙ্গে যাবে।’
লোরির চুল মুঠো করে ধরল লোকটা, টান দিয়ে ওকে বাধ্য করল দাঁড়াতে।
.
নেপচুনের ব্রিজ উইঙে দাঁড়িয়ে আছে রানা। ত্রিশ নট বেগে সাগর চিরে ছুটছে জাহাজ, পানির ফুলঝুরি তুলছে, পেছনে ফেলে যাচ্ছে সাদা ফেনা। চোখে বিনোকিউলার লাগিয়ে আরাতামা মারুর দিকে তাকিয়ে আছে ও। দেখতে পাচ্ছে,
অস্ত্রধারী লোকগুলো একের পর এক হ্যাচের কাছে যাচ্ছে, গ্রেনেড বা অন্য কোনও বিস্ফোরক ফেলছে ভেতরে।
‘অদ্ভুত ব্যাপার,’ মন্তব্য করল ও। ‘মনে হচ্ছে জাহাজটা ডুবিয়ে দিতে চাইছে ওরা।’
‘অন্য কোনও মতলবও থাকতে পারে,’ বললেন ক্যাপ্টেন মিচাম।
‘কী সেটা? জলদস্যুদের মেইন টার্গেট হলো টাকা। হয় জাহাজ আটকে মুক্তিপণ আদায় করে, নয়তো জাহাজের কার্গো বিক্রি করে দেয় কালোবাজারে। জাহাজ ডুবে গেলে তার কোনোটাই সম্ভব নয়।’
‘ক্রুদের জিম্মি করেও টাকা আদায় করা যায়,‘ মিচাম বললেন।
ডেকের এক প্রান্ত থেকে আরেক প্রান্ত পর্যন্ত আরেকবার দেখল রানা। অ্যাকোমোডেশন ব্লকটা জাহাজের পেছনে—পাঁচতলা উঁচু একটা বিল্ডিঙের মত কাঠামো, নাবিকদের ভাষায় যাকে বলে কাসল। গর্বিত ভঙ্গিতে এখনও মাথা উঁচু করে রেখেছে কাসলটা, তবে পানির তলায় প্রায় ডুবে গেছে বো। আর দেড়-দু’ফুট ডুবলে পুরোপুরিই তলিয়ে যাবে। আগুন আর ধোঁয়া ভেদ করে এরচেয়ে বেশি কিছু দৃষ্টিগোচর হচ্ছে না।
‘অন্তত একজনকে খুন হতে দেখেছি আমি,’ বলল ও। ‘তারপরেও জিম্মির আইডিয়া একেবারে ফেলনা নয়। হয়তো গুরুত্বপূর্ণ কোনও প্যাসেঞ্জার আছে জাহাজে, বাকিরা মরে গেলে কিছু যায়-আসে না। তবে ঘটনা যা-ই হোক, মনে হয় না ওদেরকে আত্মসমর্পণ করানো যাবে।’
‘তিনটা বোট পাঠাচ্ছি আমি,’ ওকে বললেন মিচাম। ‘আপনি কোনোটায় যেতে চান?’
বিনোকিউলার নামাল রানা। ‘হাত-পা গুটিয়ে বসে থাকার জন্যে আসিনি আমি। তা ছাড়া এই ঘটনার সঙ্গে হারানো জাহাজগুলোর সম্পর্ক আছে বলে মনে হচ্ছে আমার।’
‘তা হলে আমারিতে চলে যান,’ বললেন মিচাম। ‘বোর্ডিং পার্টির জন্যে অস্ত্র দেয়া হচ্ছে ওখানে।’
চুলের মুঠি ধরে লোরিকে আরাতামা মারুর ডেকের ওপর দিয়ে টেনে নিয়ে চলেছে দস্যুদলের বিশালদেহী নেতা কুচিয়ো কর্টেজ। কুচিয়ো নামটা সঙ্গী-সাথীদের দেয়া—স্প্যানিশ শব্দটার অর্থ ছুরি, আর কর্টেজ ছুরি দিয়ে মানুষ খুন করতে পছন্দ করে।
‘এসব কেন করছ তুমি?’ কাতরে উঠে বলল লোরি। ‘আমার স্বামী কোথায়?’
‘কে তোমার স্বামী?’ জানতে চাইল কর্টেজ।
‘তিনি এ-জাহাজের ক্যাপ্টেন।’
ঠোঁটের কোণে হালকা হাসি ফুটল কর্টেজের। ‘সরি, ডার্লিং। এখন নিজেকে ফের অবিবাহিতা ভাবতে পারো তুমি।’
মাথায় রক্ত উঠে গেল লোরির, অপ্রস্তুত লোকটার মুখে সর্বশক্তিতে আঘাত করল। অবাক ব্যাপার, কিচ্ছু হলো না তার, হাতটা যেন বাড়ি খেল পাথরের দেয়ালে। চুলের মুঠি ছেড়ে লোরির বুকে একটা ধাক্কা দিল কর্টেজ, ডেকের ওপর চিৎ হয়ে পড়ল ও। উঠে বসতেই দেখল, লোকটার হাতে একটা ভাঁজ করা ছুরি বেরিয়ে এসেছে—ঝাঁকি দিতেই খুলে গেল ওটার পাঁচ ইঞ্চি টাইটেনিয়ামের ফলা।
ঝুঁকে লোরির গলায় ছুরিটা ঠেকাল কর্টেজ, হিসিয়ে বলল, ‘আর একবারও যদি বেয়াদবি করো, এই ছুরি দিয়ে ছাল- চামড়া তুলে নেব তোমার। বুঝেছ?’
কোনোমতে মাথা ঝাঁকাল লোরি। চোখের তারায় বাসা বেঁধেছে ভয়।
সোজা হয়ে দাঁড়াল কর্টেজ। মেয়েটাকে ক্ষত-বিক্ষত করার কোনও ইচ্ছে নেই তার, অক্ষত রাখলেই বরং বেশি টাকা আসবে। শিস দিয়ে সঙ্গীদের ডাকল সে। এখানকার কাজ শেষ। এখন এই ডুবন্ত জাহাজ ছেড়ে কেটে পড়ার পালা।
একে একে হাজির হলো সবাই। ঘিরে দাঁড়াল কর্টেজকে। গালকাটা এক দস্যুর নজর পড়ল লোরির ওপর, লালসায় চকচক করে উঠল তার চোখ। হাঁটু গেড়ে বসল সে, থুতনি ধরে উঁচু করল মেয়েটার মুখ। ভাল করে দেখল।
‘দারুণ!’ জিভ দিয়ে ঠোঁট চাটল লোকটা।
পরক্ষণে মুখের একপাশে বুটের লাথি খেল সে। ব্যথায় ককিয়ে উঠে গড়িয়ে গেল ডেকের ওপর দিয়ে।
‘ও আমার,’ কর্কশ গলায় বলল কর্টেজ। ‘ওর দিকে দ্বিতীয়বার হাত বাড়ালে মরবে।’
কাতরাতে কাতরাতে উঠে দাঁড়াল গালকাটা। এক হাতে আঘাতের জায়গাটা চেপে ধরে চলে গেল চোখের আড়ালে।
‘আ…আমাকে নিয়ে কী করবে তুমি? কী মতলব তোমার?’ জানতে চাইল লোরি।
জবাব না দিয়ে হাসল কর্টেজ। কয়েকদিন ফুর্তি করবে মেয়েটাকে নিয়ে, এরপর বিক্রি করে দেবে কালোবাজারে। সাদা চামড়ার মেয়েরা ভাল দামে বিকোয়। এবারের কাজটায় বাড়তি কিছু ইনকাম হবে ওতে। নিচু হয়ে একটা তামার তার দিয়ে লোরির হাত বাঁধল সে, মুখে গুঁজে দিল কাপড়। ব্যস, চেঁচিয়ে আর বিরক্ত করতে পারবে না।
কিন্তু রেহাই পাওয়া গেল না। বন্দিনীর বদলে চিৎকার ভেসে এল ওপর থেকে। ব্রিজ উইঙে একজন লুকআউট রেখেছে সে—চেঁচাচ্ছে সে-ই।
‘জাহাজ…. জাহাজ! একটা জাহাজ আসছে!’
ঝট করে সিধে হলো কটেজ, চারদিকে তাকাল। কিন্তু ধোঁয়ার কারণে দেখতে পেল না কিছুই।
‘কোত্থেকে আসছে?’ গর্জে উঠল সে। ‘ডিরেকশন বল, হারামজাদা!’
‘উত্তর-পশ্চিম দিক থেকে।’
চোখ ছোট করে ছাই আর ধোঁয়ার উড়ন্ত মেঘের ভেতর দিয়ে তাকাল কর্টেজ। হঠাৎ একটা জাহাজ উদয় হওয়াটা দুঃসংবাদ, তবে তার চেয়েও খারাপ কিছু চোখে পড়ল তার। সাদা ফেনার একটা সরু ধারা—আরাতামা মারুর খোলের পাশ দিয়ে বো-র দিকে এগিয়ে গেছে। জাহাজের ডগা ইতিমধ্যে দু’ফুট পানিতে তলিয়ে গেছে, হঠাৎ সেখানে জমে থাকা ধোঁয়া ভেদ করে বেরিয়ে এল একটা ইনফ্লেটেবল বোট। উপুড় হয়ে একজন অস্ত্রধারী মানুষ শুয়ে আছে সামনে, গুলি ছুঁড়ছে এম-সিক্সটিন রাইফেল থেকে।
চোখের পলকে দু’জন সঙ্গীকে ঘায়েল হতে দেখল কর্টেজ, আরেকজন গুলির আঘাতে কাতরাতে কাতরাতে বসে পড়ল। সেকেণ্ড কার্গো হ্যাচের কাছে এসে থামল বোটটা, ঝটপট ওটা থেকে নেমে এল অস্ত্রধারী আরও কিছু মানুষ। বোটের সামনে উপুড় হয়ে থাকা যুবক তখনও নড়েনি, নিখুঁত নিশানায় ক্রমাগত গুলি করছে সে।
কর্টেজের দলের আরও দু’জন অক্কা পেল, এরপর গড়ান দিয়ে বোট থেকে নেমে গেল যুবক। কাভার নিল একটা খোলা হ্যাচের পেছনে।
খিস্তি করে উঠল কুচিয়ো। কোত্থেকে উদয় হলো এরা?গলার কাছে উঠে আসা বিপদটা ভালমতই টের পেতে শুরু করেছেন আকুম্বা। পার্টিকেল বিমের এক দফা প্রবাহ বেহুদাই খরচ করেছেন তিনি, কিচ্ছু হয়নি আমেরিকার রাজধানীর। কর্টেজকে পাওয়া যাচ্ছে না। জেনেছেন, নর্দার্ন স্টারে নাকি এক বাঙালি নচ্ছার তাণ্ডব ঘটিয়ে দিচ্ছে। এদিকে পিঠটান দেবার কোনও লক্ষণ নেই আমেরিকান বহরটার, আবারও হামলা চালাবার সুযোগ খুঁজছে।
‘কুচিয়ো কোথায়?’ রেডিওতে চেঁচিয়ে উঠলেন তিনি।
‘বাঙালি লোকটাকে খুঁজতে গেছে,’ জানানো হলো ওপাশ থেকে।
‘আর ফালক্রাম?’
‘এখনও কাজ করছে না, স্যর। আমাদের এখানে কোনও পাওয়ার নেই।’
ক্রুদ্ধ ভঙ্গিতে হেডসেট নামিয়ে রাখলেন আকুম্বা। পরিষ্কার বুঝতে পারছেন, ব্যর্থ হতে চলেছেন তিনি। সাগরের দিকে তাকালেন। আমেরিকান একটা সাবমেরিন ধ্বংস হয়ে গেছে, কিন্তু অন্যটা এখনও লড়াই চালিয়ে যাচ্ছে গভীর পানি থেকে। ক্ষণে ক্ষণে শোনা যাচ্ছে বিস্ফোরণের আওয়াজ, একে একে ঘায়েল হচ্ছে তাঁর সাবমেরিনগুলো।
চোখে বিনোকিউলার লাগালেন তিনি। দেখতে পেলেন কমলা রঙের কতগুলো লাইফ-র‍্যাফট। ধ্বংস হয়ে যাওয়া সাবমেরিনের ক্রুরা ভাসছে ওতে।
‘ওদেরকে টার্গেট করো,’ শান্ত গলায় নির্দেশ দিলেন আকুম্বা।
ইতস্তত করল ম্যালোন। বিবেকের সায় পাচ্ছে না অসহায় মানুষগুলোকে খুন করতে।
‘আমরা মরতে চলেছি, মি. ম্যালোন,’ বললেন আকুম্বা। ‘যাবার সময় ওদের যে-ক’জনকে সঙ্গে নিয়ে যাওয়া যায়, সেটাই সান্ত্বনা।’
কন্ট্রোল থেকে পিছিয়ে গেল ম্যালোন। প্রতিবাদের সুরে বলল, ‘না! জান দেবার খায়েশ হলে আপনি দিন। আমি এখানে মরছি না।’
এই মুহূর্তটারই অপেক্ষায় ছিলেন আকুম্বা। ঝট করে হোলস্টার থেকে পিস্তল বের করলেন তিনি, ট্রিগার চাপলেন। তিনটে গর্ত তৈরি হলো ম্যালোনের বুকে। উল্টে পড়ে গেল সে। তাতেও তৃপ্ত হলেন না তিনি। লাশের গায়ে খালি করলেন পুরো ম্যাগাজিন। এত বড় আস্পর্ধা!
‘আবারও ভুল প্রমাণিত হলে তুমি, মি. ম্যালোন;’ দাঁতে দাঁত পিষে বললেন প্রেসিডেন্ট।
কন্ট্রোল রুমের সবাই আতঙ্কে জড়সড় হয়ে গেছে। দৃষ্টি বিস্ফারিত। তাদের দিকে তাকালেন এবার।
‘লাইফ র‍্যাফটগুলোকে টার্গেট করো,’ আবার হুকুম দিলেন তিনি। ‘ফায়ার!’
.
নেট কেটে জলকন্যাকে ওপারে নিয়ে গেছে তানিয়া। এখন খুঁজছে এনার্জি ওয়েপনের এমিটার।
‘টু-নাইন-যিরো হেডিঙে এগোও,’ বলল আসিফ।
জলকন্যার মুখ ঘোরাল তানিয়া, নতুন কোর্স ধরল। এক্সটার্নাল লাইটগুলো এখনও জ্বলছে। নিভিয়ে দিতে পারলে ভাল হতো, কিন্তু আবারও কোনও বাধার মুখে পড়তে চায় না। তা ছাড়া, জায়গামত পৌঁছেই গেছে ছোট্ট রোবটটা। ক্যামেরায় বিশাল একটা স্ট্রাকচারের গোড়া দেখা যাচ্ছে। চওড়া একটা টিউব চলে গেছে স্ট্রাকচারটার দিকে, দেখতে অনেকটা বড় বড় শহরের সিউয়ারেজ পাইপের মত।
‘আমার মনে হচ্ছে এটাই পার্টিকেল অ্যাকসেলারেটরের টিউব,’ ভিডিও ফিড দেখে বলল তানিয়া।
আসিফের সামনের স্ক্রিনেও দেখা যাচ্ছে একই ছবি। ও বলল, ‘আমারও তা-ই মনে হচ্ছে। আর স্ট্রাকচারটা নিশ্চয়ই এমিটার। ওটার গোড়ায় যাও।’
পানি কেটে সামনে এগোল জলকন্যা। একটু পরেই ক্যামেরায় দেখা গেল এমিটারের গোড়া, পঁয়তাল্লিশ ডিগ্রি কোণ তৈরি করে সি-ফ্লোর থেকে উঠে গেছে ওপরে। দেখাচ্ছে ভাঁজ করা কনুইয়ের মত।
‘এবার?’ জিজ্ঞেস করল তানিয়া।
‘ওই ভাঁজের ভেতর নিয়ে যাও জলকন্যাকে,’ বলল আসিফ। ‘বিস্ফোরণটা তা হলে ভালমত লাগবে এমিটারের গায়ে।’
আবারও ভার্চুয়াল কন্ট্রোল অপারেট করল তানিয়া। ধীরে ধীরে লক্ষ্যের দিকে এগিয়ে গেল জলকন্যা। ঢুকে পড়ল এমিটারের তলার ছায়ায়।
‘ব্যস, আর এগোনো যাচ্ছে না।’
ডিটোনেটর টেনে নিল আসিফ, সেফটি ক্যাপ খুলল। ‘রেডি?’
জবাব দেবার আগে কয়েক মুহূর্ত অপেক্ষা করল তানিয়া। খারাপ লাগছে ওর। প্রাণহীন রোবটটার সঙ্গে এত সময় কাটিয়েছে যে, মায়া পড়ে গেছে।
‘তানিয়া?’ নরম সুরে ডাকল আসিফ।
সংবিৎ ফিরে পেল তানিয়া। আবেগের রাশ টেনে বলল, ‘ডিটোনেট।’
সুইচ চাপল আসিফ।
সেকেণ্ডের ভগ্নাংশের জন্যে আলোর ঝলকানি দেখা গেল স্ক্রিনে, তারপরেই কেটে গেল ভিডিও ফিড। বিস্ফোরণের চাপা আওয়াজ ভেসে এল দূর থেকে।
‘বিদায়, জলকন্যা,’ ফিসফিস করে বলল তানিয়া।
কয়েক মুহূর্ত পরেই ছুটে এল শকওয়েভ। সাবমারসিবলকে পেরিয়ে যাবার সময় ক্ষণিকের জন্যে টালমাটাল করে দিল ওদের, তারপর মিলিয়ে গেল দূরে।
.
কন্ট্রোল প্যানেলের সবক’টা রাতি চোখের পলকে লাল হয়ে যেতে দেখলেন আকুম্বা। চাপা গুমগুম আওয়াজ শুনে ঝট করে তাকালেন সামনে। অবিশ্বাসের চোখে দেখলেন, এমিটারের চারপাশে ছিটকে উঠেছে পানি আর কাদা, যেন ফুলঝুরি ছুটেছে ওখানে। টলে উঠল এমিটারের পুরো কাঠামো, হুড়মুড় করে ধসে পড়ল সাগরে, ছিটাল আরও একরাশ পানি।
হতভম্ব হয়ে গেলেন প্রেসিডেন্ট। কীভাবে ঘটল ব্যাপারটা, কিছুই বুঝতে পারছেন না। বিমূঢ় হয়ে দাঁড়িয়ে রইলেন ঠায়।
রেডার কনসোল থেকে হঠাৎ চেঁচিয়ে উঠল অপারেটর, ‘স্যর! আরও মিসাইল আসছে! এক মিনিটের মধ্যে হিট করবে আমাদেরকে!’
তার কথা কানে তুললেন না আকুম্বা। লঘু পায়ে কন্ট্রোল রুম থেকে বেরিয়ে এলেন ব্যালকনিতে। দুরন্ত বাতাস যেন অভ্যর্থনা জানাল তাকে, রাতের কালো চাদর জড়িয়ে ধরল সর্বাঙ্গ। যেখানে একটু আগেও সগর্বে মাথা তুলে রেখেছিল তাঁর মারণাস্ত্র, সেখানে এখন সাগরের ঘূর্ণিপাক।
শূন্য চোখে দিগন্তের দিকে তাকালেন তিনি। দেখতে পেলেন ছোট ছোট কিছু আলোর বিন্দু। হারপুন মিসাইলের টেইল-এণ্ডের আগুন সেগুলো। ছুটে আসছে তাঁর দিকে। বাঁচার উপায় নেই।
‘তা হলে আমিও ব্যর্থ হলাম,’ আপনমনে বললেন আকুম্বা, ‘হানিবাল দ্য গ্রেটের মত।’
একটু পরেই তাঁর ডানে-বাঁয়ে আঘাত হানল সবক’টা মিসাইল। বিস্ফোরণগুলো একত্র হয়ে বিশাল এক আগুনের গোলা তৈরি হলো। তার ভেতর ভস্ম হয়ে গেলেন মহাপরাক্রমশালী প্রেসিডেন্ট।অ্যাকসেলারেটর টানেলের ভেতর দিয়ে নর্দার্ন স্টারের পেছনদিকে এগিয়ে চলেছে রানা আর লামিয়া। রানার একটা হাত পেঁচিয়ে ধরেছে লামিয়ার কাঁধ, অবলম্বন দিচ্ছে। প্রতি মুহূর্তেই দুর্বল হয়ে পড়ছে মেয়েটা, হাঁটতে কষ্ট হচ্ছে তার।
ঘন কুয়াশায় ভরে উঠেছে টানেলের অভ্যন্তর। ঠাণ্ডা ক্রমেই বাড়ছে, জমে যাচ্ছে ওদের শরীর। হাই-ভোল্টেজ বিদ্যুতের প্রবাহ না থাকায় তাপমাত্রা ক্রমে বেড়ে যাচ্ছে তরল নাইট্রোজেনের, প্রসারিত হতে শুরু করেছে। নেগেটিভ ৩২১ ডিগ্রির ওপরে উঠলেই বিস্ফোরণ ঘটার কথা; রানা অনুমান করল, সেটা ঠেকাবার জন্যে নিশ্চয়ই ইমার্জেন্সি ভালভ জাতীয় কিছু আছে। তাপমাত্রা বেড়ে গেলেই স্বয়ংক্রিয়ভাবে খুলে যাবে সেই ভালভ, পাইপ থেকে বের করে টানেলের ভেতরে ছড়িয়ে দেবে নাইট্রোজেন। তার আগেই বেরিয়ে যেতে হবে এখান থেকে।
হিমশীতল কুয়াশার ভেতর দিয়ে কষ্টেসৃষ্টে এগিয়ে চলেছে দু’জনে। সামনে তিন ফুটের বেশি দৃষ্টি চলে না। দেয়াল স্পর্শ করে এগোচ্ছে রানা, খুঁজছে বেরিয়ে যাবার পথ।
হঠাৎ একটা মইয়ের ধাপে হাত পড়ল ওর। ওপরে তাকাতেই অ্যাক্সেস হ্যাচের চৌকো আকৃতিটা চিনতে পারল।
‘এই যে, এখান দিয়ে বেরোতে হবে,’ বলল রানা। ‘আগে তুমি যাও।’
আপত্তি করল না লামিয়া, করার মত অবস্থাতেও নেই। ধরাধরি করে ওকে মইয়ে তুলে দিল রানা, প্রথম কয়েকটা ধাপ উঠতে সাহায্য করল। বাকিটুকু নিজের চেষ্টায় পাড়ি দিতে শুরু করল ও। রানা পা রাখল মইয়ের প্রথম ধাপে।
‘মাসুদ রানা!’
কুয়াশা ভেদ করে শোনা গেল একটা পরিচিত গমগমে কণ্ঠ। ঝট করে ওদিকে ঘুরল রানা। লামিয়াও থেমে গেছে।
‘যাও,’ ওকে বলল রানা। ‘যা-ই ঘটুক, আমার জন্যে অপেক্ষা কোরো না।’
মাথা ঝাঁকিয়ে আবার মই বাইতে শুরু করল লামিয়া। স্থির হয়ে দাঁড়িয়ে রইল রানা।
‘বলতে বাধ্য হচ্ছি, তোমার মত নাছোড়বান্দা লোক আমি জীবনে দেখিনি,’ বলল কর্টেজ, কুয়াশার আড়ালে গা-ঢাকা দিয়ে রয়েছে সে। ‘হাল ছাড়তে জানো না।’
গুলিবৃষ্টি ছুটে আসবে এখুনি, আন্দাজ করল রানা। তাই চট করে উপুড় হয়ে শুয়ে পড়ল মেঝেতে। ওখান থেকেই হাতের বেরেটা তাক করল কুয়াশার দিকে।
ওর ধারণাকে সত্যি প্রমাণ করে পরক্ষণে ছুটে এল একঝাঁক বুলেট। গুঞ্জন তুলে চলে গেল মাথার ওপর দিয়ে, বাড়ি খেল টানেলের ধাতব দেয়ালে, রিকোশে তুলল।
গুঙিয়ে উঠল রানা, ভান করছে যেন গুলি লেগেছে ওর গায়ে। কাতর গলায় বলল, ‘আমার কপালে যা-ই থাকুক, তাতে কিছু যায়-আসে না, কুচিয়ো। তুমি হেরে গেছ।’
জবাবের জন্যে একটু অপেক্ষা করল ও, তবে পেল না।
ক্যাটওয়াকে ক্যাঁচকোঁচ আওয়াজ শুনল রানা, পজিশন বদলাচ্ছে কর্টেজ, নিশ্চয়ই ওর কণ্ঠস্বরের উৎস ঠাহর করতে চাইছে। ওকে দিয়েও কথা বলানো দরকার, যাতে রানা ও একই কাজ করতে পারে। সন্দেহ নেই, বোকার মত টানেলের মাঝখানে দাঁড়িয়ে নেই লোকটা। রানার মতই মেঝেতে শুয়ে আছে, কিংবা একপাশের দেয়ালে শরীর মিশিয়ে রেখেছে।
বড় করে শ্বাস ফেলল রানা। বলল, ‘তোমার জায়গায় আমি থাকলে এখানে সময় নষ্ট করতাম না। পালিয়ে যেতাম।’
কর্টেজের অহমিকায় আঘাত হানতে চাইছে ও, যাতে লোকটা রাগের মাথায় ভুলভাল কিছু করে বসে। অবশ্য এখন পর্যন্ত তেমন কোনও লক্ষণ দেখা যাচ্ছে না।
‘তোমার অস্ত্রটা ছুঁড়ে দাও,’ বলল কর্টেজ। কুয়াশার ভেতরে প্রেতাত্মার মত ভাসছে তার কণ্ঠ।
নড়ল না রানা। চামড়া ভেদ করে ঢুকে পড়ছে ঠাণ্ডা। গালের চামড়া অসাড় হয়ে গেছে। প্রায় জমে যাওয়া হাতে কোনোমতে পিস্তলটা ধরে রেখেছে।
‘মেয়েটাকে যেতে দাও,’ বলল ও। একটা হাত নিয়ে গেল কানের কাছে, তালুটা গোল করে বোঝার চেষ্টা করছে, কর্টেজের গলার আওয়াজ কোত্থেকে আসছে।
‘তা তো দেবই,’ হাসিমাখা কণ্ঠে বলল কর্টেজ। টানেলে প্রতিধ্বনি তুলছে তার গলা। ‘তোমাদের দু’জনকেই যেতে দেব… ফুলের মালা দিয়ে!’ আবার কঠিন হলো তার কণ্ঠ। ‘তার আগে অস্ত্রটা পাঠিয়ে দাও এদিকে।’
‘চেষ্টা… করছি,’ ভাঙা গলায় বলল রানা।
একপাশে সরে গেল ও, তারপর পিস্তল দিয়ে জোরে আঘাত করল ক্যাটওয়াকে, যেন হাত থেকে আছড়ে পড়েছে। এক মুহূর্ত অপেক্ষা করে ওটাকে আবার ঘষল ক্যাটওয়াকের গায়ে, যেন জিনিসটা ঘষটাতে ঘষটাতে চলে যাচ্ছে দূরে।
পরমুহূর্তে তিনটা গুলি ছুটে এল। মাথা কুটল রানার পাশে, একটু আগে ওখানেই ও ছিল।
‘সরি, রানা,’ বলল কর্টেজ। ‘ধাপ্পাটা বিশেষ সুবিধের হয়নি তোমার।’
কথা শেষ করেই আবারও গুলি করল সে-একের পর এক। মেঘের আড়ালে চমকাতে থাকা বিজলির মত মাযল ফ্ল্যাশের ঝলক দেখতে পেল রানা কুয়াশার ভেতরে। আলোটা ছড়াচ্ছে অনেকদূর, তার মাঝে কর্টেজের পজিশন বোঝা মুশকিল; কিন্তু ও লক্ষ করল, কুয়াশা ভেদ করে বেরিয়ে আসছে বুলেটগুলো, রেখে আসছে ট্রেইল। তা-ই লক্ষ্য করে এবার নিজের পিস্তল তুলল ও। টানা আটটা গুলি পাঠাল কুয়াশার ভেতরে। শেষ গুলিটা বেরিয়ে যাবার পর ওপেন পজিশনে চলে গেল বেরেটার স্লাইড-ম্যাগাজিন খালি হয়ে গেছে।
অস্বস্তিকর নীরবতা নেমে এল টানেলে। অপলকে কুয়াশার দিকে তাকিয়ে রইল রানা। ভাবছে, লাগাতে পেরেছে কি না। পড়ে যায়নি কর্টেজ, তা হলে শব্দ পেত ও; কিন্তু পাল্টা গুলিও আর এল না তার তরফ থেকে।
চিন্তার রেখা ফুটল রানার কপালে। তাড়াতাড়ি চেক করল অ্যামিউনিশনের অবস্থা। আগের ম্যাগাজিনটা খালি করেনি বলে একটা বুলেট অবশিষ্ট আছে—ওটাই এখন ওর সম্বল। তাড়াতাড়ি খালি ম্যাগাজিনটা ফেলে ওটা ভরল বেরেটায়। স্লাইড টেনে বুলেটটা ঢোকাল চেম্বারে।
এবার শোনা গেল পদশব্দ। কুয়াশা ভেদ করে একটা ছায়ামূর্তিকে এগিয়ে আসতে দেখল ও। টলছে মাতালের মত। আরেকটু এগোতেই দেখা গেল কর্টেজের চেহারা।
হাতে একটা রাইফেল রয়েছে মার্সেনারি লিডারের, স্টকটা বগলে গোঁজা। অদ্ভুত ভঙ্গিতে ধরে রেখেছে অস্ত্রটা, মাযল তাক করেছে মেঝের দিকে… রানার দিকে। মুখ দিয়ে গল গল করে বেরুচ্ছে রক্ত—ফুসফুস ফুটো হয়ে গেছে তার। কপালের পাশে গভীর ক্ষত, সেখান থেকেও রক্ত বেরিয়ে ভিজিয়ে দিয়েছে মুখের একপাশ। এক মুহূর্তের জন্যে রানার মনে হলো, পড়ে যাবে সে; কিন্তু পড়ল না।
চোখে আগুন জ্বলছে কর্টেজের—ক্রোধের আগুন… ঘৃণার আগুন। ছ’ফুট দূরে এসে থামল সে। এতকিছুর পরেও রানাকে অক্ষত দেখতে পেয়ে বিস্ময় ভর করল চেহারায়।
রানা তখন নিজের ঝামেলা নিয়ে ব্যস্ত। একটামাত্র বুলেট রয়েছে ওর কাছে, ওটা দিয়ে কর্টেজকে ঘায়েল করতে পারবে, এমন কোনও গ্যারান্টি নেই… এমনকী হেডশট নিলেও। গুলি খেয়ে রাইফেলের ট্রিগার চেপে ধরবে লোকটা। এই দূরত্বে স্রেফ ঝাঁঝরা করে দেবে ওকে।
ব্যাপারটা এখন ডুয়েলে পরিণত হয়েছে।
ধীরে ধীরে উঠে দাঁড়াল রানা। মুখোমুখি হলো কর্টেজের। দু’জনের মাঝে মাত্র কয়েক গজের তফাত। ডানহাতে পিস্তলটা ধরে রাখল ও, বাম হাত ঢুকিয়ে দিল পকেটে। বের করে আনল কর্টেজের ছুরিটা—ইতিমধ্যে তিনবার জিনিসটা আদান- প্রদান হয়েছে ওদের মাঝে। এ-ই শেষ।
ছুরির ফলা খোলার চেষ্টা করল না রানা, ছুঁড়ে দিল কর্টেজের দিকে। বাম হাত তুলে খপ্ করে ওটাকে ধরল লোকটা। মুখের কাছে নিয়ে দেখল।
‘অ্যামিউনিশন শেষ, রানা?’ মুখে হাসি ফুটিয়ে বলল কর্টেজ। ‘ছুরিটা ছোঁড়ার আগে ফলাটা খুলে নিলে ভাল হতো না?’
‘এমনিতেই কাজ হয়েছে,’ বলেই পিস্তল উঁচু করল রানা। ক্ষণিকের জন্যে মনোযোগ নষ্ট হয়েছে কর্টেজের, সুযোগটা কাজে লাগিয়ে ট্রিগার চাপল।
কর্টেজের গায়ে বা কপালে নয়, গুলিটা লাগল তার ঠিক মাথার ওপর দিয়ে চলে যাওয়া তরল নাইট্রোজেনের পাইপে। ঠাস্ করে একটা আওয়াজ তুলে ফেটে গেল পাইপটা, বেরিয়ে এল একরাশ নাইট্রোজেন, ভিজিয়ে দিল তার শরীরের ডানপাশ, চরম শীতল তাপমাত্রার গুণে মুহূর্তেই জমিয়ে বরফ করে ফেলল ওকে।
প্রথমে রাইফেলটা খসে পড়ল কর্টেজের হাত থেকে। মেঝেতে আছাড় খেয়েই ভেঙে চৌচির হয়ে গেল ওটা। টলতে টলতে দেয়ালের সঙ্গে বাড়ি খেল সে; বিস্ফারিত চোখে দেখল, ঠুনকো কাঁচের মত গুঁড়ো হয়ে গেল তার কাঁধ আর হাত। আর্তনাদ করে উঠল কর্টেজ। সেই আর্তনাদ দীর্ঘস্থায়ী হলো না, নাইট্রোজেন এখনও বেরুচ্ছে ভাঙা পাইপ দিয়ে, ধীরে ধীরে ঘিরে ফেলছে তাকে। কয়েক সেকেণ্ডের মধ্যে জমে গেল পুরো শরীরটাই।
রানা অবশ্য এতকিছু দেখার জন্যে অপেক্ষা করে নেই। এক লাফে মইয়ে উঠে পড়েছে ও, তরতর করে ওপরে উঠে যাচ্ছে। হ্যাচ গলে প্রায় লাফ দিয়ে বেরিয়ে এল। তারপর তাড়াতাড়ি বন্ধ করে দিল ওটা। পিছিয়ে এসে দেখল, বরফের আস্তর পড়তে শুরু করেছে ওটার গায়ে।
হ্যাচের কাছেই বাল্কহেডে পিঠ ঠেকিয়ে বসে আছে লামিয়া। ওর দিকে এগিয়ে গেল রানা। জিজ্ঞেস করল, ‘তুমি এখনও এখানে কেন? অপেক্ষা করতে মানা করেছিলাম না?’
দুর্বলভাবে হাসল লামিয়া। ‘জানতাম, তুমি ফিরবে।’
‘আমার ওপর একটু বেশিই আস্থা তোমার,’ ক্ষুব্ধ দেখাল রানাকে।
‘ঠেকে শিখেছি,’ বলল লামিয়া। ‘কুচিয়োর কী হলো?’
‘ঠাণ্ডা করে এলাম ওকে,’ রানা বলল। লামিয়াকে সাহায্য করল উঠে দাঁড়াতে। ‘চলো।’
‘কোথায়? কুল্যান্ট রুমে?’
‘নিচে যা করে এসেছি, তারপর আর ওখানে যাবার প্রয়োজন আছে বলে মনে হয় না। জাহাজ থেকে কেটে পড়া দরকার। কোনও আইডিয়া আছে তোমার মাথায়?’
‘হ্যাঁ,’ সায় জানাল লামিয়া। ‘এগোও। আমি বলে দিচ্ছি কোথায় যেতে হবে।’
একটা স্টেয়ারওয়েল ধরে আরেক লেভেল নিচে নামল ওরা। কয়েকটা প্যাসেজ পেরিয়ে পৌঁছুল একটা বন্ধ দরজার সামনে। ওটা খুলে পা রাখল একটা ইন্টারনাল ডকে। ডকের পাশে পানিতে ভাসছে কয়েকটা জলযান। ছোট দুটো সাবমারসিবল দেখা গেল ওখানে, দেখতে ক’দিন আগে উদ্ধার করা সেই এক্সপি-ফোরের মত; আরেকটা আছে বড় সাবমেরিন… ওটাকেই সম্ভবত ট্রাক নাম দিয়েছে জাহাজের ক্রুরা। এ ছাড়া রয়েছে কর্টেজের সেই ইয়টটা, যেটাতে করে ধরে এনেছিল লামিয়া ও বিজ্ঞানীদের।
‘কোটা নিতে চাও?’ জিজ্ঞেস করল লামিয়া।
সাবমারসিবলদুটোর গায়ে একজোড়া করে টর্পেডো শোভা পাচ্ছে। একটা চিন্তা খেলে গেল রানার মাথায়। বলল, ‘ওগুলোর একটা নেব।’
হাই-ভোল্টেজ লাইন এখনও চালু হয়নি, তাই ডোর কন্ট্রোল কাজ করছে না। তবে একটা ম্যানুয়েল রিলিজ লিভার পাওয়া গেল। সেটা ঠেলে দিতেই খুলে গেল জাহাজের খোলের গায়ে তৈরি বিশাল একটা দরজা। ওপাশে খোলা সাগর।
এক্সপি-ফোরদুটোর একটায় চড়ে বসল রানা আর লামিয়া। ওটাকে চালিয়ে বেরিয়ে এল জাহাজের পেটের ভেতর দিকে। খানিকটা দূরে এসে আবার সাবমারসিবলের মুখ ঘোরাল রানা।
‘কী করছ?’ বিস্মিত গলায় জিজ্ঞেস করল লামিয়া।
‘তুমি নিজেই বলেছ, এমন একটা অস্ত্র কারও হাতে পড়তে দিতে চাও না,’ বলল রানা। ‘আমি সেটা নিশ্চিত করতে চাইছি।’
‘কীভাবে?’
‘এভাবে,’ বলে সুইচ চাপল রানা। সঙ্গে সঙ্গে ছুটল টর্পেডোদুটো। সরাসরি গিয়ে আঘাত হানল নর্দার্ন স্টারের গায়ে।
চোখ ধাঁধানো আলো ছড়িয়ে ঘটল বিস্ফোরণ। ধোঁয়া সরে গেলে বিশাল একটা ফুটো দেখা গেল জাহাজের গায়ে। সাগরের পানি হড়হড় করে ঢুকতে শুরু করেছে ওখান দিয়ে। ডুবছে নর্দার্ন স্টার।
‘ক্রুরা রয়ে গেছে জাহাজে,’ দমে যাওয়া গলায় বলল লামিয়া। ‘ওদের কথা তো ভাবলে না।’
‘কে বলল ভাবিনি?’ ভুরু নাচাল রানা। ‘এত বড় জাহাজ… ডুবতে কয়েক ঘণ্টা সময় নেবে। সেই ফাঁকে লাইফবোট আর লাইফ-র‍্যাফটে চেপে নেমে যেতে পারবে ওরা। নেভির লোকজন এসে উদ্ধার করবে ওদেরকে, অ্যারেস্ট করবে।’
‘আর আমরা? আমরাও কি অপেক্ষা করব তাদের জন্যে?’
‘উঁহু,’ মুচকি হাসল রানা। হাত তুলে অন্ করে দিল জ্যাকেটের গায়ে লাগানো লোকেটর বিকন। ‘আমাদের জন্যে স্পেশাল সার্ভিসের ব্যবস্থা করবে আমার বন্ধু ববি মুরল্যাণ্ড। ও না আসা পর্যন্ত নিশ্চিন্তে বিশ্রাম নিতে পারো।’
মাথা ঝাঁকিয়ে সিটে হেলান দিল লামিয়া। চোখ মুদল।
সাগরের পানি কেটে এগিয়ে চলল ছোট্ট সাবমারসিবল।পনেরো দিন পর।
নিউ ইয়র্কের সন্ধ্যা। ব্যস্ত রাস্তা ধরে এগিয়ে চলেছে একটা সাদা সেডান। ড্রাইভ করছে রানা। পাশে বসে আছে লামিয়া। দু’সপ্তাহ আগেকার ক্লান্ত-অবসন্ন-আহত চেহারা বদলে গেছে ইতিমধ্যে, প্রয়োজনীয় চিকিৎসা আর বিশ্রাম পেয়ে দু’জনেই হয়ে উঠেছে প্রাণচঞ্চল।
অনেক কিছু ঘটে গেছে গত ক’দিনে। জাতিসংঘ আর আফ্রিকান ইউনিয়নের যৌথ শান্তিরক্ষী বাহিনী মোতায়েন করা হয়েছে সিয়েরা লিওনে, সেখানকার অস্থির পরিস্থিতি সামাল দেবার জন্যে। প্রেসিডেন্ট আকুম্বার সহযোগীদের গ্রেফতার করা হয়েছে। মুক্তি দেয়া হয়েছে রাজনৈতিক বন্দিদের, তাদের মধ্যে আছেন নিহত প্রেসিডেন্টের ভাই ড্যানিয়েল আকুম্বা। শান্তিরক্ষীদের সহায়তায় তিনি এখন সমমনাদের নিয়ে অস্থায়ী সরকার গঠন করেছেন।
অপহৃত বিজ্ঞানীদেরও উদ্ধার করা হয়েছে। সৌভাগ্যই বলতে হবে, কোয়াডাঙ্গলের অয়েল রিগগুলোয় ছিলেন না তাঁরা; কাজশেষে তাঁদেরকে ফ্রিটাউনে পাঠিয়ে দেয়া হয়েছিল। মোটামুটি অক্ষত অবস্থাতেই পাওয়া গেছে সবাইকে… মারা গেছেন শুধু বাংলাদেশি বিজ্ঞানী ড. ফারুক আহমেদ। উদ্ধার পাওয়া সব বিজ্ঞানীকে ইতিমধ্যে পাঠিয়ে দেয়া হয়েছে যার যার দেশে।
সৌভাগ্যজনক আরেকটা ব্যাপার হলো, শেষ মুহূর্তের ইমার্জেন্সি ঘোষণায় যে-বিশৃঙ্খলা দেখা দিয়েছিল ওয়াশিংটন ডিসি-তে, তাতেও মারা যায়নি কেউ। বেশ কিছু দুর্ঘটনা ঘটেছে রাস্তায়, ছোটাছুটি করতে গিয়ে আহত হয়েছে মানুষ… কিন্তু মৃত্যুর ঘটনা নেই একটাও। এক হিসেবে ব্যাপারটাকে মিরাই বলতে হয়।
সবই সুসংবাদ, তবে যেটা রানা আর লামিয়াকে সবচেয়ে বেশি স্বস্তি দিচ্ছে, তা হলো, এনার্জি ওয়েপন হাতে পড়েনি কারও। নর্দার্ন স্টার এমন এক জায়গায় ডুবেছে, যেখান থেকে তুলে আনা অসম্ভব। সিয়েরা লিওন উপকূলের বিশাল সেটআপটাও ধ্বংস হয়ে গেছে মিসাইলের আঘাতে। অস্ত্রটা তৈরির সঙ্গে যারা জড়িত ছিল, মারা গেছে তারাও। ফলে আমেরিকা আর রাশা-সহ সবার কাছেই অধরা রয়ে গেছে প্রযুক্তিটা। এখন আবার ওই অস্ত্র তৈরি করতে চাইলে গোড়া থেকে শুরু করতে হবে সব—ঢালতে হবে অঢেল টাকা, প্রয়োজন হবে নতুন বিশেষজ্ঞের, যারা এমন একটা প্রজেক্টে স্বেচ্ছায় যোগ দেবে। সহজ হবে না সেটা। বলা বাহুল্য, নর্দান স্টারকে ডুবিয়ে দেয়ায় তলে তলে অনেকেই নাখোশ হয়েছে ওদের ওপর, তবে সেটা প্রকাশ করছে না।
এসবের পরে বাকি রইল ডেভিল’স ডোরওয়ের বাইরে ডুবে থাকা লকহিড কনস্টেলেশন বিমানটার ভাগ্য। স্পেন আর পর্তুগালের বিবদমান এলাকায় পড়ে আছে ওটা। বিমানটা আমেরিকান, আবার ওটার ভেতরে রয়েছে রোমানভ পরিবারের ধনসম্পদ – যার বৈধ মালিক রাশা। দীর্ঘ আলোচনার পর চার পক্ষ একটা বোঝাপড়ায় এসেছে। সমস্ত ট্রেজার তুলে আনার পর চার দেশের মাঝে ভাগ-বাটোয়ারা হবে, সেগুলো প্রদর্শন করা হবে বিভিন্ন মিউজিয়ামে। স্যালভিজের কাজটা নুমাকে দিতে সম্মত হয়েছে সবাই, সঙ্গে থাকবে বাকি তিন দেশের প্রতিনিধিরা। নুমার তরফ থেকে রানা ও মুরল্যাণ্ডকে দেয়া হয়েছে প্রজেক্টের দায়িত্ব, রাশার প্রতিনিধি হিসেবে নির্বাচিত হয়েছে লামিয়া। আগামীকালই অ্যাযোর্সের উদ্দেশে রওনা হবে ওরা। তবে তার আগে আরেকটা কাজ সেরে নিতে চায় রানা। নিউ ইয়র্কে এসেছে সেজন্যেই।
প্রাচীন নকশার একটা ব্রাউনস্টোনের বাড়ির সামনে পৌঁছে গাড়ি থামাল রানা। লামিয়াকে নিয়ে নেমে পড়ল। সিঁড়ি ভেঙে উঠে এল সদর দরজার সামনে। পাশের ফলক থেকে দেখে নিল বাড়ির নম্বর।
‘এটাই,’ বলল ও।
মাথা ঝাঁকিয়ে কলিং বেলের সুইচ টিপল লামিয়া। ভেতরে টুং টাং আওয়াজ হলো। একটু পরেই খুলে গেল দরজা। নার্সের ইউনিফর্ম পরা মাঝবয়েসী এক মহিলাকে দেখা গেল।
‘ইয়েস?’
‘আমি মাসুদ রানা, আর ইনি ড. লামিয়া লিভানোভা,‘ নিজেদের পরিচয় দিল রানা।
‘আসুন,’ সরে পথ করে দিল নার্স। ‘উনি অপেক্ষা করছেন আপনাদের জন্যে।’
ভেতরে ঢুকল রানা ও লামিয়া। ওদেরকে পথ দেখিয়ে নিয়ে চলল নার্স।
‘কী অবস্থা ওঁর?’ জিজ্ঞেস করল রানা। ‘কথা বলা যাবে তো?’
‘যাবে,’ বলল নার্স। ‘বয়স হলেও ওঁর জ্ঞান-বুদ্ধি এখনও টনটনে।’
‘কত হলো বয়স? আমার হিসেবে একশোর কাছাকাছি হবার কথা।’
‘আটানব্বই চলছে। তবে দেখলে অতটা মনে হয় না। যথেষ্ট ফিট আছেন এখনও। শুধু হার্ট খানিকটা দুর্বল। লক্ষ রাখবেন, যেন উত্তেজিত হয়ে না পড়েন।’
‘অবশ্যই। উনি যে এখনও বেঁচে আছেন, এটাই তো আশ্চর্য।’
সিঁড়ি ধরে ওদেরকে দোতলায় নিয়ে গেল নার্স। বড় একটা দরজা খুলে ঢোকাল সুপরিসর এক বেডরুমে। জানালার কাছে আর্মচেয়ারে শরীর এলিয়ে বসে আছেন একজন সৌম্যদর্শন বৃদ্ধ। ভদ্রলোকের কোলে মোটাসোটা একটা খোলা রই, বাঁ হাতে ধূমায়িত কফির কাপ। চেহারার মধ্যে অভিজাত, স্মার্ট একটা ভাব আছে। জানা না থাকলে বয়স অন্তত বিশ বছর কমিয়ে ধরত রানা, কারণ মুখে বলিরেখা ফুটে থাকলেও শতবর্ষী থুথুরে বুড়ো নন তিনি মোটেও। পায়ের আওয়াজ পেয়ে মুখ তুলে তাকাতেই দেখা গেল গভীর দুটো চোখ, আর তাতে অন্তর্ভেদী দৃষ্টি। রানার মনে হলো, ওর অন্তরের অন্তস্তল পর্যন্ত দেখে নিচ্ছেন।
‘মি. মার্লো, এঁরাই আপনার অতিথি,’ বলল নার্স।
টমাস মার্লোর সৌম্য চেহারা উজ্জ্বল হয়ে উঠল। ‘ওয়েলকাম, মি. রানা, ড. লিভানোভা। প্লিজ, বোসো।’
সামনেই দুটো চেয়ার পাতা আছে, তাতে বসল রানা ও লামিয়া।
‘ধন্যবাদ,’ বলল রানা। ‘ইট’স্ অ্যান অনার।’
‘কথাটা তো আমি বলব,’ বললেন বৃদ্ধ। ‘আমি নগণ্য মানুষ। কিন্তু তোমরা তো বিশাল এক কাণ্ড ঘটিয়ে ফেলেছ। খবর পেয়েছি আমি।’
‘সামান্য একটা ব্যাপার,’ বিব্রত গলায় বলল রানা। ‘বড় কিছু না।’
‘বিনয়? বেশ, বেশ, এসব তো আজকালকার মানুষের মধ্যে দেখাই যায় না। এনিওয়ে, যদি ভুল করে না থাকি, আয়রন লেডির ব্যাপারে কথা বলতে এসেছ তোমরা, রাইট?’
‘আয়রন লেডি!’ বিভ্রান্তি ফুটল লামিয়ার কণ্ঠে।
‘আমার বিমান,’ বললেন মার্লো। ‘আদর করে ওকে আয়রন লেডি বলে ডাকতাম। হারিয়ে খুব কষ্ট পেয়েছিলাম। শুনে ভাল লেগেছে যে, তোমরা ওকে আবার খুঁজে পেয়েছ।’
‘অ্যাযোর্সের কাছাকাছি পাওয়া গেছে বিমানটা, ডেভিল’স্ ডোরওয়ে নামে একটা জিওলজিক্যাল ফর্মেশনের পাশে,’ রানা বলল। ‘ওটাকে স্যালভিজ করার সিদ্ধান্ত নেয়া হয়েছে। সরকারিভাবে কোনও বাধা নেই, কিন্তু বিমানটার আসল মালিক যেহেতু আপনি, ভাবলাম আপনার অনুমতিটাও নেয়া উচিত। তা ছাড়া ওটা ওখানে গেল কী করে, সেটাও জানার ইচ্ছে।’
‘চাইবার আগেই অনুমতি পেয়ে গেছ। আর ওখানে পৌছুবার কথা যদি তোলো…’ উদাস হয়ে গেলেন বৃদ্ধ। ‘রাশান এক রিফিউজিকে ইয়োরোপ থেকে আমেরিকায় নিয়ে আসার দায়িত্ব পেয়েছিলাম আমরা।’
‘স্তেফান কিরিলভ, রাইট?’ বলে উঠল লামিয়া। ‘রিফিউজি না, আসলে একজন ক্রিমিনাল ছিল সে। রাশার জাতীয় সম্পদ চুরি করে পালাচ্ছিল।’
ওর দিকে তাকিয়ে মৃদু হাসলেন বৃদ্ধ মার্লো। বললেন, ‘সেটা দৃষ্টিভঙ্গির ওপর নির্ভর করে। এক পক্ষের চোখে যে অপরাধী, আরেক পক্ষের চোখে সে বিপ্লবীও হতে পারে। যা হোক, সারায়েভো থেকে তাকে তুলে নিই আমরা। চলে আসি সান্তা মারিয়ায়। ওখানে রিফিউয়েলিং সেরে আটলান্টিক পাড়ি দেবার প্ল্যান ছিল আমাদের। কিন্তু আবহাওয়া খারাপ হয়ে যাওয়ায় আটকা পড়ে যাই, গন্ধ শুঁকতে শুঁকতে কিছু রাশান এজেন্ট হাজির হয়ে যায় দ্বীপটায়।’
‘তারপর?’
‘গুলি খেয়ে মারা যায় কিরিলভ। আমার বন্ধু… আমার কো-পাইলট জেরি ওয়ার্নারও মারা যায় ওদের হামলায়। আহত হই আমি। সে-অবস্থাতেই টেকঅফ করি বিমান নিয়ে। ঝড়ের মধ্যে পড়ে গিয়েছিলাম, ইঞ্জিন ফেল করেছিল, রক্ত হারিয়ে দুর্বল হয়ে পড়েছিলাম নিজেও… নিয়ন্ত্রণ করতে পারিনি আয়রন লেডিকে। শেষ পর্যন্ত ক্র্যাশ করেছিলাম সাগরে। বিমান থেকে যে কীভাবে বেরিয়ে এসেছিলাম, তা আজও জানি না।’
‘ডেভিল’স্ ডোরওয়ে নিয়ে একটা গুজব রটেছিল, শুনেছেন আশা করি?’ রানা বলল। ‘আপনার বিমানটার কারণে ওটা বিশ্বাস করে বসেছিলাম আমরা।’
আবার হাসলেন মার্লো। ‘সে-আমলে এসব ঘটনা নিয়মিতই ঘটত। যন্ত্রপাতি এত আধুনিক ছিল না তো! বিমান সোজা চলছে, নাকি ডাইভ দিচ্ছে নিচের দিকে, সেটাই অনেক সময় বোঝা যেত না… বিশেষ করে রাতের আঁধারে।
‘কিন্তু ইঞ্জিন ফেল করল কেন? সেটা তো পাইলটের ভুল নয়।’
‘এ-নিয়ে আমিও অনেক মাথা ঘামিয়েছি। আয়রন লেডির ইঞ্জিন ঠিকমত মেইনটেন করতাম আমরা। অকারণে বন্ধ হবার প্রশ্নই ওঠে না। এরপর হঠাৎ মনে পড়ল, দুর্ঘটনার আগে তিনদিন একটানা বৃষ্টি হয়েছিল। বিমানের ফিউয়েল নিয়েছিলাম আমরা এয়ারপোর্টের গ্রাউণ্ড ট্যাঙ্ক থেকে। নিশ্চয়ই কোথাও লিক ছিল, পানি ঢুকে গিয়েছিল ট্যাঙ্কে। আর আমরা সেই পানি মেশানো তেলই ভরেছিলাম আয়রন লেডিতে। কপাল খারাপ হলে যা হয় আর কী। পানি দিয়ে কি আর ইঞ্জিন চলে?’
‘যাক, রহস্যটার জবাব মিলল,’ বলল রানা।
‘আমিও একটা জবাব খুঁজছি গত সত্তর বছর ধরে,’ বললেন মার্লো। ‘স্টিলের ট্রাঙ্কদুটোয় কী নিয়ে এসেছিল কিরিলভ? রাশার সম্পদ বুঝলাম… কিন্তু আসলে সেটা কী?’
‘রোমানভ পরিবারের ধনরত্ন,’ বলল লামিয়া। তারপর সংক্ষেপে ইতিহাসটা জানাল বৃদ্ধকে।
শুনে মাথা ঝাঁকালেন মার্লো। জিজ্ঞেস করলেন, ‘তোমরাই কি তুলে আনবে ওগুলো?’-
‘হ্যাঁ,’ বলল রানা। ‘যদি সব ভালভাবে এগোয়, কয়েক সপ্তাহের ভেতরেই ওগুলো দেখার সৌভাগ্য হবে আপনার।’
‘ক্ষমা চাই, ওই ধনরত্ন আমার জন্যে অভিশাপ। ওগুলোর জন্যে সব হারিয়েছি। দেখার শখ নেই কোনও। তবে… তোমরা যেহেতু ওখানে যাচ্ছই, একটা অনুরোধ করতে পারি?’
‘নিশ্চয়ই! কী করতে হবে, বলুন?’
‘আমার বন্ধু জেরির লাশটা নিয়ে আসতে পারবে? ওকে যথাযোগ্য মর্যাদায় সমাহিত করতে চাই আমি। দেশের মাটিতে কবর হওয়া উচিত ওর।’
‘তা-ই হবে,’ কথা দিল রানা। ‘আমি নিজে সেটা নিশ্চিত করব, মি. মার্লো। এটুকু করা আমার কর্তব্য।’
‘কর্তব্য! কেন?’ একটু যেন অবাক হলেন বৃদ্ধ।
‘ওখানে আপনি আপনার বন্ধুকে হারিয়েছেন,’ বলল রানা,
‘কিন্তু এক হিসেবে আপনারা দু’জন আমাকে আর আমার এক বন্ধুকে বাঁচিয়েছেন নিশ্চিত মৃত্যুর হাত থেকে। সে ঋণ শোধ করা কি কর্তব্যের মধ্যে পড়ে না?’
‘থ্যাঙ্ক ইউ, রানা,’ আবেগাপ্লুত গলায় বললেন মার্লো। ‘থ্যাঙ্ক ইউ ভেরি মাচ।’
***রণক্ষেত্রে পরিণত হয়েছে আরাতামা মারুর ডেক। বুলেটের বন্যা বইছে সবদিক থেকে। খোলা জায়গা থেকে দ্রুত সরে যাবার চেষ্টা করছে কর্টেজ, কলার ধরে হিড়হিড় করে টেনে নিয়ে চলেছে লোরিকে, মাঝে মাঝে উল্টো ঘুরে এক পশলা গুলি ছুঁড়ছে রণক্ষেত্রের দিকে। তবে এভাবে যুদ্ধ চালিয়ে যাবার ইচ্ছে নেই তার, বিকল্প একটা প্ল্যান খেলা করছে তার মাথায়।
আড়ালে পৌছে একটু থামল সে। যাচাই করল পরিস্থিতি। অতর্কিত হামলা চালিয়ে তার দলে ছ’জনকে ঘায়েল করেছে প্রতিপক্ষ, তবে এখন আর অগ্রসর হচ্ছে না। নিরাপদ আশ্রয় থেকে গোলাগুলি করছে। নিশ্চয়ই ব্যাকআপের অপেক্ষায় রয়েছে।
ধারণাটা সত্যি বলে প্রমাণিত হলো কয়েক মিনিট পরেই। কাছে চলে এসেছে প্রতিপক্ষের জাহাজ, সেখান থেকে গমগম করে উঠল লাউডস্পিকার।
‘অস্ত্র ফেলে দিয়ে আত্মসমর্পণ করো।’
বিপদটা পরিষ্কার বুঝতে পারছে কর্টেজ, তবে হাল ছাড়ল না। পাশার দান উল্টে দিতে জানে সে। লোরিকে নিয়ে একটা লোডিং ক্রেনের কাছে গেল, টেনে নামাল হুক, ওতে আটকে দিল তামার তার দিয়ে বাঁধা বন্দিনীর হাতদুটো। পাওয়ার সুইচ অন করতেই গুঞ্জন তুলল ক্রেনের হাইড্রলিক পাম্প।
লোরির মুখে গোঁজা কাপড়টা সরিয়ে নিল কর্টেজ। নিষ্ঠুর হাসি হেসে বলল, ‘চেঁচাতে হবে তোমাকে, ডিয়ার। যত জোরে পারো!’
লিভার টেনে দিল সে, সচল হলো ক্রেন। টান দিয়ে লোরিকে তুলে ফেলল শূন্যে। তামার তার কেটে বসল হাতের চামড়ায়, নিজের অজান্তেই আর্তচিৎকার বেরিয়ে এল ওর মুখ দিয়ে।
.
স্টিলের একটা হ্যাচ কাভারের পেছনে উবু হয়ে আছে রানা। বোট নিয়ে সরাসরি জাহাজের ডেকে উঠে আসার প্ল্যানটা দারুণ কাজে দিয়েছে। নেপচুন পেছন থেকে আসছে বলে ওদিকে নজর ছিল দস্যুদের, ধোঁয়ার আড়ালে বোটটাকে দেখতে পায়নি। ফলে বিস্ময়ের ধাক্কা সামলাবার আগেই ঘায়েল করা গেছে ওদের বেশ কয়েকজনকে। প্ল্যানের একমাত্র খুঁত হলো, বিপক্ষের সংখ্যা ঠিকমত আন্দাজ করতে পারেনি ও। যা ভেবেছিল, তার চেয়ে ডজনখানেক, কিংবা তারও বেশি জলদস্যু হানা দিয়েছে আরাতামা মারুতে।
বেঁচে যাওয়া দস্যুরা এখন কাভার নিয়ে গুলি ছুঁড়ছে ওদের দিকে, এগোতে দিচ্ছে না। নেপচুন থেকে বাকি দুটো বোট আসার অপেক্ষায় আছে রানা, ওগুলো চলে এলে সংখ্যার দিক থেকে দু’পক্ষের একটা ভারসাম্য তৈরি হবে। তারপরেও কতখানি রক্তপাত ঘটাতে হবে, সেটা নিয়েই ও চিন্তিত।
কোমরে ঝোলানো রেডিও’ জ্যান্ত হয়ে উঠল। বোর্ডিং পার্টিবাহী বাকি দুটো বোটের গতি কম, পেছনে পড়ে গেছে। ওগুলোর একটা থেকে ডাকা হচ্ছে ওকে। ‘মি. রানা, আমরা স্টার্নের দিকে এগোচ্ছি। এখনও বাধা পাইনি
ওদেরকে কিছু বলার সুযোগ পেল না রানা, একের পর গুলি এসে বিঁধছে হ্যাচের গায়ে। আরেকটু নিচু হলো ও, বোঝার চেষ্টা করল, কোত্থেকে গুলি করা হচ্ছে। আর তখুনি ভেসে এল নারীকণ্ঠের তীক্ষ্ণ চিৎকার। সেদিকে তাকাতেই একটা মেয়েকে দেখতে পেল, ত্রিশের কোঠায় বয়স, অসহায়ভাবে ঝুলছে ক্রেনের হুক থেকে।
এবার একটা ভরাট গলা ভেসে এল ওপর থেকে। চেঁচিয়ে বলল, ‘পাগলামিটা কি থামানো যায় এবার?’
মাথা বের করে বক্তার দিকে তাকাবার চেষ্টা করল না রানা, তাতে গুলি খাবার সম্ভাবনা আছে। ওর ইশারা পেয়ে গুলিবর্ষণ বন্ধ করল সবাই। মেয়েটার দিকে আবার তাকাল ও—হাত বেয়ে রক্তের ধারা নামছে তার, ভিজে যাচ্ছে পোশাক।
‘বেশ, আমার কথা তা হলে শুনতে পাচ্ছ তোমরা,’ ওপর থেকে বলল কণ্ঠটা। ‘কী চাই সেটা জানিয়ে দেয়া যাক। এক্ষুনি আমাকে আমার লোকজন-সহ জাহাজ থেকে নেমে যেতে দেবে তোমরা, নইলে গুলি করে মেয়েটাকে ঝাঁঝরা করে দেয়া হবে।’
আশপাশে তাকাল রানা, ধোঁয়া আর ঘামে চোখ জ্বলছে। লক্ষ করল, গোড়ালি পর্যন্ত উঠে এসেছে পানি। বো ডুবে গেছে পুরোপুরি। খোলা হ্যাচ দিয়ে ঝরঝর করে পানি ঢুকতে দেখল খোলের ভেতরে। বুঝল, অন্তিম দশা ঘনিয়ে এসেছে জাহাজের। সামনের কার্গো হোল্ডগুলো পানিতে ভরে যেতে যা দেরি, এরপর ওজনের টানে পুরো জাহাজ তলিয়ে যাবে সাগরে।
‘আমি অপেক্ষা করছি!’ ওপর থেকে গর্জে উঠল কণ্ঠটা। ‘মি. রানা?’ রেডিওতে ডাকা হলো। ‘কী করতে চান?’ বাটন চাপল রানা। বলল, ‘যে যেখানে আছ, সেখানেই থাকো।’
‘কথা বলছ না কেন?’ চেঁচাল কর্টেজ।
ঝুলে থাকা মেয়েটার দিকে তাকিয়ে দীর্ঘশ্বাস ফেলল রানা। কোনও পথ দেখছে না দাবি মেনে নেয়া ছাড়া। বাকি দুটো বোট এখনও পৌঁছায়নি। পৌঁছলেও দস্যুদের পরাস্ত করার আগেই খুন হয়ে যাবে মেয়েটা। সেটা হতে দেয়া যায় না। তা ছাড়া জাহাজ থেকে নামলেই নাগালের বাইরে যেতে পারছে না দস্যুরা। ধাওয়া করে ওদেরকে পরেও ধরা যাবে।
গলা চড়িয়ে বলল, ‘ঠিক আছে। চলে যাও তোমরা।’ সঙ্গীদের নির্দেশ দিল, ‘কেউ বাধা দিয়ো না।’
প্রায় সঙ্গে সঙ্গেই ডেকে পায়ের · আওয়াজ পাওয়া গেল—দস্যুরা পালাচ্ছে।
রেডিওতে ফিসফিসাল রানা, ‘লিডারকে দেখতে পাচ্ছ কেউ? ওপরেই কোথাও আছে সে।’
গুলির আওয়াজ হলো, কেউ মাথা তুলেছিল। শোনা গেল গোঙানি।
‘উঁকি দেয়া চলবে না,’ আড়াল থেকে বলল কণ্ঠটা।
হতাশায় মাথা নাড়ল রানা। রেডিওতে জানতে চাইল, ‘কে গুলি খেয়েছে?’
কয়েক মুহূর্তের নীরবতার পর জানানো হলো, ‘ফস্টার।’
দাঁতে দাঁত পিষল রানা। গলা উঁচু করে বলল, ‘আর যদি একজনও গুলি খায়, এখান থেকে তুমি প্রাণ নিয়ে ফিরতে পারবে না।’
হাসির আওয়াজ ভেসে এল। ‘হ্যাঁ, সেটা ভেবেই বসে থাকো।’
ঊরুতে চুমু খাচ্ছে পানি, মনে হলো জোয়ার এসেছে, তবে খুব দ্রুত। ভারসাম্য নষ্ট হয়ে গেছে জাহাজের। নাক নিচু হয়ে যাওয়ায় আলগা জিনিসপত্র গড়াতে শুরু করল ডেকের ওপর দিয়ে।
মেয়েটাকে দেখল রানা—তীব্র ব্যথায় চেহারা সাদা হয়ে গেছে। যে-লোক ওর এই দশা করেছে, তাকে নিজ হাতে শাস্তি দেবে, ঠিক করল ও।
কয়েক মিনিট কাটল। এরপর স্টারবোর্ড সাইড থেকে ভেসে এল শক্তিশালী আউটবোর্ড মোটরের গর্জন। উঁকি দিয়ে মাঝারি আকারের একটা পাওয়ারবোটকে পানি চিরে দুরন্ত বেগে ছুটতে দেখল রানা। লাফ দিয়ে এবার উঠে দাঁড়াল ও।
‘মুভ!’
আড়াল থেকে বেরিয়ে এল সবাই।
‘কী অবস্থা আমাদের?’ জানতে চাইল রানা।
‘ফস্টার আহত,’ এগিয়ে এল নেপচুনের এক অফিসার, তার নাম ডিকসন। ‘লেসলিও গুলি খেয়েছে।’
‘দু’জনকেই বোটে তুলুন।’
‘এখানে তল্লাশি করব না?’
‘মনে হয় না কাউকে বাঁচিয়ে রেখেছে,’ বলল রানা। ‘সময়ও নেই।’
কর্কশ একটা আওয়াজ ভেসে এল জাহাজের পেছন থেকে। দশ ডিগ্রি অ্যাঙ্গেলে ডুবে গেছে বো, ঢালু ডেকের ওপর দিয়ে তুমুল বেগে ছুটে আসছে একটা ভারী চেইন। ডাইভ দিয়ে সরে গেল রানা। চেইনটা পড়ে গেল একটা খোলা হ্যাচের ভেতরে। ধাতব ঝঙ্কার ভেসে আসছে চারপাশ থেকে। মরণ-আর্তনাদ ছাড়ছে আরাতামা মারু।
‘জাহাজ থেকে নেমে যান এখুনি, ডিকসনের দিকে তাকিয়ে বলল রানা। ‘কুইক!’
‘আপনি কোথায় চললেন?’
ক্রেনের দিকে ইশারা করল রানা। ‘মেয়েটাকে নামিয়ে আনতে।’
ঢালু ডেক ধরে ক্রেন ডেকের দিকে এগোল ও। জাহাজের সারফেস তেল আর পানিতে পিচ্ছিল হয়ে আছে, পা হড়কে যেতে চায়। আশপাশে যা পেল, তা-ই ধরে ধরে এগোতে হলো ওকে—পর্বতারোহীর মত। বহু কষ্টে পৌঁছুল একটা মইয়ের কাছে, ওটা ধরে উঠে এল ওপরে। চকিতে দেখতে পেল দস্যুদের বোট-দক্ষিণ দিকে ছুটছে। ওদিকে আর তাকাল না, হাঁচড়ে-পাঁচড়ে এগোল ক্রেনের কন্ট্রোল প্যানেলের দিকে
ওখানে পৌঁছে ক্ষণিকের জন্যে থমকাল রানা। অপারেটরের সিটের গদিতে বিদ্ধ হয়ে আছে একটা অদ্ভুতদর্শন ছুরি। ফলাটা পাঁচ ইঞ্চি লম্বা, টাইটেনিয়ামের তৈরি, ভাঁজ করা যায়। সন্দেহ নেই, ওর জন্যেই ছুরিটা রেখে গেছে অচেনা শত্রু- ওকে ব্যঙ্গ করার জন্যে। ফলা ভাঁজ করে ছুরিটা পকেটে রাখল ও।
কন্ট্রোল প্যানেলের ওপর মনোযোগ দিল রানা। স্বস্তি অনুভব করল বাতি জ্বলতে দেখে। তার মানে সচল আছে যন্ত্রটা।
‘একটু ধৈর্য ধরুন,’ মেয়েটাকে বলল ও। ‘এখুনি আপনাকে নামিয়ে আনছি।’
জবাব দিল না লোরি, দেবার মত অবস্থায় নেই।
লিভার টানল রানা, ক্রেনের বাহুটাকে সাবধানে নিয়ে আসছে ডেকের ওপরে। কিন্তু কিছুটা এসেই ঝাঁকি খেল ওটা, থেমে গেল। পেণ্ডুলামের মত দুলে উঠল লোরির দেহ, ব্যথায় চিৎকার করে উঠল সে।
নিচে তাকাল রানা… এতক্ষণে লক্ষ করল, ক্রেনের পাশ দিয়ে ঝরঝর করে ঝরছে হাইড্রলিক লিকুইড। যাবার আগে পাইপটা কেটে দিয়ে গেছে দস্যুদলের নেতা। ছুরি রেখে যাবার অর্থটা বোঝা যাচ্ছে এবার। কানে যেন ভেসে এল লোকটার হাসির আওয়াজ।
রেডিওতে ডাক শোনা গেল ডিকসনের। ‘মি. রানা, আমরা নেমে গেছি। আপনারও নামা দরকার। জাহাজের পেছনদিক উঁচু হয়ে গেছে, ফ্যানটেইল দেখতে পাচ্ছি আমরা।’
সামনে তাকাল রানা। বো-র কোনও অস্তিত্ব নেই, পুরোটাই চলে গেছে পানির তলায়। বিপজ্জনকভাবে সামনে ঝুঁকে পড়েছে জাহাজের পুরো কাঠামো। হাতে একেবারেই সময় নেই।
ক্রেন অচল, এখন একটাই রাস্তা। কাঁধ থেকে রাইফেল নামিয়ে রাখল ও, উঠে পড়ল ক্রেনের বাহুতে। জাহাজের মত ওটাও ঝুঁকে গেছে সামনে, গায়ে পড়েছে তেল-পানির আস্তর। সাবধানে সাপের মত পিছলে আগে বাড়ল রানা। নিচে ধাম ধাম করে কতগুলো গ্যাস সিলিণ্ডার আছড়ে পড়ল ডেকে, গড়াতে শুরু করল। ধারালো কিছুর সঙ্গে খোঁচা খেল একটা সিলিণ্ডার, স্ফুলিঙ্গ উঠল, পরক্ষণে বিস্ফোরিত হলো ওটা।
শকওয়েভের ধাক্কায় ছিটকে গেল রানা। পড়েই যেত, শেষ মুহূর্তে দু’হাত দিয়ে আঁকড়ে ধরল ক্রেনের বাহু, পাদুটো ঝুলে পড়ল শূন্যে। সামনে থেকে ভেসে এল লোরির চিৎকার।
‘ওহ্ গড! প্লিজ, তাড়াতাড়ি আসুন!’
এগোবে কী, ক্রেন ধরে কোনোমতে ঝুলে আছে রানা। নিচে আরও বিস্ফোরণ ঘটছে। নাকে ভেসে আসছে তেলপোড়া গন্ধ। পানির ওপর ভাসছে জ্বলন্ত ফিউয়েল, আক্ষরিক অর্থেই নরকে পরিণত হয়েছে পুরো জাহাজ।
দাঁতে দাঁত পিষল রানা, একটু দোল খেয়ে একটা পা তুলে দিল ক্রেনে, এরপর তুলে আনল পুরো দেহ। নিচে তাকিয়ে আঁতকে উঠল, ডেক আর দেখা যাচ্ছে না, উন্মত্ত পানি খেলা করছে সবখানে। তাড়াতাড়ি সামনে এগোল।
দশ ফুট যেতেই হুকের ঠিক ওপরে পৌঁছে গেল ও। দেখল, লোরির কবজি কেটে মাংসে ঢুকে গেছে তারের বাঁধন। ক্রেনের গায়ে শরীর মিশিয়ে দিয়ে দু’হাত নিচে বাড়িয়ে দিয়ে ধরল ও মেয়েটার বাহুদুটো। টেনে ওপরে তোলার চেষ্টা করতেই বুঝল, লাভ নেই। রক্তে ভেজা চামড়ায় পিছলে যাচ্ছে মুঠো, লেভারেজ পাওয়া যাচ্ছে না।
‘মি. রানা!’ রেডিওতে চিৎকার ভেসে এল। ‘জাহাজটা ডুবছে… ডুবছে!’
জানে রানা, কিন্তু করার কিছু নেই। লোরিকে বলল, ‘আমি ধরছি আপনাকে। উঁচু হতে পারেন কি না দেখুন।’
‘পারব না,’ দুর্বল গলায় বলল লোরি। ‘আমার কাঁধের হাড় নড়ে গেছে।’
নিচে থই থই করতে থাকা পানির দিকে তাকাল রানা—একটাই রাস্তা দেখছে। পকেট থেকে দস্যুনেতার ছুরিটা বের করল ও, ভাঁজ খুলল। তারপর নিচু হয়ে পৌঁচ দিতে শুরু করল লোরির বাঁধনে। ছুরিটা খুবই ধারালো, কয়েক পোচ দিতেই ছিঁড়ে গেল তামার তার। নিচে পড়ে গেল লোরি। রানাও ঝাঁপ দিল ওর পিছু পিছু।
ঝপাস করে পানিতে পড়ল দু’জনে, পড়েই তলিয়ে গেল। পায়ের তলায় শক্ত কিছু ঠেকতেই আবার লাথি দিল রানা, ভেসে উঠল ভুস করে। চোখ থেকে পানি সরে গেলে লোরিকে দেখতে পেল, এক হাত নেড়ে ভেসে থাকার প্রাণপণ চেষ্টা করছে মেয়েটা। পেছন থেকে ওকে জাপটে ধরল রানা, সাঁতার কাটতে শুরু করল। যত দ্রুত সম্ভব সরে যেতে হবে, নইলে আরও বড় বিপদ অপেক্ষা করছে। ওদের চারদিকে পানি পাক খেতে শুরু করেছে, টানছে নিচের দিকে।
ডুবে যাচ্ছে আরাতামা মারু। লেজটা উঠে গেছে শূন্যে, প্রপেলার ব্লেড আর ফ্যানটেইল এখন পুরোপুরি দৃশ্যমান। তীরের মত পুরো কাঠামোটাই এবার তির্যকভাবে ঢুকে যাবে পানিতে, সারফেসে ভয়াবহ এক সাকশন তৈরি করে। বিপদসীমার বাইরে যেতে না পারলে টেনে নেবে রানা আর লোরিকেও।
পাগলের মত সাঁতার কাটছে রানা, লোরিও হাত-পা নেড়ে সাহায্য করছে যতটা সম্ভব; কিন্তু পরিষ্কার বুঝল ও হেরে যাচ্ছে ওরা। এভাবে বেশিদূর যেতে পারবে না।
কয়েক মিনিট পর তা-ই ঘটল, জাহাজটা তলিয়ে গেল পানিতে… ঢেউ, ফেনা আর বুদের আলোড়ন তুলে। সৃষ্টি হলো ভাটার মত তীব্র এক টান। এগোতে আর পারল না রানা, পানির টানে ভেসে গেল পেছনে। মনে মনে মৃত্যুকে মেনেই নিতে চলেছিল, কিন্তু আচমকা প্রচণ্ড বেগে নেপচুনের দ্রুতগামী বোটটা ছুটে এল, থামল ওদের পাশে। কয়েক জোড়া হাত নেমে এল, রানা আর লোরিকে টেনে তুলল বোটে। এরপর আবার নাক ঘোরাল বোট, গতি বাড়িয়ে সরে এল আলোড়িত পানির সীমানা থেকে।
ঘাড় ফিরিয়ে তাকাল রানা। আরাতামা মারুর আর চিহ্ন নেই সাগরের বুকে।
‘থ্যাঙ্ক ইউ, মি. ডিকসন,’ বলল ও। ‘আমাদের প্রাণ বাঁচিয়েছেন।’
‘শখ করে বাঁচাইনি,’ হালকা গলায় বলল ডিকসন। ‘আপনাকে ফেলে গেলে ক্যাপ্টেন মিচাম আমাদেরকে আস্ত রাখতেন ভেবেছেন?’ হাসল সে।
লোরির দিকে তাকাল রানা। মূর্তির মত বসে আছে সে। সারা গায়ে তেল-কালি, কেটে গেছে দু’কবজি। গায়ের পোশাক শতচ্ছিন্ন। লাল হয়ে আছে দুই চোখ। ডান কাঁধের ফোলা দেখে বোঝা যাচ্ছে, জয়েন্ট নড়ে গেছে। কিন্তু কোনও আওয়াজ নেই তার মুখে।
‘আমাদের জাহাজে ডাক্তার আছে, তাকে বলল ও। ‘আঘাত কোনোটাই খুব গুরুতর বলে মনে হচ্ছে না। আশা করি ঠিক হয়ে যাবেন।
নিঃশব্দে মাথা ঝাঁকাল লোরি। শোকে মুহ্যমান।
নেপচুনের দিকে ছুটে চলল বোট।
.
দশ মিনিট পর লোরিকে ডাক্তারের হাতে তুলে দিয়ে নেপচুনের ব্রিজে উঠে এল রানা। বোটগুলো ইতিমধ্যে তুলে নেয়া হয়েছে, দিক পাল্টে দস্যুদের পিছু নিয়েছে জাহাজ।
‘আপনার অবস্থা তো সুবিধের নয়,’ রানার কালিঝুলি মাখা চেহারা দেখে বললেন ক্যাপ্টেন মিচাম। ‘সিক বে-তে যাননি কেন?’
‘কারণ আমি অসুস্থ নই,’ বলল রানা।
একদৃষ্টে ওর দিকে কয়েক মুহূর্ত চেয়ে রইলেন মিচাম। এরপর গলা চড়িয়ে বললেন, ‘কেউ মি. রানাকে একটা তোয়ালে এনে দাও। উনি আমার ব্রিজ ভিজিয়ে দিচ্ছেন।’
তোয়ালে নিয়ে এল এক নাবিক। মাথা আর মুখ মুছে ক্যাপ্টেনের পাশে গিয়ে দাঁড়াল রানা। জিজ্ঞেস করল, ‘ধরা যাবে ওদের?’
রেডার স্ক্রিনের দিকে তাকালেন মিচাম। ‘আমাদের চেয়ে স্পিড বেশি। চল্লিশ নটে ছুটছে। তবে ওই ছোট্ট বোট নিয়ে ওরা আফ্রিকা থেকে এসেছে বলে মনে হয় না। বাজি ধরে বলতে পারি, সামনে একটা মাদার শিপ আছে।’
মাথা ঝাঁকাল রানা। জলদস্যুরাও আজকাল আধুনিক হয়ে উঠেছে। আগে শুধু উপকূলের কাছাকাছি থাকত, কিন্তু এখন রীতিমত মাদার শিপ নিয়ে মাঝসাগরে হামলা চালানোর মত সামর্থ্য রাখে। মালবাহী জাহাজের ছদ্মবেশে ঘুরে বেড়ায় মাদার শিপগুলো। সময়-সুযোগমত ছোট পাওয়ারবোটে- দস্যুদের নামিয়ে দেয় পানিতে, কাজ শেষে আবার তুলে নেয় সংগোপনে।
‘রেডারে কিছু দেখতে পাচ্ছেন?’ জিজ্ঞেস করল ও।
‘এখনও না।
ক্যাপ্টেনের বিনোকিউলার তুলে নিল রানা, চোখে ধরে তাকাল সামনে। পলায়নরত বোটটাকে দেখা যাচ্ছে না ঠিকমত, তবে ওদের রেখে যাওয়া ফেনার ট্রেইল পরিষ্কার ফুটে উঠেছে সাগরের বুকে। পাঁচ মাইল সামনে রয়েছে বোটটা, প্রতি মুহূর্তে দূরত্ব বাড়াচ্ছে নেপচুনের সঙ্গে। তবে চিন্তার কিছু নেই, রেডার রেঞ্জের বাইরে যেতে অনেক সময় নেবে। আর যদি মাদার শিপটা লোকেট করা যায়…
ভাবনাটা শেষ হলো না রানার, চোখ ধাঁধিয়ে গেল উজ্জ্বল আলোয়। পরক্ষণে সামনে একটা আগুনের গোলা লাফিয়ে উঠতে দেখল ও, ফুলঝুরির মত চারদিকে ছড়িয়ে পড়ল ভাঙা লোহালক্কড় আর জ্বলন্ত কাঠের টুকরো।
‘হোয়াট দ্য…’ বিস্মিত গলায় বলে উঠলেন মিচাম।
আলোর চেয়ে শব্দের গতি কম, তাই কয়েক সেকেণ্ড পরে শোনা গেল বিস্ফোরণের আওয়াজ। সামনে আলোর ঝলকানি কেটে গেল। তাড়াতাড়ি বিনোকিউলারের লেন্স অ্যাডজাস্ট করল রানা, বিস্ফারিত চোখে দেখল—উধাও হয়ে গেছে জলদস্যুদের পাওয়ারবোট। ভয়ঙ্কর এক বিস্ফোরণে নিশ্চিহ্ন হয়ে গেছে ওটানেপচুনের কমিউনিকেশন রুমে এক ঘণ্টা কাটাল রানা, তার ভেতর চল্লিশ মিনিট ব্যয় হলো নুমার ডিরেক্টর অ্যাডমিরাল জর্জ হ্যামিলটনের সঙ্গে আলোচনায়। আরাতামা মারু যেখানে ডুবে গেছে, সে-জায়গা ঘিরে চক্কর দিচ্ছে নেপচুন, এই ফাঁকে অ্যাডমিরালকে পুরো ঘটনার বিস্তারিত বিবরণ শোনাল ও। বেশ কিছু প্রশ্ন জন্ম নিল অ্যাডমিরালের মনে, যেগুলোর কোনও সন্তোষজনক জবাব নেই।
‘জাহাজটা ইচ্ছে করে ডুবিয়ে দিল, এটাই সবচেয়ে অদ্ভুত ব্যাপার,’ বলল রানা। ‘ক্রুদেরও খুন করেছে। ডাকাতির চেয়ে ব্যাপারটা টেরোরিজমের মতই দেখাচ্ছে বেশি।’
কমিউনিকেশন রুমের ফ্ল্যাটস্ক্রিন মনিটরে অ্যাডমিরালের চেহারা গম্ভীর হয়ে উঠল।
তোমরা কোনও মাদার শিপ খুঁজে পাওনি?’ জিজ্ঞেস করলেন তিনি।
মাথা নাড়ল রানা। ‘ওরা যেদিকে যাচ্ছিল, সেদিকে পঞ্চাশ মাইল পর্যন্ত গেছি আমরা। দু’পাশে আরও পাঁচ-পাঁচ দশ মাইল খুঁজেছি। রেডারে কিচ্ছু ধরা পড়েনি।’
‘হয়তো ধোঁকা দিচ্ছিল তোমাদের। রেডার রেঞ্জের বাইরে গিয়ে দিক পাল্টে যোগ দিত মাদার শিপের সঙ্গে।’
‘সেটাও ভেবেছি আমরা। আরও একটা সম্ভাবনার কথা ভেবেছি। ওই ছোট্ট বোট নিয়েই হয়তো ফিরতে চাইছিল আফ্রিকার উপকূলে। বাড়তি কিছু ফিউয়েল ড্রাম থাকলেই সেটা সম্ভব। ওই ড্রামগুলোই হয়তো বিস্ফোরিত হয়েছে।’
‘বুঝলাম,’ মাথা ঝাঁকালেন অ্যাডমিরাল। ‘কিন্তু জাহাজটায় ওরা হামলা করল কেন, সেটা কিন্তু পরিষ্কার হলো না। কাউকে কিডন্যাপ করতে চায়নি তো?’
‘আমার তা মনে হয় না,’ রানা বলল। ‘ক্যাপ্টেনের স্ত্রীকে উদ্ধার করেছি আমরা। তার ভাষ্যমতে, সাধারণ ক্রু ছাড়া বিশেষ কেউ ছিল না জাহাজে।’
‘হুম। কী মনে হচ্ছে তোমার—এই ঘটনার সঙ্গে আগের তিনটে জাহাজের কোনও সম্পর্ক আছে?’
‘যথেষ্ট মিল দেখতে পাচ্ছি। আমরা যদি হাজির না হতাম, তা হলে আরাতামা মারুও সবার অজান্তে উধাও হয়ে যেত।’
‘আর জলদস্যুদের বোটটা?’
‘আপাতত দুর্ঘটনা ছাড়া আর কিছু ভাবতে পারছি না।’
থুতনি চুলকালেন অ্যাডমিরাল। ‘কিছুই বোঝা যাচ্ছে না। এভাবে একের পর এক জাহাজ ডুবিয়ে দেয়া হচ্ছে… কেন? কোনও আইডিয়া আছে তোমার?’
চেয়ারে হেলান দিল রানা। বলল, ‘আমার অভিজ্ঞতায় বলে, দুটো কারণে ইচ্ছেকৃতভাবে জাহাজ ডোবানো হয়। ইনশিয়োরেন্সের টাকার লোভে, নয়তো কোনও কিছু ধামাচাপা দেবার জন্যে।’
‘এখানেও তা-ই ঘটেছে বলে ধারণা তোমার?’
‘সাক্ষীদের খুন করে জাহাজ ডুবিয়ে দেয়া হয়েছে,’ বলল রানা। ‘কেউ কিছু লুকাতে চাইছে, কোনও সন্দেহ নেই।’
‘ক্যাপ্টেনের স্ত্রী কী বলছে?’
জেরা করার মত অবস্থায় নেই মেয়েটা। শুধু বলল, রাতে ডিনার করার জন্যে মেস হলে নেমেছিল। হঠাৎ কেঁপে উঠে নিভে গিয়েছিল সব বাতি। এরপর মাথাব্যথা শুরু হলো তার, তাল হারিয়ে মাটিতে পড়ে অজ্ঞান হয়ে গিয়েছিল। সময়ের যা হিসেব পেলাম, তাতে মনে হচ্ছে পুরো আট ঘণ্টা হুঁশ ছিল না তার। এখনও শরীরের ব্যালেন্স ফিরে আসেনি, কোনও কিছু না ধরে দাঁড়াতে পারছে না।’
‘কীসের জন্যে হতে পারে এমনটা?’
‘কী জানি,’ শ্রাগ করল রানা। ‘হয়তো কোনও নার্ভ এজেন্ট বা অ্যানেস্থেটিক গ্যাস ব্যবহার করা হয়েছে। ব্যাপারটা সাধারণ ডাকাতি না ভাবার পেছনে এটা আরেকটা কারণ। জলদস্যুদের কাছে এত সফিসটিকেটেড জিনিস থাকে না।’
একমত হলেন অ্যাডমিরাল। ‘এখন তা হলে কী করতে চাও?’
‘নিচে গিয়ে একটু খোঁজাখুঁজি করার ইচ্ছে,’ বলল রানা। ‘দেখতে চাই, ওরা আসলে কী লুকাতে চাইছে।’
দেয়ালে ঝোলানো ম্যাপের দিকে তাকালেন অ্যাডমিরাল। নেপচুনের পজিশন মার্ক করে রাখা হয়েছে ওতে।
‘যদি ভুল না করে থাকি,’ বললেন তিনি, ‘সাগর ওখানে তিন মাইল গভীর। নামবে কীভাবে? জাহাজে কোনও আর.ও.ভি. আছে?’
‘না,’ রানা মাথা নাড়ল। ‘অত গভীরে নামার মত কিছুই নেই। তবে ববি আছে অ্যাযোর্সের সান্তা মারিয়া আইল্যাণ্ডে। শুনলাম, একটা সাবমারসিবল নিয়ে গেছে ওখানে—কী এক রেসে অংশ নেবার জন্যে। আপনি যদি রাজি থাকেন তো ওই সাবমারসিবলটাই মডিফাই করে ফিরে আসতে পারি আমরা। খুব বেশি হলে এক সপ্তাহ লাগবে।’
ববি মুরল্যাণ্ড নুমায় রানার সহকর্মী ও ঘনিষ্ঠ বন্ধু। ইঞ্জিনিয়ার হিসেবেও প্রথম শ্রেণীর। আগেই খবর দিয়ে রেখেছে, অ্যাযোর্সে গেলে যেন রানা অবশ্যই দেখা করে তার সঙ্গে।
‘বেশ,’ বললেন অ্যাডমিরাল। ‘অ্যাযোর্সে তো এমনিতেই যাবার কথা তোমাদের। বিশ্রামও পাওনা হয়েছে নেপচুনের ক্রুদের। রওনা হয়ে যাও। সান্তা মারিয়ায় পৌঁছে যোগাযোগ কোরো আমার সঙ্গে। এর মধ্যে ভেবে দেখি, মডিফিকেশনের ঝামেলায় না গিয়ে বিকল্প কিছু করা যায় কি না।
‘ঠিক আছে, অ্যাডমিরাল।’
কানেকশন বিচ্ছিন্ন করে দিলেন হ্যামিলটন। স্ক্রিন থেকে তাঁর ছবি সরে গিয়ে ফুটে উঠল নুমার লোগো।
চেয়ার ছেড়ে উঠে দাঁড়াল রানা। বেরিয়ে এল কমিউনিকেশন রুম থেকে। মন খুঁতখুঁত করছে ওর। বেশ কয়েকটা অসঙ্গতি দেখতে পাচ্ছে, যেগুলো ঘটার পেছনে কোনও যুক্তিগ্রাহ্য কারণ পাওয়া যাচ্ছে না।
ধরে নেয়া যাক, ডাকাতির উদ্দেশ্যেই আরাতামা মারুতে হামলা করেছিল দস্যুরা। হয়তো কার্গো নয়, দামি কোনও জিনিস ছিল জাহাজে… কিংবা ছিল অনেক টাকা। সাক্ষী রাখতে চায়নি বলে ক্রুদের খুন করেছে, জাহাজ ডুবিয়ে দিয়েছে—দুটোই নাহয় মেনে নেয়া গেল। কিন্তু আগুন ধরাল কেন? ওদের তো জানার কথা, খোলা সাগরে বহুদূর থেকে চোখে পড়ে ধোঁয়া; আর ধোঁয়া দেখলে যে-কোনও জাহাজই খোঁজ নেবার জন্যে ছুটে আসবে। তার চেয়ে শুধু গ্রেনেড বা বোমা ফাটিয়ে জাহাজটা ডুবিয়ে দেয়াই কি নিরাপদ ছিল না?
দস্যুদের চেহারা-সুরতও ভাবিয়ে তুলছে ওকে। আটলান্টিকের এ-প্রান্তে জলদস্যুতার উদাহরণ নেই বললেই চলে। তা ছাড়া যতটুকু দেখতে পেয়েছে, তাতে আফ্রিকার হতদরিদ্র জলদস্যু বলেও মনে হয়নি মোটেই। শুধু কৃষ্ণাঙ্গ নয়, সাদা চামড়ার লোকও ছিল ওদের মাঝে। আর ছিল অত্যাধুনিক অস্ত্রশস্ত্র; লড়াই করেছে প্রশিক্ষিত সৈনিকের মত। এগুলো প্রফেশনাল মার্সেনারিদের লক্ষণ।
পকেট থেকে দস্যুনেতার ফেলে যাওয়া ছুরিটা বের করল রানা। বাজার থেকে কেনা গড়পড়তা ছুরি নয়, নিশ্চয়ই বিশেষভাবে অর্ডার দিয়ে তৈরি করা জিনিস। কীভাবে ওটা ক্রেন অপারেটরের সিটে গেঁথে রাখা হয়েছিল, মনে পড়ল ওর। কাজটা কোনও সাধারণ দস্যুর নয়, ভয়ঙ্কর প্রকৃতির কোনও মানুষের—প্রতিপক্ষকে যে চ্যালেঞ্জ ছুঁড়ে দিতে ভালবাসে। ছুরিটা রেখে গেছে রানাকে ব্যঙ্গ করার জন্যে।
অদেখা সেই শত্রুর কণ্ঠ মনে পড়ল রানার, উদ্ধত অহঙ্কার প্রকাশ পাচ্ছিল তার প্রতিটা কথায়। আফ্রিকার কোনও সাধারণ জলদস্যুর কণ্ঠ ছিল না ওটা। সবচেয়ে অবাক ব্যাপার, কণ্ঠটা আগেও কোথাও শুনেছে বলে মনে হচ্ছে ওর।অনেকগুলো সাগর আর মহাসাগরের সংযোগস্থলে মাথা তুলে রেখেছে বিশাল আফ্রিকা মহাদেশ। সেতু হতে পারত সাগরগুলোর মাঝে, তা না হয়ে হয়েছে বাধার প্রাচীর। উত্তরের বিশাল মরুভূমি, আর মধ্যভাগের ঘন জঙ্গল প্রায় দুর্ভেদ্যই বলা চলে। তাই কোনোকালেই কোনও বাণিজ্যপথ তৈরি হয়নি আফ্রিকার বুকে, কারণ এই দুর্গম মহাদেশের ওপর দিয়ে লাভজনকভাবে পণ্য পরিবহন সম্ভব নয়।
অতীতে আটলান্টিক আর ভারত মহাসাগরের মাঝে যাতায়াত করতে চাইলে দক্ষিণ আফ্রিকার তলা দিয়ে দশ হাজার মাইলের একটা দীর্ঘ পথ অতিক্রম করতে হতো জাহাজগুলোকে, মোকাবেলা করতে হতো দুনিয়ার সবচেয়ে কঠিন জলপথের হাজারো বিপদ-আপদ। সুয়েজ খাল খননের পর সেই লম্বা সফর অপ্রয়োজনীয় হয়ে দাঁড়িয়েছে; আর বাস্তবতা হলো, এতে আফ্রিকার কোনও উপকার হয়নি। বাণিজ্যতরীগুলো এখন অনায়াসে সুয়েজ খাল দিয়ে ইয়োরোপ ও আমেরিকা থেকে পৌঁছুতে পারে মধ্যপ্রাচ্য, এশিয়া ও অস্ট্রেলিয়ায়। সহজে আনা-নেয়া করতে পারে তেল, খনিজ পদার্থ ও নানাবিধ পণ্য। এতে বেশিরভাগ দেশের বাণিজ্য ও অর্থনীতির উন্নয়ন হলেও আফ্রিকা আজও পড়ে আছে পেছনে, পড়ে পড়ে পচছে রোদের তাপে উচ্ছিষ্টের মত।
ফলাফল হিসেবে দেখা দিয়েছে হানাহানি, দুর্ভিক্ষ আর নানা রকম রোগব্যাধি। আফ্রিকার উপকূলের অনেক দেশই এখন পৃথিবীর সবচেয়ে বর্বর এলাকা। সোমালিয়া তো পুরোই একটা অরাজক দেশ, সুদানের অবস্থাও ভাল নয়। একই পরিস্থিতি বিরাজ করছে সভ্যজগতের অবহেলার নির্মম শিকার আইভরি কোস্ট, লাইবেরিয়া ও সিয়েরা লিওনে।
লাইবেরিয়ার সমস্যা কমবেশি সবাই জানে। নানা ধরনের স্ক্যাণ্ডাল ও দুর্নীতির দায়ে একের পর এক শাসকের পতন হয়েছে সেখানে, দেশটা ডুবে গেছে অরাজকতা আর বিশৃঙ্খলতায়। শাসনব্যবস্থা ভেঙে পড়েছে আইভরি কোস্টেও। ইতিহাসের দিকে তাকালে সবচেয়ে খারাপ দশা সিয়েরা লিওনের। বেশিদিন আগের কথা নয়, দেশটাকে আফগানিস্তানের চেয়েও বিপজ্জনক বলে ভাবা হতো; সেখানকার নাগরিকদের জীবনযাত্রার মান ছিল ‘হাইতি আর ইথিওপিয়ার চেয়ে নিম্নমানের। এতই নাজুক অবস্থায় ওরা চলে গিয়েছিল যে, একসময় হাতে গোনা কিছু দক্ষিণ আফ্রিকান মার্সেনারি দেশটা প্রায় দখলই করে নিয়েছিল।
সে-আমলের ক্ষমতাসীন সরকারই আইনশৃঙ্খলা রক্ষার নামে নিয়ে এসেছিল মার্সেনারি দলটাকে। সরকারি ছত্রছায়ায় ফুলে-ফেঁপে ওঠে তারা, কৌশলে জন্ম দেয় বিশাল এক বিপ্লবী-বাহিনীর। সেই বাহিনীকে কাজে লাগিয়ে দেশের সমস্ত খনি দখলে নেবার চেষ্টা করে তারা। খনিগুলো ছিল সিয়েরা লিওনের একমাত্র সম্পদ।
বিশৃঙ্খল সেই পরিস্থিতিতে ধূমকেতুর মত উদয় হন জোসেফ আকুম্বা। সিয়েরা লিওনেরই নাগরিক, কিন্তু প্রশিক্ষণ পেয়েছেন মার্সেনারিদের কাছে। মিলিটারি থেকে উত্থান তাঁর, অত্যন্ত শৃঙ্খলাপরায়ণ ও কূটবুদ্ধিসম্পন্ন একজন মানুষ। খুব সাবধানে নিজের ভিত গড়েন তিনি, অধীনস্থ সৈনিকদের কাছ থেকে আদায় করে নেন নিঃশর্ত বিশ্বস্ততা, এরপর সুযোগ বুঝে রক্তপাতহীন এক অভ্যুত্থানে দখল করে নিয়েছেন ক্ষমতা।
পরের কয়েক বছরে ধীরে ধীরে নিজের অবস্থান সুসংহত করেছেন আকুম্বা, নাগরিকদের জীবনযাত্রার মানোন্নয়ন করেছেন, আদায় করেছেন পশ্চিমা দেশগুলোর সমর্থন। স্বৈরতান্ত্রিক শাসনব্যবস্থা কায়েম করলেও দেশকে স্থিতিশীল করেছেন তিনি—এই অজুহাতে বিশ্বের বড় বড় দেশগুলো মেনে নিয়েছে তাঁকে। খনিজ পদার্থসমৃদ্ধ সিয়েরা লিওনকে হাতে রাখতে চায় সবাই। এখন আর কেউ প্রশ্ন তোলে না তাঁর ছোট ভাই ড্যানিয়েল আকুম্বার বিষয়ে। সিয়েরা লিওনের প্রভাবশালী রাজনৈতিক নেতা ছিলেন ড্যানিয়েল, সোচ্চার ছিলেন গণতন্ত্র প্রতিষ্ঠার দাবিতে। গত তিন বছর ধরে কারাগারে বন্দি তিনি।
আপন ভাইকে কারাগারে নিক্ষেপ করতে খারাপ লেগেছে প্রেসিডেন্ট আকুম্বার, তবে তাকে ঠেকানোর আর কোনও পথ ছিল না। তা ছাড়া হুকুমটা দেবার পরেই টের পেয়েছেন, দেশের জন্যে কতটা নিষ্ঠুর ও নির্মম হতে পারেন তিনি—এই উপলব্ধি তাঁকে নতুন সাহস জুগিয়েছে। সিয়েরা লিওনের মত দেশ গণতন্ত্রের জন্যে প্রস্তুত নয়। যতদিন না লোকে সে- পর্যায়ে পৌঁছচ্ছে, দেশটাকে সোজা পথে চালাবার জন্যে চাই তাঁর মত কঠিন ও একরোখা নেতা।
আফ্রিকার সনাতন স্বৈরশাসকদের সঙ্গে অবয়বে বিশেষ অমিল নেই প্রেসিডেন্ট আকুম্বার। প্রায় সাড়ে ছ’ফুট লম্বা, ওজন আড়াইশো পাউণ্ড, ছোটখাট একটা দৈত্যই বলতে হয়। মাথাটা প্রকাণ্ড কালো তরমুজের মত, মুখে ছোট করে ছাঁটা গোঁফ ও দাড়ি। সবসময় ইউনিফর্ম পরে থাকেন, চোখে থাকে কালো সানগ্লাস। বুক ভরা মেডেল-রিবন, এতটুকু জায়গা খালি নেই। হাতে রাখেন একটা ঘোড়সওয়ারীর চাবুক।
লাঠির বদলে চাবুক রাখার আইডিয়াটা আকুম্বা পেয়েছেন দ্বিতীয় বিশ্বযুদ্ধের বিখ্যাত সমরনেতা জেনারেল প্যাটনের কাছ থেকে। তিনিও লাঠির বদলে এমন একটা চাবুক রাখতেন সবসময়। প্যাটনের ভক্ত আকুম্বা; শুনেছেন, নিজেকে তিনি হানিবাল দ্য গ্রেটের আধুনিক অবতার ভাবতেন। এ-কারণে আকুম্বা নিজেও হানিবালের বিষয়ে আগ্রহী হয়ে উঠেছেন। ধীরে ধীরে সে-আগ্রহ পরিণত হয়েছে গাঢ় অনুরাগে।
নানা দিক থেকেই প্রাচীন কার্থেজের জেনারেল হানিবাল ছিলেন পৃথিবীর বুকে ত্রাস সৃষ্টিকারী শেষ আফ্রিকান। অগণিত পদাতিক সৈন্য ও বিশাল হস্তিবাহিনী নিয়ে আল্পস পাড়ি দিয়েছিলেন তিনি, রোমান সাম্রাজ্যের মাটিতেই অভিযান চালিয়েছেন রোমানদের বিরুদ্ধে, পরাস্ত করেছেন ওদের বাহিনীর পর বাহিনী। শেষমেশ স্রেফ দূরপাল্লার অস্ত্রের অভাবে পতন ঘটাতে পারেননি রাজধানী রোমের, নইলে আফ্রিকার ইতিহাস অন্যভাবে লেখা হতে পারত।
ওসব সুদূর অতীত। চরম অন্ধকারে এখন নিমজ্জিত হয়েছে আফ্রিকা। যুদ্ধ-বিগ্রহ, হানাহানি, ক্ষুধা আর দারিদ্র্যে ডুবে গেছে গোটা মহাদেশ। বাকি পৃথিবী এসবের নীরব দর্শক। খনিজ পদার্থ, তেল ও দামি ধাতুর সবচেয়ে বড় জোগানদার আফ্রিকা; সেগুলোর প্রবাহ বাধাগ্রস্ত হলে মাঝে মাঝে নড়েচড়ে বসে তারা, নানা রকম পদক্ষেপ নেয়। কিন্তু তাতে গরিব দেশগুলোর ভাগ্যের কোনও পরিবর্তন হয় না। ঘুরেফিরে বিদেশি মোড়লদের সঙ্গে হাত মেলায় ক্ষমতালোভী স্বৈরশাসকেরা, ক্ষমতা টিকিয়ে রাখার জন্যে তাদের আদেশ- নির্দেশ নির্দ্বিধায় মেনে নেয়। এটাই যখন রীতি হয়ে দাঁড়িয়েছে, দুনিয়া কেন আফ্রিকার জন্যে আলাদা কিছু ভাবতে যাবে?
এসবের মাঝেই জন্ম নিয়েছেন আর্কুম্বা, বড় হয়েছেন এসবের মাঝে। আর সেজন্যেই তিনি চান, তাঁর শাসনামল যেন অন্য কোনও স্বৈরশাসকের মত না হয়। হ্যাঁ, বাকিদের মত বুলেটপ্রুফ রোলস-রয়েসে চড়েন তিনি; সঙ্গে থাকে সশস্ত্র দেহরক্ষীর বিশাল বাহিনী। সর্বময় ক্ষমতা কুক্ষিগত করে রেখেছেন, মসনদে টিকে থাকার জন্যে পশ্চিমা দেশগুলোর সঙ্গে লোক-দেখানো কিছু চুক্তিও করেছেন। কিন্তু দিনশেষে বিদেশিদের হাতের পুতুল হবার কোনও ইচ্ছে নেই তাঁর। বরং চান আরও বড় কিছু হতে… এমন কিছু, যার জন্যে সারাজীবন লোকে স্মরণ করবে তাঁকে। নতুন যুগের হানিবাল দ্য গ্রেট হতে চান তিনি, হতে চান জলজ্যান্ত কিংবদন্তি।
কাজটা সহজ নয়। আকুম্বা জানেন, কিংবদন্তি হবার জন্যে দেশের অভ্যন্তরীণ উন্নয়ন যথেষ্ট নয়; তাতে বড়জোর সুশাসক হিসেবে কিছু নামডাক হতে পারে, যার আয়ু ক্ষণস্থায়ী। হানিবাল দ্য গ্রেটের সমতুল্য হতে চাইলে হানিবালের মতই ত্রাস সৃষ্টি করতে হবে তাকে—সমীহ আদায় করতে হবে দুনিয়ার বড় বড় সব দেশের কাছ থেকে। আর সেজন্যে চাই একটা মারণাস্ত্র, যেটা আফ্রিকার সীমানা পেরিয়ে দুনিয়ার যে-কোনও প্রান্তে আঘাত হানতে সক্ষম… ঘটাতে সক্ষম অপরিসীম ধ্বংসযজ্ঞ। সোজা কথায়, হানিবালের অপ্রতিরোধ্য হস্তিবাহিনীর একটা আধুনিক প্রতিস্থাপক চাই তাঁর।
সুখবর হলো, সেই অস্ত্র আকুম্বার হাতের মুঠোয় এসে গেছে প্রায়।
রাজধানী ফ্রিটাউনের প্রেসিডেনশিয়াল প্যালেসে, নিজের খাসকামরায় এ-মুহূর্তে দাঁড়িয়ে আছেন আকুম্বা-জানালার দিকে মুখ করে। পালিশ করা মার্বেল পাথরের মেঝেতে প্রতিফলিত হচ্ছে তাঁর কালো ছায়া। জানালা দিয়ে বাইরে তাকিয়ে আছেন তিনি, অন্যমনস্ক। হাতঘড়ি দেখে খানিক পর উল্টো ঘুরলেন তিনি, মেহগনি কাঠের প্রকাণ্ড এক ডেস্কের পেছনে এসে বসলেন। চোখ থেকে খুলে রাখলেন সানগ্লাস। অপেক্ষা করছেন একটা ফোন কলের। একটু পরেই মৃদু শব্দে বেজে উঠল রিংটোন।
কোনও তাড়াহুড়ো করলেন না আকুম্বা, রিসিভারটা আলতো করে তুলে কানে ঠেকালেন।
‘কর্টেজ,’ শান্ত গলায় বললেন তিনি, ‘আশা করি ভাল খবর দেবে।’
‘ভালমন্দ দু’রকমই আছে,’ খসখসে গলায় জানানো হলো ওপাশ থেকে।
তোমার মুখ থেকে এ-ধরনের জবাব চাই না আমি,’ গম্ভীর হয়ে গেলেন প্রেসিডেন্ট। ‘ব্যাখ্যা করো।’
‘যতটা গর্জেছে, ততটা বর্ষেনি আপনার অস্ত্র, বলল কর্টেজ। ‘হ্যাঁ, জাহাজের ক্ষতি হয়েছে… তবে আগের তিনবারের চেয়ে খুব বেশি নয়। নেভিগেশন আর কন্ট্রোল সিস্টেম ধ্বংস হয়েছে, তারপরেও পার্শিয়াল পাওয়ারে ঠিকই আগে বাড়ছিল ওটা। অর্ধেক ক্রুও জীবিত ছিল… মানে, যারা জাহাজের নিচের ডেকগুলোয় আটকা পড়েছিল আর কী। বলতে বাধ্য হচ্ছি, আপনার ওই ডিভাইস ঠিকমত কাজ করছে না।’
খবরটা সহজভাবে নিতে পারলেন না আকুম্বা। রাগে ব্রহ্মতালু জ্বলে উঠল তাঁর। সাধের ওই মারণাস্ত্র আবারও প্রত্যাশিত পারফর্মেন্স দেখাতে ব্যর্থ হয়েছে, এ-খবর হজম করা কঠিন।
ছোট্ট একটা চিরকুটে একটা নাম লিখলেন তিনি। বেল বাজিয়ে ডাকলেন একজন এইডকে, তার হাতে ধরিয়ে দিলেন চিরকুটটা।
‘একে নিয়ে এসো, নির্দেশ দিলেন তিনি। এইড চলে গেলে আবার কথা বললেন কর্টেজের সঙ্গে। প্রশ্ন করলেন, ‘ক্রুদের কতজন জীবিত ছিল?’
‘বললাম তো, প্রায় অর্ধেক।’
‘ধরে নিচ্ছি এখন আর বেঁচে নেই তারা?
‘না… সবাই খতম।’
কর্টেজের গলায় দ্বিধার সুর টের পেলেন আকুম্বা। সামনে একটু ঝুঁকে গেলেন তিনি। ‘কার্গোর খবর কী?’
‘অফলোড করে আপনার কাছে পাঠিয়ে দেয়া হয়েছে,’ জানাল কর্টেজ।
‘আর জাহাজটা?’
‘সাগরদেবীর পেটে।’
সন্তুষ্ট হতে পারলেন না আকুম্বা। কর্টেজের কথাবার্তায় আত্মবিশ্বাসের অভাব টের পাচ্ছেন। ধমকের সুরে বললেন, ‘কিছু একটা চেপে যাচ্ছ তুমি, কর্টেজ। খোলাসা করো!’
গলা খাঁকারি দিল কুচিয়ো। ‘অস্ত্রধারী কিছু লোক আমাদেরকে বাধা দেবার চেষ্টা করেছে। জাহাজ নিয়ে হঠাৎ উদয় হলো। ওটার পতাকা দেখেছি আমি- আমেরিকান। লক্ষণ ভাল নয়। আমার তো মনে হচ্ছে, আপনার গুমর ফাঁস হয়ে গেছে, মি. প্রেসিডেন্ট।’
সম্ভাবনাটা খতিয়ে দেখলেন আকুম্বা, পরক্ষণে বাতিল করে দিলেন। ব্যাপারটা জানাজানি হয়ে গেলে আরাতামা মারুর ওপর হামলা করার সুযোগ পেত না কর্টেজ, তার আগেই থামানো হতো ওকে। এদেরকে কাকতালীয়ভাবে উদয় হওয়া কোনও রেসকিউ টিম ছাড়া আর কিছু ভাবতে পারলেন না।
‘কী করেছ ওদের নিয়ে?’ জিজ্ঞেস করলেন আকুম্বা।
‘কিছুই না। পালিয়েছি। যাতে পিছু নিতে না পারে, সেটাও নিশ্চিত করেছি। এর বেশি কিছু করার সুযোগ ছিল না।’
অবাক হলেন আকুম্বা। কর্টেজের সম্পর্কে ভাল করেই জানা আছে তাঁর। এই লোক কারও ভয়ে পালিয়ে আসবে, চিন্তাই করা যায় না।
‘তোমার ধার কমে যাচ্ছে, কুচিয়ো,’ ভর্ৎসনার সুরে বললেন তিনি।
‘মোটেই না,’ আহত গলায় বলল কর্টেজ। ‘ওদেরকে সামনাসামনি দেখলে বুঝতেন। যাকে লিডার মনে হলো, সে রীতিমত শক্তপাল্লা। আপনি বরং ওদের পরিচয় জানার চেষ্টা করুন।’
মাথা ঝাঁকালেন আকুম্বা। তিনিও একই কথা ভাবছেন।
‘আপনার ওই অপারেশনের খবর কী?’ একটু অপেক্ষা করে জানতে চাইল কর্টেজ। ‘কী যেন নাম রেখেছেন… পাইথন, না? ওটা কি শুরু করছেন?’
অপারেশন . পাইথন আকুম্বার কূটকৌশলের সবচেয়ে উজ্জ্বল নমুনা। ওটার মাধ্যমেই অসীম সম্পদের মালিক হবে তাঁর দেশ; আসবে সমৃদ্ধি ও স্থিতি। কিন্তু যদি ব্যর্থ হয়… আর ভাবতে চাইলেন না তিনি। যদিও জানেন, অস্ত্রটা যদি প্ল্যান মোতাবেক কাজ না করে, ব্যর্থতা এড়াবার কোনও উপায় নেই।
‘কাজটায় আর দেরি করা চলে না,’ কর্টেজকে বললেন তিনি।
‘আমি এসে সাহায্য করব আপনাকে?’ প্রস্তাব দিল কর্টেজ, কণ্ঠে প্রচ্ছন্ন বিদ্রূপ। আকুম্বাকে আগেই জানিয়েছে, যা তিনি করতে চাইছেন তা স্রেফ পাগলামি। এরচেয়ে বড় পাগলামি হলো, কাজটা করার জন্যে নিজের আর্মিকে দায়িত্ব দেয়া। সে-কথা কানে তোলেননি প্রেসিডেন্ট। কর্টেজ বাইরের লোক-সেনাবাহিনী তাঁর কতটা অনুগত, আর ওদের সামর্থ্য কতখানি, তা ওর জানবার কথা নয়।
মৃদু হাসলেন আকুম্বা। অবিশ্বাস্য অঙ্কের টাকা দিচ্ছেন তিনি কর্টেজকে তার কাজের জন্যে, কিন্তু সন্দেহ নেই, এরচেয়েও বেশি টাকা বা ক্ষমতা লাভের সুযোগ পেলে লোকটা তাঁর পেছনে দৌড়াবে। এ-ধরনের মানুষের খাঁই পূর্ণ হবার নয়।
‘আমাদের গ্রামে একটা প্রবাদ আছে,’ মৃদুকণ্ঠে বললেন তিনি। ‘শস্যখেতে সাপ থাকা ভাল—ইঁদুর খেয়ে ওরা ফসল বাঁচায়। কিন্তু বাড়িতে সাপ ঢুকলে বিপদ—যাকে-তাকে ছোবল দেবে, গিলে খাবে কচি বাচ্চাদের।’
একটু অপেক্ষা করে কথাটার অর্থ পরিষ্কার করে দিলেন প্রেসিডেন্ট। ‘তোমার টাকা তুমি পাবে, কর্টেজ। এত টাকা, যা দিয়ে ছোটখাট একটা দেশ হয়তো কিনে নিতে পারবে। কিন্তু ভুল করেও যদি কোনোদিন সিয়েরা লিওনে পা রাখো, খুন করব তোমাকে… লাশটা ছুঁড়ে দেব আমার বাগানের পোষা কুকুরগুলোর মুখে।’
কয়েক মুহূর্তের নীরবতা বিরাজ করল, তারপর হালকা হাসির আওয়াজ ভেসে এল টেলিফোনে।
‘আপনার ব্যাপারে জাতিসংঘের ধারণা ভুল, বলল কর্টেজ। ‘নির্দয়, বর্বর মানুষ আপনি। অবশ্য আপনার মত লোকই দরকার আফ্রিকায়। যা হোক, যতক্ষণ টাকা দিয়ে যাচ্ছেন, আপনার কাজ করতে থাকব। টাকা যেন ফুরিয়ে না যায়—পত্রপত্রিকায় সে-ধরনের আশঙ্কার কথা পড়েছি। বিকল্প কোনও পদ্ধতিতে পাওনা আদায় করতে ভাল লাগবে না আমার।’
হুমকিটা বুঝতে পারলেন আকুম্বা। তাকে মোটেই ভয় পাচ্ছে না কুচিয়ো, অথচ পাওয়া উচিত। কোনও কিছুকেই ভয় করে না সে। এই বিশেষ গুণটির জন্যেই তাকে ভাড়া করা হয়েছে।
‘সান্তা মারিয়ায় চলে যাও,’ বললেন তিনি। ‘কী করতে হবে, সেটা ওখানে পৌঁছুবার পর জানাব আমি।
‘আরাতামা মারুর কী হবে?’ জিজ্ঞেস করল কর্টেজ। ‘কেউ যদি ওটায় তল্লাশি চালাতে চায়?’
‘তেমন কিছু ঘটলে সেটা সামাল দেবার জন্যে প্ল্যান আছে আমার।’
আবার হাসল কর্টেজ। ‘খালি প্ল্যান আর প্ল্যান। শুনলে হাসি পায়। শুভকামনা রইল, মি. প্রেসিডেন্ট। খবরের কাগজ থেকে জেনে নেব ওসব প্ল্যান কাজে লাগল কি না। নীরব সমর্থন থাকবে আমার।’
লাইন কেটে গেল। রিসিভার নামিয়ে রাখলেন আকুম্বা। হাত বাড়িয়ে পানির গ্লাস নিয়ে ছোট্ট একটা চুমুক দিলেন। চোখ তুলে তাকালেন দরজা খুলে যাওয়ায়। কাঙ্ক্ষিত মানুষটিকে নিয়ে ফিরে এসেছে এইড। দু’জন অস্ত্রধারী প্রহরী তাকে এস্কর্ট করে নিয়ে আসছে।
লোকটা ভেতরে ঢুকলে হাতের ইশারা করলেন আকুম্বা। এইড আর প্রহরীরা বেরিয়ে গেল। এবার তিনি তাকালেন নবাগতের দিকে। চেহারায় বিতৃষ্ণা ফুটিয়ে দাঁড়িয়ে আছে সে।
‘মি. ম্যালোন,’ অসন্তুষ্ট গলায় বললেন প্রেসিডেন্ট, ‘তোমার অস্ত্র ব্যর্থ হয়েছে। আবার!’
নির্বিকার রইল নাথানিয়েল ম্যালোন। ক্রুদ্ধ পিতার সামনে দাঁড়ানো অবাধ্য সন্তানের মত লাগছে তাকে। অনুমতির ধার ধারল না, এগিয়ে এসে একটা চেয়ার টেনে বসল আকুম্বার মুখোমুখি। হাবভাবে মনে হলো, এটা তার অধিকার।
গত সতেরো মাস ধরে প্রেসিডেন্ট আকুম্বার জন্যে একটা ডাইরেক্টেড-এনার্জি ওয়েপন তৈরি করছে সে। লার্জ হ্যাডরন কলাইডারে যে-ধরনের সুপারকণ্ডাক্টিং চুম্বক রয়েছে, ঠিক একই ধরনের চুম্বকের সাহায্যে বানানো হয়েছে অস্ত্রটা। পদার্থের ক্ষুদ্রাতিক্ষুদ্র কণাকে বিদ্যুতায়িত করে আলোর গতিবেগে নিয়ে যায় ওটা, তারপর কণাগুলো একত্র করে ঘন একটা রশ্মির মত বানায়, সেই রশ্মি বা বিম দিয়ে রাঙিয়ে দেয়া হয় নির্দিষ্ট টার্গেট—ধ্বংস হয়ে যায় সব ধরনের ইলেকট্রনিক্স, কম্পিউটার ও অন্যান্য বৈদ্যুতিক সার্কিট।
ঠিকমত টিউন করা হলে অতিকায় এক মাইক্রোওয়েভ বিমে পরিণত হয় রশ্মিটা, আভেনের মত গরম করে তুলে জৈব পদার্থে—সোজা ভাষায় মাংস বা গাছপালায়-একেবারে আগুন ধরিয়ে দেয়। কংক্রিট বা ইস্পাতের দেয়ালের আড়ালে লুকিয়েও বাঁচার উপায় নেই।
আকাশে দু’শো মাইল পর্যন্ত কাজ করে এই রশ্মি, আগ্রাসী বিমান হামলা ঠেকিয়ে দিতে পারে অনায়াসে। যুদ্ধের ময়দানে যদি রশ্মিটা ব্যবহার করা হয়, সেটা দেখাবে পানির পাইপ দিয়ে পিঁপড়ের গোটা একটা দল ধুয়ে-মুছে সাফ করবার মত। অস্ত্রটা যখন সর্বোচ্চ পর্যায়ে পৌঁছুবে, তখন ওটা দিয়ে ধ্বংস করে দেয়া যাবে গোটা একটা শহর। তাতে নিউক্লিয়ার বোমার মত স্থান-কাল-পাত্র নির্বিশেষে সবকিছু উজাড় হয়ে যাবে না, বরং শল্য-চিকিৎসকের ছুরির মত নিখুঁতভাবে ধ্বংস করা যাবে বাছাই করা এলাকা, এমনকী নির্দিষ্ট কোনও বিল্ডিং। চাইলে সেখানকার মানুষদের মেরে ফেলা যাবে, কিংবা মানুষদের বাঁচিয়ে রেখে চোখের পলকে ধ্বংস করে দেয়া যাবে সব ধরনের প্রযুক্তি। প্রাণহানি ছাড়াই একটা শহরকে বন্ধ্যাভূমিতে পরিণত করা যাবে, কারণ আজকালকার জামানায় কম্পিউটার, টেলিফোন, বিদ্যুৎ বা বিশুদ্ধ পানির সরবরাহ ছাড়া কোনও জনপদ কল্পনাই করা যায় না।
কিন্তু এ-ধরনের ক্ষমতার মালিক হতে চাইলে অস্ত্রটা কার্যকর হতে হবে—এখন পর্যন্ত সেটাই হয়নি। আর সে- কারণেই আকুম্বা অসন্তুষ্ট। অধৈর্য গলায় জিজ্ঞেস করলেন, ‘কাজ হলো না কেন, বলতে পারো?’
চেয়ারে হেলান দিল ম্যালোন। ‘আমি আপনাকে আগেই বলেছিলাম—আরও পরীক্ষা-নিরীক্ষা প্রয়োজন। বলিনি?’
‘এবারেরটা তোমার শেষ পরীক্ষা হবার কথা ছিল।’
‘কী হয়েছে বোটটার?’
‘বোট না, শিপ,’ শুধরে দিলেন আকুম্বা। ‘বড়-সড় একটা সমুদ্রগামী জাহাজ।’
কাঁধ ঝাঁকাল ম্যালোন। ‘বোট বলুন, বা শিপ… আমার কাছে সবই এক।’
‘সবকিছুকে এক কাতারে দেখা তোমার একটা বদভ্যাস,’ বিরক্ত গলায় বললেন আকুম্বা। ‘নব্বুই হাজার টনের একটা জাহাজ কখনোই বোটের সমতুল্য হতে পারে না।’
‘বেশ, তা হলে জাহাজ-টার ভাগ্যে কী ঘটেছে, সেটাই নাহয় বলুন,’ খোঁচা মারা সুরে বলল ম্যালোন। প্রেসিডেন্টের আচরণ তার মোটেই পছন্দ হচ্ছে না। লোকটার হাবভাব দেখে মনে হচ্ছে, সে একটা মিস্ত্রি, যাকে বাজার থেকে খুচরা যন্ত্রাংশ কিনে কোনও টিভি বা কম্পিউটার মেরামতের দায়িত্ব দেয়া হয়েছে।
‘ওটা এখন সাগরের তলায়,’ বললেন আকুম্বা।
‘আর কার্গো?’
‘তোমার চাহিদা অনুযায়ী টাইটেনিয়ামের প্রলেপ দেয়া একশো টন ওয়াইবিসিও সরিয়ে নেয়া হয়েছে ওই জাহাজ থেকে।’
‘তা হলে তো খবর ভাল।’
‘না!’ চাবুক দিয়ে ডেস্কের ওপর একটা বাড়ি মারলেন আকুম্বা, মেজাজ হারিয়েছেন। ‘খবরটা ভাল হতো, যদি তুমি প্রতিশ্রুতি রক্ষা করতে। ভাল হতো, যদি অস্ত্রটা যেভাবে চেয়েছি সেভাবেই কাজ করত—এক আঘাতেই জাহাজ সম্পূর্ণ অচল হয়ে যেত, আর প্রত্যেকটা ক্রু মারা যেত। কিন্তু তা ঘটেনি, জাহাজটাকে আংশিক সচল অবস্থায় পেয়েছে আমার লোকেরা, অর্ধেকের মত ক্রুও জীবিত ছিল। তাদেরকে পরে আলাদাভাবে খুন করতে হয়েছে।’
প্রেসিডেন্টের মেজাজ-মর্জির সঙ্গে পরিচিত ম্যালোন। চাবুকের আওয়াজে একটু কেঁপে উঠলেও সাহস হারায়নি। নিরাসক্ত গলায় বলল, ‘তাতে কী হয়েছে?’
‘কী হয়েছে মানে?’ তেতে উঠলেন আকুম্বা। ‘আমার লোকেরা চোখে পড়ে গেছে। আমেরিকান একটা জাহাজ হাজির হয়েছিল ওখানে। ভুল লোকের আগ্রহের কেন্দ্রবিন্দুতে পরিণত হয়েছি আমরা, আর এর জন্যে দায়ী তুমি… তোমার খামখেয়াল।’
চেয়ারে নড়েচড়ে বসল ম্যালোন। প্রেসিডেন্টের ক্রোধ দেখে ভীত হবার কথা তার, কিন্তু হচ্ছে না। সে জানে, যতই খেপুক লোকটা, ওর কিছুই হবে না। ফুলের টোকাও দেয়া হবে না ওর গায়ে। আকুম্বার হাত-পা বাঁধা—ওকে ছাড়া তাঁর মহা-পরিকল্পনা সফল হবার কোনও সম্ভাবনা নেই।
শুরু থেকেই সবদিক গুছিয়ে কাজে নেমেছে ম্যালোন। কিডন্যাপিঙের নাটক সাজানোর আইডিয়াটা সে-ই দিয়েছিল। আকুম্বার কাজটা শেষ করার পর আবার পুরনো দুনিয়ায় ফিরতে চায় সে, নিজ থেকে উধাও হয়ে গেলে তা সম্ভব হতো না।
এনার্জি ওয়েপন তৈরির পুরো কাজ সে করেছে এক হাতে। ডিজাইন থেকে শুরু করে ক্ষুদ্রাতিক্ষুদ্র প্রতিটা জিনিস তার নিজের বানানো। এমনকী মূল অস্ত্রটা নির্মাণের সময়ও সে-ই সুপারভাইজর হিসেবে থেকেছে, কাউকে দায়িত্বটায় ভাগ বসাতে দেয়নি। নিজেকে পুরো প্রজেক্টের অবিচ্ছেদ্য অংশ করে তুলেছে, যাতে ওকে বাদ দিয়ে এক কদমও আগে বাড়তে না পারে ওর নিয়োগকর্তা। কাজেই ফাঁপা হুমকি বা ধমকি দেয়া ছাড়া ওর বিরুদ্ধে কিছুই করা সম্ভব নয় আকুম্বার পক্ষে।
মনে মনে হাসল ম্যালোন। শান্ত গলায় বলল, ‘যে- কোনও যন্ত্রই ফাইন টিউনিঙে সময় লাগে। আপনার কি ধারণা, যেনতেনভাবে একটা সুপার-কলাইডার বানালেই সেটা কাজ করে? কক্ষণো না। বেসিক একটা এক্সপেরিমেন্ট চালাবার আগেও মাসের পর মাস টেস্টিং আর ক্যালিব্রেশন করতে হয়।’
‘মাসের পর মাসই পেয়েছ তুমি,’ রুক্ষ শোনাল আকুম্বার কণ্ঠ। ‘না, আর কোনও এক্সপেরিমেন্ট নয়, পরের বার ফুল- স্কেল ডেমোনস্ট্রেশন হবে।’
‘অস্ত্রটা তৈরি নয়।’
আত্মনিয়ন্ত্রণ বজায় রাখা কঠিন হয়ে পড়ল আকুম্বার জন্যে। ‘তৈরি যাতে থাকে, সে-ব্যবস্থা করো,’ চিবিয়ে চিবিয়ে বললেন তিনি। ‘নইলে আমাদের বিরুদ্ধে যখন অ্যাকশন শুরু হবে, আমার পাশাপাশি তোমাকেও মরতে হবে।’
বিভ্রান্তি ফুটল ম্যালোনের চেহারায়। কীসের অ্যাকশন? শুরু থেকেই আকুম্বা তাকে বলেছেন, অস্ত্রটা তৈরি করা হচ্ছে বিক্রি করার উদ্দেশ্যে—তাও কোনও নির্দিষ্ট দেশের কাছে নয়, বিশ্বের ক্ষমতাধর সবগুলো দেশের কাছেই বিক্রি করা হবে ওটা। এতদিন পরস্পরের দিকে নিউক্লিয়ার মিসাইল তাক করে রেখেছে ওরা, এখন থেকে নাহয় এনার্জি ওয়েপন তাক করবে। মাঝখান থেকে টাকা-পয়সার বন্যায় ভাসবে ওরা। প্ল্যানটা নিরাপদ, ঝুঁকিমুক্ত। তা হলে মরার কথা উঠছে কেন?
‘আপনার কথা আমি ঠিক বুঝতে পারছি না,’ বলল সে।
‘কারণ, তোমাকে এতদিন আমি মিথ্যে কথা বলেছি,’ বাঁকা হাসি হাসলেন আকুম্বা। ‘অস্ত্রটা নিয়ে আমার সম্পূর্ণ ভিন্ন পরিকল্পনা আছে। তোমার মত ভদ্রলোকের সঙ্গে ছলনা করেছি বলে দুঃখিত।’
খোঁচাটা জায়গামত লাগল। এক নিমেষেই ম্যালোন বুঝতে পারল, তাকে কোন্ চোখে দেখেন প্রেসিডেন্ট। প্রজেক্টের জন্যে নিজেকে অপরিহার্য করে তুললেও এক বিন্দু সম্মান আদায় করতে পারেনি সে। নিজের আবিষ্কার নিয়ে গর্ব, অগাধ ধনসম্পদের হাতছানি… সবই তেতো লাগল তার। সার্নের দিনগুলোতেও নিজেকে এতটা ছোট লাগেনি কখনও।
একটা ফাইল টেনে নিলেন আকুম্বা। পাতা ওল্টাতে ওল্টাতে বললেন, ‘দারুণ এক নকশা সাজিয়ে এ-দেশে এসেছ তুমি, ম্যালোন। ভেবেছ আমার মাথায় কাঁঠাল ভেঙে খাবে। ভয়ঙ্কর একটা মারণাস্ত্র বানাবে, অথচ সেটার কোনও দায় নেবে না। সুইস ব্যাঙ্কে কাঁড়ি কাঁড়ি টাকা জমিয়ে ফিরে যাবে পুরনো জীবনে, কিডন্যাপারদের হাতে বন্দিজীবনের গল্প শুনিয়ে হিরো সাজবে। তোমার কষ্টের কাহিনী শুনে ব্যথিত হবে লোকে, জীবনবাজি রেখে পালানোর কাহিনী শুনে হবে রোমাঞ্চিত। কী করে তা হতে দিই, বলো?’
‘আমাদের মধ্যে একটা চুক্তি হয়েছিল,’ থমথমে গলায় বলল ম্যালোন।
‘চুক্তি বদলানো যায়। আর তুমি সেটা সহজ করে দিয়েছ আমার জন্যে।’
ফাইল থেকে দুটো ছবি বের করলেন আকুম্বা, ঠেলে দিলেন ম্যালোনের দিকে। প্রথমটা পুলিশের তোলা। তুষারাবৃত প্ল্যাটফর্মের ওপর পড়ে থাকা ফিলিপ নোয়ার মৃতদেহের ছবি। দ্বিতীয়টাতে দেখা যাচ্ছে সাদা কাপড়ের ওপর সযত্নে রাখা একটা পিস্তল। অস্ত্রটা বড়ই পরিচিত।
‘তুমি একটা খুনি, ম্যালোন,’ শীতল গলায় বললেন আকুম্বা।
চেয়ারের ওপর কুঁকড়ে গেল ম্যালোন।
‘অমন করছ কেন? বিদ্রূপের সুরে বললেন আকুম্বা। ‘কথাটা তো সত্যি। জায়গামত সিকিউরিটি ক্যামেরা ছিল না বলে সত্যটা জানে না কেউ। কিন্তু শুনে রাখো, যদি তুমি পালাবার চেষ্টা করো, বেঈমানি করো, কিংবা অনর্থক দেরি করাও আমার কাজে, সব ফাঁস করে দেব আমি। প্ৰমাণ হিসেবে পুলিশের হাতে তুলে দেব তোমার ফিঙ্গারপ্রিন্টঅলা ওই পিস্তলটা।’
মুখ থেকে রক্ত সরে গেছে ম্যালোনের। পরিষ্কার বুঝতে পারছে, ফাঁদে পড়ে গেছে সে। আকুম্বার মনে যা-ই থাকুক না কেন,
সেই মোতাবেক কাজ করতে হবে তাকে। নইলে ধ্বংস হয়ে যাবে চিরতরে।
কয়েক মুহূর্ত চুপ করে রইল সে, এরপর মুখ খুলল। ‘আপনি ভাল করেই জানেন, আমি বেঈমানি করব না। প্রজেক্টটা আমার নিজের জন্যেও গুরুত্বপূর্ণ।’
‘তারপরেও ব্যর্থ হচ্ছ তুমি।’
‘ব্যর্থ হচ্ছি স্রেফ আপনার টাইমটেবলের সঙ্গে তাল মেলাতে গিয়ে। একটু যদি সময় দেন…
আকুম্বা মাথা নাড়লেন। ‘না। ওটা বদলানো যাবে না।’ দেয়ালে পিঠ ঠেকে গেছে ম্যালোনের। এর অর্থ, সত্যটা এবার স্বীকার করে নেয়াই ভাল।
‘বেশ,’ সে বলল, ‘আমি দেখছি কী করা যায়। তবে আপনার জানা থাকা দরকার, অস্ত্রটার শক্তি বাড়ানোর স্রেফ দুটো পন্থা আছে–হয় আরও ভাল কোয়ালিটির কাঁচামাল এনে দিতে হবে, নয় তো… আপনি যদি কাজটা দ্রুত শেষ করাতে চান, বাড়তি সাহায্য লাগবে আমার।’
হেসে উঠলেন আকুম্বা, প্রথমে নিঃশব্দে, এরপর উচ্চকিত হলো, তাঁর হাসির আওয়াজ। ম্যালোনের মুখ দিয়ে শেষ কথাটা বের করাতে পেরে আনন্দিত।
‘যাক, শেষ পর্যন্ত স্বীকার করলে!’ বললেন তিনি। ‘যতটুকু গিলতে পারবে, তারচেয়ে বেশিই কামড় দিয়ে বসেছ, তাই না? সমস্যাটা এখন তোমার নাগালের বাইরে চলে গেছে, একাকী সমাধান করতে পারছ না।’
‘ব্যাপারটা মোটেই তা নয়,’ মিনমিনে গলায় বলল ম্যালোন।
‘নয়? তা হলে এখনও কাজ শেষ হয়নি কেন? দেড় বছর সময় পেয়েছ তুমি, যত টাকা চেয়েছ ততই দেয়া হয়েছে। আমার তরফ থেকে খামতি কোথায়? তোমার পেছনে যা খরচ করেছি; তা দিয়ে এ-দেশের কত লোকের খাবার আর বাসস্থানের ব্যবস্থা করা যায়, তা জানো?’
এ-অবস্থাতেও কৌতুক বোধ করল ম্যালোন। তাকাল চারদিকে। রাজপ্রাসাদ বললেও কম বলা হয় বিল্ডিংটাকে—বানানো হয়েছে বিদেশ থেকে আনা পাথর দিয়ে। দেয়ালে কারুকাজ, ছাত থেকে ঝুলছে বহুমূল্য ঝাড়বাতি। বাথরুমে পর্যন্ত লাগানো হয়েছে সোনায় মোড়ানো ফিটিংস। ওর পেছনে টাকা অপচয় হয়েছে… এগুলোর পেছনে হয়নি?
‘যন্ত্রটা অত্যন্ত জটিল,’ সোজা হয়ে বলল সে। ‘খুঁটিনাটি দেখার জন্যে আরও বিশেষজ্ঞ দরকার। আমি তো আর সবজান্তা নই।’
গনগনে চোখে তার দিকে তাকালেন আকুম্বা। তাঁর রক্তিম দৃষ্টি যেন এনার্জি ওয়েপনের রশ্মির মত দগ্ধ করছে ম্যালোনকে। গম্ভীর গলায় বললেন, ‘এসব আমি অনেক আগেই বুঝতে পেরেছি।’ চেয়ারে হেলান দিলেন। ‘কাজে ফিরে যাও। যা যা চেয়েছ, সব পাবে- কাঁচামাল আর বাড়তি সাহায্য। এরপর তিনটে হাতই কাটা পড়বে তোমার!’
ভুরু কুঁচকে কঠোর দৃষ্টিতে চেয়ে রয়েছেন তিনি ওর মুখের দিকে। সামান্যতম দয়ামায়ার চিহ্ন নেই সে দৃষ্টিতে।
‘তিনটে হাত??’ ভীত কণ্ঠে জিজ্ঞেস করল ম্যালোন।
‘বুঝলে না? ডান হাত, বাঁ হাত আর তোমার মিথ্যে অজুহাত। কোনও কৈফিয়ত শুনব না আমি আর।দুপুর বারোটার সামান্য পরে সান্তা মারিয়ায় পৌঁছল নেপচুন, নোঙর করল বন্দরের ঠিক বাইরে-দ্বীপবাসীদের কৌতূহলী চোখের সামনে। রিসার্চ শিপের মত চেহারা নয় নেপচুনের, আকৃতিটা সরু ফলার তীক্ষ্ণ ছুরির মত। আসলে কোস্টগার্ডের জন্যে বানানো ছোটখাট একটা যুদ্ধজাহাজ ওটা; পরে নুমার কাছে হস্তান্তর করা হয়েছে। জাহাজে রয়েছে নানা ধরনের অস্ত্রশস্ত্র ও সাগরে উদ্ধার অভিযান চালাবার মত সরঞ্জাম।
আড়াইশো বছর আগে দ্বীপের পোতাশ্রয়ে এ-ধরনের কোনও জাহাজ উদয় হলে শঙ্কিত হতো মানুষ, সাও ব্রাস দুর্গ থেকে কড়া নজর রাখা হতো ওটার ওপর। দুর্গটা ষোড়শ শতকে তৈরি, পাথর আর মর্টারে গড়া উঁচু প্রাচীরের ওপর বসানো আছে ভারী কামান। আপাতত ওটা পর্তুগিজ নৌবাহিনীর একটা অবহেলিত ডিপো, হাতে গোনা কিছু অফিসার ও নাবিকের বাসস্থান। এদিকে নৌবাহিনীর জাহাজ আসে না বললেই চলে।
নেপচুনের ডেকে দাঁড়িয়ে আছে রানা, দুর্গের দিকে তাকিয়ে ভাবছে, আর কোনোদিন এ-ধরনের দুর্গের প্রয়োজন, পড়বে কি না। দিনকাল বদলে গেছে, এখন সাগরের প্রধান বিপদ জলদস্যুতা-দিন দিন তা বাড়ছে। সবাই অতিষ্ট, কিন্তু কবে পৃথিবীর বিভিন্ন দেশ মিলে এর বিরুদ্ধে শক্ত পদক্ষেপ নেবে—সেটাই প্রশ্ন।
চারদিন পেরিয়ে গেছে ইতিমধ্যে। আরাতামা মারুর ঘটনা জেনে গেছে সারা বিশ্ব। মেরিটাইম কমিউনিটিতে বেশ আলোড়ন উঠেছে বলে খবর পেয়েছে রানা, অনেকেই এর প্রতিকার চাইছে। লক্ষণটা ভাল, কিন্তু কেন যেন ওর মনে হচ্ছে, ব্যাপারটা শেষমেশ বক্তৃতা-বিবৃতির মধ্যেই সীমাবদ্ধ থাকবে, কাজের কাজ কিছুই হবে না। অভিজ্ঞতা তা-ই বলে।
আরেকটা বিষয় নিয়ে রানা বিরক্ত। অ্যাযোর্সে আসার পথে রেডিওতে ইন্টারপোল, ইনশিয়োরেন্স কোম্পানি, আর কয়েকটা অ্যান্টি-পাইরেসি অ্যাসোসিয়েশনের সঙ্গে কথা বলতে হয়েছে ওকে। লক্ষ করেছে, তারা স্রেফ জলদস্যুতা নিয়ে ব্যস্ত; সমস্ত প্রশ্ন আর আলোচনা ওই ধারণাকে কেন্দ্ৰ করেই ঘুরপাক খাচ্ছে। বার বার চেষ্টা করেও তাদের মাথায় ঢোকাতে পারেনি যে, আরাতামা মারুর ঘটনাটা জলদস্যুতার চেয়ে বড় কিছু হতে পারে। রানার কথা চুপচাপ স্রেফ শুনে গেছে তারা, এতদিনে হয়তো ভুলেও গেছে। কিন্তু এখনও ওর চোখে ভাসছে নিরীহ নাবিকদের খুন হবার দৃশ্য, কানে বাজছে লোরি লারসেনের বিচিত্র অভিজ্ঞতার বর্ণনা। হঠাৎ করে জাহাজের সব বাতি নিভে যাওয়া, মাথার ভেতর অদ্ভুত যন্ত্রণা, কিংবা আট ঘণ্টা অজ্ঞান হয়ে থাকা—কোনোটাই স্বাভাবিক নয়।
বিপদের আভাস পাচ্ছে রানা। দীর্ঘদিন বিপজ্জনক পেশায় কাটানোয় ওর ষষ্ঠ ইন্দ্রিয় অনেক বেশি তীক্ষ্ণ, সেটাই সাবধান করছে ওকে। বুঝতে পারছে, তলে তলে অনেক বড় কিছু ঘটছে। সারা বিশ্ব এ-মুহূর্তে ব্যাপারটাকে পাত্তা না দিলেও খুব শীঘ্রি ওটা সবার মাথাব্যথার কারণ হয়ে দাঁড়াবে। মেজর জেনারেল রাহাত খানও ওর সঙ্গে একমত—ইতিমধ্যে তাঁর সঙ্গে কথা বলেছে ও। রহস্যটা ভালমত খতিয়ে দেখার নির্দেশ দিয়েছেন তিনি।
নোঙর ফেলার পর জাহাজের ক্রুদের ডাঙায় ছুটি কাটাবার অনুমতি দিয়েছেন ক্যাপ্টেন মিচাম। সান্তা মারিয়ায় এক সপ্তাহ থাকবে নেপচুন, এ-সময়টায় অল্প কিছু নাবিক শুধু পালা করে থাকবে জাহাজে; তদারক করবে ইঞ্জিনের মেইনটেন্যান্স, রিফিউয়েলিং এবং রেশন তোলার কাজ। রানার হাতেও এই এক সপ্তাহই সময়। ববি মুরল্যাণ্ডের সঙ্গে দেখা করে তার সাবমারসিবলের প্রয়োজনীয় মডিফিকেশন করে নিতে হবে, যাতে সাগরে ফিরে আরাতামা মারুর ধ্বংসাবশেষে ডাইভ দিতে পারে।
আধঘণ্টা পর বোটে চেপে দ্বীপের প্রধান শহর ভিলা দো পোর্তোয় পৌছল রানা। স্থানীয় এক ওয়ার্কশপে রাখা হয়েছে মুরল্যাণ্ডের সাবমারসিবল হ্যামারহেড, সরাসরি চলে গেল ওখানে। কিন্তু ওর বন্ধুটিকে পাওয়া গেল না সেখানে। খোঁজ নিতেই দাঁত কেলিয়ে হাসল ওয়ার্কশপের প্রহরী।
‘ওনার বক্সিং দেখতে চাইলে ঠিক সময়ে এসেছেন, বলল সে। ‘রিক্রিয়েশন সেন্টারে চলে যান। ওখানেই পাবেন আপনার বন্ধুকে… মানে, এখনও যদি নক আউট না হয়ে থাকেন আর কী।’
কথাটা ধাঁধার মত লাগল রানার কাছে, কিন্তু খুব একটা অবাক হলো না। অদ্ভুত সব পরিস্থিতিতে জড়িয়ে পড়ার বদভ্যাস আছে মুরল্যাণ্ডের, এবার কীসে জড়িয়েছে কে জানে। রিক্রিয়েশন সেন্টারের ঠিকানা নিয়ে হাজির হলো ওখানে।
ভেতরে ঢুকতেই কানে ভেসে এল উত্তেজিত জনতার চিৎকার। যা দেখল, তাতে মনে হলো কোনও বক্সিং স্টেডিয়ামে এসে ঢুকেছে। বিল্ডিঙের ঠিক মাঝখানে মাথা তুলে রেখেছে এক বক্সিং রিং, চারপাশে সাজানো হয়েছে শ’তিনেক চেয়ার—দর্শকে ভরপুর। রিঙের দৃশ্য দেখতে পেল না, কারণ উত্তেজিত দর্শকেরা ক্ষণে ক্ষণে দাঁড়িয়ে পড়ছে, হৈচৈ আর চেঁচামেচিতে কানে তালা লেগে যাবার জোগাড়। আবছাভাবে শুনতে পেল বক্সিং গ্লাভের মৃদু ধুপধাপ আওয়াজ—লড়াই চলছে রিঙে।
টিং টিং করে ঘণ্টি বাজল, আবারও হুল্লোড় করে দুই বক্সারকে উৎসাহ দিল দর্শকেরা। ভিড় ঠেলে কষ্টেসৃষ্টে আগে বাড়ল রানা। রিঙের কাছাকাছি যখন পৌছুল, তখন রাউণ্ড শেষ হতে চলেছে।
মুরল্যাণ্ডকে দেখতে পেল রানা—ছোটখাট গড়নের গাঁট্টাগোট্টা একজন মানুষ, লাল শর্টস্ পরা, মাথার চুল ঢাকা পড়েছে প্রোটেক্টিভ হেডগিয়ারে। রিং জুড়ে প্রজাপতির মত নেচে বেড়াচ্ছে সে, ঘামে চকচক করছে পেশিবহুল অনাবৃত ঊর্ধ্বাঙ্গ। ওর প্রতিপক্ষের দিকে তাকিয়ে থমকে যেতে হলো। মানুষ নয়, দানব যেন। চেহারাসুরতে প্রাচীন নর্স দেবতা থরের মত লাগছে তাকে। সাড়ে ছ’ফুটের ওপর লম্বা, মাথায় সোনালি রঙের বাবরি চুল, দেহটা যেন পাথর কুঁদে তৈরি করা হয়েছে। কালো রঙের শর্টস আর হেডগিয়ার পরে আছে লোকটা। মুরল্যাণ্ডের তুলনায় নড়াচড়া অনেক মন্থর তার, তবে বিদ্যুতের মত ঘুসি ছুঁড়ছে, ঘুসির জোরও অনেক বেশি।
একটা ঘুসি ফাঁকি দিল মুরল্যাণ্ড, আরেকটার তলায় বসে পড়ল, এরপর ঝটপট পিছিয়ে গেল কয়েক পা। দূর থেকে কিংবদন্তি বক্সার শুগার রে লিওনার্ডের মত লাগছে ওকে—শুনলে নিশ্চয়ই খুশি হবে। হঠাৎ করে সামনে বাড়ল আবার, পর পর কয়েকটা ঘুসি বসাল প্রতিপক্ষের তলপেটে, কোনও কাজ হলো না। একটাই পাল্টা-ঘুসি ছুঁড়ল দানব, মুরল্যাণ্ডের মাথার বাঁ পাশে লাগল সেটা। আধপাক ঘুরে যেতেই বোঝা গেল, শুগার রে-র সমতুল্য হতে বহুদূর যেতে হবে বেচারাকে।
হাহাকার করে উঠল দর্শকেরা, বিশেষ করে সামনের সারির কতগুলো মেয়ে। টলতে টলতে ওদের সামনে চলে গেল মুরল্যাণ্ড, রোপ ধরে সামলাল নিজেকে। হেডগিয়ার ঠিক করে ভুবনভোলানো হাসি উপহার দিল। এরপর ঘুরে দাঁড়িয়ে ফের মুখোমুখি হলো প্রতিপক্ষের। এবার অবশ্য আগের বোকামি করল না, নাগালে গেল না লোকটার। ঘণ্টি বাজার আগ পর্যন্ত নাচানাচি করে কাটিয়ে দিল সময়। টুং টুং করে খানিক পরেই বিরতি ঘোষণা করল ঘণ্টি।
নিজের কর্নারে ফিরে এল মুরল্যাণ্ড, রানা দাঁড়িয়ে আছে ওখানে। টুলে বসতেই ট্রেইনার এসে পানির বোতল ধরিয়ে দিল, স্মেলিং সল্ট শোঁকাল নাকে।
কুলি করে রানার দিকে তাকাল মুরল্যাণ্ড, ঘন ঘন শ্বাস ফেলছে সে। ‘এতক্ষণে আসার সময় হলো তোমার?’
‘হুঁ,’ বলল রানা। ইশারা করল দানবের দিকে। ‘কাহিল করার ভাল কৌশলই নিয়েছ। তোমার মাথায় যদি ওভাবে ঘুসি মারতে থাকে, হাতদুটোর শক্তি ফুরিয়ে যেতে বাধ্য।’
আরেকবার কুলি করল মুরল্যাণ্ড। ‘টিটকিরি মার দেখোই না কী করি!’
আশ্বস্ত হতে পারল না রানা। মুরল্যাণ্ড ভাল বক্সার, কিন্তু বহুদিন থেকে প্র্যাকটিসে নেই সে। দর্শকসারিতে চোখ বোলাল। ‘আর কিছু না হোক, বেশ কিছু ভক্ত জুটেছে তোমার।’
সামনের সারিতে বসে থাকা মেয়েগুলোর দিকে তাকিয়ে আছে ও। কলেজ পড়ুয়া তরুণী যেমন আছে, তেমনি আছে মুরল্যাণ্ডের সমবয়েসী থেকে শুরু করে চল্লিশের কোঠার একাধিক মহিলা। তাদের সাজসজ্জা বক্সিং ম্যাচের দর্শক হিসেবে বেমানান।
ওদের সম্মান রক্ষার জন্যে লড়ছ নাকি?’ জিজ্ঞেস করল ও।
‘ওসব কিছু না,’ উঠে দাঁড়াল মুরল্যাণ্ড। ট্রেইনার তার মুখে মাউথগার্ড গুঁজে দিল। ‘আমি একটা গরুকে গাড়িচাপা দিয়েছি।’
ঘণ্টি বাজল। ঘুসি বাগিয়ে রিঙের মাঝখানে চলে গেল সে। পেছনে বোকার মত দাঁড়িয়ে রইল রানা। কথাটা কি ঠিক শুনেছে? গরু? গাড়িচাপা?
এই রাউণ্ডটা বেশ দ্রুতই কেটে গেল। প্রতিপক্ষের হামলা এড়িয়ে দানবের মিডসেকশনে কয়েকটা ঘুসি বসাতে সক্ষম হলো মুরল্যাণ্ড, যদিও তাতে বিশেষ লাভ হলো না। হাবভাবে মনে হলো, কোনও পাথরের দেয়ালে ঘুসি মেরেছে সে।
ঘণ্টি বাজার পর হাঁপাতে হাঁপাতে আবার ফিরে এল মুরল্যাণ্ড।
‘গরুর ওপর গাড়ি তুললে কী করে?’ জিজ্ঞেস করল রানা।
‘ঠিক তুলিনি, গাড়ির গুঁতো দিয়েছি একটার গায়ে,’ জানাল মুরল্যাণ্ড।
‘গরুর মালিক কি ওই দৈত্যটা?’
‘না। ওটা এখানকার এক র‍্যাঞ্চারের।’
রানার বিভ্রান্তি দূর হচ্ছে না। ‘তা হলে ব্যাপারটা বক্সিং ম্যাচে গড়াল কী করে?’
‘এখানে নানা ধরনের নিয়ম আছে,’ বলল মুরল্যাণ্ড। ‘কিন্তু বেড়া বলে কিছু নেই। গরুরা ঘুরে বেড়ায় স্বাধীনভাবে—রাস্তাঘাটে উঠে পড়ে। নিয়ম হলো, রাতের বেলা যদি গরুর সঙ্গে ধাক্কা লাগে, সেটা গরুর দোষ; আর দিনের বেলা হলে গাড়িঅলার। আমি গুঁতো মেরেছি গোধূলির সময়। নিয়মটা, এক্ষেত্রে, অস্পষ্ট।’
‘তাই বক্সিং লড়ে নিজেকে নির্দোষ প্রমাণ করতে হচ্ছে তোমাকে?’
‘অনেকটা সেরকমই। আমিও খানিকটা বোকামি করে ফেলেছি। ওই দৈত্যটা এখানকার লোকাল চ্যাম্পিয়ন, মাতবরি ফলাতে চাইছিল আমার ওপর, ক্ষতিপূরণ না দিলে মারধরের ভয় দেখাচ্ছিল। রেগে গিয়ে চ্যালেঞ্জ করে বসলাম। পরে অবশ্য দেখলাম, অনেকেই পছন্দ করে না ব্যাটাকে। মনেপ্রাণে চাইছে ও হেরে যাক, তাতে যদি ওর বড়াই খানিকটা কমে! সেজন্যেই এত ভিড়।’
আবার ঘণ্টি বাজল, লড়াইয়ের জন্যে উঠে গেল মুরল্যাণ্ড। এবার বিপজ্জনক কায়দায় ঢুকতে শুরু করল দানবের নাগালের ভেতরে। কয়েকটা ঘুসি খেলেও ভালই সামলাল, পাল্টা-ঘুসিও দিতে ছাড়ল না। রাউণ্ডের শেষদিকে রানার মনে হলো, গতি কমতে শুরু করেছে বিশালদেহী লোকটার।
ঘণ্টির আওয়াজে বিরতি নিতে এল মুরল্যাণ্ড। এবার প্রসঙ্গ পাল্টাল রানা।
‘হ্যামারহেডের ব্যাপারে কথা আছে তোমার সঙ্গে।’
‘কী কথা?’ কুলকুচি শেষ করে শুধাল মুরল্যাণ্ড।
‘ষোলো হাজার ফিটে ডাইভ দিতে পারবে ওটা?’
মাথা নাড়ল মুরল্যাণ্ড। ‘জিনিসটা ব্যাথিস্ফিয়ার নয়, রানা। গতির জন্যে ডিজাইন করা হয়েছে, গভীরতার জন্যে নয়।’
‘মডিফাই করে নামানো যাবে না?’
‘যাবে। ব্যাথিস্ফিয়ারে ভরে।’
নীরব হয়ে গেল রানা। ইঞ্জিনিয়ার হিসেবে মুরল্যাণ্ডের তুলনা হয় না, কিন্তু তাকেও পদার্থবিদ্যার আইন মানতে হয়।
শব্দ করে বাকেটের ভেতর মুখের পানি ফেলল মুরল্যাণ্ড। ‘হঠাৎ আটলান্টিকের তলায় নামার জন্যে উতলা হয়ে উঠলে কেন?’
‘অ্যাযোর্সে আসার পথে কীসের মধ্যে পড়েছিলাম, শোনোনি?’
‘হুঁ। মানুষের মাথায় আকাশ ভেঙে পড়ে, আর তোমার মাথায় নাকি জাহাজ ভেঙে পড়েছিল।’ মুরল্যাণ্ডের কণ্ঠে কৌতুক।
‘ঘুরে বেড়াবার সুযোগ পাইনি,’ রানাও ঠাট্টা করল। ‘তবে এখন যেহেতু জাহাজটা সাগরের তলায় ডিমে তা দিচ্ছে, একটু দর্শন করতে চাই।’
ঘণ্টি বাজছে। মুরল্যাণ্ড উঠে দাঁড়াল, চোখ রানার দিকে। কী যেন ভাবছে। ‘একটা উপায় মনে হয় আছে,’ বলল সে। চোখের তারা উজ্জ্বল হয়ে উঠেছে
কথাটা ব্যাখ্যা করার সুযোগ পেল না, ঘণ্টির আওয়াজ থামতেই তার দিকে ধেয়ে এল বিশালদেহী দানব।
‘সাবধান!’ চেঁচিয়ে উঠল ট্রেইনার।
পাঁই করে ঘুরল মুরল্যাণ্ড, একেবারে অপ্রস্তুত সে। শেষ মুহূর্তে দু’হাত তুলে কোনোমতে দানবের ঘুসি ঠেকাল। তবে কোণঠাসা হয়ে পড়েছে, ডান-বাম থেকে ছুটে আসছে মুহুর্মুহু আঘাত। অপরাধবোধে আক্রান্ত হলো রানা, একপেশে লড়াইয়ে পরিণত হয়েছে ম্যাচটা… আর সেটা ওর কারণে। ও-ই সাবমারসিবলের প্রসঙ্গ তুলে মনোসংযোগ নষ্ট করেছে মুরল্যাণ্ডের।
‘নিচু হও, ববি!’ চেঁচাল রানা।
ওর গলার আওয়াজ চাপা পড়ে গেল দর্শকদের হৈ- হল্লায়। মেয়েগুলো মুখে হাতচাপা দিয়েছে, দৃষ্টি বিস্ফারিত। মোটামুটি নিশ্চিতভাবেই বলা চলে, এ-অবস্থা থেকে ফেরার কোনও আশা নেই মুরল্যাণ্ডের। রিঙের কোনায় আটকা পড়েছে সে, নড়তে-চড়তে পারছে না, পাল্টা আঘাত করার তো প্রশ্নই আসে না। হাতের ভাঁজ খোলার মতই জায়গা নেই তার।
ঘড়ির দিকে তাকাল রানা—এটাই শেষ রাউণ্ড, তবে ঘণ্টি বাজতে এক মিনিটের বেশি বাকি। অতক্ষণ মুরল্যাণ্ড টিকবে বলে মনে হয় না। আশা ছেড়েই দিচ্ছিল, কিন্তু আচমকা ভোজবাজির মত বদলে গেল সব।
মার খেতে খেতে কুঁজো হয়ে গেছে মুরল্যাণ্ড, লম্বু দৈত্যের জন্যে কঠিন হয়ে উঠেছে স্বাভাবিক পাঞ্চ দেয়া। কাছে গিয়ে দু’হাত উঁচু করল সে-সর্বশক্তিতে কিল বসাবে প্রতিপক্ষের মাথায়; আর তাতেই ক্ষণিকের জন্যে উন্মুক্ত হয়ে গেল তার সম্মুখভাগ। এর প্রতীক্ষাতেই যেন ছিল মুরল্যাণ্ড, কাঁধ ঢিল করে দিল সে, পরক্ষণে তলা থেকে ভয়ঙ্কর একটা আপারকাট ছুঁড়ল শরীরের সমস্ত শক্তি দিয়ে।
দানবের থুতনিতে গিয়ে লাগল সেই ঘুসি। ঝট্ করে পিছে হেলে গেল তার মাথা। রানা দেখল, লোকটার চোখের মণি উল্টে গেছে। এলোমেলো পায়ে একটু পিছাল, হাত নিচু হয়ে গেছে। সোজা হলো মুরল্যাণ্ড, এগিয়ে গিয়ে একটা রাইট হুক বসাল দানবের বাম চোয়ালে। পাক খেয়ে মুখ থুবড়ে পড়ল লোকটা।
পিনপতন নীরবতা নেমে এল। ঘটনার আকস্মিকতায় বোবা হয়ে গেছে সবাই। কয়েক মুহূর্ত ওভাবেই কাটল, তারপর হঠাৎ কিচিরমিচির করে চেঁচিয়ে উঠল সামনের সারির মেয়েরা—উল্লসিত। তাদের সঙ্গে যোগ দিল বাকি সবাই। ওদের চিৎকারের সঙ্গে তাল মিলিয়ে সত্যি সত্যি শুগার রে লিওনার্ডের মত নাচতে শুরু করেছে মুরল্যাণ্ড।
রেফারি কাউন্ট করায় ব্যস্ত। চার পর্যন্ত যেতেই হাত- পায়ে ভর দিয়ে উঁচু হলো বিশালদেহী বক্সার; ছয়ে যখন পৌঁছুল, তখন রোপ ধরে সিধে হতে শুরু করেছে সে। নাচানাচি থেমে গেল মুরল্যাণ্ডের। আটের সময় দু’পায়ে খাড়া হলো লোকটা, ঝাঁকি দিল সারা শরীর, লাল চোখে তাকাল প্রতিপক্ষের দিকে। মুরল্যাণ্ডের চেহারায় তখন তিক্ততা ভর করেছে।
জিভ দিয়ে ঠোঁট চাটল দানব, নিষ্ঠুর একটা হাসি ফুটেছে ঠোঁটের কোণে। এবার নিকেশ করবে বেঁটে শয়তানটাকে। রেফারি এগিয়ে গিয়ে তাকে পরীক্ষা করল, সন্তুষ্ট হয়ে ইশারা করল লড়াই ফের শুরু করতে।
পরস্পরের দিকে এগিয়ে গেল দুই বক্সার। আর তখুনি টুং টুং করে শেষবারের মত বেজে উঠল ঘণ্টি।
রাউণ্ড শেষ… লড়াইও শেষ। ফলাফল ড্র ঘোষণা করা হলো। কেউই খুশি নয়, তারপরেও হৈ-হল্লা কমল না এক বিন্দু।
.
পনেরো মিনিট পর একটা আউটডোর ক্যাফের টেবিল দখল করে বসল দু’বন্ধু। খ্যাতি জুটেছে মুরল্যাণ্ডের কপালে, বেশ কিছু অটোগ্রাফ দিতে হয়েছে, কয়েকটা মেয়ের কাছ থেকে জুটেছে ফোন নম্বর। তারপরেও মুখ কালো করে হাত থেকে টেপ খুলছে সে, আইস ব্যাগ চেপে ধরছে মুখের এখানে- সেখানে।
‘এরপর থেকে আমার বক্সিং দেখতে এলে একদম পেছনের সারিতে বসবে,’ রানাকে বলল মুরল্যাণ্ড। ‘সবচেয়ে ভাল হয় একেবারেই না এলে।
‘খেপছ কেন?’ জিজ্ঞেস করল রানা। ‘লড়াই তো ভালই করলে।’
‘তোমার আর আমার ভালর সংজ্ঞায় বিস্তর পার্থক্য আছে।’
টেপ খোলা শেষ হয়েছে, আইস ব্যাগটা এবার ঘাড়ের পেছনে চেপে ধরল মুরল্যাণ্ড। ওকে আরাতামা মারুর পুরো ঘটনা শোনাল রানা।
‘হুঁ, অস্বাভাবিক,’ একমত হলো মুরল্যাণ্ড। ‘মাথার ভেতরে বিপদের ঘণ্টা শুনতে পাচ্ছ?’
‘রীতিমত পাগলাঘণ্টি।’
‘আমিও শুনতে পাচ্ছি, তবে ভিন্ন কারণে।’
রানা হাসল। ওয়েইট্রেস ঠাণ্ডা পানীয় দিয়ে গেছে, গ্লাস তুলে চুমুক দিল তাতে।
‘আমি একটু উঁকি দিতে চাই,’ বলল ও। ‘হ্যামারহেডকে নিয়ে যাওয়া যাবে না?’
‘কায়দা একটা আছে,’ জানাল মুরল্যাণ্ড। ‘তবে সেটা রিমোট অপারেটেড ভেহিকল, মানে আরওভি হিসেবে। ওই ডেপথে সাবমারসিবলে কোনও যাত্রী পাঠানো ঠিক হবে না। তা ছাড়া জায়গাও হবে না।’
চোখ ছোট করে তার দিকে তাকাল রানা। ‘ঠিক কী করতে চাইছ তুমি?’
‘ছোট একটা আউটার হাল বানিয়ে হ্যামারহেডকে তাতে ভরে দেয়া যেতে পারে, ব্যাখ্যা করল মুরল্যাণ্ড। জাত- ইঞ্জিনিয়ার সে, কল্পনার চোখে দেখতে পাচ্ছে ডিজাইনটা। ‘নন-কম্প্রেসিং লিকুইড দিয়ে ভরে দেব কম্পার্টমেন্টটা, কিংবা নাইট্রোজেনের সাহায্যে হাইপার-প্রেশারাইজড্ করে দেব। একইভাবে হ্যামারহেডের ইন্টেরিয়রও প্রেশারাইজ করে দিতে হবে, যাতে আউটার বা ইনার… কোনও হালের ওপরেই পানির পুরো চাপ না পড়ে।’
‘ইনস্ট্রুমেন্ট আর কন্ট্রোলের কী হবে?’
‘ওসব নিয়ে চিন্তা নেই। সবকিছুই ওয়াটারপ্রুফ, আর হাই-প্রেশার এনভায়রনমেন্টের উপযোগী করে বানানো হয়েছে।’
‘তা হলে তো সমাধান হয়েই গেল,’ বলল রানা। মুরল্যাণ্ডের ওপর আস্থা রয়েছে ওর—হ্যামারহেড তার নিজের হাতে বানানো সাবমারসিবল।
‘একটা ঝামেলা রয়ে গেছে,’ অদ্ভুত গলায় বলল মুরল্যাণ্ড।
‘কীসের ঝামেলা?’
‘তুমি আসার আগেই অ্যাডমিরাল হ্যামিলটন আমাকে ফোন করেছিলেন।’
‘তো?’
‘আমাকে পই পই করে বলে দিয়েছেন, তোমাকে যেন কোনও পাগলামি করতে না দিই।’
‘আর তুমি যা করতে এসেছ, সেটা পাগলামি নয়? কীসের নাকি এক রেসে অংশ নেবে?’
‘পাগলামি হতে যাবে কেন? এমনিতেই হ্যামারহেডের সি-ট্রায়াল করার কথা ছিল। রেসের খবর পেয়ে ভাবলাম, এক ঢিলে দুই পাখি মারি না কেন? অ্যাডমিরালকে বলতেই রাজি হয়ে গেছেন। অনেক টাকার পুরস্কার আছে কিনা।’
‘নুমার কি টাকার অভাব?’
‘আরও পাওয়া গেলে মন্দ কী? এমন তো নয় যে টাকার পেছনে দৌড়াচ্ছি। সম্মানটাই আসল-দুনিয়ার সবচেয়ে দ্রুতগামী সাবমারসিবল হিসেবে স্বীকৃতি পাবে হ্যামারহেড।’
‘ব্যস, হাত তুলে মুরল্যাণ্ডকে থামাল রানা। ‘আর ফাঁপা বুলি ছাড়তে হবে না। তুমি সম্মানের আশায় এসেছ এখানে? টাকা বড় নয়?’
দাঁত বের করে হাসল মুরল্যাণ্ড। ‘আমাকে একটু বেশিই চেনো তুমি।’
‘অ্যাডমিরালকেও চিনি। হ্যামারহেড নিয়ে ডাইভ দেবার কথা আগেই বলেছি তাঁকে। তারপরেও তোমাকে সরাসরি মানা করে দেননি কেন, আন্দাজ করতে পারছি। একটু ফাঁক রেখে দিয়েছেন। কাজটা
কাজটা পাগলামি কি না, সেটা আমাদেরকেই ঠিক করতে দিচ্ছেন।’
‘এক শর্তে তোমাকে সাহায্য করতে পারি,’ বলল মুরল্যাণ্ড। ‘রেসে একজন সহকারী থাকলে সুবিধে হয় আমার।’
‘রেসটা কবে?’
‘পরশু।’
‘তারমানে আর মাত্র পাঁচদিন হাতে পাব। এত অল্প সময়ে মডিফিকেশন শেষ করতে পারবে?’
‘মাই ডিয়ার রানা,’ চওড়া হলো মুরল্যাণ্ডের মুখের হাসি, ‘আমাকে দশ মিলিয়ন ডলারের ফার্স্ট প্রাইজটা যদি এনে দিতে পারো, জাদু দেখাব আমি।’