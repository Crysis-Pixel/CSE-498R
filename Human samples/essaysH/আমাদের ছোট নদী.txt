ফরাসি দেশে লোয়ার নামে একটি নদী আছে। খুব একটা বড় নদী নয়, আমাদের দেশের বিখ্যাত নদ-নদীগুলির তুলনায় ছেলেমানুষ। এই লোয়ার নদীর খ্যাতি অন্য কারণে, এ নদীর দুই তীরে রয়েছে অনেকগুলি সাতো বা দুর্গ সমন্বিত প্রাসাদ। যেগুলির স্থাপত্য শিল্প নৈপুণ্য অতুলনীয়। সারা পৃথিবী থেকে লক্ষ-লক্ষ নারী-পুরুষ ওই লোয়ার উপত্যকার সাতোগুলি দর্শন করতে যায়। প্রত্যেকটি সাতোর অন্দরে রয়েছে ইতিহাসের বহু রোমাঞ্চকর কাহিনি, অনেক ছবি ও ভাস্কর্য, একটি বিশেষ সাতোর সঙ্গে অমর ইতালিয়ান শিল্পী লিয়োনার্দো দা ভিঞ্চির নাম যুক্ত হয়ে আছে।
আমি আপাতত এই লোয়ার নদী সম্পর্কে লিখছি না। কিছুদিন আগে একটা মজার ব্যাপার ঘটেছিল। বন্ধু অসীম রায়, ভাস্কর দত্ত ও প্রতি সান্যালের সঙ্গে গাড়িতে ফরাসি দেশের নানা অঞ্চলে ঘোরাঘুরি করছিলাম, মাঝে মাঝেই লোয়ার নদীটি পারাপার করতে হচ্ছিল, এই নদীটি আমি গত পনেরো বছরে বেশ কয়েকবার দেখেছি, কিন্তু এ নদীর দিকে দৃষ্টিপাত করলেই আমার দুটি কবিতার লাইন মনে পড়েছিল :
সতত হে নদ, তুমি পড় মোর মনে
সতত তোমার কথা ভাবি এ বিরলে…
মনে কখন কী আসে, তার কোনও ঠিক-ঠিকানা থাকে না। বর্ষাকালেও বসন্তের গান গুঞ্জরিত হতে পারে মনের মধ্যে। এক নদী দেখে আরেক নদীর কথা মনে পড়া তো খুব স্বাভাবিক। মাইকেল তাঁর জন্মস্থানের পার্শ্ববর্তী নদীটিকে নিয়ে যে কবিতাটি লিখেছিলেন, সেটা আমার মাথার মধ্যে এমনই গেঁথে গেল যে আমি অনবরত এ লাইন দুটি বিড়বিড় করতে লাগলাম। ওই কবিতার এই দু-লাইন ব্যতীত আর লাইনগুলি আমার স্মরণে নেই।
এই ঘটনার মজার দিকটা হল, পরে আমি মাইকেল মধুসূদনের জীবনীগ্রন্থ ঘেঁটে দেখলাম, মাইকেল তাঁর প্রিয় কপোতাক্ষ নদী সম্পর্কে ওই কবিতাটা লেখেন ফরাসি দেশে বসে। এই লোয়ার নদী দেখেই তাঁর কপোতাক্ষর কথা মনে পড়েছিল নাকি? আমার যদি আত্মা কিংবা ভূতে বিশ্বাস থাকত, তা হলে অনায়াসেই বলা যেত যে মাইকেলের ভূত আমার মাথার মধ্যে ওই সময় ওই কবিতার লাইন দুটি ঢুকিয়ে দিয়েছিল।
লোয়ার নদীর সঙ্গে কপোতাক্ষ নদীর কোনওই মিল নেই। দুই তীরের শিল্প ভাস্কর্যের সামান্যতম গৌরবও নেই কপোতাক্ষ নদীর। এ নিতান্তই গ্রাম্যনদী, অলঙ্কারহীন, কিন্তু সরল, মায়াময়। অমন কবিত্বময় নাম তাকে কে দিয়েছিল কে জানে। তবু অমন নাম সত্বেও নদীটি অকিঞ্চিৎকর হয়েই থাকত, যদি না তার তীরের একটি ক্ষুদ্র গ্রামে মধু নামে একটি ছেলে জন্মাত। সেই ছেলেটির জন্যই কপোতাক্ষ বাংলা সাহিত্যে অমর হয়ে আছে।
কপোতাক্ষ নদী নয়, নদ। কেন সে নদী নয়, তা আমি জানি না। কিন্তু লেখার সময় বারবার নদ লিখতে ভালো লাগে না।
কপোতাক্ষর সঙ্গে আমার সন্দর্শন হয়েছিল বেশ কিছু বছর আগে, বাংলাদেশের জন্মের ঠিক পরে-পরেই। কবির জন্মস্থানে, কবির জন্মদিনে এখন প্রতি বছর মধুমেলার আয়োজন হয়। সেটা বোধহয় প্রথম বছর। উদ্যোক্তারা কয়েকজন সাহিত্যিককে আমন্ত্রণ জানিয়েছিলেন। আমাদের দলনেতা ছিলেন সন্তোষকুমার ঘোষ। তিনি তখন লেখক হিসাবে যত বিখ্যাত, তার চেয়েও বেশি খ্যাত আনন্দবাজার পত্রিকা সংস্থার কর্ণধার হিসেবে। এরকম পড়ুয়া, এরকম অসাধারণ স্মৃতিশক্তিসম্পন্ন এবং এরকম ছটফটে মানুষ আমি আর দ্বিতীয় দেখিনি।
আমাদের ঘাঁটি হয়েছিল যশোর শহরে। সেখান থেকে সাগরদাঁড়ি গ্রামের দূরত্ব আঠাশ মাইল। যাতায়াতের জন্য অনেক গাড়ি রয়েছে। এককালে এসব অঞ্চলে রাস্তাঘাট বিশেষ ছিল না, বর্ষাকালে গরুর গাড়ি চালানোও দুঃসাধ্য হত, নদীপথই ছিল একমাত্র ভরসা। মাইকেলের বাপ-দাদারা নৌকোতেই কলকাতায় যাওয়া আসা করতেন। এখন বাংলাদেশে অনেক নতুন নতুন পথ তৈরি হয়েছে, কিছু-কিছু পথ কংক্রিটে বাঁধানো, গাড়িগুলি সব বিদেশি। গমনাগমন অতি মসৃণ।
উদ্যোক্তারা যশোর থেকে আমাদের সাগরদাঁড়িতে মাইকেলের পৈতৃক বাড়িতে বসিয়ে রেখেছেন। মেলা ভালো করে শুরু হয়নি। সাহিত্যিকরা যখন এসেছেন, একটা সভা তো হবেই, বক্তৃতাও করতে হবে। কিন্তু এখনও মঞ্চ বাঁধা চলছে, সভার দেরি আছে, সন্তোষকুমার যথারীতি ছটফট করছেন। এক জায়গায় বেশিক্ষণ চুপ করে বসে থাকা তাঁর পক্ষে অসম্ভব। উদ্যোক্তারা আমাদের খাতির করার জন্য এবং শান্ত করার জন্য বারবার ডাব খাওয়াচ্ছেন। কিন্তু পরপর ক’টা ডাব খাওয়া যায়? সন্তোষকুমার এক সময় কোনও গুপ্ত স্থান থেকে ফস করে একটা জিনের পাঁইট বার করলেন এবং কিছুটা জিন মিশিয়ে দিলেন ডাবের জলে। এ অতি উত্তম পানীয়। আমরাও প্রসাদ পেলাম, বলাই বাহুল্য।
বোতলটি অচিরেই শেষ হয়ে গেল, তবু সভা আরম্ভ হওয়ার নাম নেই, এর পরেও কী করে অপেক্ষা করা যায়? সন্তোষকুমার উঠে দাঁড়িয়ে বললেন, চলো, কপোতাক্ষ নদী দেখে আসি।
উদ্যোক্তারা হা-হা করে উঠলেন। সে নদী এখন আর দেখবার মতো নেই, যদি যেতেই হয়, বিকেলবেলা তারাই ব্যবস্থা করবে। কিন্তু কে শোনে কার কথা। অপরের ইচ্ছে দ্বারা পরিচালিত হওয়ার মতো বান্দা নন সন্তোষকুমার। তিনি আমার হাত ধরে টেনে, জুতো মশমশিয়ে বেরিয়ে গেলেন।
মাইকেলের পৈতৃক বসতবাড়িটি প্রায় ধ্বংসস্তূপ বলা যায়। একটি গাছের তলায় বাঁধানো বেদিটি টিকে আছে, ওখানে বসে মাইকেল কবিতা লিখতেন, এরকম একটি গুজব অনেকে বিশ্বাস করে। বর্তমানের প্রতিবেশীরা সবাই মুসলমান। একটু আগে আমি এই সাগরদাঁড়ি গ্রামের মাইকেল সম্পর্কে অত্যুৎসাহী সেলিম নামে একটি যুবককে একটি গল্প শুনিয়েছিলাম। মাইকেলের ঠাকুরদার এক ভাইয়ের নাম ছিল মানিকরাম দত্ত। মাইকেলের পূর্বপুরুষদের মধ্যে এই মানিকরামেরই কিছুটা কবিত্ব শক্তি ছিল। তিনি এক সম্ভ্রান্ত ধনী মুসলমানের অধীনে চাকরি করতেন এবং প্রভুর মনোরঞ্জনের জন্য তিনি তাঁকে প্রতিদিন একটি করে স্বরচিত কবিতা শোনাতেন। ওই প্রভুর একটি অতি রূপসী ও ষোড়শী কন্যা ছিল, সেও পরদার আড়াল থেকে কবিতা শুনত। শুনতে-শুনতে মানিকরামের প্রতি তার প্রেম হয়ে গেল। আড়ালে মন দেওয়া নেওয়া হতেও দেরি হল না, যুবতীটি জেদ ধরে বসল, সে মানিকরামকেই বিয়ে করবে। সে খবর জেনে ওই মুসলমান ভদ্রলোক মানিকরামের গর্দান নিতে চাননি, বরং উদারভাবে বলেছিলেন, বেশ তো, তুমি মুসলমান হয়ে যাও, তারপর আমার মেয়েকে বিয়ে করো। তাতে আবার মানিকরাম ও তার পরিবারের সকলের ঘোর আপত্তি। বিয়ের জন্য ধর্মত্যাগ করা চলবে না। তারপর এই নিয়ে বিস্তর কথা কাটাকাটি ও মন কষাকষি। মানিকরাম যখন বুঝলেন, এ বিয়ে কিছুতেই হবে না, তখন তিনি প্রতিজ্ঞা করলেন, আর বিয়েই করবেন না সারা জীবন, সন্ন্যাসী হয়ে হিমালয়ে চলে গেলেন।
মাইকেল ধর্মত্যাগ করে খ্রিস্টান হয়েছিলেন, তাঁর ওই পূর্বপুরুষ মানিকরাম যদি ইসলামে দীক্ষিত হতেন, তা হলে মুসলমানদের সঙ্গে দত্ত পরিবারের একটি সম্পর্ক স্থাপিত হতে পারত।
গল্পটা শুনে সেলিম আমার দিকে অবিশ্বাসের দৃষ্টিতে তাকিয়েছিল। সে ভেবেছিল, গল্পটা আমি তক্ষুনি বানিয়েছি। সন্তোষকুমার পাশে বসে কান খাড়া করে শুনছিলেন, তিনি সঙ্গে-সঙ্গে বললেন, যোগীন্দ্রনাথ বসুর মাইকেলের জীবনীতে এ কাহিনি আছে।
একেই তো সন্তোষকুমার ঘোষের অগাধ পড়াশুনো, তা ছাড়া তিনি কোনও সভায় বক্তৃতা করার আগে হোম ওয়ার্ক করে যেতেন। বাইরে বেরিয়ে বললেন, মাইকেল যতই সাহেব সাজুন এই গ্রামটাকে বড় ভালোবাসতেন। একবার বলেছিলেন, এ সাগরদাঁড়ি গ্রামের সব কাঁচা রাস্তাগুলো তিনি নিজের খরচে বাঁধিয়ে দেবেন। ‘মাইকেলোদ্যান’ নামে একটা বড় বাগান তৈরি করার ইচ্ছে ছিল, সেইসঙ্গে একটা স্কুল, রবীন্দ্রনাথের শান্তিনিকেতনের মতো। কিন্তু রবীন্দ্রনাথ যা পেরেছেন, মাইকেল তা পারেননি।
আমি মনে-মনে বললাম, মাইকেল খুব সম্ভবত আপনারই মতো চঞ্চলমতি ছিলেন।
নদীর ধারে এসে একজন নৌকোর মাঝিকে ডাকাডাকি করে থামানো হল। নদী অতি হ্রস্ব, তবু সাগরদাঁড়ি গ্রামটার তিনদিক ঘিরে আছে। আমরা এ নদীর আগেকার দিনের রূপ বর্ণনা পড়েছি, এখন তা বিশ্বাস করাই শক্ত। এক সময় এই নদী দিয়ে বজরা চলত, মাইকেল নিজেই শেষবার স্ত্রী-পুত্র-কন্যাদের নিয়ে বজরায় চেপে গ্রামে এসেছিলেন।
এখন বজরার কথা কল্পনাই করা যায় না। ছোট-ছোট নৌকো চলে। আমাদের নৌকোটিতে চার-পাঁচজন বসায় টলটলায়মান। মাঝি লগি মারছে, তাতে বোঝা যায়, বড়জোর এক মানুষ জল।
মাইকেলের জন্মদিন ২৫ জানুয়ারি, অর্থাৎ শীতকাল। বেশ ঠান্ডা হাওয়া। সন্তোষকুমার পরে আছেন পুরো দস্তুর গরম সুট, টাই সমেত, আমি পাজামা-পাঞ্জাবির ওপর চাদর জড়িয়েছি। এইটুকু ছোট একটা নদীতে নৌকোভ্রমণ এমন কিছু আহামরি নয়। দু-দিকেরই তীর বড় কাছে, তবু মাইকেল মধুসূদন এই নদী দিয়ে যাতায়াত করতেন, এটা ভেবেই রোমাঞ্চ হয়।
সন্তোষকুমার মাইকেলের জীবন থেকে নানান ঘটনা শোনাতে-শোনাতে এক সময় জিগ্যেস করলেন, এই নদী নিয়ে কবিতাটা কার পুরো মনে আছে? আর কারুরই নেই, আমিও দুলাইনের বেশি মনে রাখতে পারি না, সন্তোষকুমার নিজেই শুনিয়ে দিলেন :
সতত হে নদ, তুমি পড় মোর মনে
সতত তোমার কথা ভাবি এ বিরলে,
সতত (যেমতি লোক নিশার স্বপনে
শোনে মায়া মন্ত্র ধ্বনি) তব কলম্বনে
জুড়াই এ কান আমি ভ্রান্তির ছলনে।
বহু দেশে দেখিয়াছি বহু নদ দলে,
কিন্তু এ স্নেহের তৃষা মিটে কার জলে?
দুগ্ধস্রোতেরূপী তুমি জন্মভূমি-স্তনে…
আমাদের দলের একজন একবার ভুল করে নদীটিকে ‘কপোতাক্ষী’ বলতেই সন্তোষকুমার ধমকে দিলেন।
অনেকে মনে করে, কপোত প্লাস অক্ষি, কপোতাক্ষীই হওয়া উচিত। যেমন মীনাক্ষী। কিন্তু তাতে ব্যাকরণ ভুল হয়। তারা খেয়াল করে না, মীন প্লাস অক্ষি কিন্তু মীনাক্ষি নয়, দীর্ঘ ঈ-কার দিয়ে মীনাক্ষী। তার কারণ, মূল কথাটা মীনাক্ষ, তার স্ত্রী লিঙ্গে মীনাক্ষী। পুরুষ নদ বলেই কপোতাক্ষ, নদী হলে কপোতাক্ষী হত।
কিছুক্ষণ নৌকোভ্রমণের পর সন্তোষকুমার অন্য পারের একটি স্থানের দিকে আঙুল তুলে বললেন, মাইকেল যখন সপরিবারে আসছিলেন, তখন তাঁর একটি সন্তান খিদেতে কান্নাকাটি
করতে শুরু করেছিল। তখন মাইকেল বজরা থেকে নেমে গিয়ে দুধ জোগাড় করার জন্য গ্রামের দিকে গিয়েছিলেন। খুব সম্ভবত এই জায়গায়। এদিকের গ্রামটা একবার দেখে এলে হয় না? মাঝি, নৌকোটা ওখানে লাগাও তো।
আমরা তাকিয়ে দেখি, সেখানে থকথক করছে কাদা। নামলে কোমর পর্যন্ত ডুবে যাবে।
মাঝিই বলল, না, ওখানে লাগানো যাবে না।
সন্তোষকুমার বললেন, লাগাও বলছি। কাদা থাকে থাক, সে আমরা বুঝব।
মাঝিটি গম্ভীরভাবে বলল, পারের কাছে গেলে নৌকো ঠেকে যাবে। এখানে লাগাতে পারব না।
মাঝিটি বেশ গোঁয়ার ধরনের, সে কিছুতেই কথা শুনবে না।
আমি বললাম, সন্তোষদা, মাঝিটি তো আনন্দবাজারের কর্মচারী নয়, তাই আপনার হুকুম মানতে চাইছে না।
সন্তোষকুমার অসম্ভব রেগে গিয়ে উঠে দাঁড়িয়ে বললেন, লাগাবে না মানে? আমার অর্ডার! যত টাকা লাগে লাগুক…।
কথা শেষ হল না। সন্তোষকুমার উঠে দাঁড়াতেই ভারসাম্য নষ্ট হয়ে গেল, নৌকোটা জোরে দুলে উঠল, সন্তোষকুমার টপাস করে জলে পড়ে গেলেন।
আমি আঁতকে উঠেছি, কারণ আমি জানতাম, উনি সাঁতার জানেন না। তা ছাড়া, ধরাচুড়ো পরা। কিন্তু সঙ্গে সঙ্গেই আরও একটি আশ্চর্য কাণ্ড হল। সেই প্রৌঢ় বয়েসেও তিনি দারুণ তৎপরতা দেখিয়ে, নৌকোর গলুই ধরে সামারসল্ট খেয়ে ওপরে উঠে এলেন।
কেউ হাসবার আগেই বলে উঠলেন, দেখলে, দেখলে, আমার এজিলিটি দেখলে?
সত্যিই তাঁর সপ্রতিভ দেখার মতোই বটে।
এদিকে সভা শুরু হয়ে গেছে, ডাকাডাকি করছে উদ্যোক্তারা। সন্তোষকুমারের পোশাক পালটাবার উপায় নেই। আমাদের পোঁটলা-পুঁটলি রয়ে গেছে যশোরে। সেই অবস্থাতেই মঞ্চে উঠে সভাপতির চেয়ারে বসলেন সন্তোষকুমার ঘোষ, তাঁর মাথা থেকে, কোট প্যান্ট থেকে জল ঝরছে।
তাতেও তাঁর ভাষণে কোনও তারতম্য হল না।কয়েক ঘণ্টার মধ্যেই বরিশাল শহর আমাদের আগমনবার্তা রটে গেল, যদিও কারুকেই আগে থেকে খবর দেওয়া হয়নি। আত্মগোপন করে থাকা মুশকিল। মিলন অত্যন্ত জনপ্রিয় সেখানে, তা ছাড়া বাংলাদেশ টেলিভিশনে তার ধারাবাহিক অনুষ্ঠান হয়, সে নিজেও অনেক
অনুষ্ঠানে উপস্থিত হয় সশরীরে, সুতরাং পাঠকদের কাছে তার মুখ বিশেষ পরিচিত। এবং আশ্চর্য ব্যাপার, আমাকেও কেউ কেউ দেখে চিনতে পেরে যায়।
।পর্যবেক্ষকের দায়িত্ব নিয়ে এসেছি। নিয়মমাফিক আমরা জেলা ম্যাজিস্ট্রেট, পুলিশের এস পি, পোলিং অফিসার কয়েকজনের কাছে খোঁজখবর নিতে গেছি। এই সব আমলারাও বাংলা সাহিত্য সম্পর্কে একেবারে অজ্ঞ নন। কেউ কেউ অবশ্য বলেন, আমি নিজে অবশ্য আপনার লেখা কিছু পড়িনি, কিন্তু আমার বউ আপনার ভক্ত, বাড়িতে আপনার বই আছে। আবার কেউ কেউ আমাদের অবাক করে দিয়ে আমার কবিতার দু-চার লাইন মুখস্থ বলে দেয়, কিংবা মিলনের কোনও উপন্যাসের কাহিনি।
সাংবাদিকদের কাছে ধরা পড়ে গিয়ে পরদিন যেতে হল স্থানীয় প্রেস ক্লাবে। অনেকেই বাড়িতে আমন্ত্রণ জানাতে চান। তাতে কিছুতেই রাজি হই না। পূর্ব অভিজ্ঞতা থেকে জানি, এক বাড়িতে আমন্ত্রণ গ্রহণ করলে আরও অনেক বাড়িতে যেতে হবে, তাদের বত্রিশ ব্যঞ্জন খেতে খেতে প্রাণান্তকর অবস্থা হবে। বাংলাদেশের মানুষদের মতন এত অতিথিপরায়ণ মানুষ আর কোথাও দেখিনি।
বরিশাল শহরে হিন্দুদের সংখ্যা এখনও নগণ্য নয়। অশ্বিণী দত্ত এককালে ছিলেন বরিশালের মুকুটহীন রাজা, এখানকার টাউন হলটি এখনও তাঁর নামে। বরিশালের আর একজন স্বনামধন্য পুরুষ ফজলুল হক। ভারতীয় কংগ্রেস যদি এক সময় তাঁর সঙ্গে অসহযোগিতা না করত, তা হলে বোধহয় এ উপমহাদেশের ইতিহাস অন্যরকম হত।
এককালের সুখ্যাত ব্রজমোহন কলেজ বা বি এম কলেজ এখনও সগৌরবে চলছে। সম্প্রতি এই কলেজটিকে বিশ্ববিদ্যালয়ে পরিণত করার প্রস্তাব উঠেছে।
সন্ধেবেলা হোটেলের ঘরে বসে আড্ডা দিতে দিতে মিলন বলল, সুনীলদা, এই শহরে জীবনানন্দ দাশ কোন বাড়িতে থাকতেন, তা খুঁজে বার করলে হয় না?
মিলন কবিতা লেখে না, শুধু গদ্যকার, কিন্তু অন্যান্য অনেক গদ্যকারের সঙ্গে তার তফাত এই যে সে খুব কবিতা ভালোবাসে। অনেক সময় তার সঙ্গে আমার গল্প-উপন্যাসের বদলে কবিতা নিয়েই কথা হয়।
বরিশালে এলে জীবনানন্দ দাশের কথা মনে পড়বেই, তাঁর বাড়িটি দেখার ইচ্ছে আমারও মনে উঁকি দিয়েছিল।
আমি এ ঘাসের বুকে শুয়ে থাকি–শালিক নিয়েছে নিঙড়ায়ে
নরম হলুদ পায়ে এই ঘাস; এ সবুজ ঘাসের ভিতর
সোঁদা ধুলো শুয়ে আছে কাঁচের মতন সাদা ঘাসের গায়ে
ভেরেণ্ডা ফুলের নীল ভোমরারা ঝুলিতেছে সাদা স্তন ঝরে
করবীর; কোন এক কিশোরী এসে ছিঁড়ে নিয়ে চলে গেছে ফুল,
তাই দুধ ঝরিতেছে করবীর ঘাসে ঘাসে; নরম ব্যাকুল।
জিগ্যেস করলাম, সে বাড়ি খুঁজে পাওয়া যাবে কি এতদিন পর? ওদের কেউ তো এখানে নেই শুনেছি।
মিলন বলল, লোকাল কারুর সাহায্য নিতে হবে। শহরটা আমিও ভালো চিনি না।
পরদিন একজন সাংবাদিককে পাকড়াও করা হল। সুবিধের মধ্যে এই যে, আমাদের সঙ্গে একটি গাড়ি থাকে, পেট্রলের চিন্তা নেই, এবং ড্রাইভার ভদ্রলোকটি গোমড়ামুখো নন।
বরিশাল শহরের মধ্য দিয়ে একটি রাস্তা চলে গেছে, তার নাম বগুড়া রোড। সেই রাস্তার এক বাঁকের মুখে খুঁজে পাওয়া গেল সেই বাড়ি। আশেপাশে বড় বড় হর্ষ উঠে গেছে, কিন্তু এ বাড়িটি ছিমছাম একতলা। গেট পেরিয়ে ছোট্ট একটি উঠোন, অনেকটা বাগানের মতন, এদিকে ওদিকে কয়েকটি ঘর, পাকা দেওয়াল, ওপরে টালির ছাউনি। বাড়িটিতে এখনও বেশ একটা শান্তশ্রী আছে। বর্তমানে এক মুসলমান পরিবার এখানে থাকেন, তাঁরা যত্ন করে আমাদের দেখালেন।
প্রায় পঞ্চাশ বছর কেটে গেছে, এ বাড়ি একইরকম থেকে যাওয়া সম্ভব নয়। কিছুটা অদলবদল ও সংস্কার হয়েছে নিশ্চিত, কিন্তু একেবারে খোল-নলচে বদলে যায়নি। একদিকের একটি ঘর দেখিয়ে একজন জানালেন যে সেটি প্রায় আগের মতনই আছে। কল্পনা করা যায়, জীবনানন্দ দাশ ওই ঘরে বসে লিখতেন।
কতদিন তুমি আমি এসে এইখানে বসিয়াছি ঘরের ভিতর
খড়ের চালের নিচে, অন্ধকারে; সন্ধ্যায় ধূসর সজল
মৃদু হাত খেলিতেছে হিজল জামের ডালে…
সে বাড়িতে আমরা বেশিক্ষণ থাকিনি। একটা বাড়ি অত দেখবার কী আছে! এক ঝলক দেখলে বেশি মনে থাকে।
গেটের পাশে সে বাড়ির নাম লেখা আছে, ‘ধানসিড়ি’। জীবনানন্দের আমলের নয়, বর্তমান মালিকেরা এই নাম দিয়েছেন। তাঁরা ওই কবির অনুরাগী।
তখন মনে হল, তা হলে ধানসিড়ি নদীটাও খুঁজে দেখলে হয়। ওই নামে সত্যি কোনও নদী আছে?
বরিশালের চেনা কয়েকজন তরুর লেখক ও সাংবাদিক জানাল যে, ওই নামে একটি নদী অবশ্যই আছে, তারা সবাই শুনেছে।
কিন্তু আশ্চর্যের ব্যাপার, তারা কেউ জানে না নদীটা ঠিক কোথায়, কেউ দেখেনি। দেখার আগ্রহও হয়নি?
ধানসিরি নামে একটি নদী আছ অসমে। ওখানে সুবনসিরি, ধানসিরি এইরকম নদীর নাম হয়, কিন্তু বানান আলাদা। জীবনানন্দ লিখেছেন ধানসিড়ি, চন্দ্রবিন্দু দেননি।
পৃথিবীর পথে ঘুরে বহুদিন অনেক বেদনা প্রাণে সয়ে
ধানসিড়িটির সাথে বাংলার শ্মশানের দিকে যাব বয়ে
যেইখানে এলোচুলে রাজপ্রাসাদের সেই শ্যামা আজো আসে…
জীবনানন্দ নিশ্চিত আসামের নদীটির কথা লেখেননি, তাঁর নদীটি একান্তই বাংলার গ্রাম্য নদী। এক নামে একাধিক নদী থাকা অস্বাভাবিক কিছু নয়। ইছামতী ও যমুনা নামে বহু জায়গায় আলাদা-আলাদানদী আছে। বৈতরণী নামে নদীও একাধিক।
বরিশাল শহরের পাশ দিয়ে বয়ে যাচ্ছে ‘কীর্তনখোলা’ নদী। বেশ নামটি। কিন্তু জীবনানন্দ তাঁর কোনও কবিতায় ‘কীর্তনখোলা’ নামটি ব্যবহার করেননি, অথচ দূরবর্তী ধলেশ্বরীর কথা এসেছে বারবার।
‘কীর্তনখোলা’ নদীটির রূপ উপভোগ করা যায় না। এককালে বরিশাল শহরটি নাকি সুন্দর ছিল, নদীর ধার দিয়ে বেড়াবার রাস্তা ছিল, এখন তা বোঝার উপায় নেই। নদীর ধারে কল কারখানা ও বড় বড় গুদামঘর নদীকে একেবারে ঢেকে দিয়েছে, নদী দেখাই যায় না প্রায়। জনসংখ্যার চাপে শহরটি শ্রীহীন।
নির্বাচনের দিনটিতে আমাদের কাজ বিভিন্ন পোলিং বুথ ঘুরে ঘুরে দেখা, বিভিন্ন রাজনৈতিক দলের প্রার্থীদের সঙ্গে কথাবার্তা বলা। কোথাও কোনও কারচুপি ও জোর জবরদস্তি চললে, বা সেরকম কোনও অভিযোগ শুনলে লিখে নিতে হবে। মোটামুটি নির্বিঘ্নেই ভোট চলল, অনেক পোলিং বুথের সামনে লম্বা লাইন, সুতরাং আমাদের করণীয় তেমন কিছু নেই। আমি ও মিলন ঘোরাঘুরির ফাঁকে-ফাঁকে খুঁজতে লাগলাম ধানসিড়ি নদীটি।
আগেকার বরিশাল এখন অনেক ভাগ হয়ে গেছে, মহাকুমাগুলি এখন ছোট ছোট জেলা। যেমন ঝালকাঠি (উচ্চারণ ঝালোকাটি), পটুয়াখালি এগুলোও এখন জেলা। সব মিলিয়ে এখানে বলা হয় বৃহত্তর বরিশাল। এই বৃহত্তর বরিশালই আমাদের পরিদর্শন এলাকা। আমরা গাড়ি নিয়ে ঘুরছি অনবরত। শহরের ছেলেরা কেউ ধানসিড়ি নদীর সন্ধান দিতে পারেনি, আমরা যে-কোনও নদীতে খেয়া পার হওয়ার সময় স্থানীয় লোকদের কাছে ধানসিড়ির খোঁজখবর নিই। কেউই সঠিক কিছু বলতে পারে না।
ঝালকাঠির দিকে যাওয়ার জন্য প্রায়ই আমাদের একটি নদী পার হতে হয়। এদিকের অনেক নদীর নামই বেশ সুন্দর, যেমন, একটি নদীর নাম সন্ধ্যা! কিন্তু এই নদীটির নাম মোটেই সুন্দর নয়, বরং অদ্ভুত, মানে বোঝা যায় না। ডাবখান! কেউ কেউ বলল, এটা নদী নয়, কাটা খাল, যদি তাও বা, তা হলেই বা একটা খালের নাম ডাবখান হবে কেন? সমুদ্রের কাছাকাছি এই নদীমাতৃক দেশে ডাব পাওয়া যায় সর্বত্র, এখানকার ডাবের আলাদা কোনও বৈশিষ্ট্য নেই, বরং এখানকার সোনালি মর্তমান কলার স্বাদ অপূর্ব! কলা নয়, যেন ক্ষীর।
যাই হোক, এই ডাবখান পারাপারের সময় একজন মাঝি জোর দিয়ে বলল, হ্যাঁ, ধানসিড়ি নদী আছে, ওই তো ওদিকে। ওদিক পানে অনেকগুলো নদী মিশেছে।
ডাবখান নদীর ধার দিয়ে বাঁধানো সড়ক নেই, মাঝিটি যেদিকটায় হাত তুলে দেখাল, সেদিকে গাড়ি নিয়ে যাওয়া যাবে না। গাড়ি ছেড়ে দিয়ে নৌকো ভাড়া নিয়ে যাওয়া যেতে পারে। কিন্তু খেয়ার লঞ্চ ছাড়া শুধু যাত্রী পারাপারের জন্য খেয়ার নৌকোও আছে, সে নৌকো ভাড়া নেওয়া যাবে না। অন্য কোনও নৌকো নেই, বহু নৌকোই নির্বাচনের ডিউটি দিচ্ছে। কোনওক্রমেই কি ওই অনেক নদীর সঙ্গম স্থানটিতে যাওয়া যাবে না? খেয়ার ঘাটে অন্যান্য লোকদের জিগ্যেস করলে সকলেই মাথা নেড়ে বলে, মুশকিল, এখান থেকে যাওয়া খুব মুশকিল। কেউ কেউ বিস্ময়ে আমাদের মুখের দিকে তাকিয়ে থাকে। একটা অকিঞ্চিৎকর নদী দেখার জন্য আমাদের এই ব্যাকুলতার কারণ বুঝতে পারে না। কী আছে সেখানে?
তা হলে, ধানসিড়ি নদীটি জীবনানন্দের স্বকপোলকল্পিত নয়, একটা ওই নামের বাস্তব নদী কাছেপিঠে আছে ঠিকই, সচরাচর যাতায়াতের পথে পড়ে না। ডাবখানের তীরে আমরা বেশি সময় কাটালে আমাদের সঙ্গী আনোয়ার বিনীতভাবে আমাদের কর্তব্যের কথা মনে করিয়ে দেয়। এখনও অনেক পোলিং বুথ দেখা বাকি রয়ে গেছে। আমরা ফিরে যাই।
কিন্তু যদি মারামারি না হয়, বুথ দখল বা বোমা ছোঁড়ার ঘটনা না ঘটে, তা হলে আর দেখার কী আছে? ঘোরাঘুরির ফাঁকে ফাঁকে আমরা অন্য দ্রষ্টব্য স্থান দেখে নিই। যেমন ফজলুল হকের বসতবাড়িটি দেখা হয়ে গেল। বেশ বড়, অনেকখানি ছড়ানো বাড়ি, এখনও বেশ সমৃদ্ধ অবস্থা বোঝা যায়, সে বাড়ির একটি অংশ ফজলুল হকের ব্যবহৃত জিনিসপত্র নিয়ে একটি সংগ্রহশালা করে রাখা হয়েছে। আমি ফজলুল হককে স্বচক্ষে দেখিনি। তাঁর বিশাল ব্যক্তিত্বের মতন চেহারাটিও যে বিশাল ছিল, তা তাঁর ব্যবহৃত চটি জুতো ও জল খাওয়ার গেলাসের আকৃতি দেখলেই বোঝা যায়।
ফজলুল হকের এক ছেলেও একজন রাজনৈতিক নেতা, এবারের নির্বাচনে প্রার্থী। জীবনানন্দ দাশের ছেলে ও মেয়ে দুজনেরই মৃত্যু হয়েছে, তাঁর বংশে আর কেউ নেই। ট্রামের ধাক্কায় জীবনানন্দ যখন নিহত হন, তখন কবি হিসেবে কজনই বা চিনত তাঁকে। তাঁর বাড়িটি সংরক্ষণের কথা কেউ চিন্তা করেনি, এমনকী কলকাতাতেও কত হেঁজিপেঁজি লোকের নামে রাস্তা আছে, জীবনানন্দ দাশের নামে কোনও রাস্তার নাম রাখা হয়নি। অন্তত ট্রাম কোম্পানি তো তাঁর স্মৃতিরক্ষার কোনও ব্যবস্থা করতে পারত।
যেন চুম্বকের টানে আমরা ডাবখানের তীরে ফিরে যাই বারবার। ঝালকাঠির দিকে কী যেন গণ্ডগোল হচ্ছে, এই উড়োকথা শুনে আমরা নদী পেরিয়ে সেদিকে গেলাম তৃতীয়বার।
ধানসিড়ি নামে নদী আছে, এটা জেনেই আমি সন্তুষ্ট, কিন্তু মিলন নিরুদ্যম হতে রাজি নয়। তার বয়েস কম, জেদি স্বভাব, আত্মবিশ্বাসে ভরপুর, সে ধানসিড়ি আবিষ্কার করবেই। এক জায়গায় একটা ছোট দোকানে সিগারেট কেনার জন্য থেমেছি, মিলন সেখানেও জিজ্ঞাসাবাদ শুরু করেছে। হঠাৎ একজন লোক বলল, ধানসিড়ি যাবেন? এই পাশের সরু রাস্তাটা দিয়ে চলে যান না! মাইল দেড়েক যেতে হবে।
সে রাস্তা দিয়ে গাড়ি যাবে? হ্যাঁ, যাওয়া যাবে অনেকখানি। এরকম একটা রাস্তা রয়েছে, তা আগে কেউ আমাদের বলেনি কেন? এ লোকটি কি সত্যি কথা বলছে? বিশ্বাস-অবিশ্বাসের দোলাচল নিয়ে আমরা এগোলাম সেই প্রথম কাঁচা রাস্তা ধরে। শেষ পর্যন্ত রাস্তাটা এসে থামল এক নদীর কিনারে। একটা খাঁটিয়ার ওপর কয়েকজন লোক বসেছিল, তাদের জিজ্ঞাসা করা হল, এটা কী নদী? তারা বলল, ধানসিড়ি।
এমন কিছু আহামরি রূপ নয় সে নদীর, তবু কেন নাম শোনামাত্র রোমাঞ্চ হল?
আবার আসিব ফিরে ধানসিড়িটির তীরে–এই বাংলায়
হয়তো মানুষ নয়–হয়তো বা শঙ্খচিল শালিখের বেশে;
হয়তো ভোরের কাক হয়ে এই কার্তিকের নবান্নের দেশে
কুয়াশার বুকে ভেসে একদিন আসিব এ কাঁঠাল-ছায়ায়;
হয়তো বা হাঁস হব–কিশোরীর–ঘুঙুর রহিবে লাল পায়
সারাদিন কেটে যাবে কলমীর গন্ধ ভরা জলে ভেসে ভেসে…
এককালে এই ধানসিড়ির তীরেও খেয়াঘাট ছিল, এখন ডাবখানের বুকে ফেরি লঞ্চ চলে। ওদিকে পাকা রাস্তা হয়ে গেছে, তাই এপাশে বিশেষ কেউ আসে না। এক সময় এ নদীও যেন চওড়া ছিল, এখন মজে গেছে, একদিকে চড়া পড়ে যাওয়ায় সেদিকে উঁচু বাঁধ দেওয়া। তবু এখনও এই নদী নাব্য, কিছু নৌকো চলাচল করে।
নদীর ঘাটে দাঁড়ালেই কি নদীকে চেনা যায়? নদীর সঙ্গে একটা শারীরিক সম্পর্ক হওয়া দরকার। সাহেবরা সেইরকম মনে করে। একবার জামশেদপুরের দিক থেকে সুবর্ণরেখা দেখতে গিয়েছিলাম। তখন সন্ধ্যা ঝুঁকে এসেছে নদীর ওপর, পশ্চিম আকাশের সূর্য থেকে সত্যিই অনেকগুলি সুবর্ণরেখা নেমে এসেছে জলে, আমরা প্রথাগতভাবে মুগ্ধ চোখে তাকিয়েছি, আমাদের সঙ্গী ছিলেন কবি অ্যালেন গিনসবার্গ, তিনি প্যান্ট-শার্ট খুলে ফেলে সম্পূর্ণ নগ্ন অবস্থায় নেমে গেলেন জলে। আর একবার একজন বেলজিয়ান কবি ভ্যারনার ল্যামবারসিকে নিয়ে কাকদ্বীপের দিকে বেড়াতে গিয়ে হারউড পয়েন্ট থেকে নৌকো ভাড়া করে গঙ্গায় ভ্রমণ করছিলাম, মাঝগঙ্গায় ভ্যারনার হঠাৎ ঝাঁপিয়ে পড়লেন জলে। আমিও একবার, সেটা খুব সংগোপনে, মানসের জঙ্গলে মধ্যরাত্রিতে মানস নদী দেখে এমনই উতলা হয়েছিলাম, শরীর কাঁপছিল যৌন আবেগে, আর কেউ কোথথাও নেই, রুপোলি জ্যোৎস্নায় নদীটিকে মনে হয়েছিল নারী, সম্পূর্ণ পোশাক খুলে সাঁতার কাটার ছলে সঙ্গম করেছিলাম সেই নদীর সঙ্গে।
এখানে তা সম্ভব নয়। একটা নৌকো এসে থামতেই সেটি ভাড়া করা হল। মাঝির নাম ফারুক, তার খালি গা, লোহা-পেটা শরীর, সঙ্গে একটা দশ-বারো বছরের বাচ্চা ছেলে। ছেলেটি ওর নিজের নয়, অনাথ। আমরা কোথায় যাব? কোথাও যাব না, শুধু এই নদীতে কিছুক্ষণ ঘুরব শুনে ফারুক চোখ ছোট করে তাকিয়ে রইল।
এ নদীর প্রস্থ, বড়জোর বাগবাজারের খালের দেড়গুণ, কোনও দিকেই ধানখেত নেই। একদিকে গ্রাম, কিছু কিছু বাড়ি ও গাছপালা, ‘কাঁঠাল-ছায়া’ আছে কি না বোঝা গেল না। অন্যদিকে বাঁধের ওপর বাবলা গাছের ঝাড় লাগানো হয়েছে। ওই বাবলা গাছগুলি ফারুক মাঝির ঘোর অপছন্দ, তার ধারণা, ওর জন্য হাওয়া গরম হয়, বারবার বলতে লাগল, হাওয়া গরম, দেখেন না ঘাম হচ্ছে, এ বাতাস ভালো নয়। অনাথ ছেলেটির জন্য ফারুকের খুব মায়া, নিজের গামছাটা এগিয়ে দিয়ে তাকে ঘাম মুছে নিতে বলে।
আমরা নির্বাচনী দায়িত্ব পালনের জন্য ফারুককে জিগ্যেস করি, তুমি ভোট দিতে যাবে না?
সে বলল, আলবাত যাব। ভোট নষ্ট করব কেন? ভিড় কমুক, বিকেলে যাব। সকালে গিয়ে লাইন দিলে রোজগার করব কখন?
আবার জিগ্যেস করা হল, কাকে ভোট দেবে, ফারুক মিঞা?
সে চোখ ঘুরিয়ে বলল, তা আপনাদের বলব কেন? আমার প্যাটের কথা কেউ জানতে পারবে না?
তার নৌকোর ছইতে এক নেত্রীর ছবি সাঁটা আছে। সেদিকে ইঙ্গিত করতে সে হি হি করে হেসে বলল, ছবি থাকলে চক্ষে ধূলো দেওয়া যায়। প্যাটের কথা তবু প্যাটেই থাকেই।
বলাই বাহুল্য, ফারুকের মুখের ভাষা একেবারে অন্য রকম। সে-ভাষা আমি বুঝলেও অবিকল লিপিবদ্ধ করা আমার সাধ্যাতীত। এই নিরক্ষর মাঝিটি তার গণতান্ত্রিক অধিকার সম্পর্কে খুবই সচেতন।
কথা বন্ধ করে আমি সতৃষ্ণ নয়নে নদীর দু-দিকে চেয়ে থাকি। এককালে হয়তো এর ধারে ধারে ধানখেত ছিল। জীবনানন্দ কি কোনওদিন সত্যিই এই নদীর বুকে নৌকোয় ঘুরেছেন? কিংবা শহরের অন্য লোকেদের মুখে শুধু নামটাই শুনেছেন।
নদীগুলো খুব বদলে যায়। ধানসিড়ি এখন একটি অতি অকিঞ্চিৎকর ছোট নদী। আমি কপোতাক্ষ নদীতেও নৌকো চেপেছি, তার জল এখন কোনও মৃত পাখির চোখের মতন বিবর্ণ।
ক্রমশ ধানসিড়ি চওড়া হয়, সামনের দিকে দেখা যায় বিস্তীর্ণ জলরাশি। ফারুক জানাল যে ওইখানে সাতখানা নদী এসে মিশেছে, ওখানে গেলে ঘূর্ণিতে পড়তে হবে। সুতরাং আমরা আবার নৌকো ঘোরাতে বললাম।
এই নদীর নামটি জীবনানন্দের এমনই ভালো লেগে গিয়েছিল যে তিনি বেশ কয়েকটি কবিতায় এই ধানসিড়ির উল্লেখ করেছেন।
এ সব কবিতা আমি যখন লিখেছি বসে নিজ মনে একা;
চালতার পাতা থেকে টুপটুপ জ্যোৎস্নায় ঝরেছে শিশির;
কুয়াশায় স্থির হয়ে ছিল ম্লান ধানসিড়ি নদীটির তীর…
ফারুক মাঝির কথাবার্তা এমনই চিত্তাকর্ষক যে এরপর আমরা নদীটিকে ভুলে গিয়ে তার দিকে সম্পূর্ণ মনোযোগ দিই। সে কবিতা কাকে বলে জানেই না, তবু সে বলে যে যখন বাতাস থাকে না, তখনই বাবলা গাছগুলোর ভেতর থেকে গরম হাওয়া বেরিয়ে আসে, এই নদীর জল
বড় গম্ভীর, ভোটের ঝগড়াঝাঁটি শেষ না হলে বৃষ্টিধারা নামবে না, ভোটের রেজাল্ট শোনার জন্য মেঘ চুপ করে বসে আছে…
এই ফারুককে নিয়ে কবিতা লেখা কত শক্ত!যে বাড়িতে বসে আমি চা খাচ্ছি, গত বছর সে বাড়ির অর্ধেক বন্যায় ডুবে ছিল। বাড়ির মালিক মোসলেম আলি, সচ্ছল, মধ্যবিত্ত, শিক্ষকতাও করেন। বাড়ির একটি অংশ পাকা, ঢালাই করা ছাদ, অন্য অংশে টিনের চাল। এ বাড়ির একটি কিশোর আমাকে শোনাচ্ছিল গতবারের অভিজ্ঞতার কথা। উনিশ-কুড়ি দিন বাড়ির সবাই মিলে ছাদের ওপর বাস করেছিল। আমি জিগ্যেস করলাম, সারা দিন-রাত ছাদে? বৃষ্টির সময় কী করতে?
ছেলেটি বলল, পাশের টিনের চালের তলায় মাচা বাঁধা হয়েছিল, সেখানে ঢুকে যেতাম। আর খাবার জল পেতে কোথায়? মাঝে-মাঝে একজন কেউ নেমে গিয়ে দূরের কোনও জেগে-থাকা টিউবওয়েল থেকে নিয়ে আসত। ছেলেটি পানি বলে না, আমার সামনে জলই বলতে লাগল বারবার। তার গলায় দুঃখের সুর নেই, এই বয়েসে কিছুদিনের জন্য সবাই মিলে ছাদের ওপরে থাকা, সেখানেই রান্না-খাওয়া অভিনব অভিজ্ঞতার মতন। সে বলল, আমাদের চেয়েও, যাদের মাটির বাড়ি তাদের কষ্ট হয়েছে বেশি।
যাদের মাটির বাড়ি বন্যায় গলে যায়, তারা অনেকে গাছের ওপর উঠে বসে থাকে। মানুষ কী করে দিনের পর দিন গাছের ওপর বাস করে, ঘুমোবার সময় পড়ে যায় কি না, এ ব্যাপারে আমার মনে একটু খটকা ছিল! সাত লক্ষ বছর আগে আমাদের পূর্বপুরুষরা গাছেই বাস করত, সেই স্মৃতি কি জিন-বাহিত হয়ে এখনও আমাদের মধ্যে রয়ে গেছে? না, তা নয়। মাটির বাড়ির লোকেরা জল ধেয়ে আসার আগেই গাছের ওপর মাচা বেঁধে নেয়। মাঝে-মাঝে টুপটাপ করে দু-একটি শিশু জলে পড়েও যায়।
গ্রামের নাম পঞ্চানন্দপুর, মালদা শহর থেকে চব্বিশ-পঁচিশ কিলোমিটার দূরে। এ গ্রামের কাছেই গঙ্গা। আটানব্বই সালে এই অঞ্চলের বহু গ্রাম বানের জলে ডুবে গিয়েছিল। কয়েকটি গ্রাম নিশ্চিহ্ন হয়ে গেছে। এ বছর বর্ষা শুরু হবে আর সাত দিনের মধ্যেই। সকলের চোখে-মুখে আবার বন্যার আশঙ্কা।
বন্যা আমি কম দেখিনি। ছেলেবেলায় পূর্ববঙ্গে তো প্রতি বছর বন্যা হত। আমাদের বসতবাড়ি অবশ্য কখনও ডুবে যায়নি। তবে বন্ধুদের বাড়িতে খেলা করতে যেতে হলে সাঁতরে যেতে হত। ভিজে পোশাক গায়ে নিয়ে তো আর খেলা যায় না, তাই একটা ঝোঁপের আড়ালে গিয়ে ইজের আর গেঞ্জি খুলে নিয়ে এক হাত উঁচু করে আর এক হাতে সাঁতরে যেতাম, ওপারের ডাঙায় উঠে আবার পরে নিতাম সেগুলো।
উনিশশো আটাত্তর সালের ভয়াবহ বন্যায় যখন কলকাতা ছিল জলবন্দি, হাওড়া-হুগলি মুর্শিদাবাদের গ্রাম ছিল জলের তলায়, বম্বে রোডের মতো হাইওয়ে দিয়েও নৌকো চলেছিল, সেবারে নৌকোয় চেপে গিয়েছিলাম হাওড়ার গ্রাম দেখতে, মুর্শিদাবাদে গিয়েছিলাম আর্মির হেলিকপ্টারে। তবে বন্যায় কোনও বাড়িতে বসে আমি আগে চা খাইনি।
শুধু চা নয়, সঙ্গে মুখরোচক নাস্তা ও মালদার বিখ্যাত আম খেয়ে আমরা একটি দল বেরিয়ে পড়লাম গঙ্গার উদ্দেশে। নৌকোয় চেপে ভাঙন ও ধ্বংসচিহ্ন দেখতে যাওয়া হবে।
এই দলে আমি যোগ দিলাম কী করে? আমাকে খবরের কাগজ থেকে রিপোর্ট করতে পাঠানো হয়নি, এ ধরনের রিপোর্টিংয়ের বয়স আমি পেরিয়ে গেছি, পরবর্তী অগণন তরুণেরা এসেছে সুন্দর-ত্রুদ্ধ মুখে, এসব এখন তাদেরই কাজ। আমার এখানে আগমন অনেকটাই আকস্মিক।
কয়েকদিন আগে বিড়লা ইন্ড্রাস্ট্রিয়াল অ্যান্ড টেকনোলজিকাল মিউজিয়ামের অবসরপ্রাপ্ত পরিচালক শ্রী সমর বাগচী টেলিফোনে আমাকে জিজ্ঞাসা করলেন, আপনি কি অরুন্ধতী রায়ের লেখাটা পড়েছেন?
সমরবাবুর সঙ্গে আগে আমার প্রত্যক্ষ পরিচয় ছিল না, টেলিফোনে সেই প্রথম আলাপ। মাত্র দুদিন আগে একটি ইংরেজি সাপ্তাহিকে অরুন্ধতী রায়ের নর্মদা-আন্দোলন, সেই প্রসঙ্গে ভারতের সমস্ত নদী-বাঁধ ও বিদ্যুৎ উৎপাদন প্রকল্প সংক্রান্ত অমানবিক কর্মকাণ্ড, ব্যর্থতা, সরকারি ও আন্তর্জাতিক জুয়াচুরি নিয়ে লেখাঁটি পড়ে আমি অভিভূত হয়ে আছি। প্রচুর পরিশ্রম, প্রত্যক্ষ অভিজ্ঞতা ও গবেষণার সমন্বয়ে লেখা এই রচনাটি মর্মস্পশী কিন্তু আবেগের বাহুল্য নেই, তথ্যবহুল অথচ সুখপাঠ্য। এই আধা-বাঙালি তরুণীটি একটি মাত্র উপন্যাস লিখেছেন, ‘গড অব স্মল থিংস’, সেটি পড়ে আমার ভালোই লেগেছিল, যদিও আহামরি কিছু নয়, কিন্তু পরিবেশ সংক্রান্ত এই সুদীর্ঘ প্রতিবেদনটি যেন অনেক বেশি সার্থক।
সমরবাবুর সঙ্গে এ বিষয়ে একটু আলোচনার পরেই তিনি বললেন, আমাদের পশ্চিম বাংলাতেও তো ফারাক্কা ব্যারেজ নিয়ে অনেক সমস্যা দেখা দিয়েছে, মালদহে এবারেও গত বছরের মতন বন্যা হতে পারে, মালদহে ও মুর্শিদাবাদের জঙ্গিপুরে গঙ্গার ভাঙনে এই নদীর সম্পূর্ণ গতি পরিবর্তনেরও সম্ভাবনা, এইসব নিয়ে কি বাঙালি লেখকরা কিছু লিখতে পারেন না?
আমি খানিকটা চুপসে গেলাম। এক-একজনের লেখার ধরন এক এক রকম। বিষয়বস্তু নির্দিষ্ট করে, কোথাও গিয়ে, দেখেশুনে, লোকজনের সঙ্গে কথা বলে কিছু লেখার অভ্যেস আমার নেই, অচেনা লোকদের সঙ্গে আমি সহজ ভাবে মিশতে পারি না, কথা বলতেও পারি না। আমার ঝোঁক ইতিহাসের দিকে। সমরবাবুর প্রশ্নের উত্তরে আমি লজ্জা পেয়ে মিনমিন করে বললাম, ওই সব ব্যাপারে আমার তো কোনও অভিজ্ঞতা নেই, বিশেষ কিছু জানি না..। সমরবাবু বললেন, চার তারিখে আমরা একটা দল মালদা যাচ্ছি সবকিছু দেখতে, যাবেন আমাদের সঙ্গে? এমনিতে আমার হাতে এখন অনেক কাজ, অনেক কমিটমেন্ট, তা ছাড়া শারদীয়া সংখ্যায় লেখার প্রস্তুতিও তো নিতে হবে, তবু সেসব চিন্তা না করে হঠাৎ বলে ফেললাম, ঠিক আছে, যাব! কোন দল, কাদের দলের সঙ্গে, তা কিছুই জিগ্যেস করিনি।
মোসলেম আলির বাড়ির কাছেই গঙ্গা, কাছেই মানে প্রায় এক কিলোমিটার হাঁটা পথ। ৫ জুনের অসহ্য গরম একটা দিন, স্লেট রঙের আকাশ, ঠা-ঠা রোদ, একটা গাছের পাতাও নড়ছে না। আমার কোনওদিনই ছাতা ব্যবহারের অভ্যেস নেই, এখানে একজন জোর করে আমায় একটা ছাতা দিয়েছেন, টের পেলাম সেটার অশেষ উপকারিতা। মালদার গরমের সঙ্গে কলকাতার গরমের তুলনাই চলে না। ছাতার বাইরে যেটুকু অঙ্গে রোদ পড়ে, সেটুকু যেন পুড়িয়ে দেয়।
দলটি নারী-পুরুষ মিশ্রিত পনেরো-ষোলো জনের। সমরবাবু ছাড়া কয়েকটি চেনা মুখও পেয়েছি। ‘হন্যমান’-এর লেখিকা ও কবি জয়া মিত্র পরিবেশ সংরক্ষণের ব্যাপারে খুব উৎসাহী, হিল্লি-দিল্লি-রাজস্থান ঘুরে বেড়ান, তিনি আছেন এই দলে। সোনালি চা-বাগান-আন্দোলনখ্যাত চিন্ময় ঘোষকেও অনেকদিন চিনি, মাথার চুল ধপধপে সাদা, রোগা চেহারা, হাঁপানি অসুখ আছে, তবু অদম্য উৎসাহে তিনি সারাবাংলা ঘুরে বেড়ান, কোথায় যেন পড়লাম, তাঁকে আখ্যা দেওয়া হয়েছে ‘বাউল কমিউনিস্ট’, এই অঞ্চলে তিনি অনেকবার এসেছেন, প্রধানত তাঁর উৎসাহে এখানে গড়ে উঠেছে ‘গঙ্গা ভাঙন প্রতিরোধ অ্যাকশন নাগরিক কমিটি’। আরও কয়েকজন অল্প চেনা, নতুন করে পরিচয় হল ড . কল্যাণ রুদ্রের সঙ্গে, উনি ভূগোলের অধ্যাপক, নদী-বিশেষজ্ঞ, গঙ্গা নিয়ে বিশেষ গবেষণা করেছেন। জ্ঞানী অথচ বিনীত মানুষ।
নৌকোটি বেশ বড়, যদিও নৌকো বললে ভুল হবে, এখন সবাই বলে ভটভটি। মোটর লাগানোর ফলে আধুনিকতার স্পর্শ পেয়েছে, দাঁড় বা লগি ঠেলতে হয় না, কিন্তু নৌকোর চেহারা ও মাঝিমাল্লাদের মলিন পোশাকের কোনও পরিবর্তন হয়নি, হয়তো তাদের আর্থিক অবস্থারও। একটি নিতান্তই বালক জল সেঁচছে, যার ইস্কুলে যাওয়ার কথা। একটু বাতাস থাকলে এই নৌকো-যাত্ৰা আরামদায়ক হতে পারত, কিন্তু প্রকৃতি একেবারে নিবাত-নিষ্কম্প, রোদের ঝাঁঝ জ্বালিয়ে-পুড়িয়ে দিচ্ছে একবারে।
গঙ্গার রূপ এখানে দেখতে একটুও ভালো লাগে না, বেঢপ, বেখাপ্পা! সমুদ্র অনেক দূরে, তবু নদী এমন ফুলে ফেঁপে চওড়া হবে কেন? মাঝখানে সুদীর্ঘ চড়া। এরকম রূপ হারাবার একটিই কারণ, ফরাক্কায় গঙ্গার গতি রুদ্ধ করা হয়েছে, লক্ষ্মী মেয়ের মতন গঙ্গা মেনে নেবে কেন, তাই তো সে দুধারে আয়তন বিস্তার করছে, বর্ষার সময় বিপুল জলরাশি নিয়ে ধাক্কা মারছে পাড়ে, আরও বিস্তৃত হওয়ার জন্য গ্রাস করছে গ্রামের পর গ্রাম।
এমনিতে অনাদিকাল থেকেই নদীতে বান হয়। কূল ছাপিয়ে বানের জল এসে দুপারের অনেক জমি ডোবায়, আবার নেমে যায় বানের জল, প্রচুর পলি পড়ে জমি হয় উর্বর। বন্যার সময় সাময়িক বিপদ ও বহু মানুষের গৃহচ্যুতি হলেও ফসলের উন্নতি হয় অনেক। কিন্তু নদীগুলিকে বাঁধবার ফলে এই স্বাভাবিক অবস্থা বদলে গেছে। নদীকে মাঝে-মাঝে জীবন্ত মনে হবেই। ফারাক্কার বিশাল বাঁধের বিরুদ্ধে চরম আঘাত দেওয়ার জন্য গঙ্গা যেন এখন ফুঁসছে, ফরাক্কাকে সে ভাঙতে পারবে না, কিন্তু ফরাক্কাকে এড়িয়ে সম্পূর্ণ অন্য পথে তো যেতে পারে!
গঙ্গার বুকে ফারাক্কার মতন একটা বাঁধের পরিকল্পনা হয়েছিল সেই ইংরেজ আমল থেকেই। গত শতাব্দীতেই সাহেবদের প্রধান চিন্তা ছিল কী করে কলকাতার বন্দরটাকে বাঁচিয়ে রাখা যায়। কারণ ভারত-শোষণের যাবতীয় বাণিজ্যিক কর্মকাণ্ড হত প্রধানত কলকাতা বন্দর দিয়ে। বিহারের রাজমহলের পাহাড়ি অঞ্চল ছেড়ে গঙ্গা বাংলার সমতল ভূমিতে এসে কিছুদূর প্রবাহিত হওয়ার পর মুর্শিদাবাদ জেলার কাছে দুটি ধারায় ভাগ হয়েছে, সেখান থেকে একটির নাম পদ্মা, অন্যটির নাম ভাগীরথী। এই ভাগীরথীকে ইংরেজরা বলত হুগলি নদী, কিন্তু আপামর জনসাধারণ গঙ্গাই বলে। বরাবরই গঙ্গার প্রধান ধারা ওই পদ্মা, তুলনায় ভাগীরথী দুর্বল। মাঝে মাঝেই ভাগীরথী প্রায় শুকিয়ে গিয়ে কলকাতা বন্দর অকেজো হওয়ার উপক্রম হয়েছে, ইংরেজরা খোঁড়াখুঁড়ি করে কোনওরকমে ভাগীরথীকে চালু রেখেছে। ১৯৩০ সালে ২৬ ফুট ড্রাফটের জাহাজ কালকাতা বন্দরে আসা-যাওয়া করতে পারত বছরে প্রায় তিনশো দিন, স্বাধীনতার দেড় দশক পরেই সেরকম জাহাজের চলাচল প্রায় অসম্ভব হয়ে পড়ে। তাই বাধ্য হয়েই বর্ষায় গঙ্গার অতিরিক্ত জল ধরে রেখে, গ্রীষ্মে সেই জল ছেড়ে নদীকে সচল রাখার জন্য গৃহীত হয় ফরাক্কা বাঁধ পরিকল্পনা। দুজন আন্তর্জাতিক নদী-বিশেষজ্ঞ জে জে ড্রনকার্স এবং ডব্লু হেনসেন-এর পরামর্শ নিয়ে কাজ শুরু হয় ১৯৬২ সালে, শেষ হয় ১৯৭৫ সালে। আন্তর্জাতিক নদী বিশেষজ্ঞদের পরামর্শ নিশ্চিত খুব প্রয়োজনীয়, কিন্তু এই নদী ঘিরে কত মানুষের আবেগ উন্মদনা, জীবিকা ও জীবদর্শন, লোককথা ও গান আছে, তা কি তাঁদের পক্ষে বোঝা সম্ভব? তাঁরা কি ভাবতে পেরেছিলেন, এই ফারাক্কাকে উপলক্ষ করে পাকিস্তান, পরে বাংলাদেশের সঙ্গে জলবন্টন নিয়ে আমাদের মন কষাকষি শুরু হয়ে যাবে? এসব নিয়ে মাথা ঘামানোর কথাও নয় তাঁদের।
ফরাক্কার ফিডার ক্যানাল, জল ছাড়া না-ছাড়া, জলের পরিমাণ ভাগাভাগির চুক্তি, চুক্তি নিয়ে আন্দোলন, এইসব নিয়েই নানান খবর তৈরি হয়ে আসছে। কিন্তু ফারাক্কা বাঁধের উপরিভাগের যে-অংশ, সেখানকার মানুষের ভবিষ্যৎ নিয়ে আমাদের দিশি বিশেষজ্ঞ বা সরকার কোনও চিন্তা করেননি, কিংবা চিন্তা করলেও প্রকাশ করেননি। প্রকাশ না করারও যথেষ্ট কারণ আছে।
ছেলেবেলায় সিরাজউদ্দোল্লা নামে একটি নাটকের রেকর্ড খুব বিখ্যাত ছিল। টিভি তো দূরে থাক, অডি ক্যাসেটও তখন অকল্পনীয়, একমাত্র ভরসা রেডিয়ো, সেখানে প্রায়ই শোনানো হত নাটকটি, নির্মলেন্দু লাহিড়ির কাঁপা কাঁপা গলায় ট্র্যাজিক নায়ক সিরাজের সংলাপ বুক কাঁপিয়ে দিত। সেই নাটকে নিয়তির গানের মতন এক মাঝির মুখের গান ছিল এই রকম :নদীর এ কূল ভাঙে, ও কূল গড়ে, এই তো নদীর খেলা–সকালমেলা আমির রে ভাই, ফকির সন্ধ্যাবেলা, এই তো নদীর খেলা…। নদী এবং মানুষের জীবন সম্পর্কে অতি সরল সত্য কথা। একসময় মাদারিপুর শহরের পাশে বর্ষায় প্রমত্ত নদ আড়িয়াল খাঁর পাড় ভাঙা দেখে আমার ওই গানটি মনে পড়ত; এখনও নৌকোয় যেতে যেতে গঙ্গার পাড় ভাঙার দৃশ্য দেখতে দেখতে মনের মধ্যে গানটি গুনগুনিয়ে ওঠে।
পুরোনো ম্যাপে দেখা যায়, রাজমহল থেকে ফরাক্কা পর্যন্ত গঙ্গার প্রবাহ প্রায় সরলরেখার মতন। কিন্তু নদী কক্ষনও চিরকাল সরল থাকে না, নদী তো আর খাল নয়, এখন স্যাটেলাইটের ছবিতে স্পষ্ট বোঝা যায়, গঙ্গা এই অংশে বেঁকে গেছে কাস্তের মতন, এবং সেই বাঁকটি মালদা জেলার দিকে। অর্থাৎ প্রত্যেক বর্ষায় ক্রুদ্ধ জলের তোড় ধাক্কা মেরে খেয়ে নিচ্ছে মালদার গ্রামের পর গ্রাম, অপর পারে বিহার, সেখানে জেগে উঠেছে চর, অর্থাৎ পশ্চিমবঙ্গের দিক সংকুচিত হয়ে বিহারের জমি বাড়ছে। আবার ফরাক্কা পেরিয়ে গঙ্গা ধাক্কা মারছে ডানদিকে, অর্থাৎ মুর্শিদাবাদের ভূমিক্ষয় হচ্ছে নতুন চর উঠছে বাংলাদেশে। নদী কখন ডানদিকে, কখন বাঁ-দিকে ধাক্কা মারবে, সেটা তার খেয়াল বলা যেতে পারে। মনে হয় যেন, ফারাক্কার প্রতি আক্রোশে গঙ্গা পশ্চিমবাংলার ওপরেই প্রতিশোধ নিতে চাইছে।
ভূমিক্ষয়ের চেয়েও আরও অনেক বিপদের খাঁড়া মালদা জেলা ও শহরের ওপর দোদুল্যমান।
এখানে গঙ্গার ধারার খুব কাছাকাছি আছে আরও কয়েকটি ছোট নদী। পাগলা, ভাগীরথী (অন্য এক অকিঞ্চিৎকর ভাগীরথী), কালিন্দী, ফুলহার এবং মালদা শহরের পাশে মহানন্দা। পাগলা নদীর সঙ্গে এখন গঙ্গার দূরত্ব আধ কিলোমিটারেরও কম। প্রচুর পলি জমে জমে গঙ্গার খাত এখন অনেক উঁচু হয়ে গেছে। বর্ষার সময় গঙ্গায় জল হয় তিরিশ-বত্রিশ লক্ষ কিউসেক, কোনও কোনও বছর হঠাৎ এর চেয়ে আরও বেশিও হতে পারে, সেই বিপুল জলরাশি ফরাক্কায় গিয়ে ধাক্কা মারে, সেখানকার ১০৮টি সুইস গেটের মধ্যে প্রায় অর্ধেকই এখন আর খোলা যায় না, চর উঠে, পলি জমে অবরুদ্ধ হয়ে গেছে) আবার ফিরে আসে, মানিকচক ও কালিয়াচকের মধ্যবর্তী গ্রামগুলি গ্রাস করতে থাকে। যদি একবার গঙ্গা এসে পাগলা নদীকে ছুঁয়ে দেয়, তখন আরও নদীগুলি মিলিয়ে সে দিকেই হয়ে যাবে গঙ্গার মূল প্রবাহ, সেই নতুন গঙ্গা ফরাক্কাকে পাশ কাটিয়ে, কাঁচকলা দেখিয়ে সোজা গিয়ে মিশবে বাংলাদেশের পদ্মায়। এই পঞ্চানন্দপুরের মতন অসংখ্য গ্রাম নিশ্চিহ্ন হয়ে যাবে, মালদা শহরও পরিণত হবে জলাভূমিতে। এটা শুধু সম্ভাবনা নয়, রীতিমতন বাস্তব আশঙ্কা।
বাংলাদেশে তখন পানি ভাগাভাগি নিয়ে অভিযোগের অবকাশই থাকবে না, ফরাক্কা বাঁধের বাধা না থাকায় পুরোটাই চলে যাবে পদ্মায়। কিংবা উলটো ব্যাপারও হতে পারে, অচিন্তনীয়ভাবে এত বেশি পানি পেয়ে পদ্মা শুরু করতে পারে তাণ্ডবলীলা, যেমন হয়েছে অতীতে, পদ্মা যে কত প্রাসাদ, অট্টালিকা সমেত জনপদ খেয়ে ফেলেছে, তার কি ইয়ত্তা আছে? সেই জন্যই তো পদ্মার আর এক নাম ছিল কীর্তিনাশা। তখন হয়তো বাংলাদেশ আবার দাবি করবে, এত বেশি পানি চাই না, ফিরিয়ে নাও, ফিরিয়ে নাও। সেখানকার মৌলবাদীরা বলবে, গঙ্গাকে বাঁধনমুক্ত করা ভারতের এক ষড়যন্ত্র।
গঙ্গার গতি পরিবর্তন রোধ ও মালদাকে বাঁচানোর জন্য কর্তৃপক্ষ কী ব্যবস্থা নিয়েছেন? ১৯৭৮ সালে গড়া হয়েছিল প্রীতম সিংহ কমিটি, তার রিপোর্ট পেশ করা হয় দুবছর বাদে। বন্যায় বহু চাষের জমি নষ্ট হয়, কিন্তু তা রোধ করার জন্য নদীর পাড় বাঁধানোর যে বিপুল খরচ, সেই তুলনায় কৃষি-ক্ষতি অনেক কম। তবে ধুলিয়ান, ঔরঙ্গাবাদ, গিরিয়া, কুতুবপুর, শেখ আলিপুর, সাঁকো পাড়া ইত্যাদি জনবহুল অঞ্চলে পাথর দিয়ে পাড় বাঁধাবার প্রস্তাব করা হয়েছিল। অনেক জায়গায় এরকম বাঁধ দিতে বহু কোটি টাকা খরচ হয়েছে। এখন আরও একটি অন্য উপায় অবলম্বিত হচ্ছে। তার নাম স্পার (SPUR), বাঁধ থাকে নদীর সমান্তরাল, স্পার নদীর গর্ভে নেমে আসে, যাতে স্রোতের ধাক্কা প্রতিহত হতে পারে। এসবই যেন কোনও দৈত্যের হাতে বাচ্চা ছেলের খেলনা দিয়ে ভোলাবার চেষ্টা। ১৯৯০ সালে আখেরিগঞ্জে ছ’কোটি টাকা খরচ করে যে বাঁধ দেওয়া হয়েছিল, মাত্র পঁয়তাল্লিশ দিনের মধ্যে নদী তা ভেঙে গুঁড়িয়ে দেয়।
বাঁধের প্রসঙ্গ উঠলেই এখানকার সাধারণ মানুষ হাসাহাসি করে। দশ কোটি টাকা বাজেট শুনলেই বলে বড়জোর অর্ধেক। অর্থাৎ অর্ধেক টাকা চুরি হবেই। চুরি শব্দটা ব্যবহার করা বোধহয় ঠিক হল না, প্রমাণ করতে হয়। এসব কখনও প্রমাণ হয় না। তবে কি তছরূপ? তারও প্রমাণ লাগে। অনায়াসে বলা যায় বে-হাত। অর্ধেক টাকা যে অনেকগুলি অদৃশ্য হাতে হাতে চলে যাবে, তা সবাই দিন ও রাতের মতন স্বাভাবিক ঘটনা বলেই ধরে নিয়েছে। বাকি অর্ধেক টাকাও আক্ষরিক অর্থেই জলে যায়। কোনও বাঁধ বা স্পারই দু-তিন বছরের বেশি টেকে না।
নৌকোয় যেতে যেতে আমরা এরকম অনেক ভাঙাবাঁধ ও গ্রামের ধ্বংসচিহ্ন দেখতে লাগলাম। কলকাতা থেকে আগত দলটির সঙ্গে স্থানীয় লোকজনও রয়েছে অনেক। কেউ গান গাইছে, না, হাস্য পরিহাস করছে না, সকালর মুখেই শুধু বন্যা ও ভাঙনের কথা। এঁরা ভুক্তভোগী, কেউ-কেউ দু-তিনবার বাড়ি-জমি হারিয়েছেন এবারের আসন্ন বর্ষায় আরও কতখানি বিপদ আসবে সেই চিন্তায় আকুল। সাপে যাকে কামড়ায়নি, সে যেমন সাপের বিষে যাতনা কতখানি তা বুঝবে না, তেমনই যাঁরা জন্মভিটে, বাড়ি-ঘর, নিজের হাতে লাগানো গাছ, নিজের প্রতিপালিত গরু-মোষ, হাঁস-মুরগি, হারায়নি, তাদের পক্ষে কী এদের মর্মবেদনা বোঝা সম্ভব? যেমন পূর্ববঙ্গ থেকে যারা উদ্বাস্তু হয়ে এসেছে, তাদের আর্থিক ও বৈষয়িক ক্ষতির চেয়েও মনঃকষ্ট যে বেশি, তা কি পশ্চিমবাংলার মানুষ ঠিকঠাক বুঝেছে কখনও?
এত ক্ষয়ক্ষতি সত্বেও এরা কিন্তু এখনও নদীকে ভালোবাসে। নদীকে কে না ভালোবাসে? কিন্তু যেমন বন্যরা বনে সুন্দর, শিশুরা মাতৃক্রোড়ে, সন্ন্যাসীরা পাহাড়ে, তেমনই নদীকেও নদীর খাতেই সবচেয়ে ভালো মানায়। নদী বিনা আমন্ত্রণে হুড়মুড় করে বাড়ির উঠোনে এসে হাজির হলেই সর্বনাশ। ‘নদী, তুমি নদীতেই থাকো, বাড়িতে এসো না’, এই পঙক্তিটি আমার মনে এসেছিল আড়িয়াল খাঁ নদীর বাড়ি-ঘর ভাঙার রুদ্ররূপ দেখার স্মৃতিতে।
এক জায়গায় একটি নতুন স্পার তৈরি হচ্ছে দেখে সবাই মিলে নৌকো থেকে নেমে পড়া হল। বড়-বড় গয়নার নৌকো থেকে নামানো হচ্ছে রাশি রাশি বোল্ডার। লৌহসদৃশ এই গ্রানাইট খণ্ডগুলি আনা হচ্ছে বিহার থেকে। নদীগর্ভে পলিথিনের শিট বিছিয়ে পাথর মুড়ে, বিদেশি টেকনোলজিতে নতুন ধরনের মজবুত স্পার গড়ার উদ্যোগ নেওয়া হচ্ছে এখানে। কাজ শুরু হয়েছে সবেমাত্র। একজন তরুণ ইঞ্জিনিয়ার কাজ তদারক করছেন, অনেকে মিলে প্রশ্ন করতে লাগল তাঁকে, আমার কাজ পাশে দাঁড়িয়ে শোনা। একজন জিগ্যেস করল, বরষা তো এসে গেল প্রায়, কাজ এত দেরিতে হচ্ছে কেন? তিনি উত্তর দিলেন, সরকার থেকে ওয়ার্ক অর্ডার এসেছে মাত্র সাত দিন আগে। (কেন ওয়ার্ক অর্ডার এত দেরিতে এসেছে, এর উত্তর তাঁর পক্ষে দেওয়া সম্ভব নয়। আমরা তো সবাই জানি, রাস্তা সারাবার কাজ শুরু হয় বর্ষার ঠিক আগে, যাতে অর্ধেক ধুয়েমুছে যায়, পরের বছর আবার কাজ শুরু করতে হয়।) স্পারটি ঠিক এখানেই কেন গড়া হচ্ছে, স্রোত এখানে ধাক্কা খেয়ে কি অন্য জায়গায় পাড় ভাঙবে না? এখান থেকেই দেখা যাচ্ছে, অদূরে ভাঙন শুরু হয়ে গেছে। তরুণ ইঞ্জিনিয়ারাটি বললেন, স্থান নির্বাচনের দায়িত্ব তো তাঁর নয়। সেসব ওপর মহলের ব্যাপার। তাঁকে যেখানে কাজ করতে বলা হয়েছে, তিনি সেখানেই করবেন। ঠিকই কথা। জনসাধারণের সামনে এদেরই পড়তে হয়, অথচ যারা নীতি নির্ধারণ করেন, তাঁরা থাকেন অদৃশ্য।
দেখলেই বোঝা যায়, বর্ষার আর বড়জোর সাত দিন দেরি, তার মধ্যে এই কাজ শেষ হওয়া সম্ভব নয়। সবেমাত্র বোল্ডারগুলি মজুরদের মাথায়-মাথায় নামছে। বারো কোটি সত্তর লক্ষ টাকার প্রকল্প। এর অর্ধেক টাকা কি ঘুষ খাওয়ানো হচ্ছে নদীকে? টাকাপয়সা কি নদীর কাছে সুখাদ্য? আমার খটকা লাগল। বালি ব্রিজ পার হওয়র সময় অনেককে গঙ্গায় পয়সা ছুঁড়ে দিতে দেখেছি। কেন দেয় লোকে? হিন্দুদের মধ্যে ঠাকুর-দেবতাদের টাকাপয়সা, সোনাদানা ঘুষ দেওয়ার প্রথা তো আছেই।
আবার নৌকোয়, এবং খানিক দূর যাওয়ার পর আবার একটি গ্রামের কাছে নামার উদ্যোগ নেওয়া হল। সবাই নামলেন, আমি ছাড়া। এই ৫ জুন যেন আমার অভিজ্ঞতায় উষ্ণতম দিন। এক একজনের শরীর এক-একরকম তাপ সহ্য করতে পারে। শীতে আমার কষ্ট হয় না, শূন্যের নীচে পঁচিশ ডিগ্রি ঠান্ডাতেও আমি সাবলীলভাবে ঘোরাফেরা করেছি। কিন্তু বেশি গরমে আমার মাথা ঝিমঝিম করে, অন্যদের তুলনায় আমার ঘাম হয় বেশি। পাঞ্জাবিটা ঘামে ভিজে সপসপে, তাতে শরীর অবসন্ন লাগে, তা ছাড়া হাঁটুতে একটা ব্যথা আছে বলে এবড়ো-খেবড়ো জমিতে হাঁটতেও অসুবিধে হয়। হঠাৎ অজ্ঞান-টজ্ঞান হয়ে পড়লে অন্যরা বিব্রত হবেন বলে আমি আর নামলাম না। তাতে একটা সুবিধে হল, এখানকার কিছু লোকের সঙ্গে নিরিবিলিতে কথা বলা গেল।
নানা বয়সের কিছু লোক স্নান করছে এখানে। তারা নৌকোর কাছে এসে জিগ্যেস করতে লাগল, আমরা কোথা থেকে এসেছি, কেন এসেছি, সরকারি লোক কি না ইত্যাদি। এদের মুখপাত্রটি নিজের নাম ঠিক কী বললেন, বোঝা গেল না, তবে বাংলা ফিল্মে এই ধরনের মানুষের নাম সৃষ্টিধর মণ্ডল বা গোবিন্দ সামন্ত হয়। সৃষ্টিধরই ধরে নেওয়া গেল, চেহারাটি বেশ আকর্ষণীয়, লম্বা-চওড়া, কপাট-বক্ষ, মহিষ-বর্ণ, কণ্ঠস্বর সুগম্ভীর। নিজের পরিচয় দিয়ে তিনি ঈষৎ গর্বের সঙ্গে জানালেন যে তিনি ক্লাস টেন পর্যন্ত পড়েছেন এবং অ্যালোপ্যাথি ডাক্তারি করেন। পরে একটি মুসলমান যুবকও বলেছিল, তার দাদারা বিএসসি, এমএসসি পাশ করেও চাকরি পায় না দেখে সে মাধ্যমিকের পর লেখাপড়া ছেড়ে দিয়েছে। এখন কোয়াক ডাক্তারি করে, ভালোই পসার, সেই জন্য একটি অবস্থাপন্ন পরিবারের মেয়ের সঙ্গে তার বিয়ে হয়েছে। কোয়াক শব্দটি তার নিজেরই ব্যবহার করা।) সৃষ্টিধরের বাপ-ঠাকুরদার আমলের বাড়ি আছে এই গ্রামে, সঙ্গে বাগান ও জমি, কয়েকবার বন্যা এসে ধাক্কা দিয়েও ভাঙতে পারেনি, তাঁর ধারণা, এবারে বন্যা হলে সবকিছু তলিয়ে যাবে।
তিনি অভিযোগের সুরে বললেন, নতুন স্পার তৈরি হচ্ছে পঞ্চানন্দপুর গ্রামটাকে বাঁচাতে, কারণ ওরা আন্দোলন-টান্দোলন করছে, তা হলে এ দিকের গ্রামগুলোর কী হবে? পঞ্চানন্দপুর মুসলমান-প্রধান গ্রাম, তাদের খুশি করার জন্য এরকম সরকারি সিদ্ধান্ত, এই তাঁর বক্তব্য। এবং আমাদের যদি কিছু করার ক্ষমতা না থাকে, তা হলে আমরা শুধু-শুধু রোদে পুড়ে শখ করে এসব দেখতে এসেছি কেন? ঠোঁটে হাসি এঁকে নিরুত্তাপ থাকা ছাড়া আর আমার উপায় কী?
বিকেলবেলা সভা শুরু হল গঙ্গা ভাঙন প্রতিরোধ অ্যাকশন কমিটির উদ্যোগে। পাগলা নদীর পাশ দিয়ে দিয়ে রাস্তা। আপাতত নিস্তেজ, ছোট নদী, কচুরিপানা ও দামে ভরা। এর নাম কেন পাগলা? অজ্ঞাতে নিশ্চয়ই কিছু পাগলামি করেছে, এবং ভবিষ্যতে আরও অনেক খ্যাপামি করার অপেক্ষায় আছে? গঙ্গা নদী নিয়ে যেমন হিন্দুদের বহু পৌরাণিক কাহিনি ও লোককথা আছে, তেমনই মুসলমানদেরও আছে নিশ্চয়ই, তারাও তো বহু শতাব্দী ধরে বাস করছে এই নদীর দু ধারে। আমাদের সঙ্গী একটি যুবক বলল, সে তার দাদির কাছে একটা গল্প শুনেছে। গঙ্গা আর এখানকার অন্য সব নদীগুলো মিলে সাত বোন, আর তাদের একমাত্র ভাই এই পাগলা। গঙ্গা তার ভাইয়ের সঙ্গে দেখা করার জন্য খুব ব্যাকুল। একদিন না একদিন আসবেই। এটা কি গল্প, নাকি প্রৌঢ়ার ভবিষ্যদ্বাণী?
সভা হবে একটা স্কুলবাড়িতে। সুকিয়া মহাজনী নামে এক মহিলার অনেক সম্পত্তি ছিল। তিনি সবকিছু দান করেন স্কুল তৈরি করার জন্য। তাঁর নামেই পঞ্চানন্দ সুকিয়া হাইস্কুল। বেশ মজবুত দোতলা পাকা বাড়ি, সামনে বিস্তৃত মাঠ, এখানে-ওখানে আমবাগান, এখন সব গাছ আমে ভরতি। সুন্দর পরিবেশ। শুনলাম, দুবার স্কুলটির স্থান পরিবর্তন করতে হয়েছে, এবারে বোধহয় এ বাড়িটিও ছাড়তে হবে, কারণ সেই গঙ্গা।
পঞ্চানন্দপুরে পঁচাত্তর ভাগ মুসলমান, পঁচিশ ভাগ হিন্দু। আপাতত মনে হয় চমৎকার সাম্প্রদায়িক সম্প্রীতি রয়েছে, বাস্তবে ঠিক ততটা নয়, কয়েকজন হিন্দু গুজগুজ করে আমাকে কিছু কিছু ক্ষোভের কথা জানিয়েছে। হিন্দুরা এখানে সংখ্যালঘু, সব জায়গাতেই সংখ্যালঘু মনস্তত্ব একই রকম। এই প্রতিরোধ কমিটির সভাপতি হিন্দু, সম্পাদক মুসলমান, বক্তা ও শ্রোতারা অনেক দূর দূর গ্রাম, এমনকী মালদা শহর থেকেও এসেছেন, হিন্দু-মুসলমান মিশ্রিত। এখানে সবাই মিলেমিশে একসঙ্গে কাজ করার সংকল্প নিয়েছেন, দেখে ভালো লাগে।
বক্তারা কেউ অবান্তর কথা বলছেন না। নদীকেন্দ্রিক জীবন, বহু অভিজ্ঞতায় পোড়-খাওয়া একজন মানুষ যখন নিজেদের কথা বলে, তার ভাষার অভাব হয় না, তার বক্তব্য হয় নিখাদ। আর কোনও সভায় এত আগ্রহী শ্রোতা দেখেছি বলেও মনে হয় না। বিষয় শুধু নদী আর বাঁধ।
সমর বাগচী মশাইকে যত দেখেছি, ততই অবাক হচ্ছি। ছেষট্টি বছর বয়েস, শরীরে দু একবার অপারেশন হয়ে গেছে, কিন্তু সারাদিন ঘোরাঘুরিতে একটুও ক্লান্তি নেই। আমি গরমে কাতর, তিনি নির্বিকার। চাকরি থেকে অবসর নিলেও ছাত্রছাত্রীদের মধ্যে বিজ্ঞান-চেতনা জাগাবার কাজ করে যাচ্ছেন, পরিবেশ সংরক্ষণের ব্যাপারে ঘুরছেন গ্রামে গ্রামে। মনীষা নামে একটি তরুণীও কলকাতা থেকে এসেছে স্বতঃপ্রবৃত্ত হয়ে। তাঁকে দেখিয়ে জয়া মিত্র বললেন, সারা ভারতেই এখন পরিবেশ সংরক্ষণের কাজে অনেক মহিলাই অগ্রণী ভূমিকা নিচ্ছেন। শ্ৰীমতী মেধা পটেকর তাঁদের প্রেরণাদাত্রী?
দ্বিতীয়ার্ধে ড . কল্যাণ রুদ্র অনেকগুলি মানচিত্র সহযোগে খুব সুবোধ্য ভাষায় গঙ্গা নদীর চরিত্র, গতি-প্রকৃতি, ফারাক্কা বাঁধের ভালো-মন্দ দিক এবং মালদা জেলাকে বাঁচাবার সম্ভাব্য উপায় নিয়ে সুদীর্ঘ আলোচনা করলেন। আমি কিছুক্ষণ বসে শুনলাম মনোযোগী ছাত্রের মতন, তারপর একসময় মনে হল, যথেষ্টরও বেশি হয়ে গেছে। একদিনে কি এত নদী সহ্য হয়? এখন ঘামে ভেজা জামাটা বদলানোই বেশি দরকার।
রাত ন’টা বেজে গেছে, অন্যরা কিন্তু তখনও আলোচনা চালিয়ে যেতে চান।
রাত্রে ওই স্কুলবাড়িতেই অন্যদের সঙ্গে আমার শোয়ার কথা, কিন্তু স্থানীয় উদ্যোক্তারা বেশি খাতির দেখিয়ে, আমার আপত্তি সত্বেও প্রায় জোর করেই নিয়ে গেলেন কাছাকাছি এক গৃহস্থের বাড়িতে। সেখানে ইনভার্টারে একটি টেবিল-পাখা চলতে পারে সারারাত।
নতুন জায়গায় শুয়ে অনেকক্ষণ আমার ঘুম আসে না। বারবার মনে হতে লাগল, আমি এখানে কেন এসেছি? একদিন-দুদিন ঘুরে দেখায় কী আর এমন অভিজ্ঞতা হতে পারে? আসল দ্রষ্টব্য তো নদী নয়, মানুষ। সে জন্য একটানা অনেকদিন এখানে থেকে যাওয়া উচিত, তা আমার পক্ষে সম্ভব নয়। অরুন্ধতী রায় যা পেরেছেন, সেরকম আমি পারব কী করে? অরুন্ধতী একটি মাত্র উপন্যাস লিখেছেন, আর লিখবেন না বলেছেন, এখন তিনি পুরোপুরি সোশ্যাল অ্যাক্টিভিস্ট, নর্মদা বিষয়ক নিবন্ধটি রচনার জন্য তিনি নিশ্চিত ছ’মাস বা এক বছর সময় নিয়েছেন। তাঁর ভাষা ইংরেজি, তিনি সারা দেশের, এমনকী বিদেশেরও অনেকের দৃষ্টি আকর্ষণ করতে পারবেন। আমি গল্প উপন্যাস রচনাতেই স্বাচ্ছন্দ্য বোধ করি, ভালো হোক বা না হোক, সেটা আমার ‘কর্ম’। কবিতা রচনা আমার প্রাণের শখ, সেসব ছেড়েছুঁড়ে এখন কি আর আমার পক্ষে সমাজকর্মী হওয়া সম্ভব? দুর্গত মানুষের পাশে গিয়ে এক-এক সময় দাঁড়াতে ইচ্ছে করে, অথচ পারি না, এক দারুণ বৈপরীত্য। এক দিকে আমি ব্যক্তিগত জীবনে ভ্রমণপিপাসু, আবার অন্যদিকে ঘরকুনো লেখক। আমি নিজে জানি, আমি অপরিশোধ্যভাবে জন্ম-রোমান্টিক। সেই জন্যই মানুষকে একটু দূর থেকে দেখি, জনসাধারণের মধ্যে মিশে গিয়ে সহজভাবে কথা বলতে পারি না। এটা আমার অযোগ্যতা হতে পারে, কিন্তু আমি এই ধাতুতে গড়া। দূর থেকে যেটুকু দেখি, তা লিখলে কি কারও কোনও কাজে লাগতে পারে?
আর একটা কথা মনে আসতেই শিহরণ হয়। ফরাক্কা বাঁধের আংশিক ব্যর্থতা সত্বেও সরকার সেটাকে টিকিয়ে রাখতে নিশ্চিত বদ্ধপরিকর। কারণ, তার সঙ্গে এখনও কলকাতা বন্দরের ভবিষ্যৎ, বাংলাদেশের সঙ্গে সুসম্পর্ক ইত্যাদি বড়-বড় ব্যাপার জড়িত। তার জন্য মানিকচক, পঞ্চানন্দপুর, কালিয়াচক ইত্যাদি অঞ্চলগুলি যদি ভেসেও যায়, সেই ক্ষতি সারা দেশের তুলনায় কতখানি? সেই জন্য কি সরকার এবং সংশ্লিষ্ট সব কর্তৃপক্ষ এই অঞ্চলটাকে কনডেমড বলে ধরেই নিয়েছেন? বাড়ি-জমি সমেত এই কয়েক লক্ষ মানুষকে বাঁচাবার সত্যিই কি কোনও উপায় আছে?
নদীর গতি-প্রকৃতি অনেকটা পেন্ডুলামের মতন, একবার এ পার ভাঙে, ও পার গড়ে, আবার অন্যদিকে ফেরে। নদীর খাত যে-অঞ্চলসীমার মধ্যে বারবার পরিবর্তিত হয়, তাকে বলে মিয়েন্ডার বেল্ট, আজই কল্যাণবাবুর কাছ থেকে তা জেনেছি। মালদা-মুর্শিদাবাদে এই মিয়েন্ডার বেল্ট দশ কিলোমিটার ব্যাপী। দু-পারের এই ভূমি থেকে সমস্ত বসতি একেবারে সরিয়ে দেওয়া দরকার। কিন্তু যাদের বাড়ি-ঘর ভাঙা হবে, তাদের পুনর্বাসন হবে কেথায়, কীভাবে? এই ব্যাপক উদ্যোগ কি সরকারের পক্ষে সম্ভব? সরকার ক্ষতিপূরণ দেবে? ক্ষতিপূরণ বা রিলিফের টাকা কীভাবে, কত দিনে এবং শেষপর্যন্ত কতটুকু প্রকৃত প্রাপকের হাতে পৌঁছয়, তা কি আমরা জানি না?
মনে পড়ে, নদীর ঘাটে সেই সৃষ্টিধর নামের লোকটির শেষ উক্তি। প্রায় ধমকের সুরে তিনি আমায় বলেছিলেন, নদী তার ইচ্ছেমতন কাজ করবে। মানুষ তাকে বাধা দিতে পারবে? নদী যদি আমার বাড়িখানা খেয়ে ফেলতে চায়, খাক না। তখন আমি বিবাগী হয়ে যে-দিকে ইচ্ছে চলে যাব। তাতে আপনাদের কী আসে যায়? আপনারা দেখতে এসেছেন কেন?
ওই মানুষটির মনস্তত্ব কি আমি কোনওদিন বুঝতে পারব?সে নদীর উৎস কোনখানে, আর কোথায় বা গিয়ে শেষ হয়েছে, তা কিছুই জানা ছিল না। আমরা শুধু জানতাম, আমাদের গ্রামের নদীর নাম আড়িয়াল খাঁ। ঠিক গ্রামের পাশেই নদী নয়, ছ-সাত মাইল দূরে। শীতকালে হেঁটে যেতে হয়, আর বর্ষাকালে নৌকোয়।
আমাদের গ্রামের সীমানা তা বলে শুকনো নয়। ইস্কুল যাওয়ার সময় একটা বেশ চওড়া খাল পেরিয়ে যেতে হত, সেটাকেই আমরা নদী বলেই মনে করতাম ছোটবেলায়। তখন নদী আর খালের তফাত জানা ছিল না ঠিক। বর্ষকালে জল, জল, চতুর্দিকেই জল, মাঝে-মাঝে দ্বীপের মতো গ্রাম। কোনটা ধানের খেত ছিল আর কোনটা খেলার মাঠ, কিছুই বোঝা যেত না। বন্যা নয়, প্রতি বছরই এরকম।
আমাদের গ্রামের নাম মাইজ পাড়া। সব নামেরই একটা অর্থ থাকে। মাইজ পাড়া, অর্থাৎ মাঝের পাড়া। বাঙাল ভাষায় মেজো ভাইকে বলে মাইজা ভাই, মেজো ছেলে–মাইজা পোলা। শুধু মাইজ পাড়া নয়, আমাদের গ্রামের সঠিক নাম পূর্ব মাইজ পাড়া। মাঝখানের আবার পূর্বদিক কী করে হয়? বাচ্চা বয়সে এসব চিন্তা করিনি। পশ্চিম মাইজ পাড়া নামেও আর একটা গ্রাম ছিল।
নদীর নামটা শুনে সবসময় গা ছমছম করত। আড়িয়াল খাঁ! কোনও ডাকাতের নাম নাকি? কিন্তু কোনও ডাকাতের যতই নামডাক হোক, তার নামে কেউ নদীর নাম রাখে না। পরে জেনেছিলাম, আড়িয়াল খাঁ ছিল কোনও এক ফকিরের নাম। কিন্তু এযাবৎ আর কোনও মুসলমানের নাম আড়িয়াল হয় বলে শুনিনি। ডাকাতের নামে নদীর নাম হয় না বটে, তবে কুমিল্লা জেলায় একটা নদীর নাম ডাকাতিয়া!
আড়িয়াল খাঁ নদীটাকে আমরা দেখতে যেতাম মাদারিপুর শহরের কাছে। যদিও পায়ে হাঁটার রাস্তা ছিল এবং খালপথে নৌকোয় যাওয়া যেত। কিন্তু আমরা যেতাম অন্যভাবে। শীতকালে জল সরে গিয়ে জেগে উঠত ভূমি, তখন ধানখেত, পাটখেত দেখা যেত স্পষ্ট, আমরা বাঁধা পথ ছেড়ে হাঁটা দিতাম মাঠের মাঝখান দিয়ে। হাঁটা দিতাম বা হাঁটা দেওয়াও বাঙাল কথা, এখন লিখতে গেলে লিখি, হাঁটতে শুরু করতাম। বা, করতুম! যেতে হত ধুয়াসার নামে একটি গ্রামের পাশ দিয়ে। এই গ্রামটি আমাদের গ্রামের চেয়েও বর্ধিষ্ণু। ছবির মতো সুসজ্জিত। একটি বাড়ির সামনের দিঘিতে চওড়া লাল রঙের সিঁড়িওয়ালা বাঁধানো ঘাট, দুপাশে বসবার ব্যবস্থা। দেখলেই মনে হয় দুপুরের রোদ পড়ে গেলে ওখানে কারা যেন বসে খুব গল্পগুজব করে। সেই ঘাটে নেমে আমরা স্বচ্ছ জলে পা ডুবিয়ে একটু আরাম করে নিতাম।
একদিন ওই বাড়ির এক মহিলাকে দেখে বলেছিলাম, এক গ্লাস জল দেবেন! যত অসুবিধাই থাকুক, জল চাইলে কেউ প্রত্যাখ্যান করে না। সেই মহিলাটি, যাকে দেখলেই ছোট মাসি বলে ডাকতে ইচ্ছে করে, তিনি দোরগোড়ায় নিয়ে গিয়ে শুধু জল নয়, একটা কাঁসার রেকাবিতে চারটি তক্তি এনে দিলেন। ‘তক্তি’ শব্দটা পূর্ববঙ্গে বলে, মূল বাংলাভাষায় চালু নেই। কী করে বোঝাব? ক্ষীর আর নারকোল দিয়ে তৈরি চারকোনা পাতলা-পাতলা মিষ্টি। নাড়ু তো গোল হয়। চারকোনা মিষ্টির কী নাম হয়? বাঙাল ভাষার কিছু-কিছু শব্দ মূল বাংলা সাহিত্যের ভাষায় স্থান পাওয়া উচিত। যেমন খালি গা-কে ওদিকে বলে উদলা, বেশ মিষ্টি শোনায় না?
অপ্রত্যাশিতভাবে জলের সঙ্গে সেই মিষ্টি খেতে পেয়েছিলাম বলে মনে-মনে আমরা সেই বাড়িটার নাম দিয়েছিলাম তক্তিবাড়ি’। অন্য যে কোনও বাড়িতেই পথিকরা জল চাইলে কেউ শুধু জল দিত না, অন্তত দুটো বাতাসা এনে দিত। একটু মিষ্টি মুখ না করে জল খেতে নেই, এই ছিল প্রথা। আমাদের বাড়িতে সারা বছর বাতাসা থাকত। আমাদের নিত্য জলখাবার ছিল বাতাসা আর মুড়ি। কোনও কোনও দিন চিঁড়ের মোয়া!
বর্ষার দিনেও আমরা খালপথে না গিয়ে নৌকো চালিয়ে দিতাম ধানখেতের ওপর দিয়ে। সব ধানখেতেই এক বুকের বেশি জল, শুধু ধানের ডগাগুলো উঠে থাকে। জল যত বাড়ে ধানগাছ তত লম্বা হয়। প্রকৃতির একটা নিজস্ব প্রতিরোধ ব্যবস্থা আছে। ধানের খেত একেবারে জলে ডুবে গেলে, যতক্ষণ ডগাগুলো ওপরে উঠে থাকে, ততক্ষণ ধানগাছ মরে না। ধানও পচে না। পশ্চিমবাংলায় খেতগুলো এমনভাবে জলে ডুবে যায় না, তাই ধান কিংবা পাটগাছগুলো তত লম্বাও হয় না। পাটগাছ লম্বা হলেই বেশি লাভ, বেশি পাট পাওয়া যায়, পাটকাঠি বা প্যাঁকাটিও বেশি লম্বা হয়, সেগুলি জ্বালানি হিসেবে কাজে লাগে। আর ধানগাছ বেশি লম্বা হলে খড় পাওয়া যায় বেশি।
সেই জলে ডোবা ধানখেতের ওপর দিয়ে দিব্যি নৌকো চলে। খালের ওপর দিয়ে যাওয়ার চেয়ে এই নৌকোযাত্রার রোমাঞ্চ অনেক বেশি। দেখা যায় অনেক ছোট-ছোট মাছ। ইচ্ছে করলে ধানের ডগা থেকে খপ খপ করে ধরা যায় সবুজ ঘাসফড়িং (ওদিকে এই সবুজ ঘাসফড়িং-এর নাম কয়া), মাঝে-মাঝে ফুটে থাকে শালুক ফুল (ওদিকে শালুকের নাম শাপলা)। মামাবাড়ির মাঝি নাদের আলি শেষ পর্যন্ত কথা রাখেনি, সে আমায় নিয়ে যায়নি তিন প্রহরের বিলে। তার বর্ণিত পদ্মফুলের মাথায় সাপ আর ভ্রমরের খেলা দেখা হয়নি আমার। কিন্তু ধানখেতের ওপর দিয়ে নৌকোয় যেতে যেতে আমি কয়েকবার দেখেছি। শালুক ফুল জড়িয়ে আছে হলদে-কালো ঢোঁড়া সাপ আর ওপরে ফরফর করছে একরাশ ফড়িং।
ধানখেতের ওপর দিয়ে কোনাকুনি গেলে পথ অনেক সংক্ষিপ্ত হয়। তারপর মাদারিপুর শহর। সে শহর দেখে এমন কিছু মোহিত হওয়ার মতো নয়। মফসসল শহর যেমন হয়। বাল্য বয়সেই আমি কলকাতা দেখেছি অনেকবার। গ্রামের অন্যান্য ছেলেদের তুলনায় আমি ছিলাম ক্যালকেশিয়ান। আমি চাঁদকে চাদ না বলে চাঁদই বলতে পারতাম। ওরা বলত হাসি, আমার উচ্চারণ হাঁসি। ওদিকে চন্দ্রবিন্দু একেবারে বরবাদ, কলকাতায় বেশি-বেশি।
আমাদের প্রধান দ্রষ্টব্য ছিল আড়িয়াল খাঁ নদী। কেউ বলত আড়িয়েল, কেউ বলত আড়িয়াল। এপার থেকে ওপার দেখা যেতে না, এটা কি বিশ্বাসযোগ্য? তবে শীত আর বর্ষায় তফাত ছিল অনেকখানি। বর্ষাকালেই ফুটে উঠত তার প্রকৃত রুদ্র রূপ। প্রচণ্ড জলের প্রবাহের মধ্যে যেন শোনা যেত একটা গর্জন! মাঝে-মাঝে ঝপাস-ঝপাস করে ভেঙে পড়ত পরের মাটি। একটু আধটু মাটি নয়, অনেকখানি। একটু আগে দেখলাম, নদীর ধারে একটা আমগাছ, হঠাৎ লাফিয়ে লাফিয়ে উঠতে লাগল ঢেউ। ওই আমগাছটার ওপর নদীর খুব লোভ হয়েছে। এরপর ওই আমগাছটাকে বাঁচাবার সাধ্য কারওর নেই। ঠিক যেন অতিকায় এক জলজ প্রাণীর মতো ঢেউ সেই গাছটাকে টেনে নিয়ে গেল, নদীতে ওলটপালট খেতে-খেতে সেই গাছটা চলে গেল কোথায়? সঙ্গে চলে গেল কয়েকটা পাখির বাসা। পাখিরা করুণভাবে ডেকে-ডেকে ঘুরতে লাগল জলের ওপর। হয়তো সেই গাছের বাসায় তাদের ছানা-পোনারা রয়ে গিয়েছিল।
সেই নদী সম্পর্কে আমার মনে ভয় ও সমীহ ছিল দুটি কারণে।
আমি বাচ্চা বয়স থেকেই সাঁতার জানি, জলকে ভয় পাই না, জল আমায় টানে। কোনও নদী দেখে ভালো লাগলেই নেমে পড়ি। পৃথিবীর বহু দেশের নদীর জলে মিশে আছে আমার শরীরের উত্তাপ। নদীর সঙ্গে প্রকৃত ভালোবাসা হয় অবগাহনে।
কিন্তু আমাদের আড়িয়াল খাঁ নদীতে সাঁতার কাটতে আমার ভয় লাগত। কোনওদিন সাঁতার দেওয়ার চেষ্টাও করিনি, কিন্তু একবার আমাদের নৌকো উলটে গেল। নৌকো চালাচ্ছিল আমার ছোট কাকা। আমার চেয়ে বয়সে চার-পাঁচ বছরের বড়, অর্থাৎ তখনও বেশ কিশোরই। যত না ভালো নৌকো চালাত, তার থেকে কেরানি দেখাত বেশি। তাই একবার নৌকোটা উলটেই গেল। আমি ভয়ে আঁকুপাঁকু করতে লাগলাম, যদিও পার থেকে বেশি দূরে নয়। অনায়াসে সাঁতরে পৌঁছনো যায়, তবু আমার কেবলই মনে হচ্ছিল, জলের তলা থেকে কোনও রহস্যময় প্রাণী আমার পা ধরে টেনে পাতালে নিয়ে যাবে। শেষ পর্যন্ত যে বেঁচে গিয়েছিলাম, তা বলাই বাহুল্য, অন্যদের সাহায্য ছাড়াই। কিন্তু আমার ভেতরের ভয়টা কেউ দেখতে পায়নি।
আর একবার আমরা তিন বন্ধু নদীর পাড়ে বসে গল্প করছি। বেশ উঁচু পাড়। আমরা চিনেবাদামের খোসা ছুঁড়ে-ছুঁড়ে ফেলছি জলে। হয়তো সেইটাই অন্যায় হয়েছিল। ফকিরের নামে নদী, তার গায়ে আজেবাজে জিনিস ছুঁড়ে ফেলা মোটেই উচিত নয়, নদীর রাগ হতেই পারে।
গল্পে-গল্পে আমরা তন্ময় হয়ে গেছি, হঠাৎ খেয়াল হল পেছনে কারা যেন খুব চেঁচামেচি করছে। ভয়ের স্বর। আমরা কারণটা বুঝতে পারলাম না। আমরা বসেই আছি। চিৎকারটা বাড়ছে, হঠাৎ আমার সেই ছোট কাকা দৌড়ে এসে আমার কাঁধটা খামচে ধরল, তারপর আমাকে প্রায় শূন্যে উড়িয়ে নিয়ে চলে এল বাজারের দিকে। বন্ধুরাও সঙ্গে-সঙ্গে ছুটছে। আসতে-আসতে দেখি আমরা যেখানে বসেছিলাম তার খানিকটা পেছনে মাটি এক জায়গায় কেটে হাঁ হয়ে গেছে, প্রায় একহাত ফাঁক, ভূমিকম্পে যেরকম ফাটল ধরে, অর্থাৎ একটা সাঙ্তিক ব্যাপার ঘটতে যাচ্ছিল। আর একটুক্ষণ বসে থাকলে অনেকখানি জমি আমাদের সঙ্গে নিয়ে নদীতে তলিয়ে যেত। ওই অবস্থায় প্রাণ বাঁচানো খুব কঠিন। আমরা দেখলাম, আমাদের চোখের সামনে সেই জায়গাটা প্রবল শব্দে ধসে গেল। নদীর পাড় থেকে অতখানি দূরে যে ফাটল ধরে তা আমরা জানতামই না। আমাদের ধারণা ছিল, নদীর ধারের মাটি ঝুরঝুর করে ঝরে পড়ে। নদী একটু একটু এগোয়। সাধারণ নদীতে সেরকম হয়, কিন্তু আমাদের আড়িয়াল খাঁ-এর তেজ যেন অসাধারণ।
এতক্ষণ এই নদীর শোভার কথা কিছু বলিনি। সুন্দর, কবিত্বময় কোনও দৃশ্যের কথা মনেও নেই। যে বিশেষ দৃশ্যটির স্মৃতি এখনও জ্বলজ্বল করে, সেটিও সুন্দর বটে, কিন্তু হৃদয়ের চেয়ে উদরের সম্পর্কই তার সঙ্গে বেশি।
আড়িয়াল খাঁ-র ইলিশ বিখ্যাত ছিল। পদ্মার ইলিশের মতোই। পূর্ববাংলা তথা বাংলাদেশের অধিকাংশ নদীরই পদ্মা কিংবা মেঘনার সঙ্গে লতায়-পাতায় সম্পর্ক আছে। আড়িয়াল খাঁ পদ্মার দিকে। পাড়ে দাঁড়ালেই দেখা যায় অনেকগুলি জেলেনৌকোয় ইলিশ মাছ ধরা চলছে। একেকবার জাল উঠছে, তাতে ঝকঝক করছে ইলিশ।
আমরা দু-একবার আমাদের নৌকো নিয়ে মাঝনদীতে ইলিশ মাছ ধরা দেখতে গেছি। ইলিশ মাছ কখনও পাড়ের কাছে আসে না। মাঝনদী দিয়ে ঝাঁক বেঁধে যায়। একেকবার টানা জালে চার-পাঁচটা ওঠে। দুপুরের রোদ্দুরে মনে হয় যেন একেবারে রুপোর শরীর। দু-একবার লাফিয়েই নিথর হয়ে যায় ইলিশ। অর্থাৎ জ্যান্ত ইলিশ আমি দেখেছি বলে দাবি করতে পারি। রোদ্দুরের স্পর্শে ইলিশ বাঁচে না, তবে রাত্তিরবেলা জ্যোৎস্নার আলোয় ইলিশ মাছ ধরা পড়লে আরও বেশিক্ষণ বেঁচে থাকে কিনা আমি জানি না।
আমাদের সেই গ্রামের বাড়িও আর নেই। সেই নদীও আমাদের নেই, শুধু মনের মধ্যে ছবি আছে।
পাকিস্তানি আমলে একবারও আর ওদিকে যাইনি। বাংলাদেশ স্বাধীন হওয়ার পর ঢাকায় গেছি বহুবার। মাদারিপুরে অবশ্য যাওয়া হয়ে ওঠেনি। ঢাকার বন্ধুদের কাছে যখন আমার বাল্যকালের গল্প করি, তখন বুঝতে পারি, ওরা অনেকেই আড়িয়াল খাঁ নদীর নাম শোনেনি। দু একজন নাম শুনলেও চোখে দেখেনি। বাংলাদেশে কত বড়-বড় নদী আছে, সেই তুলনায় এই নদীটা কিছুই না। আমাদের কলকাতাতে কজন কেলেঘাই নদীর নাম শুনেছে বা দেখেছে? আড়িয়াল খাঁ অনেকটা কেলেঘাইয়েরই মতো।
ঢাকায় একবার শুধু একজন বলেছিল, তুমি আড়িয়াল খাঁ নদীর কথা এত বলো। সে নদী আমি গত বছর দেখেছি। ওরকম, দুর্দান্ত কিছুই না। বেশি চওড়াও নয়। মাঝখানে চরা পড়ে গেছে, কেমন যেন মরা-মরা ভাব। তুমি এখন দেখলে চিনতেই পারবে না।
আমি আর দেখতেও চাই না। বাল্যকালের দেখা ছবিটাই থেকে যাক মনের মধ্যে।এ নদীর নাম বিদ্যা। সরস্বতী নামের এক পৌরাণিক নদীর অস্তিত্ব নিয়ে কত মাথা ফাটাফাটি তর্ক-বিতর্ক চলেছে, বিদ্যার অধিষ্ঠাত্রী দেবীর নামে সেই পুণ্যবাহিনী নদীর এখনও খোঁজ মেলেনি। এই সাদাসিধে বিদ্যা নামের নদীটির সঙ্গে লেখাপড়ার কোনও সম্পর্ক নেই, এর দু তীরের বহু মানুষ নিরক্ষর, স্কুল-কলেজের সংখ্যা ভয়াবহ রকমের কম।
তবু এ নদীর নাম বিদ্যা কেন? শহর, গঞ্জ, গ্রামের নামের উৎপত্তি সম্পর্কে তবু কিছু লেখালেখি হয়েছে, নদীগুলির নামকরণের কোনও ইতিহাস আমার চোখে পড়েনি। এমনকী পশ্চিম বাংলার সমস্ত নদীগুলির পরিচয় সমন্বিত কোনও বইও নেই, বাংলাদেশে কিন্তু আছে, সে বইয়ের নাম ‘বাংলা দেশের নদনদী’, এক ইঞ্জিনিয়ার ভদ্রলোক অনেক খেটেখুটে লিখেছেন।
কলকাতার অনেক মানুষই সুন্দরবন চেনে না। বাঙালিরা অনেকেই পালামৌ, হাজারিবাগ যায় জঙ্গল দেখতে, এমনকী কানহা কিংবা মানস কিংবা গির অরণ্যেও যায়। অথচ বাড়ির কাছে সুন্দরবন অনেকে সারাজীবনেও চোখে দেখেনি। অনেকে এখনও সুন্দরবনের নাম শুনলেই ভয় পায়, যেন সেখানে সব সময় গজরে-গজরে ঘুরছে বাঘ আর ফোঁসফোঁস করছে সাপ। অবশ্য কিছুকাল আগেও সুন্দরবনে ট্যুরিস্ট লজ কিংবা ভালো কোনও থাকার জায়গা ছিল না। এখন হয়েছে, লঞ্চে পর্যটকদের নিয়ে যাওয়ার নিয়মিত ব্যবস্থাও আছে।
আমি যখন প্রথম যাই, বহু বছর আগে, তখন সুন্দরবন ছিল অনেকটাই গা ছমছমে দুর্গম, যদিও কলকাতা থেকে দূরত্ব তেমন কিছুই না।
ইস্কুলে পড়ার সময় থেকেই আমার ঘুরে বেড়ানোর নেশা। দু-তিন বন্ধুকে সঙ্গী করে চলে যেতাম এদিক-ওদিক। সুন্দরবনের দিকে আমাদের প্রথম অভিযান ক্যানিং পর্যন্ত, তখন কত বয়স হবে, পনেরো-ষোলো! সুন্দরবনে যাওয়ার কথা ভাবিনি, তখনও সংঘবদ্ধভাবে, বন্দুক টন্দুক না নিয়ে বেড়াবার প্রশ্নই ছিল না সেখানে। আমাদের ক্যানিং বেছে নেওয়ার কারণটি বেশ মজার। কেউ একজন বলেছিল, ক্যানিং এমনই একটি বিচিত্র শহর, যেখানে দিনেরবেলা সবাই ঘুমোয় আর সারারাত জেগে থাকে। আমাদের সদ্য কৈশোর অতিক্রান্ত হৃদয়ে তখনও লেগেছিল রূপকথার রেশ। এরকম শহরের কথা তো রূপকথাতেই থাকে। ট্রেনের টিকিট কেটে মাত্র তিন ঘণ্টায় সেখানে পৌঁছনো যায়? এমন রহস্যময় জায়গায় যেতেই হবে।
ক্যানিং এখন বেশ উন্নত, আধুনিক হয়েছে, তখন ছিল নিতান্তই টিমটিমে মফসসল। তখনও অবশ্য ক্যানিংকে বলা হত সুন্দরবনের সদর দরজা।
আমরা চারবন্ধু পৌঁছলাম সন্ধের পর। তখনও ইলেকট্রিক ট্রেন চালু হয়নি। কয়লার ইঞ্জিনে, ঢিকিস-টিকিস করে যেতে সময় লেগেছিল তিন ঘণ্টারও বেশি।
বলাই বাহুল্য, আমাদের সেই অভিযানের পরিণতি হয়েছিল খুবই হাস্যকর ও করুণ। খামোকা ক্যানিংয়ের লোক সারারাত জাগতে যাবে কেন? সেই লোকটি আমাদের ডাহা ধাপ্পা দিয়েছিল।
আসলে ক্যানিংয়ে একটি বেশ বড় মাছের বাজার আছে। সেই বাজারটাতেই সারারাত হ্যারিকেন আর হ্যাজাক বাতি জ্বলে। সন্ধের পর থেকে সেখানে মাছ ধরা নৌকোগুলো জড়ো হয় বিভিন্ন নদী ও সমুদ্র থেকে। মাছের আড়তদাররা সেই মাছ কিনে ভোর-ভোর চালান দেয় কলকাতায়। অর্থাৎ বাজারটিতেই শুধু জেলে, মাছওয়ালা, পাইকার ও ফড়েদের ভিড়। চতুর্দিকে আঁশটে গন্ধ। মিনিট পনেরোর বেশি সেখানে ঘোরা যায় না। ফেরার আর ট্রেন নেই, সারারাত আমাদের শুয়ে থাকতে হয়েছিল প্ল্যাটফর্মে, তেলেভাজা-মুড়ি খেয়ে। উপরন্তু খাদ্য ছিল মশার কামড়।
একটি দর্শনীয় ব্যাপার ছিল বটে। গঞ্জ এলাকায় অনেক খরিদ্দার, বিক্রেতা আর পাইকারদের ভিড় হয়, তাদের সঙ্গে থাকে কাঁচা টাকা, তাই প্রত্যেক গঞ্জেই থাকে বেশ্যাপল্লি। এর আগে আমরা ওরকম পল্লি দেখিনি। একটা বড় পুকুরের ধারে, একটা পিচ্ছিল কাঁচা রাস্তার ধারে সারি সারি ঘর, প্রত্যেক দরজার সামনে হাতে লম্ভ নিয়ে দাঁড়িয়ে আছে মুখে খড়ি মাখা স্ত্রীলোকেরা, খানিকটা দূর থেকে সেই দৃশ্য যেন কেমন অলৌকিক মনে হয়েছিল। ছবিটা মনে গেঁথে আছে।
সেইটুকুই যা রহস্য রোমাঞ্চ!
তার কয়েক বছর পরই সরাসরি সুন্দরবনে।
এবার অন্য একজন বন্ধুর সঙ্গে, যাদের একটা পারিবারিক খামারবাড়ি ছিল সুন্দরবন লাট এলাকায়। সেইজন্য ওই অঞ্চলটি তার চেনা।
এবারেও প্রথমে ট্রেনে ক্যানিং, তারপর লঞ্চে চেপে গোসাবা। এই গোসাবাই সুন্দরবনের প্রাণকেন্দ্র, যদিও মোটেও শহর বলা যায় না। একটি সুদৃশ্য কাঠের বাড়ি শুধু দেখবার মতো। ওখানে নাকি একবার রবীন্দ্রনাথ এসে থেকেছিলেন কিছুদিন। কিন্তু তাঁর লেখায় সুন্দরবনের বিশেষ উল্লেখ নেই।
গোসাবার পাশেই বিদ্যা নদী। সেই নদীতে আর একটি ছোট লঞ্চে চেপে বন্ধুটির গ্রামে, সে গ্রামটির নাম মনে পড়ছে না। সেখানে খাতির-যত্ন পাওয়া গিয়েছিল ভালোই, টাটকা মাছ-মুরগি, কিন্তু সব মিলিয়ে হতাশই হয়েছিলাম। কোথায় সুন্দরবন? বাঘের ডাক শোনা তো দূরের কথা, কাছাকাছি কোনও জঙ্গলই নেই। এমনই একটা সাধারণ গ্রাম, চাষ-বাসের খেত, নদী-নালা। হিংস্র প্রাণী দেখেছিলাম একটি মাত্র, সে দেখাঁটি সত্যি রোমহর্ষক। অতীব হাস্যকরও বটে।
আমার জন্ম যদিও পূর্ববঙ্গের গ্রামে, কিন্তু একেবারে শিশু বয়েস থেকেই গ্রাম-বিচ্যুত এবং পুরোপুরি শহুরে হয়ে গেছি।
বন্ধুটির গ্রামে গিয়ে বহুঁকাল পরে পুকুরের জল খেতে হবে শুনে প্রথমে শিউরে উঠেছিলাম। এখন আমাদের সকলেরই স্বাস্থ্যজ্ঞান টনটনে। কলেরা-ভীতি, টাইফয়েড-ভীতি কার না আছে? গ্রামের পুকুরে বাসন মাজা, কাপড় কাঁচা সবই চলে, মানুষের সঙ্গে সঙ্গে গরু-মোষও চান করে, ভ্যানগাড়িও দেওয়া হয়। তবে শুনলাম, একটি বিশেষ পুকুরে স্নান, গরু-মোষ নামানো নিষিদ্ধ, তাকে বলে মিষ্টি পুকুর, তার জলই পানীয় হিসেবে ব্যবহার করা হয়। গ্রামের সব লোক সেই জল খায়, আমার বন্ধুটিও, সুতরাং আমি আর আপত্তি না জানিয়ে ভাবলাম, দেখাই যাক না!
কিন্তু একটা ব্যবস্থা কিছুতেই আমার পক্ষে মেনে নেওয়া সম্ভব হল না! মাঠে গিয়ে বড় বাথরুম (এটাই এখনকার ভব্য বাংলা)। গোটা গ্রামেই একটাও বাথরুম নেই। সবাই মগ হাতে নিয়ে মাঠেঘাটে যায়। মেয়েরা পর্যন্ত!
পশ্চিম বাংলার আরও অনেক গ্রামে আমি এরকম বাথরুমহীনতা দেখেছি। ওই ব্যাপারটি যেন একেবারেই অবান্তর। কোনও একটি গ্রামে সন্ধের সময় ঘণ্টাখানেক পুরুষ মানুষদের নদীর ধারে যাওয়া নিষেধ ছিল, সেই সময়টায় স্ত্রীলোকেরা ওই কাজ সারতে লাইন বেঁধে বসে পড়ত। কোনও মহিলার কি দিনেরবেলা বেগ আসতে পারে না, তারা কী করে?
আসলে প্রাইভেসি ব্যাপারটা সভ্যতার উচ্চস্তরের অঙ্গ। আমরা গ্রামে-গঞ্জে এখনও সেই উচ্চস্তরে উঠিনি। এমনকী প্রাইভেসি শব্দটির সঠিক বাংলা প্রতিশব্দও নেই।
তুলনামূলকভাবে পূর্ব বাংলায় এ ব্যাপারে সচেতনতা ছিল। সেখানকার গ্রামে স্নানের জন্য কোনও আব্রু থাকত না বটে, তা সেরে নেওয়া হত নদী বা পুকুরঘাটে, কিন্তু অতি দরিদ্রের বাড়িতেও বড় বাথরুমের জন্য একটি নির্দিষ্ট স্থান থাকত।
প্রকাশ্যে মাঠে-ঘাটে মগ নিয়ে যাওয়ায় আমার ঘোরতর আপত্তি দেখে বন্ধুটি আমার জন্য চটপট একটি বাথরুম তৈরি করে দিল। অর্থাৎ বাড়ির পিছন দিকে একটা গর্ত খুঁড়ে পেতে দেওয়া হল কয়েকটা ইট, আর তালগাছের কয়েকটি পাতা কেটে গর্তটার চারপাশে পুঁতে দিতেই হয়ে গেল আব্রু। সেখানে গিয়ে সবেমাত্র বসেছি, অমনি তালপাতায় খড়মড় শব্দ হল এবং আমার চক্ষু চড়কগাছ। চিড়িক-চিড়িক করে জিভ বার করতে-করতে সেখান দিয়ে ঢুকছে একটা মস্ত মোটা সাপ! এর থেকে ভীতিজনক ও অস্বস্তিকর অবস্থায় আর কোনও মানুষ পড়েছে কি? আমার তখন পালাবারও উপায় নেই। শুনেছিলাম, একেবারে নড়াচড়া না করলে সাপ নিজে থেকে দংশন করে না, আমি নিশ্বাস বন্ধ করে কাঠের মূর্তি হয়ে রইলাম। সাপটা একটা মালগাড়ির মতো লম্বা, আসছে তো আসছেই, এবং মালগাড়ির থেকেও ধীর গতি এবং আঁকাবাঁকা, সর্পিল গতি যাকে বলে।
বলাই বাহুল্য, শেষ পর্যন্ত আমি সর্পদংশিত হইনি। সেটা নির্বিষ দাঁড়াস এবং বাস্তু সাপ শুনেও মোটেই সান্ত্বনা পাইনি, আর একদিনও থাকতে চাইনি সেখানে।
কিন্তু সেবারেই সুন্দরবন দেখা হয় সবিস্তারে। গোসাবায় ফিরে এসে আরও দুটি গ্রামে গেলাম। রাঙাবেলিয়া ও সাতজেলিয়া। রাঙাবেলিয়া গ্রামটি নানা কারণে উল্লেখযোগ্য। এককালের বিপ্লবী ও পরবর্তীকালে গান্ধিবাদী সমাজসেবী পান্নালাল দাশগুপ্তের সংস্থা টেগোর সোসাইটি এখানকার স্থানীয় মানুষদের জন্য অনেক কাজ করেছেন। রাঙাবেলিয়ায় কিছু স্যানিটারি বড় বাথরুম পর্যন্ত তৈরি করা হয়েছে। মাছ ধরা যাদের জীবিকা এবং সুন্দরবনের গহনে প্রাণের ঝুঁকি নিয়ে যারা মধু সংগ্রহ করতে যায়, দারিদ্র্য ছিল তাদের চিরসঙ্গী, এখন অবস্থার উন্নতি হয়েছে অনেকটা। এর কাছাকাছি একটা গ্রামের নামই হয়ে গিয়েছিল বিধবা গ্রাম, সেখানে বিধবার সংখ্যা খুব বেশি, কারণ তাদের স্বামীরা জঙ্গলে মধু সংগ্রহ করতে গিয়ে অকালে বাঘের মুখে প্রাণ দিয়েছে। এখন আর সচরাচর সেরকম ঘটে না।
রাঙাবেলিয়ায় তখন একজন আশ্চর্য মানুষের সঙ্গে পরিচয় হয়েছিল, তাঁর নাম তুষার কাঞ্জিলাল। সেই সময়ে ইনি ছিলেন ওখানকার একটি স্কুলের প্রধান শিক্ষক, এ ছাড়াও তিনি গ্রামের সঙ্গে বিশাল কর্মকাণ্ডে জড়িত ছিলেন। তার বিস্তৃত পরিচয় এখানে দেওয়া যাবে না। তুষারবাবুর আমন্ত্রণে আমি পরে বেশ কয়েকবার রাঙাবেলিয়ায় গিয়ে থেকেছি এবং ঘুরে দেখেছি।
তুষার কাঞ্জিলাল একজন চমৎকার লেখক। গ্রামের মানুষদের সুখ-দুঃখের কথা, একেকটি মুখ সামান্য কয়েকটি আঁচড়ে ফুটিয়ে তোলার মতো ভাষার দক্ষতা ইদানীং আমি অন্য কোনও লেখকের মধ্যে দেখিনি। অনেক বঞ্চনা ও দীর্ঘসূত্রতার কথা তিনি লেখেন, কিন্তু তার মধ্যে তিক্ততা বা ক্রোধ প্রকাশ পায় না, থাকে শ্লেষ ও কৌতুক! এমন লেখার ক্ষমতা যদি আমার থাকত!
এই রাঙাবেলিয়াতেই বহুঁকাল ধরে রয়েছে কবি বিনোদ বেরা। সে একজন চাষি, নিজের হাতে সামান্য জমি চাষ করে কোনওক্রমে সংসার চালায়। ‘দেশ’ পত্রিকার শারদীয় সংখ্যাতেও ছাপা হয় তাঁর কবিতা। বিনোদ বেরা একজন আধুনিক কবি হিসেবে গণ্য, অথচ জমি চাষ করাই তাঁর জীবিকা, এমন দৃষ্টান্ত বাংলা সাহিত্যে সম্ভবত আর নেই।
রাঙাবেলিয়া থেকে সাতজেলিয়া গ্রামে যেতে হয়েছিল পায়ে হেঁটে, মাঝখানে খেয়া নৌকোয় নদী পেরিয়ে।
সাতজেলিয়া গ্রামটি বেশ বড়, সেটাই বলতে গেলে শেষ জনবসতি, তারপর বাঘের এলাকা। সাতজেলিয়াতে যার বাড়িতে আতিথ্য নিয়েছিলাম, সেও একজন আলাদা ধরনের মানুষ। সে দক্ষিণ কলকাতার একটি সম্পন্ন পরিবারের সন্তান, লেখাপড়া অনেকখানি শিখে ভালো চাকরি করছিল। অর্থাৎ সহজভাবে নিরুদ্বেগ, সফল জীবনযাপনে তার কোনও বাধা ছিল না। কিন্তু হঠাৎ চাকরি-বাকরি ছেড়ে সে সাতজেলিয়ায় চলে এসে চাষবাস শুরু করে। এখানে তাদের কিছু পৈতৃক জমি ছিল এবং বাথরুম সমেত একটি ছোট পাকা বাড়ি, সে আধুনিক প্রথায় চাষ শুরু করে, যাতে গ্রামের অনেক মানুষের উপকার হয়, নিজেরও জীবিকার সংস্থান হয়।
সুন্দরবনের চাষ মানে অনিশ্চয়তার সঙ্গে সর্বক্ষণ লড়াই। প্রকৃতি এখানে বিমুখ, প্রবল ঝড়বৃষ্টি তো আছেই, নোনা জল জমিতে ঢুকে পড়লে দু-এক বছর সে জমি নিষ্ফলা হয়ে যায়। আমার সেই বন্ধুটি দাঁতে দাঁত কামড়ে সেই লড়াই চালিয়ে যাচ্ছিল। তার স্ত্রী এই সন্ধের পর অন্ধকারে ডুবে থাকা (বিদ্যুৎ নেই) গ্রামে এসে থাকতে রাজি হয়নি, তা ছাড়া ছেলেমেয়েদের ভালো স্কুলে লেখাপড়া করাবার জন্য কলকাতাতেই রয়ে গিয়েছিল। কলকাতায় বন্ধুটিকে আগে শৌখিন প্যান্টশার্ট পরতে দেখেছি, গ্রামে সে লুঙ্গি এবং গেঞ্জি পরে নদীর ঘাটে বসে স্থানীয় ছেলেদের সঙ্গে আড্ডা দিত অনায়াসে। সিগারেটের বদলে বিড়ি ধরেছিল।
এবার নদীর কথা।
ক্যানিং থেকে আমরা লঞ্চে যে নদীবক্ষে যাই, সে নদীর নাম মাতলা। সেটি বেশ বড় নদী। মাতলার তুলনায় বিদ্যা নদীর দৈর্ঘ্য বেশিনয়। কিন্তু তেজ আছে।
এই বিদ্যা নদীতে নৌকোয় করে ঘুরেছি অনেকবার। ভোরবেলা যাত্রা করে সারাদিনের জন্য বেরিয়ে পড়া। সন্ধের আগেই ফিরে আসা উচিত, তাও দুয়েকবার হয়নি।
সঙ্গে চাল, ডাল ও অন্যান্য খাদ্য পানীয়, নৌকোতেই রান্না-বান্না। এই নদী ধরে একদিকে গেলে সমুদ্রের মুখে পড়া যায়, অন্যদিক দিয়ে চলে যাওয়া যায় বৃহৎ ও দুর্দান্ত রায়মঙ্গল নদীতে, তার পাশেই বাংলাদেশের সীমান্ত। বাংলাদেশের যমুনা নামে একটি নদী এসে মিশেছে রায়মঙ্গলে। জলের ওপর সীমারেখা টানা যায় না, তাই এখানকার নৌকোগুলোতে কোনওটায় ওড়ে ভারতের পতাকা, কোনওটায় বাংলাদেশের।
বিদ্যা নদী দিয়ে যেতে-যেতে একসময় কোনও জনবসতি চোখে পড়ে না, শুধু জঙ্গল। সুন্দরবনে বড় গাছ বা মহিরূহ প্রায় নেই-ই বলতে গেলে, সব গাছই বেঁটে-বেঁটে, সুঁদরি বা সুন্দরী নামের গাছের জন্যই এ জঙ্গলের এমন নামকরণ, কিন্তু আক্ষরিক অর্থে কোনও মিল নেই, এ জঙ্গল সুদৃশ্য নয়। মানুষখেকো বাঘের নিবাস বলেই এ জঙ্গলের দিকে তাকালে দিনেরবেলাও গা ছমছম করে। এবং সেটাই এ জঙ্গলের আকর্ষণ।
এখানকার বাঘের দিন বা রাত্রি নেই। এ বাঘ নিয়ে একেবারেই ছেলেখেলা চলে না। কৌতুকের ছলে কোনও শহুরে পর্যটক এখানে এসে নৌকো থেকে একবার জঙ্গলের ধারে নেমেছে, অমনি সঙ্গে-সঙ্গে বাঘ এসে তাকে ঘাড় কামড়ে ধরে নিয়ে গেছে, এরকম ঘটনা গল্প হলেও সত্যি। নদীর ধারে-ধারে দুরকম গাছ দেখা যায়, ম্যানগ্রোভ আর হেঁতাল। চাঁদ সদাগরের হেঁতালের লাঠির সঙ্গে এই হেঁতালের কোনও মিল নেই, ঝোঁপ ধরনের, পাতাগুলিতে সবুজের মধ্যে কিছুটা হলদের আভাস, বাঘের পক্ষে এর মধ্যে গা-ঢাকা দিয়ে থাকা আদর্শ, কামুক্লাজ যাকে বলে। শোনা যায়, নদী বা খাঁড়ির মধ্যে নৌকো চলার সময় বাঘ আড়াল থেকে একেকটা নৌকো অনুসরণ করে আসে মাইলের পর মাইল। মানুষের সামান্য দুর্বলতার জন্য অপেক্ষা করে।
দিনেরবেলা চলন্ত নৌকোর ওপরে যে বাঘ লাফিয়ে পড়ে না, তার কারণ, বাঘের স্বভাবই এই, সে মুখোমুখি মানুষের সঙ্গে সংগ্রামে লিপ্ত হতে চায় না। সুন্দরবনের সব বাঘই মানুষকে আক্রমণ করে অতর্কিতে পিছন দিক থেকে। ঘাড়টা প্রথমে কামড়ে ধরে মট করে ভেঙে দেয়। এই জন্য অনেক কাঠুরে ও মধুসংগ্রহকারী জঙ্গলে ঢোকার সময় মাথার পিছনে একটা মানুষের মুখ আঁকা মুখোশ বেঁধে নেয়, যাতে বাঘ মনে করে মানুষটা তার দিকেই তাকিয়ে আছে। এতে আক্রমণের সংখ্যা অনেক কমে গেছে।
রাত্তিরে মাঝনদীতে নৌকো বেঁধে রাখাও খুবই বিপজ্জনক। মিশমিশে অন্ধকারে বাঘ প্রায় নিঃশব্দে নদী সাঁতরে এসে নৌকা থেকে মানুষ তুলে নিয়ে গেছে, এরকম দৃষ্টান্ত আছে। এমনও হয়েছে, নৌকো থেকে একজন লোককে বাঘে নিয়ে গেল, অন্যরা তা টেরও পেল না।
আমরাও একবার প্রায় সেরকম বিপদের মুখে পড়েছিলাম। বিদ্যা নদী ধরে যেতে-যেতে একসময় মনে হয়, পৃথিবীতে জঙ্গল ছাড়া কিছু নেই। মাঝে মাঝে ছোট ছোট দ্বীপ আর অজস্র খাঁড়ি। আমি দেশে বা বিদেশের জঙ্গলে একাধিকবার বাঘ দেখলেও সুন্দরবনে কখনও স্বচক্ষে বাঘ দেখিনি। এখানকার লোকে বলে, যে বাঘের দেখা পায়, সে আর সেই বাঘের রূপ বর্ণনা করার জন্য বেঁচে থাকে না। তবে সুধন্যখালিতে বাঘের টাটকা পায়ের ছাপ কিংবা সজনেখালিতে সদ্য বাঘের কামড়ে অর্ধমৃত একজন মানুষকে দেখেছি। আর দেখেছি কুমির। খুব ছোটবেলায় স্টিমারে যেতে যেতে পদ্মার চরে কুমিরদের রোদ পোহাতে দেখেছিলাম। অনেককাল পরে সেরকম দেখেছি সুন্দরবনে।
প্রথমবার বিদ্যা নদীতে ভ্রমণে কোনও ঘটনা ঘটেনি। শুধু দৃশ্য অবলোকন ও নিজেদের মধ্যে আমোদ-প্রমোদ হয়েছিল। তাই দ্বিতীয়বার ভয় ভেঙে গিয়েছিল অনেকখানি।
এবারে গোসাবা থেকে যাচ্ছিলাম মাধবকোটির দিকে। তাড়াহুড়ো নেই, মাঝি দুজন নৌকো চালাচ্ছিল ধীরে-ধীরে। জোয়ার-ভাটার হিসেব করে একবার থামতেও হয়েছিল লোকালয় দেখে। নৌকোতেই রান্না হয়েছিল খিচুড়ি, জেলেদের নৌকো থেকে কেনা হয়েছিল চিংড়ি ও তোপসে মাছ। এমন টাটকা মাছের স্বাদই আলাদা, খিচুড়ি একটু-একটু করে নিতে-নিতে ঠিক কতটা খাচ্ছি বোঝা যায় না, সুতরাং গুরুভোজন হয়ে গিয়েছিল।
শীতকাল, রোদ্দুর যেমন আরামের, তার সঙ্গে হাওয়া দিলে ঘুমও এসে যায়। খানিকটা দিবানিদ্রার পর জেগে উঠে দেখি, আকাশ অন্ধকার হয়ে গেছে। এত তাড়াতাড়ি সন্ধে হওয়ার কথা নয়, শীতের আকাশ হঠাৎ ছেয়ে গেছে মেঘে।
তার ওপরে, মাঝিদের মুখে একটা কথা শুনে পিলে চমকে গেল।
মাঝিরা পথ হারিয়ে ফেলেছে।
এখানে নদীর গায়ে-গায়ে অন্য নদী, প্রচুর উপনদী, শাখানদী, মাঝিরা কী করে নিশানা ঠিক রাখে কে জানে। হয়তো আকাশের সূর্য দেখে। এখন সূর্য অদৃশ্য। পূর্ব-পশ্চিমও বোঝার উপায় নেই।
ঝড়-বৃষ্টির আশঙ্কা তো আছেই, আমরা ফিরব কোন দিক দিয়ে? মাঝি দুজন রীতিমতো ঘাবড়ে গেছে।
রাত্তিরবেলা সব নদীই রহস্যময়ী হয়ে যায়। দুদিকের কিছুই দেখা যায় না বলে মনে হয় বিদ্যা নদী যেন অনেক চওড়া হয়ে গেছে। আলো দেখলে গ্রামের অস্তিত্ব টের পাওয়া যায়, আলো না থাকলেই জঙ্গল। কোথাও এক বিন্দু আলো নেই বলে কোনও পাড়ের দিকে যেতে মাঝিরা ভরসা পাচ্ছে না।
প্রথম সমস্যা দেখা দিল পানীয় জলের। আমরা হিসেব করে জল এনেছিলাম, খিচুড়ি খাওয়ার পর তেষ্টা বেড়ে যায়, সব জল ফুরিয়ে গেছে। আমরা নদীর বুকে ভাসছি, তবু যেন মরুভূমি। বিদ্যা নদীর জল এক আঁজলা মুখে দিয়ে দেখেছি, অসহ্য রকমের নোনতা, বমি এসে যায়।
বাঘের ভয়ে অন্ধকার তীরে তরী ভেড়ানো যাবে না। মাঝনদীতেও কিন্তু রাত্তিরবেলা স্বস্তি নেই। এইসব সীমান্ত অঞ্চলে ডাকাতের উৎপাত লেগেই আছে। ডাকাতরা কোনও সীমারেখা মানে না। এখানকার ডাকাতরা পালিয়ে যায় বাংলাদেশে, ওখানকার ডাকাতরা লুকোয় এসে পশ্চিম বাংলায়। এখানকার ডাকাতরা এমনই ছ্যাঁচড়া যে জামা-প্যান্ট কেড়ে নেওয়ার জন্যও মানুষ খুন করে। এসব ঘটনা কোনওদিন কাগজে ছাপা হয় না। সেইজন্যই অন্য কোনও নৌকো দেখলে সাহায্য চাইতেও ভয় হয়। অন্য কোনও নৌকো অবশ্য একটাও দেখা যায়নি। আকাশে মেঘ জমলে সুন্দরবনের নদীতে বেরুতে ডাকাতরাও ভয় পায়। বেশ কিছুক্ষণ ধরে নৌকোটা চলছে তো চলছেই। আমরা সবাই চুপচাপ, যেন নিরুদ্দেশের যাত্রী। কোথাও থামার উপায় নেই, অথচ কোনদিকে যাচ্ছি তাও জানি না।
এই রকম সময়ে বিপদ যেন ভারসাম্যে দোলে। ঝড় উঠলে নৌকো উলটে কুমিরকামটে ভরা নদীতে পড়ব। নৌকো পাড়ে লাগলে সেখানে কটা হিংস্র বাঘ অপেক্ষা করে আছে কে জানে। জলে কুমির, ডাঙায় বাঘের একেবারে প্রকৃষ্ট উদাহরণ। ঝড় না উঠলে ডাকাতরা বেরিয়ে পড়তে পারে, তা হলে তো সোনায় সোহাগা!
আবার একটুর জন্য বেঁচে যাওয়াও যায়।
সবেমাত্র বাতাসের বেগ প্রবল হচ্ছে, এমন সময় দূরে একটা আলোর বিন্দু দেখে আমরা একসঙ্গে চেঁচিয়ে উঠলাম। আলোর বিন্দুটি সঞ্চরণশীল নয়, অর্থাৎ ওখানে বসতি আছে। জোরে জোরে নৌকো চালানো হল সেদিকে।
আলোর বিন্দু একটিই মাত্র, কাছাকাছি গিয়েও অন্য আলো দেখা গেল না, তার মানে ওখানে গ্রাম নেই। আরও কাছে যেতে কেউ একজন, সেই আলোর দিক থেকে একটা হুঙ্কার ভেসে এল, কে আসে? তোমরা কারা, পরিচয় দাও!
সেটা একটা ফরেস্ট চেকপোস্ট। জায়গাটার নাম দত্তের বাগান। রাতে নৌকো চালানোর মতো ছেলেমানুষি হঠকারিতার জন্য সেখানকার বন্দুকধারী রক্ষীরা আমাদের প্রচুর ধমক দিল।
তবে, রাতটার মতো আমাদের আশ্রয় ও আতিথ্যও দিয়েছিল, তাদের কাছে আমাদের কৃতজ্ঞতার শেষ নেই।প্রথমে একটা ছোট্ট স্বপ্নের কথা বলি। প্রতিদিনই আমরা অনেক স্বপ্ন দেখি, অধিকাংশ স্বপ্নই পরে আর মনে থাকে না, ধূপের গন্ধের মতো মিলিয়ে যায়। কোনও-কোনওটি সকালে জেগে ওঠার পরেও কিছুক্ষণ মনে থাকে, দুয়েকটা বেশ স্থায়ী দাগ রেগে যায় স্মৃতিতে। এই স্বপ্নটা বেশ মনে আছে।
আমি একটি নদীতে নামছি একটু-একটু করে। প্রথমে হাঁটু জল, তারপর কোমর পর্যন্ত, তারপর বুক, আমি কিছুই পরে নেই, একেবারে নগ্ন। দিনেরবেলা নয়, রাত্তিরবেলা, আকাশে চাঁদ জ্যোৎস্না ছড়াচ্ছে। তারপর দেখলাম দূরে বড়-বড় পাহাড়, রাত্তিরবেলাও জ্যোৎস্নায় চকচক করছে শিখরের তুষার। সাঁতার কাটার বদলে আমি আস্তে-আস্তে ডুবে গেলাম সেই নদীর গভীরে, তারপরই দূরে কামানের গোলার মতো কীসের যেন প্রচণ্ড শব্দ হল।
ব্যাস, এখানেই স্বপ্নের শেষ।
স্বপ্নের অনেকে-অনেকরকম ব্যাখ্যা দেওয়ার চেষ্টা করেন। অধিকাংশই বিশ্বাসযোগ্য মনে হয়। একেকটা স্বপ্ন নিজের কাছেই একটা বাঁধা হয়ে থাকে। কলকাতা শহরে, বিছানায় শুয়ে হঠাৎ আমি একটা নদীতে ডুব দেওয়ার স্বপ্ন দেখলাম কেন? দিনেরবেলা নানান কাজে ব্যস্ত থেকে আমি তো কোনও নদীর কথা একেবারে চিন্তা করিনি। তা হলে কি এটা কোনও প্রতীক? এ আমার মৃত্যু-বাসনা? কিন্তু কোনও নদীতে ডুবে মরা তো আমার পক্ষে সম্ভব নয়। পূর্ববঙ্গে জন্ম, আমি বেশ ভালোই সাঁতার জানি।
তা হলে কি অতৃপ্ত বাসনা? তাই-ই বা কী করে হবে, আমি জীবনে বহুবার বহু নদীতে ডুব দিয়েছি, এমনকী বিশ্ববিখ্যাত নদী ড্যানিয়ুবেও সাঁতার কেটেছি।
সে যাই হোক, স্বপ্নের ব্যাখ্যা থাক। স্বপ্নে আমি কোন নদীটাকে দেখলাম? রাত্তিরবেলা কোনও পাহাড় ঘেরা নদীতে কখনও স্নান করিনি, সুতরাং এটা আমার পূর্বস্মৃতি হতে পারে না।
স্বপ্নে অবশ্য আমরা অনেক অদৃষ্টপূর্ব জায়গা দেখি। মনে-মনে অনেক নতুন দৃশ্য তৈরি করি। তবু অনেক ভেবে-ভেবে একদিন মনে হল, আমার স্বপ্নে দেখা নদীটি একেবারে কল্পিত নয়, অনেকটা পহেলগাঁও-এর লিদার নদীর মতো।
লিদার বা লিদ্দার বা লিডার নদীটি অনেকের কাছেই পরিচিত। কাশ্মীরের ভ্রমণকারীরা পহেলগাঁও যান। আর অমরনাথের তীর্থযাত্রীদের বারবার এই নদীকে প্রত্যক্ষ করতে হয়। কাশ্মীর বাঙালিদের খুবই প্রিয় জায়গা, এখন অনেক বছর ধরে অবশ্য সেখানে যাওয়া বিপজ্জনক, কখন উগ্রপন্থীদের গুলিতে প্রাণটি যাবে তার ঠিক নেই। আবার কবে ওই স্বর্গসম উপত্যকায় সহজ, সাবলীল ও স্বচ্ছন্দে ভ্রমণ করা যাব কে জানে! তাই লিদার নদীর তীরের একটি অভিজ্ঞতার কথা লিখতে ইচ্ছে হল। এর সঙ্গে আমার ওই স্বপ্নের অবশ্য কোনও যোগ নেই। লিদার নদীর জলে যেমন তীব্র স্রোত, তেমনই ঠান্ডার কামড়, ওখানে স্নান করতে কখনও ইচ্ছে হয়নি।
পহেলগাঁওতে আমি গেছি দুবার।
প্রথমবার গিয়েছিলাম বয়েজ স্কাউটদের সঙ্গে, সব মিলিয়ে বোধহয় পঞ্চাশজন, সকলেরই পরনে খাকি হাফপ্যান্ট ও সাদা শার্ট। দলবেঁধে ঘোরার মজা আছে ঠিকই, অনেক হইচই ও আমোদ হয়, কিন্তু নিসর্গ উপভোগ করা যায় না। সেবারে রিজার্ভ বাসে করে ঘোরা, চেঁচিয়ে গান গাওয়া, লুকিয়ে চুরিয়ে ব্র্যান্ডি পান, এই সবই মনে আছে, নদীর সঙ্গে কোনও সম্পর্ক স্থাপনের স্মৃতি নেই।
দ্বিতীয়বার গিয়েছিলাম স্ত্রী ও পুত্রকে নিয়ে, তিনজনের ছোট্ট দল, কোনও কারণে সেবার পহেলগাঁওতে তখন ভিড়ও ছিল না। ঠিক করেছিলাম, ওখানে নিরিবিলিতে কয়েকটা দিন কাটাব।
পহেলগাঁওতে প্রচুর হোটেল আছে, আমাদের সাধ হল তাঁবুতে থাকার। হোটেলের ঘর অনেক আরামদায়ক, কিন্তু স্বাতী অতি রোমান্টিক, তাঁবুতে রাত্তিরযাপনই তার বেশি পছন্দ। আমাদের ছেলে পুপলুর তখন ছ-সাত বছর বয়স। তার কাছেও তাঁবুতে থাকা বেশ একটা অ্যাডভেঞ্চারের মতো।
অনেক তাঁবু ভাড়া পাওয়া যায়। দোকানের লোকরাই তাঁবু খাঁটিয়ে দিয়ে যায়, একখানা শোওয়ার ঘর, থালা-গ্লাস, চায়ের কাপ-ডিশ, সব কিছুর জন্যই আলাদা-আলাদা ভাড়া। আমরা অবশ্য রান্নাবান্নার ঝামেলার মধ্যে যাইনি। দু-বেলা খেয়ে আসতাম শহরের দোকান থেকে। রাত্তিরবেলা খেয়েদেয়ে তাঁবুতে ফেরাটাই ছিল সবচেয়ে কষ্টের। পহেলগাঁও দিনেরবেলা
চমৎকার, সন্ধের পর থেকেই খুব শীত পড়তে শুরু করে, রাত আটটা-নটার সময়ই বাইরে থাকলে ঠান্ডা বাতাস হাড় পর্যন্ত কাঁপিয়ে দেয়। হু হু হু হু করতে করতে স্বামী, স্ত্রী ও সন্তান একসঙ্গে দৌড় লাগাতাম তাঁবুর দিকে।
তাঁবুতে ফেরার পরেও কনকনে বিছানায় শোওয়াও যেন এক শাস্তি। বিছানা গরম করার জন্য তার ওপর আমরা লাফালাফি করতাম কিছুক্ষণ।
একটা ব্যাপারে আমাদের খুব সাবধান থাকতে হত। পহেলগাঁও আসবার আগে শ্রীনগরের অদূরে নাগিন হ্রদের এক বজরাতেও আমরা কাটিয়েছি কয়েকটি দিন। সেখানে একদিন পুপলুকে প্রায় অবধারিত মৃত্যুর কাছ থেকে ছিনিয়ে আনা হয়েছে কোনওক্রমে। আশপাশের কয়েকটি বজরায় থাকত কিছু সাহেব-মেম। তাদের ছেলেদেয়েদের সঙ্গে পুপলুর ভাব হয়ে গিয়েছিল, তাদের সঙ্গে খেলা করত। এক বজরা থেকে আরেক বজরায় লাফিয়ে যাওয়ার চেষ্টা করতে গিয়ে পুপলু হঠাৎ জলে পড়ে যায়। একে তো জল দারুণ ঠান্ডা, তা ছাড়া তলাটা ঝাঁঝিতে ভরা। ওই ঝাঁঝিতে পা জড়িয়ে গেলে আর কিছুই করার থাকে না। আমি আর স্বাতী তখন বজরার ছাদে বসে এক ফেরিওয়ালার কাছে রংবেরঙের পাথর যাচাই করছি। চেঁচামেচি শুনে উঁকি মেরে দেখি পুপলু জলের মধ্যে খাবি খাচ্ছে। দুয়েক মিনিটের মধ্যে কিছু করতে না পারলে তার বাঁচার আশা নেই। আমি উঠে দাঁড়িয়ে লাফাবার জন্য গায়ের কোট খুলে ফেললাম। যদিও এক ঝলকের জন্য মনে হল, ছাদ থেকে লাফিয়ে পড়লে আমি নিজেই ঝাঁঝির মধ্যে গেঁথে যাব, পুপলুকে তো ধরতে পারবই না, নিজেকে বাঁচানোই তখন কঠিন হবে। তবু, নিজের সন্তানকে উদ্ধার করার জন্য কিছু একটা তো করতেই হবে, সে সময় যুক্তিবোধ কাজ করে না। আমি লাফ মারার জন্য উদ্যত হয়েছি, ঠিক সেই মুহূর্তে কোথা থেকে এক শিকারাওয়ালা এসে ঝুঁকে পুপলুর চুলের মুঠি ধরে তুলে এনে আমাদের চিরকৃতজ্ঞপাশে আবদ্ধ করেছিল।
পহেলগাঁওতে এসে সেইজন্যই সে দুরন্ত বালককে সব সময় চোখে চোখে রাখতে হয়। কোনওক্রমে লিদার নদীর জলে পড়লে তাকে কেউ উদ্ধার করতে পারবে না। নদীর মধ্যে বড় বড় পাথর, তীব্র স্রোত, স্রোতের টানে কোনও পাথরে গিয়ে পড়লেই মাথাটা চূর্ণ-বিচূর্ণ হয়ে যাবে।
তবু, রাত্তিরবেলা তাঁবুতে শুয়ে নিস্তব্ধতার মধ্যে নদীর অবিরাম কুলকুল ধ্বনি শুনতে পাওয়াও এক অপূর্ব অভিজ্ঞতা।
লিদার নদীটি তেমন কিছু বড় নয়, যদিও দুটি নদী মিলে এখানে একটি নদী হয়েছে। কোলহাই হিমবাহ আর শেষনাগ থেকে বয়ে এসেছে দুটি ধারা, পাহাড় থেকে নেমে এসে মিলিত হয়েছে এই উপত্যকায়। অনেকে বলে লিদারের আদি নাম নীলগঙ্গা। পহেলগাঁও থেকে অনন্তনাগ পর্যন্ত বয়ে গিয়ে এই নদী মিশে গেছে ঝিলম নদীতে।
আমরা দিন চারেক চুপচাপ কাটিয়ে দিলাম পহেলগাঁওতে। অধিকাংশ সময় বসে থাকতাম নদীর ধারে। তাঁবুতে কিছু রান্না না করলেও চা তৈরির ব্যবস্থা ছিল, ফ্লাক্সে ভরা থাকত চা। পুপলু আমাদের দৃষ্টিসীমার মধ্যে পাথর নিয়ে খেলা করত। অবিরাম ঘোরাঘুরি কিংবা দর্শনীয় স্থানে যাওয়ার ব্যাকুলতার বদলে কোনও একটা জায়গায় স্থির হয়ে কয়েকদিন বসে থাকলেই সেই জায়গাটির সৌন্দর্য সঠিক উপলব্ধি করা যায়।
আরও কয়েকদিন হয়তো থাকতাম, কিন্তু অমরনাথের তীর্থযাত্রীদের ভিড় শুরু হয়ে গেল। সুন্দরের লীলাভূমিতে বেশি মানুষের ভিড় আমার পছন্দ হয় না, তীর্থ দর্শনেরও কোনও লোভ নেই। অনেকেই হয়তো শুনলে বিশ্বাস করবে না একবার পূর্ণকুম্ভের স্নানের সময় আমি এলাহাবাদের সঙ্গমের কাছে এক তাঁবুতে টানা চোদ্দো দিন ছিলাম, কিন্তু একবারও ন দাঁত নেমে স্নান করিনি। ওই ধরনের পুণ্য অর্জনে আমি বিশ্বাস করি না। যে কোনও নদীতে ডুব দিলেই পুণ্য হতে পারে, শুধু-শুধু এক লক্ষ মানুষের সঙ্গে গাদাগাদি করে ওই সঙ্গমে গিয়ে ডুব দিতে হবে কেন?
অমরনাথের পথে, চন্দনবাড়ি পর্যন্ত আমরা ঘোড়ায় চেপে ঘুরে এসেছি একদিন। পুপলুর রোমাঞ্চটাই আমরা উপভোগ করেছি বেশি। ওই বয়েসের ছেলেরা ঘোড়ায় চাপলেই নিজেকে রাজপুত্র বা সেনাপতি-পুত্র বলে ভাবে। হাতে থাকে কাল্পনিক তলোয়ার। পুপলু তখন রবীন্দ্রনাথের ‘বীরপুরুষ’ কবিতাটা মুখস্থ বলতে পারত।
চন্দনবাড়ির কাছে দেখেছি, লিদার নদীর জল প্রায় দুধের মতো সাদা। নদীর সঙ্গে আমরা নারীর তুলনা দিতেই পছন্দ করি। কিন্তু লিদার নদীকে দেখে আমার দুর্দান্ত প্রাণশক্তি সম্পন্ন এক কিশোর বলে মনে হয়েছে।
একদিন একটা ছোট্ট ঘটনা ঘটেছিল। দুপুরবেলা নদীর ধারে একটা পাথরে হেলান দিয়ে শুয়ে আছি আমি। রোদ্দুর একেবারে নরম মখমলের মতো। এক সময় শনশন করে হাওয়া বইতে লাগল। শীত সবসময় বাতাসের সওয়ার হয়ে আসে। বরফ পড়লেও তেমন শীত করে না, বাতাস বইলেই কাঁপুনি শুরু হয়।
বেশি গরম জামা আনিনি, সব রয়েছে তাঁবুর মধ্যে। সেখান থেকে সোয়েটার-শাল নিয়ে আমার জন্য স্বাতী উঠে দাঁড়িয়েই, এই এই বলে চিৎকার করে উঠল।
স্বাতীর গলায় জড়ানো ছিল একটা চিত্র-বিচিত্র সিল্কের স্কার্ফ, সেটা হাওয়ায় উড়ে গেছে।
পাছে পুপলু সেটা ধরতে যায়, তাই এক হাতে তাকে নিষেধ করে আমি ছুটে গেলাম। স্কার্ফটা সুতো কাটা ঘুড়ির মতো দুলতে-দুলতে উড়ছে। স্কুল বয়সে আমার খুব ঘুড়ি ওড়ানোর নেশা ছিল, রাস্তায় অনেকবার ভোকাট্টা ঘুড়ি ধরার জন্য ছুটেছি। তখন দিকবিদিক জ্ঞান থাকে না, অনেক ছেলে এই অবস্থায় গাড়ি চাপা পড়ে, আমারও দুয়েকবার সেরকম সম্ভাবনা হয়েছিল।
এবারেও সেরকম হল। স্কার্ফটা যে নদীর দিকে উড়ে যাচ্ছে আমি তা খেয়াল করলাম না। আমার চোখ ওপর দিকে। পিছন থেকে স্বাতী এবং আরও কয়েকজন লোক চিৎকার করছে, আমি শুনতে পাচ্ছি না। একটা পাথরে হোঁচট খেয়ে আমি পড়লাম জলে।
না, ততটা জলে নয়, যাতে স্রোতে আমাকে টেনে নিয়ে যেতে পারে। কেউ এসে ধরবার আগেই আমি উঠে দাঁড়াতে সক্ষম হলাম। তবে, অন্ধের মতো ওইভাবে ছুটলে, পাথরে ধাক্কা না খেলে, আমার কপালে ঘোর বিপদ ছিল। স্কার্ফটা জলে পড়ে অদৃশ্য হয়ে গেল মুহূর্তের মধ্যে।
পাথরটাই আমাকে বাঁচাল? কিংবা নদী। আমি জানি, কোনও নদীই কোনওদিন আমাকে মৃত্যুর দিকে টেনে নিয়ে যাবে না।‘সুরভি’ নামে কেরলের একটি সাংস্কৃতিক প্রতিষ্ঠানের আমন্ত্রণে গিয়েছিলাম কোচিনে। বেশ বড় রকমের সাহিত্য সমাবেশ, সারা ভারতের প্রত্যেক ভাষা থেকে নির্বাচিত লেখক প্রতিনিধিদের সংখ্যা প্রায় দেড়শো হবে। এরকম গ্যাঞ্জামে সাহিত্যের কোনও সুসার হয় না, পুরোনো বন্ধুদের সঙ্গে আড্ডা হয়, অচেনা লেখকদের সঙ্গে মেলামেশা হয়, প্রচুর খাওয়া-দাওয়া হয়। আমার কাছে অতিরিক্ত আকর্ষণ অদেখার দর্শন।
সকাল-দুপুর-সন্ধেতে অবিরাম কবিতাপাঠ, সাহিত্য আলোচনা ও ভাষণ, এত সব কে শোনে? বেশিক্ষণ বসে থাকলে মাথা ধরে যায়। একসঙ্গে এত লেখক-লেখিকাকে সামলাতে উদ্যোক্তারা হিমসিম খেয়ে যাচ্ছেন, সাহিত্যিক সম্প্রদায়ের মেজাজ-মর্জিও কম বিচিত্র নয়। চারদিন থাকার কথা, তার মধ্যে প্রথম দুদিন কেটে যাওয়ার পর বোঝা গেল, কর্মকর্তারা আমাদের দ্রষ্টব্য স্থানগুলি ঘুরিয়ে দেখাবার বিশেষ ব্যবস্থা করতে পারেননি। তা হলে কি কাঠের চেয়ারে বসে চারদিন ধরে বাইশটা ভাষার সাহিত্য সম্পর্কে জ্ঞান সঞ্চয় করেই ফিরে যেতে হবে? আমার মন ছটফট করছিল।
সম্মেলন স্থান থেকে চুপিচুপি সরে পড়ে কাছাকাছি দু-একটি জায়গা ঘুরে আসতে ইচ্ছে করছিল, কিন্তু গাড়ির বড় অনটন। গাড়ি ছাড়া যাওয়া যাবে না। উদ্যোক্তাদের কাছে ফাঁকি দিয়ে ভ্রমণের জন্য গাড়িও চাওয়া যায় না। সেই সময় আবার এর্নাকুলমে কী একটা রাজনৈতিক সমাবেশ চলছিল, সেই রাজনৈতিক দল সেখানকার অধিকাংশ ভাড়ার গাড়ি দখল করে নিয়েছিল।
আমাদের থাকার ব্যবস্থা বেশ একটি মনোরম স্থানে। একটি বিশাল হ্রদের মতো জলাভূমি, চারদিকে গাছপালা, তারমধ্যে একটি বিশাল হ্য। সেটি কোনও এক কারখানার গেস্ট হাউস। সত্যিই বিশাল, ঘরের সংখ্যা শতাধিক, প্রত্যেকটি আরামপ্রদ ঠান্ডা ব্যবস্থা সমেত, বিদেশি অতিথিরা এসে এখানে থাকেন। অতি সুন্দর জায়গা হলেও যাতায়াতের খুব অসুবিধা। ইচ্ছেমতো বেড়িয়ে আসা যায় না, হেঁটে কাছাকাছি জনপদে যেতেও ঘণ্টাখানেক লাগে। সকালে বিকালে উদ্যোক্তারা বাস পাঠিয়ে আমাদের নিয়ে যান, ফিরিয়ে দেন। আমরা স্কুলের বাচ্চার মতো অধীরভাবে সেই বাসের অপেক্ষা করি, একটা বাস এলে অনেক বয়স্ক, গম্ভীর চেহারার লেখক-লেখিকাও সত্যিই ছেলেমানুষের মতো দুদ্দাড় করে দৌড়ে তাতে উঠে জায়গা দখল করে নেন। বাকিরা হতাশভাবে অপেক্ষা করেন পরবর্তী বাস বা গাড়ির জন্য।
তৃতীয় দিনে একটি উপায় পাওয়া গেল। ইংরিজিতে কবিতা লেখেন কেকী দারুওয়ালা, আমার পূর্ব পরিচিত, তিনি শুধু কবি নন, খুবই উচ্চপদস্থ পুলিশ অফিসার, দিল্লিতে সি বি আই এর ডিরেক্টর না কী যেন। খুবই সদালাপী, নিরহঙ্কার, সুদর্শন মানুষ। এই কেকী দারুওয়ালা ভারতের যে-কোনও শহরে গেলেই পুলিশ বিভাগ থেকে তাঁর নিজস্ব ব্যবহারের জন্য একটি গাড়ি পাবেন। এখানেও যথারীতি তিনি আলাদা গাড়িতে ঘুরছেন। কেকী দারুওয়ালাকে আমি চুপিচুপি জিগ্যেস করলাম, তোমার গাড়িতে আমরা কয়েকজন পালিয়ে যেতে পারি না? কেকী বলল, আমরা সেরকমই একটা প্ল্যান করছি, তুমি হলে চতুর্থ জন, আর কারওকে যেন বোলো না। অন্যরাও অনেকে যেতে চাইলে কাকে বাদ দিয়ে কাকে রাখব?
চারজনে বেরিয়ে পড়া গেল, আমরা দুজন পুরুষ ছাড়া অন্য দুজন মহিলা–নবনীতা দেবসেন এবং হিন্দি ভাষার তরুণী কবি গগন গিল। আদি পরিকল্পনা নবনীতার, এই নারীটি বিশ্ব বেড়ানি, একা-একা চিন সীমান্ত এবং দক্ষিণ-মেরু, যে-কোনও জায়গায় অকুতোভয়।
অনেক কিছু দেখা হল, তবু শেষ পর্যন্ত আমার মনে দাগ কেটে রইল একটা ছোট নদী। এখানকার পেরিয়ার নদী সুবিখ্যাত, সে নদীর কথা বলছি না, এই অঞ্চলে ঘোরাফেরা করলেই পেরিয়ার নদী বারবার চোখে পড়বে, অনেক সেতুও পেরোতে হয়। আমাদের সমাবেশের ব্যবস্থাও হয়েছিল দুই নদীর সঙ্গমস্থলে, ভারী সুন্দর জায়গা। কিন্তু ভালো লাগার নদীটি দেখেছি সব শেষে।
ইতিহাস আমার প্রিয় এবং ইতিহাসের দিক থেকে কেরল রাজ্য একটি অতি সমৃদ্ধ খনি। ভারতবর্ষের প্রথম মুসলমানদের প্রথম মসজিদ স্থাপিত হয়েছে কেরলে, প্রথম রোমান ক্যাথলিক গির্জাও এখানে, ইহুদিরা এখানে বসতি স্থাপন করেছিল, আবার এখানেই জন্মেছেন শঙ্করাচার্য, যিনি মাত্র বত্রিশ বছর জীবিত থেকে ভারতের চার প্রান্তে চারটি মঠ প্রতিষ্ঠা করে হিন্দু ধর্মের ধ্বজা তুলেছিলেন।
কোচিন দুর্গ চত্বরেই রয়েছে গির্জাটি, পোর্তুগিজরা এটি বানিয়েছিল প্রায় পাঁচশো বছর আগে। সেন্ট ফ্রান্সিসের নামের এই গির্জাটি সাদামাটা, বিরাটও নয়, তেমন কিছু শ্রীমণ্ডিতও নয়। সামনের অংশটি অবিকল রেখে ভেতরে যে অনেকবার পুনর্নির্মাণ হয়েছে তা বোঝা যায়। কিন্তু এই চার্চের প্রধান আকর্ষণ, এখানেই ভাস্কো-দা-গামাকে সমাধি দেওয়া হয়েছিল। পাশ্চাত্য বণিক ও লুণ্ঠনকারীদের ভারতে প্রথম টেনে এনেছিলেন এই ভাস্কো-দা-গামা, ভারতের অধঃপতনের ইতিহাসে এই লোকটির ভূমিকা অনেকখানি।
১৫২৪ সালে ভাস্কো-দা-গামা এখানে দেহ রেখেছিলেন। এই সেন্ট ফ্রান্সিস চার্চে তাঁকে কবর দেওয়ার চোদ্দো বছর পর অবশ্য তাঁর দেহাবশিষ্ট নিয়ে যাওয়া হল লিসবনে। কিন্তু এই গির্জার মধ্যে তাঁর সেই কফিন ও সমাধি ফলক রয়ে গেছে। পাঁচশো বছর পর মানুষের হাড়গোড়ের কী অবস্থা হয় তা আমি জানি না, সেগুলো এখানে থাকুক বা না থাকুক, তাতে কিছু যায় আসে না। কিন্তু মৃত অবস্থায় তিনি এখানে শায়িত ছিলেন, ভাবতেই রোমাঞ্চ হয়।
আমি নবনীতাকে বললাম, ভাস্কো-দা-গামা নিশ্চয়ই মদ খেয়ে মাতলামি করতে-করতে মারা যান। কেকী দারুওয়ালা খুব কৌতূহলী হয়ে এগিয়ে এসে বলল, তাই নাকি, তাই নাকি। এ তথ্য তো ইতিহাসে পাইনি! আমি হাসতে-হাসতে জানালাম, এটা অবশ্য আমার অনুমান। স্মৃতিফলকে লেখা আছে, ভাস্কো-দা-গামার মৃত্যু হয়েছিল ক্রিসমাসের দিন সকালে। আগের রাত্রে, অর্থাৎ ক্রিসমাস ইভে সাহেবদের পার্টিতে মদের স্রোত বইতে থাকে, সার্থকতার আনন্দে তিনি হয়তো প্রচুর পান করে ফেলেছিলেন এবং কারওর সঙ্গে মারামারি বাঁধানোও অস্বাভাবিক ছিল না!
একটা নিদারুণ বিষণ্ণতার আবহাওয়া পাওয়া যায় মাত্তান নামে একটি জায়গায়। এমন কোনও পল্লির অবস্থা কি কল্পনাও করা যায়, যেখানে মানুষ আছে, কিন্তু তাদের মধ্যে একটিও যুবক বা যুবতী নেই? মাত্তানের জু-টাউন ঠিক তাই। এককালে এখানে ছিল সমৃদ্ধ নগর, ইজরায়েল থেকে পালিয়ে এসে দলে দলে ইহুদিন এখানে বসতি স্থাপন করেছিল। এখনও বাড়িগুলি ইওরোপীয় ধরনের। রাস্তাঘাট সুন্দর, কিন্তু অধিবাসী সবাই বুড়োবুড়ি। অল্প বয়েসি ছেলেমেয়েরা সবাই পাড়ি দিয়েছে উন্নত ও শক্তিশালী দেশ ইজরায়েলে, সেখানে ইহুদিদের কাজ জোটাবার কোনও অসুবিধা নেই। বুড়ো-বুড়িরা যায়নি, শেষ জীবনে নতুন পরিবেশে গিয়ে কী -ই বা হবে। এখন দেখা যায়, একেকটা বড় বড় বাড়িতে রয়েছে একটি মাত্র বৃদ্ধ ও বৃদ্ধা। তাদের ফ্যাকাশে ধরনের মুখ। এই বৃদ্ধ-বৃদ্ধারাই এখানকার প্রসিদ্ধ সিনাগগটি কোনওরকমে চালু রেখেছে।
এই জায়গাটিতে এসে কেকী দারুওয়ালা খুব অভিভূত হয়ে পড়ল। সে পারশি সম্প্রদায়ের অন্তর্ভুক্ত। ভারতের পারশিদের সংখ্যাও খুবই ক্ষীয়মাণ, আত্মীয়স্বজনের বাইরে বিয়ের পাত্র পাত্রী পাওয়াও দুর্লভ।
এবারে আমার সেই নদীর কথা।
শেষ দিনটিতে যাওয়া হল কালাডিতে। প্রায় কুড়ি-বাইশ কিমি দূরে। শঙ্করাচার্যের জন্মস্থান হিসেবেই জায়গাটি প্রায় একটি তীর্থস্থানে পরিণত হয়েছে, সেখানে রয়েছে তাঁর স্মৃতিমন্দির বা আটতলা কীর্তিস্তম্ভ সৌধ। ওই সৌধ আমাকে বিশেষ আকৃষ্ট করল না। সেখানে নাকি রয়েছে শঙ্করাচার্যের রুপোর চটিজুতো আর দেওয়ালের গায়ে তাঁর জীবনকাহিনির নানান ছবি। ছবিগুলি জ্যাবজেবে রঙে আঁকা, ছবি হিসেবে একেবারেই উৎকৃষ্ট নয়। আর চটিজুতোর ঘরে এত ভিড় সে ভিড় ঠেলে একজোড়া পাদুকা দেখার সাধ আমার হল না।
অনেকদিন আগে শঙ্করাচার্যের একটা রচনা পড়ে বেশ ভালো লেগেছিল। দারুণ তেজি বক্তব্য। ‘শ্লোকার্ধেব প্রবক্ষামি যদুক্তঃ গ্রন্থ কোটিভিঃ…’ অর্থাৎ কোটি-কোটি গ্রন্থে যা লেখা হয়েছে, তা আমি মাত্র আধখানা শ্লোকে বলে দিতে পারি। সেই আধখানা শ্লোক কী? ব্রহ্ম সত্য জগৎ মিথ্যা! অতি সরল কথা, আসলে বেশ জটিল। এক এবং অদ্বিতীয় নির্গুণ ব্রহ্মই সত্য, আর এই জগৎ মিথ্যা। এই জগৎ কেন মিথ্যা হবে, তা অবশ্য আমি বুঝি না। শঙ্করাচার্য সে সম্পর্কেও বলেছেন, প্রত্যেক জীবই স্বরূপত ব্রহ্ম, কিন্তু অজ্ঞানবশত জীব তার স্বরূপ বুঝতে পারে না বা ভুলে যায়।
আমার মনে হয়, আমি ভুলে গিয়েই বেশ আছি, ব্রহ্ম-টহ্ম হতে চাই না। সে যাই হোক, অত অল্প বয়েসের মধ্যে এই তেজি ব্রাহ্মণটি সারা ভারত জয় করেছিলেন বলে তাঁর প্রতি আমার শ্রদ্ধার ভাব আছে।
শঙ্করাচার্যের জীবনকাহিনিতে একটি নদীর গল্প আছে, সেই নদীটি কোথায়? তাঁর জন্ম এ পল্লিতেই। এর কাছাকাছি একটি নদী থাকা উচিত।
লোকজনকে জিগ্যেস করে আমি বড় রাস্তা ছেড়ে ডানদিকে একটা সরু রাস্তা ধরে হাঁটতে লাগলাম। সাধারণ গ্রামের রাস্তার মতো, দুপাশে আগাছার ঝোঁপ। একটু বাদেই চোখে পড়ল সেই নদী, কী সুন্দর সেই নদী। দেখামাত্র চোখ জুড়িয়ে গেল।
এ কিন্তু পেরিয়ার নয়, তারই একটি শাখা, এই নদীর নাম পূর্ণা। আমাদের গঙ্গা, পদ্মা, মেঘনার মতো অত চওড়া নয়, রূপনারায়ণের মতোও নয়, আবার কেলেঘাই বা কপোতাক্ষর মতো ছোটও নয়। অন্য পাড় স্পষ্ট দেখা যায়, গাছপালার ফাঁকে-ফাঁকে ছোট-ছোট কুটির, মাঝনদীতে নৌকো চলেছে পাল তুলে। কেরলের প্রকৃতির সঙ্গে আমাদের বাংলার বেশ মিল আছে, এই নদীতীরে এসে হঠাৎ মনে হল যেন আমাদের কৈশোরের পূর্ব বাংলায় এসে পড়েছি।
গ্রীষ্মকালে আমাদের এদিককার নদীগুলির বড়ই শীর্ণদশা হয়। পূর্ণায় বেশ জল আছে। এবং স্রোত আছে। স্রোত না থাকলে নদীকে মানায় না। কুলুকুলু ধ্বনিটিও যেন শুনতে পাওয়া যায়। নদীর সঙ্গে নারীর উপমা আসেই, পূর্ণা যেন সদ্য ফ্রক ছেড়ে শাড়ি পরেছে, গায়ের রং বেশ ফরসা, কেন না জলের রং স্বচ্ছ।
একটা পাথরের বাঁধানো ঘাট রয়েছে। কিছুটা ভাঙা ভাঙা। শঙ্করাচার্য জন্মেছিলেন অষ্টম শতাব্দীতে। নিশ্চয়ই ততদিনের পুরোনো ঘাট নয়, তবু একটা প্রাচীনত্বের ছাপ আছে। কিংবা আবহমানকালের। এরকম নদী দেখলেই সাধ হয় এর কিনারায় একটা বাসা বেঁধে থেকে যাই।
এককালে এই নদীতে কুমির ছিল। শঙ্করাচার্যের জীবনীতে এই গল্প আছে যে, একদিন এই নদীতে স্নানের সময় তাঁ পা একটি কুমিরে কামড়ে ধরেছিল। তা দেখে, তীরে দাঁড়িয়ে আর্তস্বরে কেঁদে উঠেছিলেন তাঁর মা। শঙ্করাচার্যের তখন কৈশোরের বয়স, সেই বয়সেই তিনি সংসার ত্যাগ করে ব্রহ্মচর্য নিয়ে বেরিয়ে পড়তে চান, মা কিছুতেই রাজি হননি। কুমির যখন টেনে নিয়ে যাচ্ছে, তখন শঙ্করাচার্য বলে উঠলেন, মা, তুমি যদি আমাকে সন্ন্যাস গ্রহণের অনুমতি দাও, তা হলে আমি বাঁচবার চেষ্টা করতে পারি। মা তখন ব্যাকুলভাবে অনুমতি দিয়ে বলেছিলেন, তুই সন্ন্যাসী ব্রহ্মচারী যা হতে চাস তাই হবি, এখন তুই শুধু বেঁচে ফিরে আয়!
অমনি কুমির ছেড়ে দিয়ে চলে গেল, শঙ্করাচার্য ঘাটে ফিরে এলেন। সেটা সত্যিই কুমির ছিল, মায়া-কুমির, তা কে জানে! বারোশো বছর আগে ঘটনাটা ঘটেছিল এখানে।
এখন এই নদীতে কুমির থাকার প্রশ্নই ওঠে না। মানুষ বড় বিচিত্র প্রাণী। মানুষ কুমির মেরে মেরে প্রায় শেষ করে দিচ্ছিল, তারপর হঠাৎ একদিন খেয়াল হল, আরে পৃথিবী থেকে ডোডো পাখির মতো, কুমিরও যে লুপ্ত হয়ে যাচ্ছে। এদের বাঁচানো দরকার। এখন কুমিরের ডিম খুঁজে খুঁজে কুমিরের চাষ হয়, বাচ্চা কুমিরদের খাইয়ে-দাইয়ে বড় করে ছেড়ে দেওয়া হয় নদীতে। এখন কুমির টিকে আছে মানুষের দয়ায়।
পূর্ণা নদীটির রূপ এমনই স্নিগ্ধ যে-কোনও হিংস্রতার কথা এখানে মনেই আসে না। বরং দেখলেই অবগাহনের ইচ্ছে জাগে। একটা তোয়ালে আনিনি বলে বড় আপসোস হতে লাগল।
জুতোটুতো খুলে আমি ঘাটের পৈঠায় বসলাম জলে পা ডুবিয়ে। খানিক পরে একটা চমকপ্রদ ব্যাপার হল। কয়েকটা ছোট ছোট মাছ ঠোকরাতে লাগল আমার পায়ে। পরিষ্কার জলে দেখা যাচ্ছে মাছগুলোকে, অনেকটা আমাদের চ্যালা মাছের মতো, আর একটু লম্বা, ঝিলিক দিচ্ছে তাদের গায়ের রুপোলি রং। তারপর দেখি ঝাঁকে-ঝাঁকে ওই মাছ এসে আমার পা দুটোকে ঘিরে ধরেছে। আমার কিন্তু ব্যথা লাগছে না একটুও, বরং সুড়সুড়ি বোধ হচ্ছে। ওরা কি আমার পা-কে কোনও খাদ্য বা খেলার বস্তু ভেবেছে?
এরকম অভিজ্ঞতা আমার আগে কখনও হয়নি। এই নদীতে এত মাছ?
অন্যরা মন্দির, সৌধ দেখায় ব্যস্ত, আমি সেখানে জলে পা ডুবিয়ে অনেকক্ষণ ধরে দেখতে লাগলাম মাছেদের খেলা।জলপাইগুড়ি সার্কিট হাউসে আগেই খবর দেওয়া ছিল, সেখানে আমরা সেরে নিলাম মধ্যাহ্নভোজ। জলপাইগুড়ি পুরোনো শহর, আগে এসেছি কয়েকবার। একবার প্ল্যান্টার্স ক্লাবে ছিলাম, সেবারের কথাই মনে পড়ে বেশি। সেবারে সন্তোষকুমার ঘোষের সঙ্গে এসেছিলাম। এক দুপুরে সাহিত্যের সামান্য কোনও বিষয় নিয়ে তর্ক শুরু হল, তার থেকে প্রবল ঝগড়া, তারপর কথা বন্ধের প্রতিজ্ঞা। বিকেল থেকে সত্যি আমরা আর পরস্পরের সঙ্গে কথা বলিনি। পাশাপাশি ঘর, প্রত্যেকটি বিরাট, পুরোনো বাড়ি, অনেক দেওয়ালের প্লাস্টার খসে-খসে পড়ছে। রাত এগারোটায় শুতে চলে গেলাম। কিছুক্ষণ পরেই দরজায় ঠকঠক শব্দ। প্রথমে সন্তোষদার তর্জন গর্জন, তারপর কাকুতি-মিনতি। সন্তোষদার খুব ভূতের ভয়, এরকম পুরোনো বাড়িতে উনি রাত্তিরে একা ঘরে ঘুমোতে পারবেন না। অত বুদ্ধিমান, বিদ্বান, যুক্তিবাদী মানুষটির ভূতের ভয়। তারপর রাত দুটো পর্যন্ত জেগে গল্প করেছিলাম।
সে অনেকদিন আগেকার কথা। এবারে আর জলপাইগুড়ি শহরে থামা হবে না। যাওয়ার পথে কিছু চানাচুর, বিস্কুট, আলুভাজা ও বোতলের জল কিনে নেওয়া হল। এই বোতলের জল ব্যাপারটা কয়েক বছর ধরে চালু হয়েছে মাত্র। তার আগে আমরা কত জায়গায় গেছি, কত আঘাটা-কুঘাটার জল খেয়েছি, কিছু তো হয়নি!
গাড়ির চালকের নাম জগদীশ। বয়স ত্রিশের কাছাকাছি, সে খুব কম কথা বলে। কিন্তু প্রশ্ন করলে একটি দুটি শব্দে উত্তর দেয়। তবু একজন মানুষ আমাদের সঙ্গে তিন-চারদিন থাকবে, তার পরিচয় জানব না? এইটুকু জানা গেল, তারা দেশভাগের শিকার, বাবা-মা এসেছে পূর্ব বাংলার এক গ্রাম থেকে, জগদীশ অবশ্য কোনওদিন বাংলাদেশ দেখেনি। জিগ্যেস করলাম, বাবা-মায়ের কাছে নিশ্চয়ই তোমাদের পূর্বপুরুষের ভিটে-মাটির গল্প শুনেছে। সেখানে একবার যেতে ইচ্ছে করে না? জগদীশ মাথা ঝাঁকিয়ে বলল, নাঃ।
যাত্রী মাত্র তিনজন। বিলেত-প্রবাসী আমার বন্ধু ভাস্কর দত্ত, আমার স্ত্রী স্বাতী আর আমি। বিদেশে কয়েকবারই গাড়ি নিয়ে বেড়ানো হয়েছে। তখন সামনের সিটটা আমার বাঁধা, কারণ আমি ম্যাপ দেখি, যে চালায় তাকে নির্দেশ দিই। এখানে ম্যাপ দেখার প্রশ্ন নেই, জগদীশ রাস্তা চেনে।
এই হাইওয়ে চলে গেছে অসমের দিকে। মাঝে-মাঝে আর্মি ট্রাকের কনভয়, এ ছাড়া অন্য যানবাহন কম। উত্তরবঙ্গে যতবারই আসি, মনে হয় যেন গাছ ক্রমশ কমে যাচ্ছে। সরল, উন্নত বৃক্ষগুলি সব কোথায় গেল?
ফালাকাটা, হাসিমারা এইসব চেনা চেনা নাম চোখে পড়ে। একটা নদী পেরিয়ে যাই, তার নাম ডায়না। ইংল্যান্ডের রাজকুমারের প্রাক্তন স্ত্রী ডায়নাকে নিয়ে সম্প্রতি কত কাণ্ডই হয়ে গেল। সেই রকমই এক মেমসাহেবের নামে উত্তর বাংলার এই নদী।
আলিপুরদুয়ারের কাছাকাছি এসে আমাদের গাড়ি মূল সড়ক ছেড়ে দিল। দুপাশের চা বাগানের মধ্য দিয়ে রাস্তা। ভাস্কর অল্প বয়সেই বিলেত চলে যায়, উত্তরবঙ্গ দেখেনি। মাত্র গত বছরই আমার সঙ্গে শিলচর গিয়ে ও প্রথম চা-বাগান দেখেছে। যতবার দেখি, ততবারই চা বাগানের দৃশ্য আমার চোখ জুড়িয়ে দেয়।
একেকটা চা-বাগানের নামও বেশ মজার। যেমন, এখানে একটির নাম তুরতুরি। কোনও বাচ্চা মেয়ের নাম হিসেবে বেশ মানিয়ে যায়। স্বাতী ঠিক করে ফেলল, এরপর চেনাশোনা কারও কন্যাসন্তান জন্মালে সে ওই নাম রাখতে বলবে।
চা-বাগানের পর জঙ্গল। মার্চ মাসের শেষ, অধিকাংশ গাছেরই পাতা ঝরে গেছে, তাই জঙ্গল তেমন ঘন মনে হয় না এবং এই জঙ্গলের মধ্যে মধ্যেও বসতি আছে। শোনা যায় গোরুর গলার ঘণ্টা।
এক জায়গায় রাস্তাটা দু-দিকে বেঁকে গেছে। একদিকে জয়ন্তী, অন্যদিকে ভুটানঘাট। জয়ন্তী আমার চেনা, বেশ কয়েক বছর আগে সেখানকার ডাকবাংলোয় স্বাতী আর আমি চমৎকার দুটি দিন কাটিয়ে গেছি। এবারে আমাদের গন্তব্য ভুটানঘাট।
যতটা কাছে মনে হয়েছিল, তা নয়, এর পরেও অনেকটা পথ। ভুটানঘাট বনবাংলোয় পৌঁছতে আমাদের সন্ধে হয়ে গেল।
আগে থেকে খবর না দেওয়া থাকলে খাবার-দাবার কিছুই পাওয়া যায় না। রিজার্ভেশন না থাকলে ফরেস্ট বাংলোতে কেউ হুট করে এসে জায়গাও পাবে না। আমাদের অভ্যর্থনা জানাবার জন্য কয়েকজন তৈরিই ছিল। চা পাওয়া গেল পৌঁছবার প্রায় সঙ্গে-সঙ্গেই।
আগাগোড়া কাঠ দিয়ে তৈরি দোতলা বাড়ি। ওপরের দুটি ঘরই বেশ প্রশস্ত। এই বাংলোটির প্রধান সৌন্দর্য এর স্থান নির্বাচন ও পরিপার্শ্ব। নিবিড় জঙ্গল, পাশেই নদী, ওপারে ভুটানের পাহাড়। অস্পষ্ট অন্ধকারে নদীটি অবশ্য দেখা যাচ্ছে না, একটা ঝরনার মতো শব্দ শোনা যাচ্ছে। খানিক বাদে পাহাড়ের মাথায় চাঁদ উঠল।
বাংলোটি বেশ যত্ন করে এবং কার্পণ্য না করে বানানো হয়েছে। দোতলায় দুটি ঘরের সামনেই বেশ চওড়া বারান্দা, আরও একটা বসবার জায়গা, ইচ্ছে হলে পঁচিশ-ত্রিশজন মানুষও বসতে পারে। আপাতত আমরা তিনটিমাত্র প্রাণী। ইলেকট্রিসিটির জন্য তার এবং বালব লাগানো আছে, কানেকশন নেই। কিন্তু জেনারেটরে আলো জ্বালানো যায়, সদলবলে কোনও মন্ত্রীটন্ত্রি এলে নিশ্চয়ই সেই ব্যবস্থা হয়, কিন্তু এখন ডিজেল ফুরিয়ে গেছে বলে জেনারেটর চালানো যাচ্ছে না, সেজন্য চৌকিদার এসে দুঃখ প্রকাশ করল। তাতে বরং খুশিই হলাম আমরা, জঙ্গলের মধ্যে ইলেকট্রিকের আলো বড় কর্কশ লাগে।
আফ্রিকার সেরিংগেটি অরণ্যের একেবারে মাঝখানে আমি একটা হোটেলে ছিলাম একবার। হোটেল বটে, কিন্তু সেখানে ঘর নেই, সবই তাঁবু। জঙ্গলের মধ্যে অনেকখানি জায়গা জুড়ে একেকটা তাঁবু, পাশাপাশি নয়। একটা থেকে অন্যটা দেখাই যায় না। একটি সুইস কোম্পানি সেই হোটেলটা চালাচ্ছে, আধুনিক সব ব্যবস্থাই আছে, বড় তাঁবু সংলগ্ন একটা ছোট তাঁবুতে বাথরুম, সেখানে ঝকঝকে পরিষ্কার কমোড আছে, শাওয়ারে গরম জল-ঠান্ডা জল দুরকমই পাওয়া যায়। কিন্তু ইলেকট্রিক আলো রাখেনি। হ্যারিকেন। রাত্রিবেলা মনে হয়, গভীর জঙ্গলে
একা এক তাঁবুতে শুয়ে আছি, সন্ধেবেলা সেখানে নানারকম জন্তু-জানোয়ারের সঙ্গে একটা জলহস্তীকেও ঘুরে বেড়াতে দেখেছিলাম। রাত্রিবেলা কাছাকাছি বিভিন্ন ধরনের ফোঁসফোঁসানি শুনে এক মুহূর্তের জন্যও ঘুমোতে পারিনি।
উত্তরবঙ্গের জঙ্গল অবশ্য তেমন ভয়াবহ কিছু নয়। হাতির উপদ্রব আছে, হাতির সংখ্যা যথেষ্ট বেড়েছে। বাঘও কিছু আছে, কিন্তু আমাদের সুন্দরবনের বাঘের তুলনায় সেগুলি প্রায় গান্ধীবাদী। বরং লেপার্ডগুলো দুষ্ট প্রকৃতির। (বাংলায় আমরা লেপার্ডকে ভুল করে চিতাবাঘ বলি, কিন্তু এই দুটি প্রাণীতে অনেক তফাত। আসল চিতাবাঘ পৃথিবীর দ্রুততম প্রাণী হয়েও অনেক দেশ থেকেই লোপ পেয়ে গেছে। আমাদের দেশেও নেই)। উত্তরবঙ্গের লেপার্ডগুলো মাঝে-মাঝে চা-বাগানেও ঢুকে পড়ে, মানুষকে আক্রমণও করে। তবে একসঙ্গে দু-তিনটি মানুষ দেখলে তারা পালায়।
আমাদের অবশ্য রাত্রিবেলা বাংলোর বাইরে যেতে নিষেধ করা হয়েছিল। তবু খাওয়া দাওয়ার পর ভাস্কর বলল, চল না নদীর ধারটা ঘুরে আসি, কী আর হবে? স্বাতীরও ভয়-ডর বলে কিছু নেই। না, কথাটা ঠিক হল না। স্বাতীর একটু-একটু ভূতের ভয় আছে, চোর-ডাকাতের ভয় আছে, কিন্তু রাত্রিবেলা জঙ্গলে ঘুরে বেড়াবার ব্যাপারে প্রবল উৎসাহ। নীচে নেমে এসে দেখি, বাইরে বেরোবার সব দরজায় তালা বন্ধ।
সকালবেলা ঘুম ভাঙল ময়ূরের ডাকে। আবহাওয়া চমৎকার। গরম একেবারেই নেই, একটু একটু ঠান্ডা শিরশিরে ভাব, তা বেশ মনোরম। বারান্দায় বসে চা খেতে-খেতে দিনের আলোয় পরিপাটি ভালো করে দেখা গেল। সামনে তাকালে জঙ্গলে, কিছু কিছু গাছের পাতা আছে, অনেক গাছই পাতা-ঝরা। ডান পাশের নদীটাই চোখকে বেশি টানে। অনেকখানি চওড়া নদী, কিন্তু জল দেখা যায় না, বড় বড় পাথরের চাঁই শুধু। ওপারের দুটো পাহাড়ের মাঝখানে খানিকটা ফাঁক, সেই জায়গাটা বেশি আলোকিত মনে হয়। যেন পাহাড়ের আড়াল থেকে গড়িয়ে গড়িয়ে আসছে আলো। সব মিলিয়ে একটা আকর্ষণীয় ছবি। প্রকৃতির ছবি যাঁরা আঁকেন, তেমন কোনও শিল্পী এই বিশেষ জায়গাটি দেখলে নিশ্চিত পছন্দ করতেন।
বাংলোর সামনে দিয়ে গেলে নদীটিতে জল চোখে পড়ে না। অথচ জলের শব্দ শোনা যাচ্ছে ঠিকই। বাংলোর পিছন দিক দিয়ে আরেকটা পথ আছে, মিনিট পাঁচ-সাত হাঁটতে হয়, তারপর হঠাৎ নদীটি চোখে পড়ে। হ্যাঁ, মাঝখান দিয়ে খানিকটা জলের প্রবাহ আছে ঠিকই, স্রোত আছে
বেশ, একটা জায়গায় ছোটখাটো একটা প্রপাতের মতো হয়ে আছে, সেই শব্দই বাংলো থেকে শোনা যায়।
সমতল বাংলায় আমরা যে ধরনের নদী দেখি, তার চেয়ে উত্তরবাংলার পাহাড়ি নদীগুলির চরিত্র একেবারে আলাদা। এইসব নদীর খাত বেশ বড়, কিন্তু সারা বছরের খুব কম সময়ই জল থাকে। বর্ষার সময় হঠাৎ ভরে যায়, আবার জল সরে যেতেও দেরি লাগে না। এমনও দেখেছি, এরকম একটা নদী, প্রায় শুকনো, দুয়েকদিন প্রবল বৃষ্টিতে একেবারে ভরে গেল, জল টগবগ করে ফুটছে, স্রোতে ভেসে যাচ্ছে গাছের ডালপালা। পাঁচ-ছ’দিন পরেই আবার আগের অবস্থা। এসব পাহাড়ে বরফ নেই, তাই নদীগুলি প্রায় বৃষ্টির বাহন। খাত বেশ চওড়া হলেও জলের ধারা একেক সময় একেক দিক থেকে বয়ে যায়। তাই দেখতে বড় হলেও আসলে এরা ছোট নদী।
নদীটার নাম কী? চৌকিদার, পাচক, দারোয়ান, কেউ কিছু বলতে পারে না। এ ওর মুখের দিকে তাকায়। এদের জীবনের গণ্ডি ছোট। সারাদেশে কত নদ-নদী আছে তা নিয়ে মাথা ঘামায় না। বাড়ির পাশে একটা নদীকেই ভালো করে জানে, চেনে সারা জীবন। সে নদী নদীই, তার আবার নামের কী দরকার।
একটু বেলায় আমরা গাড়ি নিয়ে বেরোলাম আরও জঙ্গলের দিকে।
জগদীশ একটা ব্যাপারে চিন্তিত। হঠাৎ হাতির পাল এসে পড়লে কী করা হবে? সরু রাস্তা, চট করে সব জায়গায় গাড়ি ঘোরানোও যায় না। হাতির পাল যদি গাড়িটাকে খেলনা ভেবে লোফালুফি শুরু করে দেয়? একটু আগেই আমাদের গভীর জঙ্গলের একটা জলাশয় ও সল্ট লিক দেখানো হয়েছে, যেখানে হাতি ও অন্যান্য জন্তু-জানোয়াররা আসে। সুতরাং হঠাৎ রাস্তা জুড়ে গাদাখানেক হাতি দেখতে পাওয়া অসম্ভব কিছু নয়।
আমি জগদীশকে ভরসা দিয়ে বললাম, তখন তুমি খুব জোরে-জোরে হর্ন বাজাবে। হাতিরা আওয়াজ পছন্দ করে না। নিজেরাই সরে যাবে।
ছোট-ছোট পাহাড় পেরিয়ে যাওয়া। পাশ দিয়ে নদীটা চলছে। কখনও চোখে পড়ে, কখনও হারিয়ে যায়। জঙ্গল মাঝে-মাঝে ফুরিয়ে গিয়ে অনেকখানি দিগন্ত। সেখানকার রুক্ষ পাহাড়ের ঢাল আর পাথুরে নদী দেখে মনে হয়, অনেক ওয়েস্টার্ন ছবিতে ঠিক এইরকম দৃশ্য দেখেছি। ওরা অনায়াসে এখানে এসে শু্যটিং করতে পারে।
এক সময় রাস্তাটা একদিকে বেঁকে শেষ হয়ে গেল নদীর ধারে। সেখানে কয়েকটা বাড়িঘর, ফরসা-ফরসা বাচ্চা ছেলেমেয়েরা দৌড়াদৌড়ি করছে। নদীটার ওপারে একটা ঝুলন্ত সেতু, সেটা দোলে। এই সেতু পেরিয়ে ভুটানের মানুষজন যাওয়া আসা করে। এখানে নদীতে বেশ জল, বেশ স্রোত।
আমরা সেতু পেরিয়ে ওদিকে গেলাম। কিন্তু নদী তো শুধু ওপর থেকে দেখলেই হয় না, কাছে গিয়ে জল ছুঁতে হয়। এখানে সেরকম ঠিক সুবিধে নেই। আগেই ঠিক করেছি ফিরে গিয়ে বাংলোর পিছনদিক দিয়ে নদীর ঘাটে চা কিংবা আরও কড়া গোছের কিছু পানীয় নিয়ে বসতে হবে। যে-কোনও নদীর জলে খানিকক্ষণ পা ডুবিয়ে বসে থাকা স্বাতীর প্রিয় ব্যসন।
সেতুর ওপারে বিশেষ কিছু নেই, বরং এপারেই কয়েকটা দোকানপাট আছে। অতি সাধারণ দোকান, অন্য বিশেষ কিছুই নেই, শুধু কিছু মদের বোতল সাজানো আছে।
একটা দোকানে দোকানদার নিজেই বসে-বসে ছাং খাচ্ছে। পেট মোটা বাঁশের কোঁড়ার মধ্যে সর্ষের দানার মতো কীসের যেন বীজ ঢেলে দেয়, তারপর তাতে গরম জল ঢালতে হয়। পাইপ দিয়ে টানলে অনেকটা হালকা বিয়ারের মতো লাগে। মাঝে-মাঝে আরও গরম-গরম জল ঢালতে হয়।
ভাস্কর এসব কখনও দেখেনি। জিগ্যেস করল, ওগুলো কী রে? ব্যাপারটা শুনে বলল, আমি টেস্ট করে দেখব।
তিনজনেই বসে গেলাম দোকানের বারান্দায়। দোকানদারটি অতি সুপুরষ। মেদবর্জিত, দীর্ঘ শরীর। সে ভাঙা-ভাঙা হিন্দি জানে, তার সঙ্গে গল্প হতে লাগল। সে এরকম একটা অখ্যাত স্থানে অতি সামান্য দোকান চালায় বটে, কিন্তু, তার এক ছেলে জাপানে চাকরি করতে গেছে, সেজন্য তার বেশ গর্ব। ছেলের ছবি দেখাল। কথায়-কথায় সে আরও জানাল, সকাল থেকেই সে এই ছাং পান করে। সন্ধের সময় থামে। তার পরেই বিছানা।
একজন বয়স্কা মহিলা দোকানের মধ্যে টুকটাক কাজ করে যাচ্ছে আপনমনে। খানিক পরে একজন বেশ ফুটফুটে যুবতী সেখানে দাঁড়াল, আর আমাদের দিকে তাকিয়ে ফিকফিক করে হাসতে লাগল, স্বাতী সম্পর্কেই তার কৌতূহল বেশি। যেন সে জানতে চায়, দুজন পুরুষের সঙ্গে একজন মাত্র নারী কেন?
দোকানদারটিকে ভাস্কর জিগ্যেস করল, এ মেয়েটি কে?
সে বলল, আমার বউ।
ভাস্কর ঠিক বুঝতে না পেরে বলল, ভেতরে ওই যে একজন, সে তা হলে কে?
দোকানদারটি বলল, দুজনেই আমার বউ।
দোকানদারটি বলল, আরও বেশি করা যায়। আমাদের রাজার চারটে বউ। রাজার চেয়ে বেশি বউ কেউ রাখতে পারবে না। চারটে পর্যন্ত ঠিক আছে।
ভাস্কর জিগ্যেস করল, আমি যদি এখানে একটা বাড়ি ভাড়া করে থাকতে চাই, পারব?
দোকানদারটি উৎসাহের সঙ্গে বলল, হ্যাঁ, পারবেন না কেন? ইন্ডিয়ানরা থাকতে পারে।
ভাস্কর আবার জিগ্যেস করল, বিয়ে করতে চাইলে বউ পাব?
লোকটি একগাল হেসে বলল, তাও পাবেন। আমি জোগাড় করে দেব। থাকুন না।
ভাস্কর বলল, আমি তা হলে এখানেই থাকব ঠিক করলাম। আমার চারটে বউ চাই।
আমি স্বাতীর দিকে তাকালাম। নিজের স্ত্রী সামনে থাকলে এই ধরনের রসিকতা করার সাহসও আমার নেই।বিয়াস খুব বড় নদী। হিমাচল প্রদেশের রোটাং পাস থেকে এর উৎপত্তি। ইচ্ছে করলে সে পর্যন্ত গিয়েও দেখে আসা যায়। পাহাড়ি খাত ধরে ঝরনার মতো নেমে এসেছে অনেকখানি। মানালি, কুলু, মাণ্ডি শহরগুলোর ধারে-ধারে ঝরনার বদলে নদী-নদী ভাব, তাও শীতকালে জলের বদলে পাথরই দেখা যায় বেশি।
বিয়াস নামটির তাৎপর্য এখন অনেকটা বদলে গেছে। এখন অনেকের ধারণা, মহাভারতের স্রষ্টা ব্যাসদেবের নাম থেকেই এই নদীর নাম। পৌরাণিক কাহিনিটি অবশ্য অন্য। সেকালের মুনি-ঋষিদের নানারকমের তেজ এবং নারীঘটিত কীর্তির কথা আছে, কিন্তু তাঁদের মধ্যে সবচেয়ে শান্ত, গভীর এবং নিষ্কলঙ্ক ছিলেন বশিষ্ঠ। সেই নিরীহ ঋষিরও একশোটি পুত্রকে হত্যা করে কল্মষপাদ রাক্ষস। নিদারুণ শোকে বশিষ্ঠ ঋষি প্রাণ বিসর্জনের সংকল্প নিয়েছিলেন। হঠাৎ লাফ দিলেন উঁচু পাহাড় থেকে, কিন্তু তাতেও তাঁর পুণ্য শরীর অক্ষত রয়ে গেল। তবু সংকল্প থেকে বিরত হলেন না বশিষ্ঠ, শক্ত দড়িতে নিজের হাত-পা বেঁধে ঝাঁপ দিলেন তাঁর আশ্রমের সামনের নদীতে। কিন্তু স্বয়ং প্রকৃতি এই মহাত্মার মৃত্যু চান না, তাই নদীর স্রোতে আপনাআপনি তাঁর বন্ধন খুলে গেল। বশিষ্ঠ আবার উদ্বুদ্ধ হলেন বেঁচে থাকার মন্ত্রে। এই নদী তাঁকে শাপমুক্ত করেছে বলে, তিনি এর নাম দিলেন বিপাশা। সেই বিপাশা এখন বিয়াস। অবশ্য ব্যাসদেবের সঙ্গেও এই নদীর সংস্রব আছে, এর তীরেই নাকি ছিল ব্যাসদেবের আশ্রম। রোটাং পাসে যেখানে এই নদীর উৎস, সেই জায়গাটির নাম বিয়াসকুণ্ড।
কুলু-মানালির সৌন্দর্য বিখ্যাত এবং সেই খ্যাতির টানেও সারা বছরই বড় ভিড়। এমনকী শীতকালেও পর্যটকদের স্রোত অব্যাহত। যারা কুড়ি বছর আগে মানালি গেছে, তারা এখন ওই জায়গায় গেলে চিনতেই পারবে না। যেমন স্বাতী পারেনি। আগেরবার এসে কোথায় ছিল, সে জায়গাটা খুঁজেই পায় না, আমাদের কাছে যা বর্ণনা দিয়েছিল, তা মেলে না কিছুই। ফাঁকা জায়গা একটুও নেই, হোটেলে-হোটেলে ধূল পরিমাণ। কীসব বড়-বড় হোটেল, দেখলে তাক লেগে যায়। কাশ্মীর উপত্যকায় অশান্তি এবং নিরাপত্তার অভাবের জন্য এখন ভ্রমণকারীরা দল বেঁধে আসে কুলু-মানালিতে। মধুর অভাবে গুড় যেমন। তা মধুর চেয়েও নতুন ওঠা ঝোলা গুড় কম সুস্বাদু নয়। কাশ্মীরের মতো বড়-বড় হ্রদ এখানে নেই, অত উচ্চ গিরিচূড়াও নেই, কিন্তু কুলু-মানালিতে যেন হিমালয়ের বুকের ওপর বসে থাকার মতো অনুভূতি হয়। কাশ্মীরের সঙ্গে এ জায়গায় তুলনা টানা ঠিক নয়, দুটি জায়গা দুরকম, নিজস্বভাবে আকর্ষণীয়।
আমরা ঠিক করেছিলাম নিরিবিলিতে একটা ছোট্ট জায়গায় থাকব। যে জায়গার নাম ট্যুরিস্ট ম্যাপে নেই, যেখানে কন্ডাক্টেড ট্যুর যায় না, যেটা তীর্থস্থান নয়। মাণ্ডির ডিভিশনাল কমিশনার সুদৃপ্ত রায় আমার বন্ধু ভাস্করের ভাগনে, সে-ই সুপারিশ করল, আপনারা কসোল-এ যান।
প্রথমে বুঝতে পারিনি। কসৌলি তো বিখ্যাত জায়গা। ধরমপুর থেকে যেতে হয়। সেখানে পাবলিক স্কুল আছে, হাসপাতাল আছে, হিমালয় প্রেমিকদের অবশ্য দ্রষ্টব্য একটি স্থান। সেখানে তো ভিড় লেগে থাকবেই। তা ছাড়া, কসৌলি এখান থেকে অনেক দূরে।
সুদৃপ্ত হেসে বুঝিয়ে দিল, কসৌলি নয়, কসৌল, এর নাম বিশেষ কেউ জানে না, আমাদের রুচি বুঝেই সে বলেছে, সেখানে একটিমাত্র হোটেল ও কিছু গেস্টহাউস আছে। কোনওরকম উত্তেজনা নেই, আওয়াজ নেই। সুদৃপ্তর ব্যবস্থাপনায় পরদিন সকালেই আমরা রওনা দিলাম সেদিকে।
মাণ্ডি থেকে কুলু-মানালির দিকে একটিই মাত্র পথ। বিপাশা নদীর পাশে পাশে। কখনও নদীর এপারে, কখনও ওপারে। মাঝে-মাঝে যেমন ছোট ছোট উপনদী-শাখানদী আছে, সেইরকম ছোট-ছোট রাস্তাও বেরিয়ে গেছে এদিকে-ওদিকে। কুলু পৌঁছনোর আগেই আমরা সেরকম একটা পথে বেঁকে গেলাম ডানদিকে।
মাঝে-মাঝে রাস্তাটি বেশ সরু, রোমাঞ্চকর বলা যেতে পারে, হঠাৎ দুদিক থেকে দুটি গাড়ি এসে পড়লে বুক দুরুদুরু করে। এইসব রাস্তায় বাস উলটে পড়ার দৃশ্য একবার না একবার চোখে পড়বেই।
এই রাস্তার পাশে পাশেও একটি নদী। নাম জানা গেল, পার্বতী। বেশ সরল, সুন্দর নাম। চওড়া বেশি নয়, তাই জলের তোড় টের পাওয়া যায়।
কসৌল-এ পৌঁছবার আগে রাস্তায় যেসব মানুষজন দেখা গেল, তাদের মধ্যে বিদেশিই বেশি। পরে শুনেছিলাম, যে-কোনও কারণেই হোক, ইতালিয়ানদের কাছে এই ক্ষুদ্রস্থানটি বেশ জনপ্রিয়।
হোটেলটিতে পৌঁছে আমরা আশ্বস্ত হলাম।
পুরো হোটেলটিতে আমরা ছাড়া আর লোকই নেই বলতে গেলে। এটা হোটেলের মালিকের পক্ষে দুঃখের বিষয় হলেও আমাদের বেশ ভালো লাগল। একটু পরেই জানা গেল, এত যে সাহেব-মেম আসে, তারা সাধারণত হোটেলে ওঠে না, তারা দু-তিন মাসের জন্য গ্রামের মধ্যে বাড়ি ভাড়া নেয়, নিজেরা রান্না করে খায়। সেই জন্যই অনেক সুন্দর-সুন্দর কটেজ তৈরি হয়েছে এ অঞ্চলে।
আমরা মোট চারজন, কিন্তু আমাদের তিনটি ঘর লাগে। স্বামী-স্ত্রীর একটি, পয়সা বাঁচানো গেলেও ভাস্কর ও অসীম কিছুতেই এক ঘর শুতে রাজি নয়। অসীমের ধারণা, ভাস্করের খুব জোরে নাক ডাকে, তাই এক ঘরে থাকলে সে রাতে ঘুমোতে পারবে না। ভাস্করের জোরে নাক ডাকে ঠিকই, যেমন আমারও রীতিমতো নাসিকা গর্জন হয়, সেটা স্বাতীর সহ্য হয়ে গেছে, কিন্তু অসীমের নিজেরও যে নাক ডাকে, তা সে জানে না। বিয়ে তো করল না, না-হলে তার স্ত্রীই জানিয়ে দিত।
পাশাপাশি তিনটি ঘর পাওয়া গেল সহজেই। ডাকলেই বেয়ারারা ছুটে আসে, অন্য কোনও কাজ নেই তো। হোটেলটার চারদিকে যেন ঘিরে আছে পাহাড়, কয়েকটি চূড়া বরফমণ্ডিত। পাহাড়গুলির গায়ে নিবিড় জঙ্গল। আর হোটেলের পিছন দিকে, অদূরে পার্বতী নদী।
নদীর ধারে-ধারে আপেল বাগান। এই অঞ্চলের আপেল বিখ্যাত। আপেল আর পর্যটন, এই দুটি কারণে এখানকার মানুষদের দারিদ্র্য বেশ কম।
সন্ধেবেলা আড্ডা হয় ভাস্করের ঘরে। ফেব্রুয়ারি মাস, দিনের বেলাতেই বেশ শীত, সূর্যাস্তের পর বাইরে বেরোতেই ভয় করে। ভাস্কর আর অসীম তিন যুগ ধরে আছে, লন্ডন ও প্যারিসে, কিন্তু ঘরের মধ্যে বসেও ভাস্করের বেশি শীত করে। গায়ে জড়িয়েছে চাদর, পায়ের কাছে জ্বলন্ত হিটার। সেই তুলনায় অসীমের শীতবোধ কম।
যখন আমরা একসঙ্গে কোথাও বেড়াতে যাই, ভাস্কর অনেক কিছু গুছিয়ে নিয়ে আসে। প্রচুর কাজুবাদাম, নানারকম বিস্কুট, চানাচুর, এমনকী জোয়ান-এলাচ মেশানো মশলা পর্যন্ত। নানাবিধ উত্তম পানীয় তো থাকবেই, এবং অবশ্যই অ্যান্টাসিড ট্যাবলেট ডজন-ডজন। জীবনের আর সবক্ষেত্রে ভাস্করের স্বভাব এলোমেলো ও ভুলোমনা, শুধু ভ্রমণের ব্যাপারেই তার পরিকল্পনা নিখুঁত।
প্রথমে চা দিয়ে শুরু হয়, তারপর কড়া পানীয়, আড্ডার ঝোঁকে রাত গভীর হয়ে যায়। আমাদের মধ্যে একমাত্র স্বাতীই আগে দুবার কুলু-মানালি ঘুরে গেছে, অনেকদিন আগে অবশ্য, সেই জন্য এবারে এদিকে আসার ব্যাপারে তার প্রাথমিক আপত্তি ছিল। কিন্তু কসৌল তার পছন্দ হয়ে গেল। এখানকার নিস্তব্ধতা, আবার পাহাড়ের গভীর উপস্থিতি। দুটি মিলিয়ে বিচিত্র অনুভূতি হয়।
ভাস্কর ঘুমকাতুরে, জাগে অনেক দেরিতে। স্বাতী উঠে পড়লেও তার বাইরে বেরোবার জন্য প্রস্তুত হতে সময় লাগে। অসীমের স্বভাবে কৌতূহলবৃত্তি প্রবল, যে-কোনও নতুন জায়গায় গিয়ে সে চতুর্দিকে ঘুরে দেখে নিতে চায়। তা ছাড়া তার ফটোগ্রাফির ঝোঁক, ক্যামেরার ব্যাগ তার কাঁধে ঝোলানো থাকে সব সময়, তাতে তিন-চার রকম ক্যামেরা, পাঁচ-ছ’রকম লেন্স। সকাল সকাল অসীম বেরিয়ে পড়তেই আমি হলাম তার সঙ্গী।
আপেল বাগানের একেকজন মালিকের সীমানা কাঁটাতার দিয়ে ঘেরা, তাই প্রথমে নদীর পারে পৌঁছবার রাস্তাটা খুঁজে পাই না। হোটেলের সামনের রাস্তাটা চলে গেছে মণিকরণের দিকে। সেটা ধরে খানিকটা এগোতেই একটা সরু পথ চোখে পড়ল নদীর দিকে। পথ মানে বড়-বড় পাথর ফেলা, যেতে হয় ডিঙিয়ে। আমাদের বাংলা-বিহারে যে-কোনও লোকালয়ের নদীর ধারে সকালবেলা না যাওয়াই ভালো, গেলে অনেক পুরুষের বসে থাকা উন্মুক্ত পশ্চাৎ-দৃশ্য দেখতে হয়। এখানে কেউ নদীকে সেভাবে ব্যবহার করে না। তা ছাড়া এই শীতে বরফ-গলা নদীর জল ছোঁবে কে?
উঁচুর দিক থেকে নেমে আসছে পার্বতী নদী, ধাপে ধাপে, তাই তার স্রোতে মৃদু কুলুকুলু ধ্বনি আছে। মাঝে-মাঝে ভেসে আসছে ভাঙা ডালপালা। নামের জন্যই নদীটিকে মনে হয় সুন্দরী রমণী, সে যেন আপনমনে গান গাইতে-গাইতে চলেছে।
জলের মধ্যে একটি আধো-ডোবা পাথরে একটি ফড়িং একেকবার বসছে আর উড়ে যাচ্ছে। ঠিক মুহূর্তে ফড়িংটিকে ধরবার জন্য ক্যামেরা তাক করে আছে অসীম, মিনিটের পর মিনিট কেটে যাচ্ছে। ভালো ছবি তুলতে ধৈর্য লাগে। আন্তর্জাতিক দুয়েকটি প্রতিযোগিতাতেও অসীম তার ছবি পাঠায়। ফড়িং-মাকড়সা-গুবরে পোকা, এইসবের ছবিই নাকি বেশি পুরস্কারযোগ্য। আমার অত ধৈর্য নেই। আমি ফড়িংকে ছেড়ে দেখতে থাকি নদীর ওপারের বনরাজি। মনে হয়, হঠাৎ যেন ওর মধ্য থেকে হরিণ বেরিয়ে আসবে। আমি সুন্দরবনে গিয়ে কখনও বাঘ দেখিনি, কিন্তু ভোরবেলা লঞ্চের ছাদ থেকে দেখেছি জঙ্গলের প্রান্তে এক পাল হরিণ।
জঙ্গলের ওপাশে পাহাড়ের চূড়া, প্রথম সূর্যের আলোয় ঝকঝক করছে বরফ। স্বর্ণকিরীট একেই বলা যায়। অসীমকে বললাম, এই পাহাড়ের ছবি তুলবে না? দ্যাখো, দ্যাখো–
মনঃসংযোগ নষ্ট হওয়ায় বিরক্তভাবে ভুরু কুঁচকে বলল, ওতে নতুনত্ব কী আছে?
পাহাড়ের তুলনায় একটি ফড়িং-এর ওড়াউড়িতে কী এমন নতুনত্ব থাকতে পারে, তা আমার পক্ষে বোঝা সম্ভব নয়। বুঝলে তো আমিও ফটোগ্রাফার হতাম।
একটু পরে অসীম বললে, চলো, নদীটার ধার দিয়ে দিয়ে খানিকটা এগোই।
বেশি দূর যাওয়া গেল না অবশ্য। নদীর কিনারে কোনও রাস্তাই নেই, অনবরত পাথর ডিঙোতে হয়, কোথাও ডিঙোনোও যায় না। পার্বতী নিরিবিলিতে থাকতে চায়।
দুপুরবেলা আমরা এগোলাম পাকা রাস্তা ধরে, গাড়ি নিয়ে। কিছু দূরেই মণিকরণ, একটি তীর্থক্ষেত্র। হিন্দু এবং শিখ, দুই ধর্মেরই তীর্থ বলে সারা বছরই এখানে জনসমাগম লেগে থাকে।
মণিকরণের কাছাকাছি এসে পার্বতী নদীর এমন একটা রূপ চোখে পড়ে, যায় তুলনা পাওয়া ভার। নদীর জল থেকে ধোঁয়া বের হচ্ছে।
এদিককার কোনও পাহাড়ের হিমবাহ থেকেই এই নদীর উৎপত্তি। বরফ-গলা জল নিশ্চিত ঠান্ডা হওয়ার কথা। কিন্তু এই অঞ্চলে যত্রতত্র উষ্ণপ্রস্রবণ। নদীর ধার ঘেঁষেও কোথাও-কোথাও মাটি খুঁড়ে উষ্ণপ্রস্রবণ বেরিয়ে আসছে, সে জল এমনই গরম যে নদীকেও তপ্ত করে তুলেছে।
একদিকে গাড়ি রেখে, একটা কাঠের সেতু পেরিয়ে মণিকরণে যেতে হয়। সেতুর নীচে দেখি, এক জায়গায় পার্বতী নদী টগবগ করে ফুটছে। এরকম দৃশ্য আমি আগে কখনও দেখিনি।
গুরু নানক নাকি মণিকরণে এসেছিলেন, তাই শিখদের কাছে এই স্থানটি খুব পবিত্র। একটা প্রকাণ্ড ধর্মশালা রয়েছে। আর সব উষ্ণপ্রস্রবণকেই হিন্দুরা তীর্থস্থান মনে করে। একটি বড় রামমন্দির আছে, আরও অনেক মন্দির। কয়েক জায়গায় প্রকৃতির গরম জলে স্নান করার ব্যবস্থা।
অনেক শেতাঙ্গ সেখানে দিব্যি কালো মানুষদের সঙ্গে স্নান করছে। কয়েকটি হোটেলেও ওইরকম স্নানের ব্যবস্থা আছে, হোটেলের বাথরুমে উষ্ণপ্রস্রবণের জল।
তীর্থস্থান মানেই প্রচুর টুকিটাকি জিনিসপত্রের দোকান, আর রেস্টুরেন্ট। এক জায়গায় দেখি, বাংলায় লেখা, ‘বউদির দোকান’। সেখানে নিশ্চিত ভাত-মাছের ঝোল পাওয়া যায়। আমি প্রবাসে গিয়ে বাঙালি খাওয়া একেবারে পছন্দ করি না। নিত্যি তিরিশ দিন বাড়িতে যা খাচ্ছি, প্রবাসে বেড়াতে গিয়ে তা খাব কেন? প্যারিসে আমাদের এক বাঙালি বন্ধুর স্ত্রী ফরাসিনী। তাঁদের বাড়িতে গেলেই বন্ধুর স্ত্রী আমাদের ভাত-ডাল-তরকারি খাওয়াবার জন্য ব্যস্ত হয়ে পড়েন। তাঁর অপটু হাতের রান্না ডাল-তরকারির চেয়ে ফরাসি খাদ্যদ্রব্য পেলে যে আমরা অনেক বেশি প্রীত হতাম, তা তাঁকে বোঝানো যায় না।
মণিকরণ একটি উপত্যকার মধ্যে। চতুর্দিকের দৃশ্য ভারী মনোরম। ভাস্কর বলল, আগে এই জায়গাটা নিশ্চয়ই খুব সুন্দর ছিল, এখন এত বাড়ি-ঘর উঠে ঘিঞ্জি হয়ে গেছে। আমার হাতে যদি ক্ষমতা থাকত, আমি এখানে এত বাড়ি বানানো নিষিদ্ধ করে দিতাম।
অসীম বলল, ওটাই তো এ দেশের দোষ। কেউ কিছু চিন্তা করে না, সুন্দর জায়গাকে সুন্দর রাখতে জানে না।
অসীম ও ভাস্কর দুজনেই বিদেশে থাকে, ওদের পাসপোর্টও ভারতীয় নয়, কিন্তু অসীম এ দেশের নিন্দে শুরু করলেই ভাস্কর তার বিপক্ষে চলে যায়। স্বাতীও তখন ভাস্করের সঙ্গে যোগ দিয়ে অসীমকে বকাবকি শুরু করে। আমি অধিকাংশ সময়েই নিরপেক্ষ শ্রোতা।
কিছুক্ষণ ঘোরাঘুরির পর স্বাতী বলল, এখানে একদিন থেকে গেলে হয় না?
তৎক্ষণাৎ আমরা তিনজন পুরুষ একমত হয়ে জানালাম যে, না, তা হতেই পারে না। ভিড়ের জায়গায় থাকব না ঠিক করেই এসেছি, এর চেয়ে কমোল অনেক ভালো।
আমি মন্দির-মসজিদ-গির্জা বাইরে থেকেই দেখা পছন্দ করি। স্বাতী ভেতরেও যেতে চায়। এখানকার মন্দিরগুলিতে ভাস্কর্য-স্থাপত্যের কোনও বৈশিষ্ট্য নেই, তাই কাছে গিয়েও দেখার মতো কিছু নয়। কিন্তু স্বাতী দুয়েকটি মন্দিরের ভেতরে যাবেই ঠিক করেছে। ভাস্কর শিভালরি দেখিয়ে সঙ্গ দেয় স্বাতীকে।
অসীম ছবি তোলার জন্য বিষয় খুঁজতে চলে যায়, এদিক ওদিক। আমি বসে ওদের জন্য অপেক্ষা করি একটি চায়ের দোকানের বেঞ্চে।
চা অত্যন্ত বিস্বাদ, দুধে ফোঁটানো, বেশি চিনি। কম চিনির ব্যাপারটা এরা বোঝেই না। আজকাল ট্রেনের চা-ওলারাও আগে থেকে মিষ্টি মিশিয়ে রাখে, তাতে বাইরে চা খাওয়ার আনন্দটাই চলে গেছে। মাটির ভাঁড়ও নেই, সেই সোঁদা গন্ধ মেশানো চায়ের জন্য মন কেমন করে।
সিগারেট টানতে টানতে উলটোদিকের বাড়ির দেওয়ালে একটা বড় পোস্টার চোখে পড়ল। মাঝখানে একটি যুবকের ছবি, তার তলায় লেখা, দশ হাজার ডলার পুরস্কার।
উঠে গিয়ে ইংরিজিতে লেখা পোস্টারটি ভালো করে পড়লাম।
খুব মর্মস্পর্শী ব্যাপার। কানাডার এক মহিলা সেই পোস্টারটি লাগিয়ে গেছেন। ছবিটি তাঁর একমাত্র ছেলের, সে নিরুদ্দেশ। দু-মাস আগে সেই ছেলেটি এই মণিকরণ থেকে তার মায়ের সঙ্গে টেলিফোনে কথা বলেছিল, তারপর থেকে আর তার সন্ধান পাওয়া যাচ্ছে না। ভদ্রমহিলা নিজে এখানে এসেছিলেন খোঁজ করার জন্য। এই পুরস্কারের কথা ঘোষণা করে পোস্টার লাগিয়ে গেছেন অনেক জায়গায়।
ফিরে এসে দোকানদারটিকে জিগ্যেস করলাম, ওই নিরুদ্দিষ্ট ছেলেটির বিষয়ে কিছু জানেন নাকি?
দোকানদারটি বললেন, ওই বিদেশি যুবকটিকে তিনি চিনতেন। মণিকরণে থেকেছে অনেকদিন। এই দোকানে চা খেতেও আসত। একদিন সে পার্বতী নদীর উৎস সন্ধান করতে পোঁটলা-পুঁটলি নিয়ে একা চলে গিয়েছিল পাহাড়ে। আর ফিরে আসেনি। পাহাড়ের পর পাহাড়, কোথায় সে হারিয়ে গেছে, কী করে আর জানা যাবে!
আমি পার্বতী নদীর ধারে গিয়ে দাঁড়ালাম।
যুবকটি কি শেষ পর্যন্ত পার্বতীর উৎসমুখে পৌঁছতে পেরেছিল? কত দূর থেকে এসেছিল সে, একা-একা কেন গেল ওই দুর্গম পাহাড়ে।
সে বোধহয় এই নদীর প্রেমে পড়ে গিয়েছিল। নদী তাকে বুকে টেনে নিয়েছে?প্রথমবার গিয়েছিলাম ট্রেনে। দ্বিতীয়বার গাড়িতে। বলাই বাহুল্য, প্রথমবারের রোমাঞ্চ অনেক বেশি ছিল।
বিচিত্র নামের জায়গা রাজা-ভাত-খাওয়া। সেখান থেকে ট্রেন। রাজাদের স্মৃতিবিজড়িত হলেও জায়গাটি অকিঞ্চিকর, কিছুই নেই বলতে গেলে। জায়গাটি আমার বিশেষ কারণে মনে আছে। ওখানেই আমি তক্ষক নামে প্রাণীটি প্রথম দেখি। ছোটবেলা থেকে তক্ষকের ডাক অনেকবার শুনেছি। কিন্তু সচরাচর প্রাণীটিকে চোখে দেখা যায় না। অনেক পুরোনো বাড়িতে তক্ষক লুকিয়ে থাকে। ওদের ডাকও নির্দিষ্ট থাকে। কোনওটি প্রত্যেকবার পাঁচবার ডাকে, কোনওটা সাতবার। বেশ জোরে, ‘তক্ষো’, তক্ষো’ করে ডাকে, সেই থেকেই নামটি এসেছে। লোকের ধারণা, তক্ষক একটা সাপ। মহাভারতে অতি বিষধর তক্ষক রাজা পরীক্ষিৎকে দংশন করেছিল। রাজা-ভাত-খাওয়া স্টেশনের বাইরে খুব কাছেই সেই ডাক শুনে দৌড়ে গিয়ে দেখি, একটা শালগাছের গায়ে উলটোদিকে মুখ করে আছে। সাপ মোটেই না, একটা গিরগিটির মতন প্রাণী। আরও একটু লম্বাটে, ধূসর। আমরা কাছে যেতেই সড়াৎ করে ডালপাতার মধ্যে অদৃশ্য হয়ে গেল। তক্ষক কারুকে কামড়েছে বা তক্ষকের কামড়ে কেউ মারা গেছে, এমন কখনও শুনিনি। মনে হল, টিকটিকির মতনই নিরীহ প্রাণী।
রাজা-ভাত-খাওয়া থেকে ঘন জঙ্গলের মধ্য দিয়ে ট্রেন, প্রধানত মাল বহনের জন্য। কাঠ ও ডলোমাইট নিয়ে যায়। যাত্রীর সংখ্যা সামান্য। বৃষ্টি পড়েছিল বলে যাত্রাটা আরও উপভোগ্য হয়েছিল। জঙ্গলে বৃষ্টি, আঃ, তার চেয়ে মাদকতাময় আর কী হতে পারে। মাত্র মোলোলা কিলোমিটার পথ, কু-ঝিক-ঝিক করে ট্রেনটি চলছিল। ঠিক ছেলেবেলার মতন। এখন ট্রেনের শব্দ বদলে গেছে। সেই ট্রেন এখনও চলে কিনা, জানি না। দ্বিতীয়বার যখন যাই, তখন সেই ট্রেন বন্ধ ছিল সাময়িকভাবে। যেতে হয়েছিল গাড়িতে। গাড়িটা পাওয়া গিয়েছিল পর্যটন দপ্তরের সৌজন্যে। জঙ্গলের মধ্য দিয়ে গাড়ির পথও মনোরম। কিন্তু বৃষ্টি পড়েনি। গাড়িতে শুধু স্বাতী আর আমি। যেহেতু আমার দ্বিতীয়বার, তাই আমি প্রথমবারের সঙ্গে তুলনা করছিলাম। কিন্তু স্বাতীর প্রথম দর্শনের জন্য মুগ্ধতা বেশি।
জয়ন্তীতে পৌঁছলাম দুপুরের আগেই। পি ডব্লু ডি বাংলোটি আগে থেকেই আমাদের জন্য সংরক্ষিত ছিল। পুরোনো আমলের বাড়ি, দোতলার দুটি ঘর, সামনে বারান্দা। এবং সেখান থেকেই দৃশ্যটি প্রথাসিদ্ধ সুন্দর। সামনেই নদী, ওপারে নিবিড় জঙ্গল, পটভূমিকায় পাহাড়। এরকম দৃশ্য কখনও পুরোনো হয় না।
নদীর নামও জয়ন্তী। জঙ্গলের ওপাশেই ভুটান, সেখানকার কোনও পাহাড় থেকে নেমে এসেছে। কিছুদূর বয়ে মিশে গেছে রাইডাক নদীতে। জয়ন্তীর মতন ছোট নদী সারাদেশে কত যে ছড়িয়ে আছে। ছোট হলেও নগণ্য নয়। লিটল ম্যাগাজিনের মতন, তেজ আছে। আগেরবার বর্ষার সময় এসে দেখেছি, বেশ লাফিয়ে-লাফিয়ে ছুটছিল। নৃত্যপরায়ণও বলা যায়। মনে হয়েছিল, এখন-তখন গতি পালটে ফেলতে পারে। এখন অবশ্য শরৎকাল, জল অনেক কম। মাঝে মাঝে পাথর জেগে আছে, তবে ধারাটি ঠিক প্রবাহিত।
জয়শ্রীতে এসে একটা ব্যাপারে খটকা লাগল। কেমন যেন নিঃশব্দ, জনশূন্য ভাব। আগেরবার ডিনামাইটের কোয়ারির জন্য অনেক লোকজন দেখেছি। মাঝে-মাঝে ডিনামাইটের বিস্ফোরণের শব্দ শোনা যেত। এখন এত শুনশান কেন? চৌকিদারের কাছে খোঁজ নিয়ে জানা গেল, পরিবেশ দূষণ সংক্রান্ত কী একটা মামলায় ডলোমাইট খোঁড়া সাময়িকভাবে বন্ধ আছে। ট্রেনও চলছে না। লোকজন আসবে কোথা থেকে?
নির্জনতাই তো বেশি পছন্দ হওয়ার কথা। আমি হাঁফ ছেড়ে বাঁচলাম। আজকাল তো প্রসিদ্ধ সুন্দর জায়গাগুলিতে একেবারেই যেতে ইচ্ছে করে না। সেখানে লোকজন গিসগিস করে, আর বাঙালিদের এমনই সংগীত-প্রীতি যে জঙ্গলে গিয়েও ট্রানজিস্টার বাজাতে হয়। তবে, জায়গাটা এত ফাঁকা-ফাঁকা দেখে স্বাতীর মুখে-চোখে যেন খানিকটা অস্বস্তির ভাব। তার কারণ, আলিপুরদুয়ারে একজন স্বাতীর কানে-কানে বলে দিয়েছে, জয়ন্তীর পুরোনো বাংলোটায় ভূত আছে।
দুপুরটা আর বেরুনো হল না। বিকেলবেলা চা-পানের পর আমরা ভ্রমণের জন্য তৈরি হয়ে নিলাম। সঙ্গে গাড়ি থাকলে একটা মুশকিল এই যে, পায়ে হেঁটে ঘোরাঘুরির সুখ পাওয়া যায় না, গাড়ির ড্রাইভার সঙ্গে-সঙ্গে এগিয়ে আসে। আমরা গাড়ি নিতে না চাইলে সে মনে করে, তার ডিউটিতে বুঝি কিছু গাফিলতি হচ্ছে।
জয়ন্তী নদী হেঁটেই পার হওয়া যায়, গাড়ি চলার জন্যও একটা ফেয়ার ওয়েদার ব্রিজ মতন। করা আছে, ওপারের জঙ্গলের মধ্যেও প্রশস্ত রাস্তা। আগেরবার লরি চলাচল করতে দেখেছি। এখন সব বন্ধ।
কিছুদূর গিয়ে ঢুকলে মহাকালের মন্দির দেখা যেতে পারে। মন্দির মানে কয়েকটি গুহা। সেখানে স্ট্যালাগটাইট ও স্ট্যালাগমাইটের কিছু কিছু আকৃতি আছে, সেগুলি প্রকৃতির সৃষ্টি, ভক্তরা মনে করে ঠাকুর-দেবতা। কাশ্মীরে অমরনাথের বরফের পিণ্ডটাকে যেমন অনেকে মনে করে শিবলিঙ্গ।
আমাদের সে পর্যন্ত যাওয়া হল না। হঠাৎ অন্ধকার হয়ে এল, এখনই সন্ধে হওয়ার কথা নয়, কিন্তু আকাশে ঘনিয়ে এসেছে মেঘের গায়ের রঙের মেঘ। হেডলাইট জ্বালাতে হল গাড়িতে। ড্রাইভারটা গম্ভীর ধরনের। কিছু জিগ্যেস করলে শুধু ‘হ্যাঁ’ বা ‘না’ উত্তর দেয়। একসময় সে বলে উঠল, স্যার, হঠাৎ হাতির পাল এসে পড়লে মুশকিল হবে। আগে একবার এরকম হয়েছিল, তখন গাড়ি ঘোরাতে এমন অসুবিধে হয়…
এখানে হাতির সংখ্যা প্রচুর। ছুটকো-ছাটকা দু-একটা বাঘও থাকতে পারে। উত্তরবঙ্গের বাঘদের ভয় পাওয়ার বিশেষ কারণই নেই। সুন্দরবনের রয়েল বেঙ্গল টাইগারের মতন তারা অত চতুরও নয়, হিংস্রও নয়। চা বাগানের আশেপাশে যেসব লেপার্ডগুলো ঘুরে বেড়ায়, তারাও গাড়ি দেখলে ভয়ে পালিয়ে যায়। আসল সমস্যা হাতির পাল নিয়ে। তারাও যে তেড়ে এসে আক্রমণ করে, তা নয়, কিন্তু জঙ্গলের মধ্যে দিয়ে রাস্তা পার হওয়ার সময় তারা কোনও বিঘ্ন পছন্দ করে না। কাছাকাছি গাড়ি দেখলে খেলাচ্ছলে উলটে দিতেও পারে। আগেরবার আমি হাতির পালের গতি ফেরাতে জঙ্গল-কর্মীদের পটকা ফাটাতে দেখেছি।
ঝুঁকি না নিয়ে আমরা ফেরার পথ ধরলাম। সবে সন্ধে হয়েছে। এখনই ঘরের মধ্যে ঢুকে যাওয়ার কোনও মানে হয় না। অত মেঘ, কিন্তু বৃষ্টি এল না। কিছুক্ষণ বসে রইলাম নদীর ধারে। দূরের পাহাড়ের রেখা আস্তে আস্তে মিলিয়ে যাচ্ছে আকাশে। অন্ধকার হলে সব জঙ্গলকেই গম্ভীর আর রহস্যময় মনে হয়।
যে-কোনও নদীর কাছে গেলে স্বাতী তার জল ছোঁবেই। বালিকার মতন লঘু পায়ে পাথরের ওপর দিয়ে লাফিয়ে-লাফিয়ে সে জলধারার কাছে গিয়ে আঁজলা করে জল মাথায় ছোঁয়াল। আমি উঠে পড়লাম। কাছাকাছি সর-সর শব্দ হচ্ছে মাঝে-মাঝে। এখানে সাপ থাকা বিচিত্র কিছুনয়।
এইসব বাংলোয় তাড়াতাড়ি খেয়ে নিতেই হয়। খাওয়া-দাওয়া চুকিয়ে দিতে পারলেই চৌকিদারের ছুটি। ভাত, ডাল, ঢ্যাঁড়শের তরকারি আর মুরগির ঝোল। এ ছাড়া অন্য কিছু আশা করাই যায় না।
খেতে-খেতে স্বাতী ফস করে চৌকিদারকে জিগ্যেস করল, এই বাংলোয় ভূত আছে?
চৌকিদার উত্তর না দিয়ে আমাদের দিকে চেয়ে রইল। তার এই নৈঃশব্দই রহস্যময়।
আরও একবার জিগ্যেস করায় সে বলল, কী জানি। আমি তো কখনও ওপরের ঘরে থাকিনি। তবে দু-একজন বাবু বলেছে–
চৌকিদারকে আরও জেরা করে জানা গেল, ইংরেজ আমলে নাকি এখানে এক মেমসাহেব খুন হয়েছিল। সে অনেককাল আগের কথা। সেই মেমসাহেবকে নাকি এখনও কেউ কেউ দেখে। এরকম গল্প থাকলে স্থানটি আরও রোমাঞ্চকর হয়। ভূত নয়, পেত্নী, মেমপেত্নী।
স্বাতী যে ভূতে ঠিক বিশ্বাস করে, তা নয়, কিন্তু ভূতের ভয় পেতে খুব ভালোবাসে। গা ছমছমানিটাই উপভোগ করে মনে হয়।
ভূতের কাহিনি যেখানে জড়িয়ে আছে, সেখানে ও রাত্তিরে বাথরুমে যেতেও ভয় পায় রীতিমতন। সত্যি সত্যি কোনও ভূতের সামনে পড়লে ও মূৰ্ছা যাবে নিশ্চিত, আবার কোনও একদিন একটা ভূত দেখে ফেলার ইচ্ছেও আছে পুরোপুরি। আমি অবশ্য ভূত বা ভগবানের দেখা কখনওই পাব না, তা জেনে গেছি অনেক কমবয়েসেই।
রাত্তিরবেলা দূরের শব্দও খুব কাছের মন হয়। হঠাৎ একটা জানলা যেন দড়াম করে অকারণেই বন্ধ হয়ে যায়। এইসব নিয়ে খানিকটা রোমহর্ষকভাবে কেটে গেল অনেকটা সময়, কিন্তু কোনও মেমসাহেবের ছায়া বা কায়া উকিঝুঁকি মারলনা।
স্বাতী ঘুমিয়ে পড়ার পরও আমার ঘুম এল না। আমি বারান্দায় এসে একটা সিগারেট ধরালাম। এর মধ্যে সব মেঘ অদৃশ্য হয়ে গেছে, পুটুস করে একটা চাঁদও উঠেছে। বেশ ঝলমলে জ্যোৎস্না।
নদীটার দিকে তাকিয়ে চমকে উঠলাম। এখানে-সেখানে জ্যোৎস্নায় চিকচিক করছে জল। পাথরগুলো দেখা যায় না। জয়ন্তী নদীর এ রূপ দিনেরবেলার চেয়ে একেবারে অন্যরকম। যেন এ এক মায়ানদী। দিনেরবেলা শব্দ শুনিনি। এখন শুনতে পাচ্ছি কলকল ধ্বনি। জলের মধ্যে যেন চাপা আলো জ্বলছে। এক-একবার এক জায়গার জল সরে যাচ্ছে অন্যখানে। হঠাৎ মনে হল, এই নদীতে বোধহয় রাত-দুপুরে পরি নামে। আমি ভূত বিশ্বাস করি না বটে, তবে পরি বা অসিদের সম্পর্কে বেশ বিশ্বাস আছে। কোনও না কোনওদিন অকস্মাৎ তাদের দেখা পেয়ে যাব–এরকম আশা করে আছি।অবিভক্ত বাংলার পূর্ববঙ্গে ফরিদপুর জেলার এক গণ্ডগ্রামে আমার জন্ম। কিন্তু বাল্যকালে ফরিদপুর থেকে কলকাতা অনেকবার এসেছি বটে, কিন্তু এদিকে, আরও পুবে কখনও যাওয়া হয়নি, এমনকী ঢাকা শহরও দেখিনি। আমার প্রথম ঢাকা-দর্শন পাকিস্তান আমল শেষ হওয়ার পর, স্বাধীন বাংলাদেশ প্রতিষ্ঠার প্রথম মাসে।
তারপর বাংলাদেশে যাওয়া আসা করেছি অনেকবার, কিন্তু প্রায় প্রত্যেকবারই আটকে গেছি ঢাকায়। বার দু-এক চট্টগ্রাম, কক্সবাজার ভ্রমণ করেছি যদিও কিন্তু অন্য জেলাগুলি দেখার সুযোগ ঘটেনি। ঢাকার বন্ধুরা অন্য অনেক জায়গায় বেড়াতে নিয়ে যাওয়ার প্রতিশ্রুতি দিয়েছেন বটে, কিন্তু আড্ডার নেশায় মেতে প্রতিবারই ঘনিয়ে এসেছে ফেরার দিন।
একবার অপ্রত্যাশিত সুযোগ এসে গেল।
১৯৯৬ সালে বাংলাদেশের সাধারণ নির্বাচন গণতন্ত্রের দিক থেকে একটি ঐতিহাসিক ঘটনা। এই নির্বাচন সুষ্ঠু ও নিরপেক্ষ হয় কি না তা পর্যবেক্ষণের জন্য পৃথিবীর বহুদেশ থেকে প্রতিনিধিরা উপস্থিত হয়েছিলেন। সার্ক গোষ্ঠীভুক্ত দেশগুলি থেকেও প্রতিনিধি প্রেরণ করা হয়েছিল, তার মধ্যে ভারত থেকে দশজন, সেই ভারতীয় দলটির মধ্যে কী করে যেন দৈবাৎ আমাকে অন্তর্ভুক্ত করা হল। এই দলে আরও দুজন বাঙালি ছিলেন বটে, প্রখ্যাত সাংবাদিক নিখিল চক্রবর্তী এবং বিশিষ্ট সমাজতাত্বিক আশিস নন্দী, দুজনেই দিল্লি প্রবাসী। পশ্চিমবাংলা থেকে আমিই একমাত্র।
নির্বাচনের পর্যবেক্ষক, তাই সরকারিভাবে দারুণ খাতির-যত্নের ব্যবস্থা। বিমান থেকে নামার সঙ্গে-সঙ্গে কূটনৈতিক বিভাগীয় ব্যক্তিরা ভি আই পি লাউঞ্জে নিয়ে গেলেন, তারপর তুললেন ঢাকার সর্বোত্তম হোটেলে। সর্বক্ষণের ব্যবহারের জন্য ড্রাইভার সমেত গাড়ি। খাওয়া-দাওয়ার বাহুল্যের কথা আর বর্ণনা দিয়ে কাজ নেই। কে বলবে যে এক দরিদ্র দেশে এসেছে আর এক দরিদ্র দেশের মানুষ!
ইউরোপ-আমেরিকা-জাপান থেকেও পর্যবেক্ষকেরা এসেছেন, সকলকে শুধু ঢাকায় বসিয়ে রাখার কোনও মানে হয় না। তাই প্রস্তাব নেওয়া হল যে পর্যবেক্ষকদের ভাগ ভাগ করে পাঠিয়ে দেওয়া হবে বিভিন্ন জেলায়। আমাদের আপ্যায়নের ভার যাঁরা নিয়েছেন, বাংলাদেশের সেই সব কর্তাব্যক্তিদের অনেকের সঙ্গেই আমার আগে থেকে চেনাশুনো, তাঁরা আমাকে জিগ্যেস করলেন, কোনও বিশেষ জেলা আমার পছন্দ কি না, তা হলে তাঁরা সেখানেই আমাকে পাঠাবার ব্যবস্থা করে দেবেন। প্রায় কিছু না ভেবেই আমি বললাম, বরিশাল!
তাঁরা বেশ অবাক হয়েছিলেন। অনেকেই জানতেন যে আমার জন্মস্থান ফরিদপুর, তথা মাদারিপুর, আগে মহকুমা ছিল, এখন মাদারিপুর একটি স্বতন্ত্র জেলা। আমি তো ইচ্ছে করলেই মাদারিপুর বেছে নিয়ে সেখানে গিয়ে স্মৃতি রোমন্থনের সুযোগ পেতাম। কিন্তু সেখানে আমার যেতে ইচ্ছে করে না।
আরও যে কত জেলা ছিল, তবু বরিশাল আমি বেছে নিলাম কেন? বরিশালে আমার তেমন চেনাশুনো কেউ নেই, আলাদা কোনও আকর্ষণ নেই। তবে কিছুদিন আগে তপনমোহন রায়চৌধুরীর লেখা স্মৃতি-রম্যকাহিনিতে বরিশাল সম্পর্কে অনেক কিছু পড়েছিলাম, সেই জন্যই কিবরিশাল নামটা প্রথমে মনে এসেছিল?
আর একটি চমৎকার ব্যাপার ঘটল। বাংলাদেশের পক্ষ থেকে আর একজন যে পর্যবেক্ষককে আমার সঙ্গে যুক্ত করে দেওয়া হল, সে আমার পূর্বপরিচিত তো বটেই, আমার প্রিয় ও বিশেষ স্নেহভাজন ইমদাদুল হক মিলন। মিলন বাংলাদেশের প্রখ্যাত ঔপন্যাসিক ও ছোট গল্পকার, অল্প বয়েস থেকেই সে দারুণ জনপ্রিয়, তা ছাড়াও তার মতন পড়ুয়া আমি খুব কম দেখেছি। বাংলাসাহিত্যের যাবতীয় রচনা তার পড়া, তার স্মৃতিশক্তিও ভালো, মিলনের সঙ্গে কথা বলে আনন্দ পাওয়া যায়। আমাদের তত্বাবধানের জন্য পরারাষ্ট্র দফতরের এক তরুণ অফিসারকেও সঙ্গে দেওয়া হল, তার নাম আনোয়ার। বয়েস বেশ কম, প্রথম প্রথম তার ব্যবহার বেশ আড়ষ্ট মনে হয়েছিল, সে আমাকে মিস্টার গঙ্গোপাধ্যায় বলে সম্বোধন করছিল। কোনও বাঙালির মুখে এরকম সম্বোধন শুনলে আমার পিত্তি জ্বলে যায়। আমি ধরেই নিয়েছিলাম, এ ছেলেটি মেধাবী ছাত্র, পরীক্ষা দিয়ে চাকরি পেয়েছে, কেরিয়ার ডিপ্লোম্যাট হতে চায়, সাহিত্যের ধার ধারে না, আমি যে কিছু লিখি-টিখি তা সে জানেও না। একদিন পরেই ভুল ভেঙেছিল, আনোয়ার আসলে বেশ লাজুক, রোমান্টিক, সাহিত্যপ্রেমিক, নিজেও কিছু-কিছু লেখে। আমি তার তুলনায় অনেক বয়স্ক লেখক বলেই সে প্রথমে স্বাভাবিক হতে পারেনি। এক সময় মৃদু গলায় জিগ্যেস করেছিল, আমি কি আপনাকে সুনীলদা বলে ডাকতে পারি!
নির্বাচনের দুদিন আগে আমরা গাড়িতে যাত্রা করলাম বরিশালের দিকে। গাড়িতে বরিশাল? পুরোনো আমলের মানুষেরা এ কথা শুনলে বিস্ময়ে চোখ কপালে তুলবেন। বরিশাল অনেক নদী ও জলাভূমি ঘেরা জেলা, ট্রেনলাইন নেই, স্থলপথে যাওয়ার কোনও উপায়ই ছিল না বহুঁকাল। নৌকো বা স্টিমারই ভরসা। পরাধীন আমলে সাহেবরা খুলনা থেকে বরিশাল পর্যন্ত যাত্রীবাহী স্টিমার চালাতেন। তাঁদের সঙ্গে প্রতিযোগিতায় নেমে জ্যোতিরিন্দ্রনাথ ঠাকুর স্বদেশি স্টিমার সার্ভিস চালু করে সর্বস্বান্ত হয়েছিলেন।
বাংলাদেশের পথঘাটের এখন অনেক উন্নতি হয়েছে। পশ্চিমবাংলার সঙ্গে কোনও তুলনাই চলে না। সর্বত্রই মসৃণ রাস্তা। এত নদী, সব জায়গায় এখনও ব্রিজ তৈরি হয়নি, কিন্তু গাড়ি কিংবা বড় বড় যাত্রীবাহী বাস ফেরিতে পার করে দেওয়ার সুন্দর ব্যবস্থা। ফেরিঘাটে বেশিক্ষণ অপেক্ষা করতে হয় না। মোট ন’ বার ফেরিতে নদী পার হতে হয়েছে, তার মধ্যে এক জায়গাতে সময় লেগেছে পৌনে দু’ঘণ্টা।
ঢাকা থেকে এদিকে আসতে গেলে দুটি ঘাট দিয়ে ঢাকা পার হতে হয়। আরিচা ও মাওয়া। আমরা এসেছিলাম বিক্রমপুরের মধ্য দিয়ে মাওয়া ঘাটে। এই বিক্রমপুরে ইমদাদুল হক মিলনের পৈতৃক বাড়ি। সে হাত তুলে কিছুদূরে তার বাড়িটা দেখাল। আমি এভাবে আমার নিজের বাড়ি দেখাতে পারব না। আমাদের মতন যাদের বাড়ির অস্তিত্ব এখনও ওই অঞ্চলে আছে, সেগুলি নাকি ‘শত্রু-সম্পত্তি’। আমি কী করে আর একজন বাঙালির শত্রু হয়ে গেলাম, তা জানি না।
মাওয়া ঘাট থেকে যে স্টিমারে ওঠা হল, সেটি মস্ত বড়, প্রায় জাহাজের মতন, দিগন্ত বিস্তৃত পদ্মা। এখানকার ক্যান্টিনে খাওয়া হল ইলিশ মাছের ঝোল আর ভাত। খুব যে আহামরি লাগল, তা নয়। সাধারণ রান্না। আজকাল পূর্ব বাংলার রাঁধুনিরাও ঝাল দিতে ভুলে গেছে। পদ্মার ইলিশের চেয়ে এদিককার কোলাঘাটের গঙ্গার ইলিশের স্বাদ যে অনেক বেশি ভালো, তা শুনলে ওদিকে অনেকে চটে যায়। পদ্মায় অনেক বেশি ইলিশ পাওয়া যায়, কিন্তু স্বাদে এদিককার গঙ্গার ইলিশ জিতে যায়।
পদ্মা পার হওয়ার একটু পরেই আবার একটি নদী পার হতে হল। আড়িয়াল খাঁ, আমার ছেলেবেলাকার নদী! ‘সে কেন দেখা দিল রে, না দেখা ছিল যে ভালো!’ আমার চোখ জ্বালা করে উঠেছিল। নামের সঙ্গে সঙ্গতি রেখে কী এক দুর্দান্ত, গর্জমান, অনবরত পাড়-ভাঙা নদীর ছবি আছে স্মৃতিতে, তার বদলে এখন চুপচাপ চলেছে নিরীহ, সাধারণ এক নদী। হয়তো আগেও এরকমই ছিল, বাল্যকালে সবই বড় বড় লাগে। ইস্কুলের মাঠটাকে মনে হয় প্রকাণ্ড, বাড়ির পাশের দিঘিটার ওপারও যেন ছিল রহস্যময় জঙ্গলে ঢাকা। এক-একটা রাস্তাকে মনে হত অনন্তের পথ। তা ছাড়া আড়িয়াল খাঁ-কে আমি হয়তো স্মৃতিতে ধরে ফেলেছি ভরা বর্ষার সময়কার রূপে। এখন প্রবল গ্রীষ্ম, সব নদীই শীর্ণ। এবং আছে ফরাক্কা বাঁধের সমস্যা, যে-জন্য বাংলাদেশে নদীগুলিতে জল কমে আসে। বাঁধ বেঁধে-বেঁধে পৃথিবীর সব দেশের নদীগুলিই যৌবন হারিয়েছে। কলকাতার গঙ্গার মাঝখানে গ্রীষ্মকালে লোকে হেঁটে বেড়ায়, বেলুড়ের কাছে আমি নিজে দেখেছি।
রাস্তার ধারে-ধারে গ্রাম ও শহরগুলির নাম লেখা। ফরিদপুর-মাদারিপুর পেরিয়ে গেলাম। একটা জায়গার নাম দেখে বুকটা ধক করে উঠেছিল একবার। ট্যাকের হাট! এর খুব কাছেই মা’র মামাবাড়ি আমগ্রাম। ওই মামাবাড়িতেই আমার প্রথম যৌন-উন্মেষ হয়েছিল। ওইখানে সাঁতার শিখি। যখন তখন ইজের আর গেঞ্জি খুলে নিয়ে ন্যাংটো হয়ে এক হাতে উঁচু করে ধরে, আর এক হাতে সাঁতার কেটে খাল পার হয়ে গেছি। ওইখানেই প্রথম সামনাসামনি দেখি মৃত্যু, আমার দাদামশাইয়ের। ওখানেই প্রথম হাতেখড়ি। ওখানেই প্রথম দুর্গাপুজোর সময় পাঁঠাবলি দেখে দৌড়ে পালিয়ে গিয়ে আমি ছাদের এককোণে বসে কেঁদেছিলাম।
গাড়িটা একটু ঘোরালেই আমার সেই মামার বাড়ি–আমবাগান-আটচালা-পুকুর এখন কী অবস্থায় আছে দেখে আসতে পারি। না, যাব না, কিছুতেই যাব না।
বিকেলের মধ্যেই পৌঁছে গেলাম বরিশাল।