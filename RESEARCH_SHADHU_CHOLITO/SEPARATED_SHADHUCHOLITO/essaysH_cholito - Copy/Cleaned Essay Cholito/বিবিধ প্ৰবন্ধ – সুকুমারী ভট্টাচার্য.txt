শ্লোকটিতে সব কটি নারীকেই কন্যা বলা হয়েছে। যদিও কন্যা শব্দটি কুমারী সম্বন্ধে প্রয়োগ বেশি। ওই পাঁচজন কেউই কুমারী নয়; কিন্তু প্রত্যেকেই দ্বিচারিণী; কেউ স্বেচ্ছায় কেউ বা ঊর্ধ্বতন কারও নির্দেশে।
পঞ্চপাণ্ডব যখন দ্রুপদ রাজার সভা থেকে দ্রৌপদীকে নিয়ে বাড়ি ফিরলেন তখন, স্নানের ঘরে কুন্তী। ছেলেরা বললেন, দেখো মা কী এনেছি। কুন্তী ভাবলেন মূল্যবান বা স্বাদু বস্তু এনেছেন বুঝি, ঘরের ভেতর থেকে নির্দেশ দিলেন, ‘যা এনেছ সকলে সমান ভাগে ভাগ করে নাও।’
এক সময় দ্রুপদ রাজা দ্রোণের কাছে যুদ্ধে পরাজিত হলে ‘যাজ’ ও উপযাজ’ নামে দুই পুরোহিতের শরণাগত হয়ে রাজা বলেন আমাকে এমন পুত্র কন্যা দাও যারা দ্রোণের মৃত্যু ঘটাতে পারবে। দুই পুরোহিত যজ্ঞ করলে প্রথমে অস্ত্র-মণ্ডিত সসুজ্জিত অত্যন্ত সুদর্শন এক পুরুষ যজ্ঞাগ্নি থেকে বেরিয়ে এলেন তিনি ধৃষ্টদ্যুম্ন। পরে বেরিয়ে এলেন যিনি, তিনি মনোরম এক উজ্জ্বল কন্যা দ্রৌপদী। ধীরে ধীরে এই দুই তরুণ তরুণী দ্রুপদ রাজার কাছে বাড়তে লাগলেন। পুত্রটি বসুবিদ্যা ও অন্যান্য অস্ত্রশিক্ষায় বিভূষিত শিক্ষিত হয়ে উঠলেন।
রূপে গুণে বিভূষিত কন্যাটির বীর্যশুল্কা হওয়ার জন্য দ্রুপদ এক মহতী সভার আয়োজন করলেন। পাণ্ডবরা দ্রুপদ রাজ্যের কাছাকাছি ছিলেন, তাঁরা ওই সভায় যোগদান করার উদ্দেশে সেখানে গেলেন। অর্জুন অপরাজেয় ধনুর্ধর, তাঁর জানাই আছে বীর্যশুল্কা দ্রৌপদী তাঁরই হবেন। এ দিকে অর্জুনকে দেখে পর্যন্ত দ্রৌপদী উদ্ভাসিত। বড় মোটা সাদা ফুলের একটি গোড়ে মালা দু-হাতে স্মিতহাস্যে ধরে ধীর পায়ে এগিয়ে এলেন অর্জুনের দিকে। মুখে শুভ্র স্মিত হাস্য, চোখে বিজয়িনীর উজ্জ্বল দৃষ্টি। মাল্যদান করে দ্রৌপদী ও অর্জুন ধীরে ধীরে রাজসভা থেকে বেরিয়ে এলেন সঙ্গে এলেন আর চার ভাই। বাড়ি এসে মাকে এই মূল্যবান প্রাপ্তি নিবেদন এবং প্রত্যুত্তরে প্রাপ্ত বস্তু ভাগ করে নেওয়ার নির্দেশ। উত্তর-পূর্ব ভারতের কোনও কোনও অঞ্চলে আজও বাড়ির এক বা দুই পুত্রের একটি মাত্র স্ত্রী হয়, তখনও তাই ছিল। কিন্তু অমন অসামান্য কন্যার পাঁচ স্বামী হবে; এ কথা দ্রুপদরাজ মানতে পারেননি, এ জন্য যুধিষ্ঠিরের সঙ্গে তাঁর দীর্ঘ বাক্‌বিতণ্ডা চলে; অবশেষে কুন্তীর কথার নির্দেশ যাতে মিথ্যা না হয়, সে জন্যে ব্যাস কুন্তীর নির্দেশকে অবশ্য পালনীয় বললেন।
এর মধ্যে হস্তিনাপুর রাজসভাতেও এই অচলিত রীতির পুনরুভ্যুত্থান নিয়ে একপ্রস্থ তর্ক হয়ে গেছে। ধৃতরাষ্ট্র, কর্ণ, বিদুর, দ্রোণ, ইত্যাদি শাস্ত্রজ্ঞ মহারথীরা অপ্রচলিত রীতির বিরুদ্ধে তর্ক করলেন। কিন্তু শেষ পর্যন্ত এঁরা দ্রৌপদীর পঞ্চস্বামীত্ব মেনে নিলেন।
দ্রৌপদীর একার ওপর তাঁর পরিবার ও আগন্তুক অতিথিদের আতিথ্য দেওয়া সম্ভব হচ্ছিল না বলে এক দিন সূর্য তাঁকে দেখা দিয়ে বৃহৎ একটি তামার থালা দিয়ে বলেন, অতিথি এলে এই থালাখানি উচ্চে ধরে আমাকে স্মরণ করলেই এটা সুখাদ্যে ভরে উঠবে। এতে দ্রৌপদীর কার্যভার অনেকটাই কমে গেল।
সেই মতোই চলতে লাগল কুন্তী ও পাণ্ডবদের নিয়ে দ্রৌপদীর সংসার। একে একে দ্রৌপদী পাঁচটি পুত্রের জননী হলেন— প্রতিবিন্ধ্য, সুতসোম, শ্রুতকৰ্ম্মা, শতানীক ও শ্রুতসেন।
দ্রৌপদীর পাঁচ স্বামী আর একজন সখা— কৃষ্ণ। অনাত্মীয় নারী পুরুষের এ ধরনের সখ্য শুধু বিরল নয়, অজ্ঞাতই ছিল।
দৈনন্দিন জীবনে খুচরো বিপর্যয় তো লেগেই ছিল, কিন্তু দ্রৌপদী তাতে বিচলিত না হয়ে সমাধান করতেন। সংসার চলছিল শান্ত লয়ে।
কতকটা প্রতিষ্ঠিত হয়ে নেওয়ার পরে পাণ্ডবরা পরামর্শ করে দিগ্বিজয়ে বেরিয়ে পড়েন এবং সফলও হন। ফলে তাঁরা এ বার রাজসূয় যজ্ঞের আয়োজন করেন, এ যজ্ঞে তাঁরা কৃষ্ণকে প্রধানের আসনে অভিষিক্ত করেন। রাজসূয় যজ্ঞে যজ্ঞসম্পাদনকারী রাজা যজ্ঞ শেষে রাজাদের মধ্যে প্রধান বলে গণ্য হত। তবে কৌরবপক্ষ এর মধ্যে এক দ্যূতক্রীড়ার আয়োজন করেন। যুধিষ্ঠিরের নেশা দ্যূতক্রীড়া, কিন্তু যোগ্যতা কম। তা একে একে সব সম্পত্তি ও চার ভাই খেলায় পণ রেখে হারলেন। বাকি ছিলেন দ্রৌপদী। মতিভ্রষ্ট যুধিষ্ঠির বাজি রেখে তাঁকেও হারলেন। দ্যুতসভা হতে হুকুম দেওয়া হল দ্রৌপদীকে সভায় আনা হোক, দুঃশাসন পাণ্ডব-প্রাসাদে গিয়ে দ্রৌপদীকে হিড়হিড় করে টেনে আনলেন। রাজকন্যা রাজকুলবধূকে রজস্বলা অবস্থায় প্রকাশ্যে টেনে আনা হল। তাঁর সমস্ত মিনতি আগ্রাহ্য করে তাঁর পরনের শাড়িটা ক্রমাগত টানতে লাগলে, কিন্তু ছাড়িয়ে নেওয়া শাড়ির স্থানে তৎক্ষণাৎ দেখা দিল নতুন এক বস্ত্ৰ— ফলে দ্রৌপদীকে বিবসনা করা গেল না।
কোনও সংস্করণে কৃষ্ণ স্বয়ং উপস্থিত থেকে বস্ত্রহরণ নিবারণ করেন। দ্রৌপদীর সখা কৃষ্ণ সখীর বিপদে অলৌকিক ক্ষমতা দ্বারা, তাঁর লজ্জানিবারণ করলেন, এইটেই পণ্ডিতগণের অভিমত। যখন পাণ্ডবরা অজ্ঞাতবাসে ছিলেন তখন এক কামুক কীচকের নজর পড়ল দ্রৌপদীর ওপরে। তার হাত থেকে বাঁচাবার জন্যে দ্রৌপদী গেলেন ভীমের কাছে। সব শুনে ভীম লুকিয়ে থেকে কীচককে সম্মুখ-সমরে হারিয়ে মেরে ফেললেন। পরে তাঁর অনুচররা এসে ভীমের সঙ্গে যুদ্ধ করে হেরে গিয়ে আহত হয়ে চলে গেলেন।
বনবাসকালে জয়দ্রথ রাক্ষস দ্রৌপদীকে নিয়ে পালিয়েছিলেন, পাণ্ডবরা তাঁকে ফিরিয়ে আনেন। অর্থাৎ স্বামী শ্বাশুড়ির কাছে সম্মানের আসনে থাকলেও নানা হীন জাতি ও রাক্ষসের দ্বারা দ্রৌপদী আক্রান্ত হয়েছিলেন; তাদের কাছে তিনি কেবলমাত্র লোভনীয় নারী, রাক্ষসের কাছে খাদ্যও বটে। বলা বাহুল্য এই সব আতঙ্ক ও অবমাননায় দ্রৌপদী বিচলিত হলেও স্থৈর্য হারাননি।
অপমানিত হয়েছিলেন আপন জ্যেষ্ঠ স্বামী যুধিষ্ঠিরের কাছে, যিনি এই আলোকসামান্য নারীকে পণ্যবস্তুর মতো পণ রেখেছিলেন, নারীর চূড়ান্ত অপমান করেছিলেন। প্রথমত, দ্রৌপদী রূপেগুণে অদ্বিতীয়া, দ্বিতীয়ত, তিনি একা যুধিষ্ঠিরের স্ত্রী ছিলেন না, অপর চার ভাইয়ের মত না নিয়ে দ্রৌপদীকে পণ রাখার কোনও অধিকারই তাঁর ছিল না এবং এই দুষ্কর্মের জন্য দ্রৌপদীর কাছে ক্ষমা চাওয়াও তিনি দরকার মনে করেননি। পাঁচ রাজপুত্রের একক ভাৰ্যা হয়েও যে সুউচ্চ সম্মান তাঁর একান্ত প্রাপ্য ছিল তা-ও তিনি পাননি এবং পঞ্চপাণ্ডব তাঁকে বধূ রূপেই দেখতে চেয়েছিলেন ও পেয়েছিলেন। দ্রৌপদী, তাদের এত ভাল বুঝতেন যে, ‘যেচে মান কেঁদে সোহাগ’কে তিনি তাঁর যথার্থ মর্যাদার নীচে মনে করতেন। কত অলক্ষিত অস্বীকৃত মর্যাদায় ভূষিত হয়ে তিনি বেণুদণ্ডের মতো উচ্চ থেকে পাঁচ বিচিত্র স্বামীর বিভিন্ন প্রকাশে বিচলিত না হয়ে আত্মগৌরবের সঙ্গে জীবনের পথ অতিক্রম করে চলেছিলেন।
দৈনন্দিন জীবনে, দ্রৌপদীর ওপরে যে চাপগুলি পড়েছিল সুদীর্ঘকাল ধরে ও অরণ্যবাসের সময়েও, এবং যে ভাবে তিনি অবলীলাক্রমে সেগুলির সম্মুখীন হয়ে অতিক্রম করেছিলেন তার কোনও তুলনা নেই।
এক সময়ে অন্য রাজবাড়িতে পাঁচ ভাই ভিন্ন ভিন্ন নামে বিভিন্ন বৃত্তি নিয়ে বেশ কিছুকাল কাটিয়েছিলেন। সেখানে দ্রৌপদী সৈরিন্ধ্রী। এমনিতেই তাঁর রান্নার সুখ্যাতি সকলেই জানত, ওই রাজবাড়িতেও তাঁর এই যশ সকলে জানত এবং তাঁর সমাদর ছড়িয়ে গিয়েছিল। সেখানে দ্রৌপদী পাঁচ স্বামীর কারও কারও দেখা পেতেন লুকিয়েচুরিয়ে। মনে একটা সান্ত্বনা ছিল যে স্বামীরা তাঁর মর্যাদা রক্ষা করবেন। করেওছিলেন। অজ্ঞাতবাসের মধ্যেই কীচক তাঁকে কামনা করবেন জেনে দ্রৌপদী গোপনে ভীমকে সে কথা জানান। মহাবলশালী ভীম কীচক ও তাঁর সাঙ্গোপাঙ্গকে বধ করে দ্রৌপদীকে বিপদমুক্ত করেন। দিন ফুরোলে পাণ্ডবরা এসে তাঁদের যথার্থ পরিচয় দিলেন। দ্রৌপদীও। এমন একটি মহিমান্বিত পরিবারের সান্নিধ্যে ছিলেন বলে রাজা মনে ও প্রকাশ্যেই গৌরব ও আনন্দ প্রকাশ করেন। মহিষী বিশেষ ভাবে দ্রৌপদীকে আশীর্বাদ করলেন।
তারপর যুদ্ধ। প্রতিদিনই আত্মীয়বিয়োগের খবর পেতেন দ্রৌপদী। তাঁর পাঁচ স্বামী ও পুত্ররা যুদ্ধে আহত হচ্ছেন এ সংবাদ রোজই পেতে হচ্ছে তাঁকে। এতে তাঁর মুক্তি নেই। প্রচণ্ড ভারাক্রান্ত হৃদায়ে দিন কাটছে তাঁর, অথচ এ ভার নামাবার স্থান নেই দ্রৌপদীর কুন্তীর মতো তিনিও যথেষ্ট কষ্ট পাচ্ছেন কিন্তু অন্তঃপুরে নিভৃত বিষাদদগ্ধ চিত্তে দিন কাটাচ্ছেন।
একদিন কৃষ্ণের স্ত্রী সত্যভামা এলেন দ্রৌপদীর কাছে গল্প করতে। প্রশ্ন একটাই: আমার একটি মাত্র স্বামী, তাকে বহু পরিশ্রম করেও তুষ্ট রাখতে পারি না, আর তোমার দেখছি পাঁচ-পাঁচটা স্বামী, একজন শ্বাশুড়ি, এঁরা সবাই তোমার গুণে পঞ্চমুখ। তাই জিজ্ঞাসা করতে এসেছি, কোন গুণী বা জ্যোতিষীর দেওয়া কবচ, মাদুলি ব্যবহার করে তুমি এই অসাধ্য সাধন করে চলেছ আমাকে একটু সন্ধান দিয়ো। নেহাতই অপারগ হয়ে দ্রৌপদী বললেন,
“তুমি বিশ্বাস করো, ভাই, আমি ঋষি গুণিনের কোনও সাহায্য কখনও নিইনি স্বামীদের তুষ্ট রাখতে।
‘তবে কোন উপায়ে তুমি এই অসাধ্য সাধন করে চলেছো, বছরের পর বছর?’
‘আমার কলাকৌশল শুনবে সখি? তবে শোনো সত্যভামা। আমার পাঁচটি স্বামীর ইচ্ছে-অনিচ্ছে, রুচি, অরুচি লক্ষ করে জেনেছি কে কী পছন্দ করে বা করে না। কিন্তু আমার নিয়ম হল স্বামীরা বা শাশুড়ি জাগবার অনেক আগেই আমি উঠে ঘরদোর পরিষ্কার করি, তারপর প্রাতঃকৃত্য স্নানাদি সেরে বয়স ও মর্যাদা অনুসারে গুরুজনদের অভিবাদন করে সাধ্যমতো যত্ন ও নিষ্ঠা দিয়ে সংসারের কাজে প্রবৃত্ত হই। সব কাজ সেরে ওঁরা ঘুমোতে গেলে পরে আমি শুতে যাই। দেখেছি এতেই ওঁরা সকলে আমার ওপরে প্রসন্ন থাকেন। এ ছাড়া আমি আর কোনও দৈব, তান্ত্রিক, গুণী বা ঋষির দ্বারস্থ হইনি। কারণ তার কোনও প্রয়োজনই হয়নি।’
সত্যভামা দ্রৌপদীর কথা বিশ্বাস করলেন। পরে দুই সখী যার যার কাজে চলে গেলেন। ব্যবহারিক জীবনে এই-ই ছিল দ্রৌপদীর সাধনা, সমস্ত শক্তি ইচ্ছা ও নিষ্ঠা নিয়ে একাগ্রচিত্তে দৈনন্দিন কাজকর্ম সাঙ্গ করতেন। এ ছাড়া কোনও ব্যবহারিক, রাজনৈতিক সমস্যা দেখা দিলেও পাণ্ডবরা দ্রৌপদীর সঙ্গে পরামর্শ করতেন। এমনকী যুধিষ্ঠিরও দ্রৌপদীর সঙ্গে ধর্মনীতি ও রাজনীতি বিষয়ে বাক্যালাপ উত্তর-প্রত্যুত্তর করতেন। অর্থাৎ সংসার প্রতিপালনের জন্য যে সব ক্ষমতার প্রয়োজন, শারীরিক শক্তি ও মানসিক শক্তি তাঁর তা ছিল। উপরন্তু ধর্ম ও শাস্ত্রবিষয়ক চিন্তা আলাপের ক্ষমতাও তাঁর ছিল। এই সমস্ত শক্তি বুদ্ধি ও জ্ঞান একটি আধারে বিধৃত ছিল বলে চারপাশের লোকেরা যথেষ্ট শ্রদ্ধা ও সম্ভ্রমের চোখে তাঁকে দেখতেন। নারী বলে হীন মনে করতেন না, বা তাঁর সঙ্গে তর্ক করতে বিমুখ হতেন না। নিজের অন্তনির্হিত গুণেই দ্রৌপদী একজন বিশিষ্ট নাগরিকের সম্মান পেয়েছিলেন। এ তো গেল দ্রৌপদীর বাইরের দিক। তাঁর প্রকৃত সমস্যা অন্তরে এবং তাঁর প্রকৃত মহিমাও অন্তরে। তাঁর সমস্যা তাঁর একারই, কারণ সমাজের অন্য মেয়েদের প্রত্যেকের একটি করে স্বামী, যার যথাযথ সেবা বা দেখাশোনা করা অপেক্ষাকৃত সহজ। কিন্তু পাঁচজন পাঁচটি পৃথক ব্যক্তি, তাঁদের প্রত্যেকের রুচি ও বোধ পৃথক। সকলকে পৃথক ভাবে লক্ষ করে জানতে হয় কী পছন্দ ও অপছন্দ করে। প্রত্যেককে পৃথক ভাবে প্রসন্ন রাখা অনেক সহজ কাজ। যাঁর সঙ্গে যে বছর কাটাতে হবে, তাঁকে সম্পূর্ণ ভাবে জেনে নিলে বাকি বছরগুলো চালানো সহজ।
এ তো হল দ্রৌপদীর বাইরে অর্থাৎ পারিবারিক জীবনের অপেক্ষাকৃত সহজ সমস্যা ও সংকট। প্রকৃত যেখানে তাঁর যন্ত্রণা, সেটা অর্জুনকে নিয়ে। বিয়ের দিন যে তরুণীর মুখে মাখানো ছিল পরিতৃপ্ত প্রেমের আনন্দে উজ্জ্বল হাসি, দু-হাতে ধরা ছিল একটি স্থূল শ্বেতপুষ্পের মালা ও বীর্যশুল্কা নারীর গর্ব ও গৌরবের স্মিত হাস্যটি; সভার মধ্যে এই সুন্দরী তরুণী ধীর পদক্ষেপে এগিয়ে এসে হাতের মালাটি পরিয়ে দিলেন, মনে জানলেন চিরকাঙ্ক্ষিত স্বপ্নে দেখা অর্জুনপত্নী হয়ে তাঁর কুমারী-জীবনের আশা, আকাঙ্ক্ষা এতদিনে পূর্ণ হল। আজ থেকে দ্রৌপদী অর্জুনের স্ত্রী। কিন্তু ‘শ্রেয়াংসি বহুবিঘ্নানি’, বিঘ্ন সে দিন থেকে শুরু হল। ছেলেরা কুন্তীকে বললেন দুর্মূল্য বস্তু তাঁরা এনেছেন। ব্যক্তি না বলে বস্তু বলাতে নেপথ্য থেকে কুন্তীর নির্দেশ: যা এনেছ পাঁচ ভাই সমান ভাগে ভাগ করে নাও। পরিতৃপ্ত এক পত্নীত্বের আনন্দ গর্বগৌরব সব নিষ্প্রভ, ম্লান হয় দ্রৌপদীর জীবনে।
যদিও দ্রৌপদী একনিষ্ঠ ভাবে অর্জুনকেই ভালবেসে বিবাহের মাল্যদান করেছিলেন, আজ কুন্তীর এই প্রত্যাদেশে তাঁর সেই অতিযত্নে গাঁথা বরণমালাটি পাঁচ খণ্ডে বিভক্ত হয়ে তার সৌন্দর্য ও মহিমা হারাল। আর অর্জুনের প্রতি তাঁর একনিষ্ঠতাও সমস্ত মহিমা হারাল। আজ থেকে তিনি পঞ্চপাণ্ডবের স্ত্রী। এমন নারীর কর্তব্য নির্ধারিত হল প্রত্যেক পাণ্ডবের সঙ্গে এক বৎসর করে থাকতে হবে। সম্ভবত সন্তানের পিতৃত্ব নিরূপণ করার জন্য। কর্তব্যে শিথিল ছিলেন না, সে দিক থেকে কোনও ত্রুটি ছিল না তাঁর। যন্ত্রণা ছিল অতি সংগোপনে চিত্তের কেন্দ্রস্থলে। এঁদের বিয়ের অল্পকালের মধ্যেই তাঁর প্রিয় স্বামী অর্জুন নাগরাজকন্যা উলুপী ও মণিপুর রাজকন্যা চিত্রাঙ্গদাকে বিবাহ করেন। একনিষ্ঠ দ্রৌপদীর দুটি সপত্নী হল।
যে প্রেমে তিনি একান্তবর্তী সেখানেই আরও দুই রাজকন্যা রাজপত্নী হওয়াতে দ্রৌপদীর গৌরব খানিকটা ম্লান হল বই কী। কিন্তু দ্রৌপদীর কথায় বা কাজে এ নিয়ে কোনও ক্ষোভ জানাননি। নিভৃতে একা অর্জুনকে কিছু বলে থাকলেও তার কোনও প্রমাণ নেই। তবে মনে হয় তাও বলেননি, কারণ তাঁর অহংকার। দ্রুপদের রাজসভা থেকে বাড়ি ফিরে অন্তরালে থেকে কুন্তীর নির্দেশ কী শোনার আগে পর্যন্ত তাঁর এক জীবন, যার পূর্বপ্রস্তুতি থেকে তিনি নিজেকে অর্জুনের একমাত্র প্রিয়তমা পত্নী ভেবে এসেছেন। রাজসভা থেকে বাড়ি এসেও কুন্তীর আদেশ পর্যন্ত তিনি লজ্জারুণা পরিতৃপ্তা অর্জুনের পত্নী ছিলেন। দ্রুপদ, তাঁর পুত্র এবং সম্ভবত অন্যদের কথার নিষ্পত্তি হওয়ার পর যখন দ্রৌপদী নিশ্চিত ভাবে জানালেন যে, তিনি পাণ্ডবদের পাঁচ ভাইয়ের একমাত্র পত্নী, সেই হিসেবেই অর্জুনের এক পঞ্চাংশ পত্নী এবং তিনি ছাড়া আরও দুই রাজকন্যাও তাঁর সপত্নী; তখন বিশেষ করে অর্জুনের পত্নী হওয়ার আকাঙ্ক্ষাকে তিনি আর আমল দিলেন না। ‘সত্য যে কঠিন/কঠিনেরে ভালবাসিলাম।’
এইটিতেই দ্রৌপদী প্রেমে একান্ত একা হয়ে গেলেন। যে-অন্তরে অর্জুনের একাধিপত্য ছিল, তাই রইল; কিন্তু এ একাধিপত্য বিবাহের বাতাবরণে মণ্ডিত। এর মধ্যে তাঁর অন্তরের গভীরতম স্থানে অর্জুনের প্রতি ঐকান্তিক যে প্রেম আমৃত্যু অনির্বাণ দীপশিখার মতো জ্বলে রইল, যার শুধু দীপ্তি নেই, জ্বলন্ত বহ্নিশিখার দাহিকা জ্বালা আছে, সেই অনির্বাণ প্রেমের শিখাটির দীপ্তি ও জ্বালায় সারা জীবনই তিনি দীপান্বিতা ও দহ্যমানা হয়ে রইলেন।
দ্রৌপদীর একান্ত নিজস্ব সময় সম্ভবত খুব কমই ছিল। স্বামীদের কেউ বাইরে গেলে সেই সময়টুকু তাঁর একান্ত নিজস্ব, হয়তো একান্তে কোথাও বসে নিজের অন্তরের দীপ্ত শিখাটির জ্যোতি ও তাপ অনুভব করতেন। এই ছিল তাঁর গোপন বিলাস। যখন অন্যান্য কাজে ব্যস্ত থাকতেন, তখনও তাঁর অন্তরের বেদনাদিগ্ধ উপলব্ধি তাঁর জীবনে এক ধরনের মহিমা সৃষ্টি করত। তিনি নিজে হয়তো সর্বদা সচেতন ভাবে তা উপলব্ধি করতেন না। কিন্তু অন্তরের একান্ত গভীরে ওই অনির্বাণ প্রজ্বলন্ত বহ্নিশিখাটি তাঁর চতুষ্পার্শ্বে যে জ্যোতির্বলয় সৃষ্টি করেছিল তা তাঁকে অনন্যা করে রেখেছিল।
দ্রৌপদী অনন্যা তাঁর অপরিমেয় বেদনায়। বহির্বিশ্বে তাঁর এই নিরন্তর বেদনার কথা কেউ জানতে পারেনি। জানতেন হয়তো যুধিষ্ঠির। মহাপ্রস্থানের পথে প্রথম ভূপতিত হলেন দ্রৌপদী। যুধিষ্ঠির ভাইদের বললেন, এঁর পাপ হল ইনি অর্জুনকে সর্বাধিক ভালবাসতেন। কিন্তু এ অতলান্ত সুগভীর প্রেমের প্রত্যাখ্যানের যন্ত্রণাই যে তাঁকে একক মহিমা দান করেছে এবং তিনি যে সে প্রত্যাখ্যানকে অন্তরে নৈবেদ্যের মতো স্থান দিয়ে অহরহ দাহের মধ্যে জীবন অতিবাহিত করলেন একথা যুধিষ্ঠিরের উক্তির আগে কেউ জানতেও পারেনি। একনিষ্ঠ প্রেমের আসনে যে নিরন্তর যন্ত্রণা সেইটি দ্রৌপদীকে অনন্য এক বিরহিণীর মাহাত্ম্যে ভূষিত করেছিল, কেই বা তা জানত?যুক্তি অনুসারে চলা মানে অভ্যস্ত অযৌক্তিক আচরণ সজ্ঞানে বিসর্জন দিয়ে যুক্তিসিদ্ধ আচরণ করা; এতটা পরিশ্রম খুব কম লোকই করে। অধিকাংশ মানুষই চলে পারিপার্শ্বিক সমাজের অভ্যস্ত আচরণ নিজের জীবনে অনুসরণ করে। এতে নিজেকে আলাদা করে নিজের আচরণ নিয়ে ভাবতে হয় না। ফলে হাঙ্গামা নেই। তাই গতানুগতিককে মেনে চললে জীবন হয় নির্ঝঞ্ঝাট। কিন্তু এ ধরনের জীবনে যুক্তির কোনও জায়গাই নেই, কারণ এদের পুরো জীবনচর্যাই অভ্যাসের দ্বারা নির্ধারিত।
সামান্য কিছু মানুষ অযৌক্তিক আচরণের বিরুদ্ধে নিজের অগোচরেই বিতৃষ্ণ হয়ে উঠে ওই অভ্যাস-আশ্রিত জীবনধারা পরিত্যাগ করেন; এঁদের আচরণের কারণটা এঁদের নিজের কাছেই স্পষ্ট হয়, সাধারণের আচরণের বিরুদ্ধতাটাই এঁদের প্রেরণা। যে সব আচরণ পারিপার্শ্বিক সমাজে কোনও যুক্তি ছাড়াই দীর্ঘকালের অভ্যাসকে আত্মসাৎ করার ফলে একটা গতানুগতিক জীবনচর্যা নির্মিত হয়েছে, শুধু তাকে আবার তেমনই নির্বিচারে বর্জন করাই এঁদের জীবনধারার পরোক্ষ প্রেরণা।
আবার এক শ্রেণির মানুষ অভ্যস্ত জীবনযাত্রাকে পরিহার করেন যুক্তি বিচারে। যে-কোনও সামাজিক আচরণই তাঁরা বর্জন করেন না, যেমন ধুতি শাড়ি পরা বা ভাত রুটি খাওয়া। বিশিষ্ট কিছু আচরণ নিয়েই তাঁরা চিন্তা করেন, কারণ এ সব আচরণ কোনও কোনও প্রত্যয়ের থেকে উদ্ভুত বা তার সঙ্গে যুক্ত।
কয়েকটি উদাহরণ দিলেই স্পষ্ট হবে। বৃহৎ পারিবারিক অনুষ্ঠানগুলির মধ্যে পড়ে বিবাহ, অন্ত্যেষ্টি, শ্রাদ্ধ, উপনয়ন ও জাতকাশৌচ (আঁতুড়); শেষ দুটিতে অশৌচের দুই ভিন্ন রূপ বা প্রকৃতি। জাতকাশৌচের পিছনে একটা বহু সহস্রাব্দপ্রাচীন বিশ্বাস আছে; কোনও শিশু জন্মালে তার ক্ষতি করবার জন্য, মেরে ফেলবার ও তাকে খেয়ে ফেলবার জন্যে অনেক প্রেত, পিশাচ, মন্দ আত্মা উদ্যত হয়ে আছে। এরা ক্ষতি করবার জন্যে আঁতুড়ঘরের ভেতরেও চারদিকে ঘুরে বেড়ায় একুশ দিন পর্যন্ত। একুশের পরে আনুষ্ঠানিক ভাবে শুচিকর্ম সম্পাদন করবার পর এরা শক্তিহীন হয়ে যায়। যারা এ সব মন্দ আত্মা ও প্রেতে বিশ্বাস করে আঁতুড় তারাই মানতে পারে। অন্যেরা মানলে সেটা নিছকই অভ্যাস বা কুসংস্কার মেনেই করা হবে, যুক্তিতে যার কোনও ভিত্তি নেই।
এর সঙ্গে তুলনীয় মৃতাশৌচ— অন্ত্যেষ্টি থেকে শ্রাদ্ধ পর্যন্ত যে অশৌচ তার ভিত্তি হল প্রেতে বিশ্বাস। শ্মশান থেকে ফেরার সময়ে পিছন ফিরে দেখা নিষিদ্ধ কারণ, যে প্রেতাত্মা পিছন পিছন আসছে সে ক্ষতি করতে পারে। বাড়ির দরজায় লোহা ও আগুন ছুঁয়ে তেতো কিছু ও মটর দাঁতে কেটে বাড়ি না ঢুকলে প্রেতাত্মা ঘাড় মটকে দিতে পারে। বাড়ির মধ্যে অশৌচকালে পেরেক (অর্থাৎ লোহা) পুঁতলে নিরাপদ। বহু যুগের সংস্কার বলে, প্রেতাত্মা আগুন সহ্য করতে পারে না। কোনও অজ্ঞাত কারণে মটরডালও নয় (স্মরণীয়, প্রাচীন গ্রিস, রোমেও ওই সময়ে মটরডাল দাঁতে কাটার রীতি ছিল)। আর, যেহেতু এ সব সংস্কারের উদ্ভব ও প্রচলন ব্রোঞ্জ যুগেই ছিল, তাই লৌহযুগ প্রবর্তনের পরে অপরিচিত লোহা প্রেতের কাছে আতঙ্কের বস্তু হয়ে উঠল। কাছাকাছি লোহার পেরেক মাটিতে পোঁতার সংস্কার সৃষ্ট হল, কারণ কাছেপিঠে লোহা থাকলে ভূত সে দিক মাড়াবে না। মৃতাশৌচের ওই কদিন ঘরে পূর্ণকুম্ভ রাখতে হবে, নইলে খালি কলসিতে প্রেতাত্মা ঢুকে বসে থাকবে; ওই কদিন সারারাত্রি প্রদীপ জ্বেলে রাখতে হবে কারণ অন্ধকারেই প্রেতের আনাগোনা
ওই কদিন বাড়ির লোকেরা নিরামিশ খাবে। কারণ আমিষ সুস্বাদু ও লোভনীয়; অতএব প্রেতকে প্রলোভিত করতে পারে। স্মরণীয়, মাংস যে লোভনীয় খাদ্য এ কথা মহাভারত ও পুরাণে আছে। কোনও লোক এ জন্মে পাপ করলে পরজন্মে তার একটি বিশিষ্ট শাস্তি ‘ভোজনং মাংসরহিতম’– মাংসবিহীন আহার। তেমনই গায়ে মাথায় তেল-সাবান মাখা চলবে না। পায়ে জুতো পরা চলবে না, ছেলেরা বুকে লম্বালম্বি একগাছা কাপড় পরবে (কাছা)। স্বামী-স্ত্রী পাশাপাশি বসবে না, বা শোবে না। কারণ দাম্পত্য সান্নিধ্য প্রেতকে অসম্মানিত ও উদ্বিগ্ন করবে। অশৌচের বাড়িতে গানবাজনা, হাসি, আনন্দ, গন্ধমাল্য পুষ্পের প্রবেশ নিষেধ। স্বাভাবিক ভাবেই শোকাচ্ছন্ন মানুষ এগুলো পরিহার করে, তবে বাড়ির মধ্যে প্রেতের অবস্থানে বিশ্বাসই এর একটা হেতু।
শ্রাদ্ধ সম্বন্ধে একটা ভ্রান্ত বিশ্বাস ব্যাপক ভাবে প্রচারিত; শ্রদ্ধা থেকেই শ্রাদ্ধ। অথচ শ্রাদ্ধের বিধিনিষেধ নিয়মকানুন লক্ষ করলে স্পষ্ট বোঝা যায় শ্রদ্ধার সঙ্গে এর কোনও সম্পর্কই নেই। ইন্দো-ইয়োরোপীয় ভাষায় (যে ভাষা থেকে সংস্কৃত, গ্রিক, ল্যাটিন এসেছে) বিশ্বাস-বোধক ধাতুটির সংস্কৃত রূপ শ্রদ্; মানে বিশ্বাস (এই ধাতু থেকে নিষ্পন্ন ইংরেজি credible, credo, ইত্যাদি)। এই যে বিশ্বাস তার অবলম্বন কী? প্রেতাত্মা ও প্রচ্ছন্ন ভাবে পরলোক। প্রত্যক্ষ ভাবে প্রেতাত্মা, এবং শ্রাদ্ধ ও তার পূর্ববর্তী অনুষ্ঠানগুলো। যেমন অগ্রদানী ব্রাহ্মণকে পোড়া মাছভাত খাইয়ে বলানো ‘তেতো লাগছে’, অর্থাৎ প্রেতাত্মার লোভ নষ্ট করা। শ্রাদ্ধভোজে মৃতের প্রিয় খাদ্য পরিবেশন, যাতে প্রেতাত্মার খাদ্যলোভ তৃপ্ত হয়। সমস্ত অনুষ্ঠানের মূলে একটিই বিশ্বাস: মৃত মানুষটি বিলুপ্ত হয়ে যায়নি, প্রেত আকারে সে আছে এবং বহু অতৃপ্ত বাসনা নিয়ে তার মৃত্যু হয়েছে বলে সেই সব বাসনা চরিতার্থ করবার জন্য সে জীবিত দেহ আশ্রয় করে। শ্রাদ্ধে ব্রাহ্মণের মুখে তাকে স্বাদু অন্নব্যঞ্জন খাওয়ালে তার লোভ নিবৃত্ত হয়। মাসিক ও বার্ষিক শ্রাদ্ধে তার লোভ তৃপ্ত হয় এবং গয়ায় ব্রহ্মযোনি পাহাড়ের কাছে আনুষ্ঠানিক ভাবে পিণ্ড দিলে চিরকালের জন্য তার অতৃপ্ত বাসনার পরিতৃপ্তি হয়। আসলে এতে যা ঘটে তা হল জীবিত আত্মীয়রা এই অনুষ্ঠানটি সম্পাদন করলে পুরোহিত তাদের আশ্বস্ত করে যে, প্রেতাত্মার যাবতীয় অতৃপ্ত বাসনা এখন চিরতরে প্রশমিত হয়েছে, তার কাছ থেকে এখন আর কোনও অশুভের আশঙ্কা নেই। এই আশ্বাসটি জীবিত আত্মীয়ের পক্ষে অত্যন্ত প্রয়োজনীয়, তাই এই অনুষ্ঠান। কিন্তু সবটাই একটা ভ্রান্ত বিশ্বাসের প্রকাশ।
যারা পরলোক, প্রেতাত্মার ক্ষতিকর ভূমিকায় বিশ্বাস করে তাদের পক্ষে অন্ত্যেষ্টি থেকে শ্রাদ্ধ, প্রেততর্পণ ও পিণ্ডদানের একটা যথার্থ মূল্য আছে; তারা স্বভাবতই এ সব অনুষ্ঠানে বিশ্বাসী বলেই এগুলো সম্পাদন করবে। কিন্তু সমাজে অধিকাংশ মানুষই এ সব অনুষ্ঠান করে নিজেদের বিশ্বাসকে তলিয়ে না দেখেই। তারা এ সব করে কারণ তাদের আত্মীয় পরিজন ও পারিপার্শ্বিক সমাজর সকলেই চিরকাল এ সব মেনে এসেছে ও এমন ভাবে অনুষ্ঠান করে এসেছে, অর্থাৎ তাদের আচরণের ভিত্তিতে কোনও যুক্তি নেই, আছে শুধু পরম্পরাগত অনুষ্ঠানের ঐতিহ্য।
উপনয়ন অনুষ্ঠান যারা করে তাদের মধ্যে এক ক্ষুদ্র ভগ্নাংশের বেশি বৈদিক উপনয়নতত্ত্ব জানেও না, বোঝেও না। বামুনের ছেলের পৈতেটা হওয়াই চাই। নইলে সমাজে সে অচল, ব্রাত্য। যারা উপনয়ন অনুষ্ঠানে দর্শক বা পার্শ্বচরের ভূমিকায় থাকে তাদের অধিকাংশই এর একটা রহস্যাবৃত মায়াজালের দ্বারাই আকৃষ্ট হয়। দণ্ডী ঘরের তিনদিন, তারপর ‘ভবতি ভিক্ষা দেহি’– একটা ক্ষুদ্র অভিনয় এবং সর্বশেষে একটা ভাল রকম ভোজ। এরা জানেও না যে, শুধু ভারতীয়দের মধ্যেই উপনয়ন নেই, পারসিদের মধ্যে প্রাচীনকাল থেকেই অনুরূপ অনুষ্ঠান ‘অব্যঙ্গ’ প্রচলিত ছিল। এখনও অন্য নামে আছে। ইয়োরোপেও উপনয়নের অনুরূপ ‘দ্বিতীয় জন্ম’-বোধক অনুষ্ঠান ছিল। যেটা পরবর্তিকালে খ্রিস্টান সমাজে ‘ব্যাপটিজম’ রূপে দেখা দিয়েছিল। পৃথিবীর অন্যান্য দেশেও এমন দ্বিতীয় জন্মের অনুষ্ঠান আছে, যাতে সে সমাজে সদস্যরূপে গৃহীত হয়।
আজ যারা উপনয়ন অনুষ্ঠান করে বা তাতে যোগ দেয় তাদের এ সম্বন্ধে কোনও ধারণা নেই, তার দরকারও কেউ বোধ করে না। হইচই করে বহুকাল ধরে অর্থলুপ্ত একটা অনুষ্ঠানে দশ-বারো বছরের একটা ছেলে তিনদিন ছোটখাটো অভিনয়ের মধ্যে বামুন হয়ে যায়, যদিও সে ব্রাহ্মণবংশেই জন্মেছিল। এই দ্বিজত্ব অর্জন করার দ্বারা সে সমাজের বাকি অংশকে যে শূদ্রত্বের অসম্মানে ঠেলে দিল এ চেতনাও তার নেই। যারা বৈদিক উপনয়নের খবর রাখে, তারা জানে ক্ষত্রিয় ও বৈশ্যেরও উপনয়ন হত। ওই ব্রাহ্মণবটুটিকে ব্রাহ্মণ করার উৎসাহে দেশের শতকরা পঁচানব্বই ভাগ মানুষকেই হীনতর শূদ্র আখ্যা দিতে কোনও দ্বিধা নেই এবং ব্রাহ্মণ সন্তানটিরও ব্রাহ্মণ হওয়ার আচরণগত ও চরিত্রগত সব দায় ওই তিনদিনেই সমাপ্ত, তারপর দিন থেকেই সে আর পাঁচজনের মতো সাধারণ মানুষ। শুধু ওই একটি তাৎপর্যহীন অনুষ্ঠানের দ্বারা সে সমাজের বৃহত্তম অংশকে নিজের চেয়ে হীন প্রতিপন্ন করল। যুক্তি দিয়ে জাতিভেদকে স্বীকার করা যায় না, উপনয়নে ব্রাহ্মণত্ব স্বীকারের সঙ্গে সঙ্গে অপর সকলকে শূদ্র বলাটাও সেই কারণেই তাই অযৌক্তিক। উপনয়নে যোগ দিলে যুক্তিবাদীর বিশ্বাসের বিরুদ্ধ-আচরণ করতে হয়, প্রকারান্তরে জাতিভেদ স্বীকার করা হয়, যা হয়তো সে যুক্তি দিয়ে মানে না।
আরও কিছু অনুষ্ঠান আছে যার ভিত্তি কোনও শাস্ত্র নির্দেশে নয়, বিশুদ্ধ লোকাচারে, যেমন, বউভাত, জামাইষষ্ঠী, ভাইফোঁটা, ইত্যাদি। বউভাতের প্রবর্তন হয় বউ-টির শ্বশুরবাড়িতে কাজে নিযুক্ত হওয়ার প্রথম দিন হিসাবে। আজ অবস্থাপন্ন বাড়িতে নানা উৎসবের মতো এটিও সাড়ম্বরে পালিত হয়, কিন্তু আদিতে এই দিনে প্রথম আত্মীয় পরিজনকে ভাত পরিবেশন করত বধূটি, পরবর্তী জীবনে যে কাজ সে রোজ করবে, তারই সূচনা হিসেবে। এটি আজ সুসজ্জিত ভূমিকায় এর তাৎপর্য হারিয়েছে। কিন্তু আদিতে এর সঙ্গে কিছুমাত্র গৌরবের অনুষঙ্গ ছিল না, শ্বশুরবাড়িতে তার দাসীত্বের সূচনা দিন ছিল। ভুললে চলবে না, পাত্র বিয়ে করতে যাওয়ার আগে বলে যেত ‘মা, তোমার দাসী আনতে যাচ্ছি’। নতুন দাসীর দাসীত্বের সূচনা বউভাত। যারা এ অনুষ্ঠানের ইতিহাস ও তাৎপর্য জানে তারা কেমন করে এতে অংশগ্রহণ করে নিজের বোধ ও যুক্তির বিরুদ্ধে? লিঙ্গ বৈষম্য এত উৎকট ভাবে প্রত্যক্ষ হয় না। যারা অন্য প্রসঙ্গে লিঙ্গসাম্যে বিশ্বাস করে তারা এখানে যুক্তিহীন আচরণ করে কেন?
আর একটি অনুষ্ঠান জামাইষষ্ঠী। এতে বধূটির পিতৃগৃহের অসম্মান নিহিত। জামাই যেন এক মূল্যবান প্রাপ্তি, এক সম্মানিত সম্পদ, তাই তাকে উপলক্ষ করে বিশেষ ভোজ, বস্ত্র ও সাধ্যমতো অন্য উপহার দেওয়া। বহু ক্ষেত্রে জামাই ফরমাস করে সুখাদ্যের তালিকা আগে পেশ করে রাখে, উপহার ও বস্ত্র সম্বন্ধে তার প্রত্যাশাও অস্পষ্ট রাখে না এবং সেগুলি আদায় করে ছাড়ে এবং আত্মীয় বন্ধুমহলে উপহার দেখিয়ে গর্ববোধ করে এবং খাতির আদায় করে। এ সব কিছুর মধ্যে যে কাঙালপনা প্রচ্ছন্ন আছে সে সম্বন্ধে সে কি অবহিত নয়? অধিকাংশ ক্ষেত্রেই তার জুলুম মেটাতে তার শ্বশুরকে ধার করতে হয়। এই অসম্মান ও গ্লানির মধ্যে নিতান্তই অকারণে তাকে ঠেলে দেয় সমাজ। এ সব বুঝেও লক্ষ লক্ষ শিক্ষিত ছেলে কর্মস্থলে ছুটি নিয়ে সাজগোজ করে শ্বশুরবাড়িতে উদিত হয় এবং সম্রাটের মহিমায় বিরাজ করে। যে দেশে বউ-ষষ্ঠী বলে কিছু নেই সেখানে নারী-পুরুষের এতখানি বৈষম্য মানুষ কেমন করে মেনে নেয়? যুক্তি দিয়ে চললে এটা তার বুদ্ধিবৃত্তির অপমান বলে প্রতিভাত হয়। যুক্তি যদি আচরণে না প্রকাশ পায় তা হলে সে যুক্তি থাকাও যা না থাকাও তা। অসংখ্য শিক্ষিত যুবক শ্বশুরের কন্যাকে বিয়ে করে তাঁকে যেন চিরঋণী করে রেখেছেন— এই মনোভাবেই এই দিনটা যাপন করে বাৎসরিক খাজনা আদায়ে প্রচুর সমারোহের জন্য নির্লজ্জ ভাবে।
এমনই এক অনুষ্ঠান ভাইফোঁটা। শিক্ষিত বুদ্ধিমান মানুষও অনায়াসে ভাইফোঁটা নেয়, আনুষঙ্গিক প্রাপ্তি সহযোগে এমন সমাজে যেখানে ‘বোনফোঁটা’ বলে কিছু নেই। এ সব ছেলেদের মধ্যে অনেকে মুখে নারী-পুরুষের সমান অধিকার স্বীকার করে থাকে। কিন্তু হলে কী হবে, বেদেও সব অনুষ্ঠানে পুরুষের দীর্ঘায়ু, স্বাস্থ্য, ইত্যাদির জন্যে প্রার্থনা আছে, নারীর জন্যে নেই। নারীর স্বাস্থ্যের জন্যে প্রথম প্রার্থনা পুংসবন অনুষ্ঠানে। সেখানেও প্রার্থনার উদ্দিষ্ট হল নবজাতক যেন পুরুষ হয় এবং সে উদ্দেশ্যেই তার জননীর স্বাস্থ্য কামনা করা হয়। এ মূল্যবোধ আড়াই হাজার বছর ধরে আকাশে বাতাসে প্রবাহিত। আজকের ভাইফোঁটা তারই এক প্রকাশ।
আমাদের সমাজে সন্তানের জন্মদিন বড় একটা পালিত হয় না। যখন হয় তখনও অধিকাংশ ক্ষেত্রেই সেটা পুত্রের, কন্যার নয়। আধুনিক মননের প্রভাবে কিছু কিছু পরিবারে অবশ্য কন্যা সন্তানের জন্মদিনেও অনুষ্ঠান হয়, কতকটা খ্রিস্টান ও ব্রাহ্ম, অর্থাৎ পাশ্চাত্য প্রভাবে; এ অনুষ্ঠানের ইতিহাস প্রাচীন নয়। আধুনিক চিন্তায় নারীপুরুষের সাম্যের প্রভাবে এই মার্জিত রুচির প্রকাশ দেখা দিয়েছে।
যারা মুখে জাতিভেদ স্বীকার করে না, তাদের মতের অগ্নিপরীক্ষা বিবাহে। প্রেমের বিবাহে বহু ক্ষেত্রেই জাতিভেদ লঙ্ঘিত হয়। কিন্তু সম্বন্ধ করে যে বিয়ে ঠিক হয় সেগুলির অধিকাংশ ক্ষেত্রে স্বজাতি, ভিন্নগোত্র, সবর্ণ, এ সব সযত্নে রক্ষিত হয়। অথচ শিক্ষিত পাত্রেরা মুখে জাতিভেদ স্বীকার করে না। কাজের বেলায় পরিবারের সিদ্ধান্ত নিষ্প্রতিবাদে মেনে নেয়। সংবাদপত্রের বিজ্ঞাপনে প্রায়ই চোখে পড়ে সবর্ণ অথবা উচ্চ অসবর্ণ! কোথায় থাকে জাতিভেদ সম্পর্কে নীতিগত আপত্তি, শিক্ষালব্ধ যুক্তি? যুক্তি কি শুধু তর্ক করবার সময়ে কাজে লাগে, জীবনযাত্রায় তা অনায়াসে পদদলিত করা যায়?
এমনই আর একটা বিষয় বিবাহে পণযৌতুক নেওয়া। শিক্ষিত ছেলেরা প্রায় সকলেই মুখে পণপ্রথার বিরোধী। তার একটা কারণ আইন এর বিপক্ষে। কিন্তু কার্যক্ষেত্রে ছেলেরা সবাই দেবী চৌধুরাণী উপন্যাসের ব্রজেশ্বরের মতো পিতৃভক্ত হয়ে যায়, বুদ্ধিতে যুক্তিতে যাকে সমর্থন করা যায় না। এই সব বুদ্ধিমান শিক্ষিত পাত্ররা তখন গোপনে ওই দিকটা মা-বাবার হাতে সঁপে দেয়, মুখে বলে, “ওসব গুরুজনেরা ঠিক করবেন আমি এর কিছু জানি না।’ সাপও মরল, লাঠিও ভাঙল না। সব শিক্ষা, যুক্তি নগদ প্রাপ্তি লোভের সামনে বিলীন হয়ে যায়। ইদানীং পণ নেওয়ার অপরাধে কোনও কোনও ক্ষেত্রে সাজা হচ্ছে এবং অনেক ক্ষেত্রে ছেলেরা যথার্থই পণ নেওয়ার হীনতা সম্বন্ধে অবহিত হচ্ছে, তাই খুব সামান্য সংখ্যায় হলেও পণ ছাড়া বিয়েও হচ্ছে। শুভ লক্ষণ, সন্দেহ নেই, কিন্তু এখন সমাজে পণ দিয়ে বিয়ের সংখ্যাই বেশি। স্নেহলতাদের জীবনদান অনেকটাই ব্যর্থ হয়েছে। শিক্ষা বা শিক্ষালব্ধ যুক্তি জীবনে উপেক্ষিত।
তথাকথিত শিক্ষিত সমাজেও জ্যোতিষের প্রভাব প্রবল। বিজ্ঞানীরা ও যুক্তিবাদীরা জানে জ্যোতিষ কোনও বিজ্ঞান নয়, নেহাতই একটা ভিত্তিহীন ধোঁকা। কিন্তু অন্নপ্রাশন, বিয়ে বা অন্য তথাকথিত শুভকর্মের লগ্ন নির্দিষ্ট হয় জ্যোতিষের গণনায়, অথবা পঞ্জিকায় নির্দিষ্ট লগ্ন থেকে। বুদ্ধিমান যুক্তিবাদী মানুষ মাত্রই জানে, যে নক্ষত্রের আলো থেকে হিসাব করা হয়, সে নক্ষত্র থেকে আলো নির্গত হয়েছে লক্ষাধিক বছর আগে, সেই রশ্মি থেকে আজকের গণনা সম্পূর্ণ অর্থহীন, তার সিদ্ধান্তও সম্পূর্ণ অলীক। তবু জ্যোতিষীর নির্দেশে গৃহশান্তির জন্য আংটিতে রত্নধারণ, কবচ-মাদুলি-তাবিজ ধারণ চলছে; শিক্ষিত এবং তথাকথিত যুক্তিবাদী মানুষও তা করছেন। গত কয়েক বছর ধরে শিক্ষিত সমাজে এ সব ধারণ করা বেড়েই চলেছে, এবং বলাই বাহুল্য এগুলো অলংকার ধারণ নয়। ‘বিপত্তারিণী’র সূত্র ও অন্যান্য চিহ্ন ধারণ করে অনেকেই, নিঃসংকোচে, প্রকাশ্যে। অর্থাৎ তথাকথিত যুক্তিবাদীরা অসংকোচে অযৌক্তিক কুসংস্কারের বশে চলে, এবং এটা বোধহয় ইদানীং বেড়েই চলেছে। আচরণে যারা কুসংস্কারের বশে চলে কথায় তারা নিজেদের যুক্তিবাদী বললে সেটা অসত্যই হয়। কথায় ও কাজে এক হওয়া চাই।
এ ছাড়াও দৈনন্দিন জীবনে গত ক-বছর দেখা যাচ্ছে শিক্ষিত উঁচু চাকুরে, অধ্যাপিকা, বিজ্ঞানচর্চায় কৃতী মেয়েরাও কোনও কোনও ঠাকুরের তিথি উপলক্ষে কপালের মাঝামাঝি পর্যন্ত নেমে আসা সিঁথিতে চওড়া সিঁদুরের রেখা, বড় টিপ, ব্রতধারিণীর মতো মাথা ঘিরে কাঁধ পর্যন্ত নামা আঁচল, হাতে ধরা নৈবেদ্যের থালা, স্বপ্নচারিণীর মতো চলেছে মন্দিরে বা দেবস্থানের উদ্দেশে। কর্মস্থলে বা বাড়ির মধ্যে, সভা-সমিতিতে এরা যুক্তিবাদী, কিন্তু সে যুক্তির পরিধি ওই পর্যন্তই। তার বাইরের জগৎ কুসংস্কার দিয়ে ঘেরা এবং বিস্ময় ও দুঃখের বিষয় যুক্তি ও জীবনচর্চার বিরোধে এঁদের কিছুমাত্র সংকোচ নেই। অর্থাৎ আসলে এঁরা বাইরের সমাজে যুক্তিবাদীরূপে পরিচিত হতে চাইলেও সধর্মীদের বা সহ-সংস্কারবাদীদের মধ্যে সহজেই চলাফেরা করেন। শাঁখা, কড়া, লোহা (নানা কিসিমের) সিঁদুর আলতা, কিছু কিছু মাদুলি ও আংটি ও হারে রত্ন, কবচ-মাদুলি ধারণ করতে এঁদের কিছুমাত্র সংকোচ নেই।
অস্যার্থ, যুক্তিবাদ একটা বাইরের পোশাকমাত্র হয়ে উঠলে শিক্ষিত মানুষের ভণ্ডামিটাই প্রকট হয়ে ওঠে। সুখের কথা, এখন বেশ কিছু মেয়েই শাঁখা-সিঁদুর বর্জন করেছে। পুরুষ বিবাহের কোনও চিহ্ন দেহে বা পোশাকে ধারণ করে না, মেয়েরা কেন করবে? ওই সব ধারণ করা সত্ত্বেও লক্ষ লক্ষ নারী বিধবা হয়েছে এবং পৃথিবীর অধিকাংশ দেশেই ধারণ করার নীতিই নেই। সে সব দেশে কি সব নারী বিধবা হয়? একটু ভেবে নিজের আচরণ ঠিক করলে কাজে ও কথায় সংগতি থাকে, তাতেই যুক্তিবাদীর সংজ্ঞা যথার্থ হয়ে ওঠে, নইলে, কথায় এক, কাজে আর এক হলে মানুষ অসৎ বলে প্রমাণিত হয়।
বিবাহ, অন্নপ্রাশন, জন্মদিন, এগুলি ধর্ম ও সংস্কার-নিরপেক্ষ, কাজেই সকল যুক্তিবাদীই এগুলিতে যোগ দিতে পারে, কাজে ও কথায় কোনও বিরোধ থাকে না। শুভ অনুষ্ঠান মাত্রেই ধর্ম বা সংস্কারের সঙ্গে যুক্ত নয়। মানবিক স্তরে যা শুভ, আনন্দের, তাতে সকলেই পরিপূর্ণ চিত্তে যোগ দিতে পারে, যুক্তি ও আচরণে কোনও বিরোধ থাকে না তাতে। এ দেশে সুদীর্ঘকালের চলিত একটা অভিবাদন গুরুজনকে প্রণাম করা। অবশ্য অনেক প্রদেশে এর চল নেই। নতিস্বীকার করার জন্য পা ছোঁওয়া নিতান্ত অনাবশ্যক। আমাদের দেশে চমৎকার অভিবাদন প্রথা নমস্কার তো আছেই। এ সত্ত্বেও ‘নম্’ ধাতু থেকে নিষ্পন্ন ‘প্রণাম’। পা না ছুঁয়ে জোড়হাতে মাথা সামান্য নুইয়ে নমস্কার উচ্চারণ করাটাই অনেক বেশি রুচিসম্মত। নমস্কারে ভদ্রতা, নত হওয়া আছে, কিন্তু পা ছোঁওয়ার দৃষ্টিকটু দীনতা নেই। ইসলাম, পারসি অন্যান্য সমাজে প্রণামের মতো দৈন্যসূচক কোনও অভিবাদন নেই।
এ প্রসঙ্গ এখন কেন? প্রথম কারণ, এখন এ দেশে অযৌক্তিকতার, কুসংস্কারের নতুন এক প্রাবল্য দেখা দিচ্ছে, শিক্ষিত বুদ্ধিমান মানুষও জীবনচর্যার, অর্থাৎ দৈনন্দিন আচরণে অযৌক্তিক হয়ে যাচ্ছে। এক দিকে অমুক-মা, তমুক-বাবার প্রাদুর্ভাব ঘটছে এবং দলে দলে শিক্ষিত মানুষ তাদের ভক্ত হয়ে উঠছে। যুক্তি নস্যাৎ হয়ে যাচ্ছে, নতুন পুজো তার সঙ্গে সম্পৃক্ত কুসংস্কার আষ্টেপৃষ্টে জড়িয়ে পড়ছে। এরই সঙ্গে আছে বার তিথি, কবচ-মাদুলি-আংটি, ‘সূত্র’ ইত্যাদি ধারণ— এর মধ্যে যুক্তির অবকাশ কোথায়? দেখা যাচ্ছে, তথাকথিত শিক্ষার সঙ্গে যুক্তির কোনও যোগ নেই। দেশে ‘শিক্ষিত’ লোকের চেয়ে অনেক বেশি দরকার যুক্তিবাদী মানুষ।
তার এত অভাব ঘটল কেন? একটা কারণ হল দেশের যা আর্থিক অবস্থা তাতে ধনীর নিরাপত্তার আশ্বাস টলে যাচ্ছে, তাই সে অলৌকিকের আশ্বাসের জন্য উৎকণ্ঠিত। মধ্যবিত্তের পায়ের তলার মাটি ক্রমশ সরে যাচ্ছে, চাকরি ও ব্যবসার স্থায়িত্ব বা উন্নতি প্রায়ই মরীচিকার মতো ক্ষীণ হয়ে যাচ্ছে, নিম্নবিত্তের তো অনেক আগে থেকেই অনিশ্চয়তা বাড়ছে— ছাঁটাই, লক আউট-এ; চাষির যাচ্ছে খরা, বন্যা ও শোধ না করা কৃষিঋণের চাপে। অনেকেই আত্মহত্যা করেছে, জীবনমৃত অবস্থায় দিন কাটাচ্ছে। এ অবস্থার প্রতিকার সরকার করবে না, কাজেই মানুষ প্রতিকারের আশ্বাসে যে-কোনও আশ্রয় অবলম্বন করতে চাইবেই। তা সে সত্যকার আশ্রয়ই হোক আর ভ্রান্ত আশ্বাসই হোক।
এই ভ্রান্ত আশ্বাসের সব চেয়ে বড় উৎসব হল ধর্ম। স্বয়ং ভগবান কোনও কিছুর পেছনে আছেন জানলে মানুষ চূড়ান্ত আশ্বাস পায়। ব্যাঙের ছাতার মতো গজিয়ে ওঠা এই সব ‘মা’ ও ‘বাবারা’ তো সাক্ষাৎ ভগবানের অবতার বা প্রতীক রূপে অবতীর্ণ, এমন প্রচারই তারা করে থাকে। কাজেই প্রচ্ছন্ন, প্রায়-অদৃশ্য এক যোগসূত্রে মানুষের সত্যকার অভাব অভিযোগ ও ভগবানের প্রতীক ‘মা’ ‘বাবা’রা যুক্ত। এই সুতোটি সরকারের হাতে, ধনী যাতে আরও ধনী হয়, গরিব যাতে সর্বহারা হয়, তার চেষ্টা নিরন্তর চলছে দেশের আভ্যন্তরীণ শাসন ও আর্থনীতিক ব্যবস্থায়। বিস্তর অবৈধ উপায়ে বিশিষ্ট উচ্চপদস্থ দুর্জনদের প্রমত্ত লোভের ফলে পুকুরচুরি, অনাদায়ী ঋণ (ব্যাঙ্কে ও অন্যত্র)। বিচিত্র পন্থায় শোষণ ও ফাঁকির ব্যবসায়ে তেরো চোদ্দোশো কোটি কালো টাকার মুনাফায় গরিব দেশটা আরও গরিব হয়ে যাচ্ছে। এবং তার সঙ্গে জুটেছে বৈদেশিক আর্থিক আক্রমণ। ভোগ্য পণ্যসম্ভারের প্রলোভনের সঙ্গেই আছে অভাবের দরুন সে সব কেনার অক্ষমতা। এ সব যে ব্যর্থতাবোধ জাগায় তার থেকে পরিত্রাণ পাওয়ার জন্য একটা কিছু অতিলৌকিক শক্তিকে আঁকড়ে ধরার প্রবণতা খুবই স্বাভাবিক। এবং এইখানেই প্রশ্ন আসে যুক্তির ভূমিকা তা হলে কোথায়? অলৌকিক শক্তির কাছ থেকে সাহায্য বা প্রশ্রয় পাওয়ার চেষ্টা কি কোনও যুক্তিবাদী মেনে নিতে পারে? চিরাচরিত ধর্মাচরণের মধ্যে যে যুক্তিবিরোধিতা আছে তা কি নিষ্প্রতিবাদে গ্রহণ করা যায়? মানুষের আচরণই তার ব্যক্তিত্বকে প্রকাশ করে। সে আচরণ যুক্তিবাদীর এক রকম, গতানুগতিকে অনুগামীর আর এক রকম
আমাদের, যুক্তিবাদীদের আচরণ যেন যুক্তিবহির্ভূত না হয়। এ জন্যে সর্বদা সতর্ক না থাকলে শুধু আমাদেরই দ্বিচারিতা প্রকাশ পাবে না, সমাজের, দেশের অগ্রগতিও সেই মাত্রায় প্রতিহত হতে থাকবে।কুন্তিভোজ রাজার কন্যা কুন্তী। তরুণী সুন্দরী, যেন তেজের প্রতীক। একবার রাজার অতিথি হয়ে এলেন দুর্বাসা ঋষি। রাজার নির্দেশে কুমারী কন্যা কুন্তী তাঁর সর্বান্ত পরিচর্যা করলেন। যত্ন ও সেবায় তুষ্ট হয়ে ঋষি যাওয়ার সময়ে তাঁকে বর দিলেন: একটি মন্ত্র উচ্চারণ করে কুন্তী যে দেবতাকে ডাকবেন তিনিই এসে উপস্থিত হবেন। তরুণী কুন্তী কৌতূহলী হয়ে মন্ত্র দিয়ে সূর্যকে ডাকতে, সূর্য এসে হাজির, বর দিলেন: আমি শুধু আঙুল দিয়ে স্পর্শ করব, আর তুমি সৎ, অনবদ্য শক্তিমান পুত্র লাভ করবে; তোমার কৌমার্য অক্ষত থাকবে। কুন্তীর এই পুত্রই হলেন কর্ণ। এ দিকে রাজকন্যা কুমারী কুন্তী পড়লেন মহা বিপাকে। যথাকালে সখীদের সাহায্যে গোপনে গর্ভ লালন করে অবশেষে যথাকালে জন্ম দিলেন সর্ব সুলক্ষণ যুক্ত এক কুমারের। এর বৈশিষ্ট্য ছিল সহজাত কবচ ও কুণ্ডল। সখীদের সঙ্গে পরামর্শ করে একটি পেটিকায় শিশুটিকে সাজিয়ে শুইয়ে নদীর জলে ভাসিয়ে দিলেন। অনেক দূরে এক গ্রামে অধিরথ নামের এক সারথি (যার স্ত্রীর নাম রাধা) ওই শিশুটিকে তুলে নিয়ে লালনপালনই শুধু করলেন না, কৈশোরকাল থেকে তাকে নিপুণ ভাবে ক্ষত্রিয়ের পাঠক্রম আয়ত্ত করালেন। স্বাস্থ্যবান বুদ্ধিমান কর্ণ নানা বিদ্যা আয়ত্ত করলেন, হয়ে উঠলেন মহাপরাক্রমশালী এক বীর। কুন্তীর সঙ্গে তাঁর আর একবার মাত্র দেখা হয়েছিল, জীবনের প্রায় শেষে এসে। কর্ণকে তখন কুন্তী অনুনয় করেন, তুমি যেহেতু কুন্তীর প্রথম সন্তান তাই প্রথম পাণ্ডব হিসাবে পাণ্ডবপক্ষে যোগ দিয়ে অর্জুনের অগ্রজের স্থান নিয়ে যুদ্ধ করতে। কিন্তু শৈশব থেকেই অনাদৃত কর্ণ এতদিন পরে মাকে সম্মান দিলেন, কিন্তু তাঁর প্রস্তাবে সম্মত হতে পারলেন না, কারণ তিনি ‘অধিরথসূতপুত্র রাধাগর্ভজাত’। কুন্তীর গর্ভজাত সন্তান তাঁকে তাঁর প্রাপ্য সম্মান ও স্থান দিতে পারলেন না। কিশোরী কুন্তী যে কৌতূহলী হয়ে ঋষির বরে সূর্যের স্পর্শেই পুত্র লাভ করেছিলেন তার সবটাই নাকচ হয়ে গেল। দীর্ঘকাল মনে মনে যাকে জ্যেষ্ঠ পুত্রের আসনে রেখেছিলেন, সে দুর্জয় অভিমানে সেই চুড়ান্ত অপমানের শোধ নিল এই ভাবে।
যৌবনে কুন্তীর বিবাহ হল পাণ্ডুর সঙ্গে এবং সেই মন্ত্রবলে দেবতাদের আহ্বান করে ধর্মের কাছে যুধিষ্ঠিরকে, বায়ুর কাছে ভীমকে, এবং ইন্দ্রের কাছ থেকে অর্জুনকে পেলেন। মাদ্রী ওই মন্ত্র শিখে অশ্বিদ্বয়ের কাছ থেকে নকুল ও সহদেবকে পেলেন। কিছুকাল পরে পাণ্ডুর মৃত্যু হয়, মাদ্রী সহমৃতা হলে, বিধবা কুন্তী একাই পঞ্চপাণ্ডবের মা হয়ে রইলেন জীবনের শেষ দিন পর্যন্ত।
মাঝে শকুনির প্ররোচনায় যুধিষ্ঠির পাশা খেলায় হারলেন। পাশা খেলায় যুধিষ্ঠিরের নেশা ছিল, কিন্তু দক্ষতা ছিল না। এ কথা শকুনি জানতেন এবং পাণ্ডবদের সর্বনাশের এই পথটি বেছে নেন। পাণ্ডবদের ধনে-প্রাণে বিনষ্ট করতে তাই যুধিষ্ঠিরকে মিথ্যা স্তাবকতার দ্বারা একেবারে নিজের বশীভূত করলেন। উন্মত্তের মতো একে একে বাজি রাখতে গিয়ে যখন দ্রৌপদীকে বাজি রাখলেন ও হারলেন তখন সেই বিপন্ন পুত্রবধূটিকে টেনে এনে বাঁচালেন কুন্তী। দ্বিতীয়বার পাশা খেলায় হেরে পাণ্ডবরা বারো বছর বনবাস ও এক বৎসর অজ্ঞাতবাসে গেলেন। এরপর বনবাসের দিনে, প্রৌঢ়া শাশুড়ির ভূমিকায়, দ্রৌপদীর সহায় এবং মানসিক আশ্রয় ছিলেন কুন্তী।
এর আগে একবার শকুনির প্ররোচনায় দুর্যোধনরা কুন্তী ও পঞ্চপাণ্ডবকে পুড়িয়ে মারবার ব্যবস্থা করেন। লাক্ষা দিয়ে একটি আপাত-স্বাভাবিক গৃহ নিমাণ করে পাণ্ডবদের সপরিবারে সেখানে বাস করতে বলে। কুন্তী ব্যাপারটা সন্দেহ করেন। নিজেই পাঁচ চণ্ডাল পুত্র ও তাদের মাকে নিমন্ত্রণ করে খাদ্যের সঙ্গে প্রচুর সুরা পান করিয়ে পুত্রদের ব্যাপারটা ব্যাখ্যা করে বলেন, এবং চণ্ডালরা যখন সুরায় আচ্ছন্ন তখন পুত্রদের সঙ্গে নিয়ে সুড়ঙ্গপথে নীরবে বেরিয়ে যান। পরদিন ওখানে পাঁচটা পুরুষ ও এক নারীর দগ্ধ দেহ দেখে শকুনি আশ্বস্ত হলেন। ভাবলেন কুন্তী ও পঞ্চপাণ্ডব মারা গেছে।
সম্পূর্ণ নিরপরাধ চণ্ডাল পরিবারের ছ-টি প্রাণীকে জতুগৃহে দগ্ধকরা হল। কুন্তীর জীবনে সত্যকার পাপের কালিমা লাগল। যদিও আত্মরক্ষা ও সন্তানদের রক্ষার জন্য ওই নৃশংস কাজটা করে অগ্নিদাহের কালিমা লাগল, তবু এ তো সত্যকার পাপেরই কালিমা। জীবন এ ধরনের কালিমার মূল্য শোধ করে নেয়। যত বিলম্বিত হোক, এ পরিশোধ প্রায়ই ঘটে। তবে মা হয়ে কুন্তী সন্তানদের ও তাঁর নিজের প্রাণ বাঁচাবার চেষ্টা করবেনই তো। সে কাজে সিদ্ধিলাভ করে তিনি তখনকার মতো নিজেকে পাপী ভাবেননি, কারণ পাণ্ডবদের জীবনের দায় তাঁরই, বিশেষত মাদ্রীর মৃত্যুর পর। অবশ্য, এ কথাও সত্য এটা না করলে পঞ্চপুত্র-সহ তিনি জতুগৃহে দগ্ধ হয়ে মরতেন। তবু এটা পাপের আয়োজন। এ আগুন জমে রইল।
এ দিকে কুন্তী-সহ পাণ্ডবেরা ঘুরতে ঘুরতে নানা ঘটনাচক্রে দ্রুপদের রাজ্যে এসে শোনেন, দ্রৌপদীর স্বয়ংবরের কথা। তাঁরা সেখানে যোগদান করেন। অর্জুন দ্রৌপদীকে লাভ করেন। সব কিছু জানাজানি হয়ে গেলে সস্ত্রীক পাণ্ডবেরা স্বগৃহে ফিরে আসেন। এর পরই পাশা খেলার ঘটনা। যখন দ্রৌপদী শুনলেন যে যুধিষ্ঠির পাশায় তাঁকে বাজি রেখে হেরেছেন, তখন তিনি জিজ্ঞাসা করলেন যুধিষ্ঠির আগে নিজেকে বাজি রেখে হেরেছেন না দ্রৌপদীকেই, উত্তর এল আগে নিজেকে বাজি রেখে হেরেছেন। বুদ্ধিমতী দ্রৌপদী বললেন, যে স্বয়ং হেরেছে সে তো তার স্ত্রীর আধিপত্য হারিয়েছে। অতএব দ্বিতীয়বার পাশা খেলা এবং এবারও পরাজয়। ফলে সিদ্ধান্ত হল দ্বাদশ বছর বনবাস ও এক বৎসর অজ্ঞাতবাস— এই শাস্তি ধার্য হলে পাণ্ডবরা বনবাসে গেলেন, কুন্তী রাজগৃহে রইলেন। বারো বছর বনবাসের পরে পাণ্ডবরা বিরাট রাজার রাজগৃহে ভিন্ন ভিন্ন ছদ্মবেশে রইলেন। তেরো বছর পরে রাজধানীতে ফিরে শুরু হল কুরুপাণ্ডব যুদ্ধের প্রস্তুতি। তখন পাঁচ ছেলে নিয়ে কুন্তী রাজপ্রাসাদে।
যুদ্ধের পর কৌরব-যোদ্ধাদের মৃত্যুর পরে রাজধানী থেকে কুন্তী গান্ধারী ও ধৃতরাষ্ট্র বনবাসে যাওয়ার সিদ্ধান্ত নিলেন। ঠিক যুদ্ধের আগে কুন্তী এক অন্ধকার সন্ধ্যায় কর্ণের সঙ্গে দেখা করে তাঁর জন্মবৃত্তান্ত তাঁকে বললেন। তিনি কর্ণকে অনুরোধ করলেন, যেন তাঁর জ্যেষ্ঠপুত্রের যথার্থ স্থানে আসীন হয়ে প্রথম পাণ্ডবের স্থানে থেকে যুদ্ধ পরিচালনা করেন। কিন্তু অভিমানী জননীর অভিমানী পুত্র তাঁর অনুরোধে সম্মত হতে পারলেন না। হৃদয়ের প্রথম জ্বালা দ্বিগুণ হয়ে উঠল। প্রবল নিরুদ্ধ ক্রন্দন চেপে কুন্তী ফিরে গেলেন তাঁর অন্তরে দেদীপ্যমান অগ্নিকে লোকচক্ষুর অন্তরালে সঙ্গোপনে লালন করে। তারপর যুদ্ধ।

বেশ কিছু বৎসর আগে গান্ধার রাজদূহিতা এ প্রাসাদে আসেন জ্যেষ্ঠ রাজপুত্র ধৃতরাষ্ট্রের রাজবধূ হয়ে। এসে আবিষ্কার করেন স্বামী অন্ধ। পতিব্রতা নারী স্থির করলেন এই যে নানারূপে মণ্ডিত পৃথিবী তাঁর স্বামী কোনওদিনই দেখতে পাননি, পাবেনও না, তাই আদর্শ স্ত্রী হিসেবে এই দৃশ্যমান পৃথিবীর রূপ চোখে দেখা অন্যায়। তাই বস্ত্রখণ্ড দিয়ে দু-চোখের দৃষ্টিকে নির্বাসন দিলেন: অন্ধের অন্ধ স্ত্রী।
ধীরে ধীরে গান্ধারী আবিষ্কার করলেন তাঁর স্বামীর অন্ধত্ব আরও অনেক গভীর, অনেক বড় পরিমাপের— এ অন্ধত্ব নৈতিক ও আধ্যাত্মিক। এর মধ্যে ভ্রান্তি বোধ নেই, আছে আত্মপ্রতারণা। কৌরবদের চরিত্র, উদ্দেশ্য ও লক্ষ্য এবং কার্যপদ্ধতি সব জেনেও কেবলমাত্র নিজের পুত্র বলে তাদের সব অপরাধ সমর্থন করা অন্যায়— এবং এ অপরাধগুলি সংখ্যায় যেমন বেশি, কালপরিসরে তেমনও বহুধা বিস্তৃত। গান্ধারী নীতিবোধের প্রেরণায় বারবার ধৃতরাষ্ট্রকে বলেছেন, পুত্রপক্ষ ত্যাগ করে পাণ্ডবদের ন্যায্য প্রাপ্য সিংহাসন তাদের ফিরিয়ে দিতে। তারা ন্যায়নিষ্ঠ। কৌরবরা দীর্ঘকাল ধরে পরপর মিথ্যাচরণ ও অন্যায় আচরণ করছেন; সিংহাসনে তাদের অধিকার থাকতে পারে না। ধৃতরাষ্ট্রের চর্মচক্ষুই শুধু অন্ধ ছিল না তাঁর নীতিবোধ বলেও কিছু ছিল না। ছিল না কোনও আধ্যাত্মিক বোধের দৃষ্টি। অন্ধত্বের দোহাই দিয়ে প্রকৃত পাপের দায় থেকে তাঁর মুক্তি নেই। নিজে এই বোধকে নিত্য দৃঢ় আধ্যাত্মিকতার সাহায্যে গান্ধারী দৃঢ় করতে চাইতেন ও ব্যর্থ হতেন। চর্মচক্ষুর সঙ্গে সঙ্গে মর্মচক্ষুও অকর্মণ্য। পাশা খেলায় যা কিছু যুধিষ্ঠির পরপর বাজি রেখেছিলেন তরে মধ্যেও বহু অন্যায় ছিল।
স্বামী অন্ধ; তাই গান্ধারী স্বেচ্ছান্ধ। কিন্তু তাঁর নৈতিক দৃষ্টি ছিল স্পষ্ট, উজ্জ্বল। তাই সমস্ত বিবাহিত জীবনটা তাঁকে অন্তদগ্ধ হতে হয়েছিল।
ধৃতরাষ্ট্র অন্তরে বাহিরে অন্ধ। রাজ্যলোভী শরীরে অন্ধত্বের খুঁত থাকায় সিংহাসনে তাঁর অধিকার নেই। তাই ছলে-বলে-কৌশলে পুত্রদের জন্য সেই অধিকার যে-কোনও ভাবে কেড়ে নিতে তাঁর দ্বিধা নেই। মাঝে মাঝেই খবর পাচ্ছেন দুর্যোধন শকুনি এদের কু-চক্রান্তে পাণ্ডবদের ক্ষতি ঘটিয়ে তাঁর নিজের পুত্ররা নিজেদের সুবিধা করে নিচ্ছে। সিংহাসনে পাণ্ডবদের অধিকার খর্ব করবার দিকে ধীরে ধীরে অগ্রসর হচ্ছে। পিতা হিসেবে যেখানে এই সবে বাধা দিয়ে নিজের পুত্রদের লোভ ও উচ্চাশাকে খর্ব করা উচিত ছিল, সেখানে নৈতিক অন্ধতা তাঁর ন্যায়-অন্যায়ের বোধকে সম্পূর্ণ আচ্ছন্ন করে রেখেছিল। তাই গান্ধারীর সৎপরামর্শে কখনও কর্ণপাত করেননি, বরং ধীরে ধীরে গভীরতর পাপের দিকে নেমে গেছেন, সজ্ঞানে
রাজত্বের স্পৃহা একদিন চলে গেল, এবং সে শক্তিও তাঁর কোনওদিনই ছিল না। প্রচুর অন্যায়, জুয়ার নেশা, জেনেশুনে অন্যায় করা, সারাজীবনই এ সব করে এসেছেন। জীবনের শেষ পর্বে এসে রাজসিংহাসনের নেশাও ছুটে গেল, সিংহাসনে পাণ্ডবদের একাধিপত্য মেনে নিতে হল। নিজের শতপুত্র প্রায় নিঃশেষ। শেষ পর্যন্ত ঠিক করলেন, গান্ধারী ও কুন্তীকে নিয়ে বনবাসে যাবেন। সঙ্গে বিদুরও চললেন এবং সঞ্জয়। কয়েক দিন পরে দেখা গেল নিত্য-উপবাসী বিদুরের ছায়াদেহ যুধিষ্ঠিরের শরীরে বিলীন হয়ে গেল— দুজনেই ধর্মের পুত্র ছিলেন। তারও কিছুকাল পরে, বনবাসের কিছু দিন অতিক্রান্ত হলে, এক দিন বনে দাবানলের চিহ্ন দেখা যেতে এঁরা সঞ্জয়কে পালাতে বললেন। এবার গান্ধারী ও কুন্তী-সহ ধৃতরাষ্ট্র দাবানলে দগ্ধ হয়ে মৃত্যুবরণ করলেন। মহাভারতের রাষ্ট্রনীতির সব মুখ্য চরিত্র অগ্নিদগ্ধ হয়ে প্রাণত্যাগ করলেন। কিছুকাল পরে পাণ্ডবরা এঁদের খুঁজতে খুঁজতে এসে দগ্ধ কঙ্কালগুলির সন্ধান পান ও যথাবিধি অন্ত্যেষ্টিক্রিয়া সম্পাদন করলেন।
মহাভারতে অগ্নি নানা রূপে ও প্রসঙ্গে দেখা দেন। প্রথম থেকেই কৌরব ও পাণ্ডব রাজপুত্রদের মধ্যে এতটাই শত্রুতা ছিল যে পরস্পরের শত্রুতা করা তাদের শৈশব ও কৈশোরে যেন বিনোদনে পরিণত হয়েছিল। একপক্ষের ক্ষতি হলে অপরপক্ষ উল্লসিত হত। এ সময় তাদের শিক্ষার কাল, এ শিক্ষার মধ্যে ক্ষত্রিয় হিসেবে অস্ত্রশিক্ষার প্রাধান্য ছিল। পরস্পরের ক্ষতি করা একটা বিলাসিতা বলে গণিত হত। অর্থাৎ বিদ্বেষের একটা আগুন দু-পক্ষের মধ্যে যেন সর্বদাই প্রজ্বলিত ছিল। এ আগুনে ইন্ধন জোগাত শকুনি, কর্ণ, প্রমুখ। যৌবনেও এরা পরস্পরের ক্ষতি করার জন্যে সর্বদা উৎসাহী ছিল।
ধৃতরাষ্ট্রের নৈতিক আধ্যাত্মিক নানা পাপ ছিল। একমাত্র গান্ধারীর, পাপী রাজার বধূর, নৈতিক দৃষ্টি দিব্যদৃষ্টির মতো স্পষ্ট। তিনি জানেন, সমস্ত কুরুক্ষেত্র যুদ্ধটা তাঁর স্বামী, শকুনি ও কর্ণ এবং পুত্রদের বেশ কিছু বর্ষের সঞ্চিত পাপের ফলে ধীরে ধীরে এগোচ্ছিল এক মহতি বিনষ্টির দিকে। যদিও তিনি ছিলেন ব্যক্তিগত ভাবে নিষ্পাপ।

অরণ্যবাস প্রায়শ্চিত্ত নয়। ওই দাবানল পাপের অনলের প্রতীক। হঠাৎ জন্মে-ওঠা সঞ্চিত আগুনের বহু সহস্র স্ফুলিঙ্গের কারণে জ্বলে এটা। সঞ্জয়কে ধৃতরাষ্ট্র দাবানলের পূর্ব সূচনা দেখে বললেন, পালাও এখনই পালাও। নিষ্পাপ সঞ্জয় পালিয়ে বাঁচল। কুত্তীর অপরাধ-সচেতন মন স্বকৃত অপরাধের এই প্রলয়ংকর প্রকাশ থেকে পালাতে চায়নি। পাপী স্বার্থপর, পাশার নেশায় পরপর অন্যায় করে যাওয়া ধৃতরাষ্ট্র মনে মনে জানলেন এ দাবানল মুখ্যত তাঁর কুল ধ্বংস করতে উদ্যত। পতিব্রতা গান্ধারীর চোখের আবরণ পুড়ে গেল। তিনি দেখলেন তাঁর নির্দোষ জীবন ও চূড়ান্ত পাতিব্রত্যও তাঁকে স্বামীর পাপের অংশদায়িত্ব থেকে বাঁচাতে পারবে না। মহাভারতের মুখ্য চরিত্রগুলি, বিশেষত পাণ্ডবেরা মহাপ্রস্থানের পথে বা হিমালয় আরোহণ করে স্বর্গে গেলেন কিন্তু এই তিনজন মহাপ্রস্থান, স্বর্গারোহণ কোনওটাই করেননি। এঁরা মর্তেই দাবানলে প্রাণত্যাগ করেন। তিনজন তিন ভাবে অন্তর্জালায় জ্বলছিলেন। শরীরের সঙ্গেই সেই জ্বালার অবসান ঘটাল দাবানল— সে যুগে অগ্নির যে ভীষণতম প্রকাশ তার মধ্যে দাঁড়িয়ে প্রাণত্যাগ করেন। সারাজীবনই এঁরা নানা আকৃতি-প্রকৃতির ছোট-বড় স্ফুলিঙ্গের বোঝা অন্তরে বহন করেন। আজ সেই সমস্ত স্ফুলিঙ্গ যেন একত্র হয়ে দাবানলের রূপে এঁদের মৃত্যু ঘটাল। মহাভারতের প্রথম থেকেই এই সব স্ফুলিঙ্গ নানারূপে বিরাজ করত। ধৃতরাষ্ট্র, যার নামের অর্থ রাষ্ট্রকে যিনি ধারণ করেছেন, তিনি যেন রাষ্ট্রের বাইরে একান্ত ভাবে লোভ, ঈর্ষার জ্বালাকে নানারূপে অন্তরে ধারণ করেছিলেন। নিজে রাজা হতে পারেননি, অতএব সিংহাসনের জন্য এবং সেই কারণে পাণ্ডবদের সম্বন্ধে তিনি সারাজীবন অন্তরে গভীর ঈর্ষা লালন করে এসেছেন। কুন্তীর নানা জ্বালা কৌরবদের প্রতি ঈর্ষা-বিদ্বেষের রূপে সারাজীবন তাঁর অন্তরে জ্বলে। তা ছাড়া কুমারী সন্তানকে কোলে তুলে নিয়ে লালন করতে না পারার জ্বালা শেষ পর্যন্ত তাঁর প্রস্তাবে তাঁর জ্যেষ্ঠ পুত্র কর্ণের অসম্মতি সেই জ্বালাকে দুঃসহ করে তুলেছিল। গান্ধারী, যিনি পৃথিবীকে ধারণ করেন, তিনি পৃথিবীর কোনও দায়িত্বই পালন করতে পারেননি। লোভী, পাপী স্বামীর কাছে নৈতিক যুক্তি দিয়ে তিনি ব্যর্থ হয়েছিলেন, যে অগ্নিপিণ্ড তিনি অন্তরে ধারণ করেছিলেন, দাবানলে তাই বৃহদাকার হয়ে তাঁর জীবনান্ত ঘটাল।
অগ্নির সমস্তটা সর্বদাই রোষ, হিংসা, দ্বেষ, উচ্চাকাঙ্ক্ষার প্রতীক। তাই এই অন্তিম দাবানলটি একটা বিভীষিকার প্রতীক। সেই হুতাশনে মৃত্যু যেন মহাভারতে একটি মর্মকথার প্রতীক।ভারতবর্ষে একটি অত্যন্ত জনপ্রিয় কাব্য গীতগোবিন্দ। উড়িষ্যার বিভিন্ন মন্দিরে ওডিশি নৃত্যে ও সুরে গীতগোবিন্দ-গান উপাসনারই একটি অঙ্গ। এতে দর্শকশ্রোতার মনে যে সাড়া জাগে তাতে নানা আবেগের মিশ্রণ; এতে প্রবাহিত একটি অন্তঃসলিলা ভক্তিরস। তা ছাড়া অধিকাংশ গানে পূর্বরাগ, মিলন, বিরহ, ইত্যাদি শৃঙ্গাররসের নানা বিভঙ্গ সন্নিহিত থাকে। শ্রোতা বা দর্শক জানে কৃষ্ণভক্তিই মুখ্য উপপাদ্য, কিন্তু শৃঙ্গাররসের সঙ্গে ওতপ্রোত ভাবে বিজড়িত সে ভক্তি।
জয়দেব ছিলেন বীরভূমের অজয় নদীর তীরে কেন্দুবিল্ব গ্রামে ভোজদেব ও বামাদেবীর পুত্র, সময়টা গৌড়ের রাজা লক্ষ্মণসেনের কিছু পূর্বে। বাল্যে জয়দেবের মধ্যে বৈরাগ্যলক্ষণ প্রবল ছিল; তার পরে ধীরে ধীরে লক্ষ্মণসেনের সভায় তাঁর প্রতিষ্ঠা লাভ। তার কিছু দিন পরে সুন্দরী তরুণী পদ্মাবতীকে বিবাহ ও গৃহে দুজনে মিলে রাধামাধবের প্রতিষ্ঠা। জয়দেবের যশ তাঁর গীতগোবিন্দ-তেই প্রতিষ্ঠিত।
আকারে ছোট এ গ্রন্থটি দ্বাদশ সর্গে বিভক্ত, প্রত্যেক সর্গের প্রথমে একটি কবিতা (শ্লোক), এটি কখনও স্বরে পাঠ করা হত, কখনও বা সুরে গাওয়া হত। তার পরে পরপর গানের শ্রেণি। প্রত্যেক সর্গে কৃষ্ণের এক একটি রূপ বা অভিব্যক্তি :
১. সামোদদামোদর ২. অক্লেশকেশব ৩. মুগ্ধমধুসূদন ৪. স্নিগ্ধমধুসূদন ৫. সাকাঙ্ক্ষপুণ্ডরীকাক্ষ ৬. ধৃষ্টবৈকুণ্ঠ ৭. নাগরনারায়ণ ৮. বিলক্ষলক্ষ্মীপতি ৯. মুগ্ধমুকুন্দ ১০. মুগ্ধমাধব ১১. সানন্দগোবিন্দ ১২. সুপ্রীতপীতাম্বর
সর্গের নামগুলি থেকে বোঝা যায় এ বইয়ে নায়ক কৃষ্ণেরই প্রাধান্য, বিভিন্ন সর্গে তাঁরই বিভিন্ন মেজাজ ঘিরে নাম, শ্লোকগুলি ওই ভাবেই গ্রথিত। তবে রাধার ভূমিকা কী? পড়তে গেলে দেখা যায় রাধা খুবই প্রধান চরিত্র, এ কাব্যের খুব বড় একটা অংশ জুড়ে রাধারই কথা, তাঁর প্রেমের নানা অবস্থা— পূর্বরাগ, মিলন, বিরহ এ গ্রন্থের মুখ্য উপপাদ্য। গানে ধ্রুবপদ প্রায়ই ঘুরে ঘুরে আসে। নাচে ওড়িশি ভঙ্গিরই প্রাধান্য। এই যে সব আঙ্গিকে শৃঙ্গাররস ও ভক্তির আবেশ মিশে রয়েছে তার পশ্চাতে আছে আনুমানিক কয়েকশো বছরের যাত্রা, গান ও নাচের পৃথক ও সম্মিলিত ভাবে মন্দিরে অনুষ্ঠিত শিল্পরূপের সুদীর্ঘ ইতিহাস। এতে যেহেতু নৃত্যগীতেরই প্রাধান্য ছিল তাই শব্দ ও অর্থ কিছুটা গৌণ।
কিন্তু যেহেতু গীতগোবিন্দ কাব্যও বটে তাই শব্দার্থকে উপেক্ষা করা যায় না; এবং এখানেই একটি সমস্যা দেখা দেয়। বিশুদ্ধ কবিতা হিসাবে বিচার করলে এটি নৃত্যগীতের অনুষঙ্গ থেকে বঞ্চিত হয়; তবুও এটি জনপ্রিয়, কারণ যারা এটা শুধু পড়ে তারাও এর মাধুর্যে মুগ্ধ। কী সেই মাধুর্য? এ মাধুর্য মুখ্যতই শ্রুতিগ্রাহ্য। এতে সুপ্রচুর অনুপ্রাস, কিছু যমক, প্রচুর অন্ত্যমিল এবং তালের স্পষ্ট প্রাধান্য। মনে রাখতে হবে, সংস্কৃতকাব্যের মুখ্য ধারায় অন্ত্যমিল নেই, অনুপ্রাস পরিমিত এবং কিছু স্তোত্রসাহিত্য ছাড়া অন্যত্র তাল অনুপস্থিত। এই যে নতুন লক্ষণ, এর কারণ তখন অপভ্রংশ সাহিত্য সৃষ্ট হচ্ছে, ভারতীয় ভাষার মধ্যে ইন্দো-ইউরোপীয় যুগের শেষে ভারতবর্ষের প্রাদেশিক ভাষার নব্যযুগে কথ্য ও লিখিত ভাষাও সাহিত্যে সৃষ্ট হচ্ছে, যেমন বাংলা, হিন্দি, ওড়িয়া, অসমিয়া, গুজরাতি, ইত্যাদি। এদের কয়েকটিতেই অন্ত্যমিলযুক্ত কবিতা দেখা দিচ্ছে। সমগ্র গীতগোবিন্দে সমাসবদ্ধ পদের প্রাচুর্য; সংস্কৃত কবিতার মূলধারায় এগুলো অনুপস্থিত এবং গদ্যেও সপ্তম শতাব্দীর আগে নেই; কবিতার পক্ষে এগুলো স্পষ্টতই ক্ষতিকর। কিন্তু এখানে গানই তো বেশি এবং সুরের তানের বিস্তারে সমাসবদ্ধ পদগুলি বিস্তার পায় এবং বিলম্বিত লয়ে তাদের ঘনসন্নিবদ্ধ রূপটি গৌণ হয়ে অন্তর্হিত হয়; তাই কবিতায় যা অসংগত, শ্রুতিকটু, গান তার অনেকটা ভারই বহন করতে পারে। যখন শুধু কবিতা হিসাবে পড়া হয়, তখন এই সব ত্রুটি স্পষ্ট হয়ে ওঠে।
শুরু হল এক অসাধারণ শ্লোক দিয়ে:
মেঘৈমেদুরমম্বরংবনভুবঃশ্যামাস্তমালদ্রুমৈঃ। নক্তং ভীরুরয়ং ত্বমেব তদিমং রাধে গৃহং প্রাপয়।। ইত্থং নন্দনির্দেশতশ্চলিতয়োঃ প্রত্যধ্বকুঞ্জভ্রমং। রাধামাধবয়োজয়ন্তি যমুনাকুলে রহঃ কেলয়ঃ।।
অর্থ, আকাশ মেঘে মেদুর হয়ে উঠেছে, বনভূমি তমালতরুতে শ্যামবর্ণ ধারণ করেছে। ‘(এখন) রাত্রি, এ (কৃষ্ণ) ভীরু, তাই রাধিকা তুমিই একে বাড়িতে পৌঁছে দিয়ে এস,’- নন্দের এই নির্দেশে রাধামাধব যমুনাতীরে পথে চলতে চলতে পথের প্রত্যেকটি কুঞ্জে যে কেলি করলেন তা-ই তোমাদের রক্ষা করুক।
ওই আশ্চর্য প্রথম চরণটি তার ধ্বনিমাধুর্যে নশো বছর ধরে শ্রোতা পাঠককে মুগ্ধ রেখেছে। দ্বিতীয় শ্লোকে জয়দেব নিজের পরিচয় দিয়েছেন, এর তিনটি চরণই সমাসবদ্ধ এক-একটি পদ, খুব একটা বৈশিষ্ট্য নেই, শুধু বিষয়বস্তুটি নির্দেশিত হল: বাসুদেবের রতিকেলির কথাই এর উপজীব্য। এরপর পাঠক-দর্শককে বলা হচ্ছে:
যদি হরিস্মরণে সরসং মনো যদি বিলাসকলাসু কুতুহলম্।
মধুর কোমলকান্ত-পদাবলীং শৃণু তদা জয়দেবসরস্বতীম্।।
যদি হরির স্মরণে মন সরস হয়, যদি শৃঙ্গার কলায় কৌতুহল থাকে তা হলে এই মধুর, কোমল, কমনীয় জয়দেবের কাব্য শোনো।
পড়তে পড়তে বোঝা যায় কবিতার বক্তব্য ও কোমলতা। চতুর্থ শ্লোকে লক্ষ্মণসেনের সভার পঞ্চরত্নের পরিচয়: উমাপতিধর, জয়দেব, শরণ, গোবর্ধন এবং ধোয়ী। এঁদের রচনার বিভিন্ন বৈশিষ্ট্যও বলা হল, নিজের বিষয়ে জয়দেব শুধু বললেন সন্দর্ভশুদ্ধ বাক্যরচনা— যা কেবল জয়দেবই জানেন।
ভূমিকাশেষে মূল কাব্য শুরু হল: কৃষ্ণের দশাবতার নিয়ে রচিত একটি গম্ভীর সুন্দর, শ্লোকে:
বেদদ্ধরতে জগন্তি জয়তে ভূগোলমুদ্বিভ্রতে দৈত্যান্ দারয়তে বলিং ছলয়তে ক্ষত্ৰক্ষয়ং কুৰ্বতে। পৌলস্ত্যং জয়তে হলং কলয়তে কারুণ্যমাতন্বতে ম্লেচ্ছান্ মূর্ছয়তে দশাকৃতিকৃতে কৃষ্ণায় তুভ্যং নমঃ।।
মৎস্য কূর্ম বরাহ ইত্যাদি অবতারগুলির তালিকা, কিন্তু শব্দবিন্যাসে যেমন মন্দ্ৰ গাম্ভীর্য, তেমনই সরস কোমলতা। ক্রিয়াপদগুলির (আত্মনেপদ, বর্তমানকাল প্রথম একবচনে) একই রকম রূপ কার্যত অনুপ্রাসে পরিণত হয়ে এক ধরনের স্বরের গাম্ভীর্য সৃষ্টি করেছে। পরেও দেখি এই ধরনের ব্যাকরণগত রূপ দিয়ে অনুপ্রাসের সৃষ্টি হয়েছে।
পততি পতত্রে/বিচলতি পত্রে/শঙ্কতি ভবদুপযানম্। রচয়তি শয়নং/সচকিতনয়নম্/ পশ্যতি তব পন্থানম্।
এখানেও শতৃ-প্রত্যয়ান্ত শব্দ ও ক্রিয়াপদের ল্ট + তি যোগে একই ধরনের অনুপ্রাস তৈরি হয়েছে। উদ্দেশ্যটা অনুপ্রাস, তবুও প্রসঙ্গত উভয়ক্ষেত্রে অন্ত্যমিলও দেখা দিয়েছে।
আগেই বলেছি, এটা তখনকার উদীয়মান অপভ্রংশ সাহিত্যের লক্ষণ। এর মধ্যে তালের প্রভাব খুব স্পষ্টই লক্ষ করা যায় এবং এ তাল কবির অভিপ্রেতও বটে, সচিত্র ও নৃত্যসংযোগে যার রূপায়ণ, তাতে এর উপযোগিতা তো স্পষ্ট।
আর একটি বৈশিষ্ট্য, গীতগোবিন্দে সমাসবদ্ধ পদের প্রাচুর্য, এটিও নতুন। কবিতায় সচরাচর সমাসবদ্ধ পদ বাদ দেওয়া হয়, কারণ কবিতা অত ওজন সইতে পারে না। কিন্তু কবিতাটি রচিত গৌড়ে। অলংকারশাস্ত্রে কবিতায় যে কটি ‘রীতি’র উল্লেখ আছে তার মধ্যে একটি হল গৌড়ী, এই গৌড়ী রীতির সংজ্ঞা হল: গৌড়ে সমাসভূয়স্ত্বম্, অর্থাৎ গৌড়ী রীতিতে প্রচুর সমাস থাকবে। কথা হচ্ছে, গৌড়ী কবিতার পক্ষে এতে ওজনটা বেশি হয়ে যায়। সম্ভবত গানের তানে বিলম্বিত উচ্চারণে এর ভার অনেকটাই ঝরে পড়ে, তাই জয়দেব একে কবিতায় স্থান দিয়েছেন। এবং সমাসের ফাঁকে ফাঁকে তালের অস্তিত্বও একে শ্রোতার কাছে সহনীয় করে তোলে।

মাঝে মাঝে গোপন অর্থ কিছু সাধারণ শব্দার্থকে জটিল করে তোলে। যেমন, ‘হে ভ্রাতঃ, এই ভাণ্ডীরতরুমূলে বিশ্রাম করছ কেন? এ যে বিষধর কৃষ্ণসর্পের আকর (অন্য অর্থে কৃষ্ণের সম্ভোগস্থল) ঐ তো দূরে নন্দ-ভবন দেখা যাচ্ছে, ঐখানে যাও’— রাধা এই কথা বলে কৃষ্ণের সম্ভোগ কুঞ্জটিকে নির্জন ও নিরাপদ করে তোলেন। এমন আরও আছে, এবং মনে হয় নাচ গানের অনুষঙ্গযুক্ত শৃঙ্গাররসের গীতিকাব্য এ ধরনের কৌতুক ও দ্ব্যর্থবাচক শ্লোক না থাকলেই ভাল হত। যেমন রাধাকৃষ্ণের প্রেম যার উপজীব্য সে কাব্যে কৃষ্ণের বীরকৃতির উল্লেখ মাঝে মাঝেই আছে, তাতে যেন মূল রস ব্যাহত হয় বলে মনে হয়। তেমনই কৃষ্ণ রাধাকে বলেছেন, তোমার অনুমতি পেলে আমার কণ্ঠের শোভাবর্ধক যে স্থলকমল তাকেও তিরস্কৃত করে তোমার ওই চরণদুটিকে অলক্তরসে রঞ্জিত করি। সোজা কথাটা হল, তুমি বললেই তোমাকে আলতা পরাই। (১০:৭) এখানে জটিল বাক্যবিন্যাস কবিতার মর্যাদা বাড়ায়নি বরং কতকটা হাস্যকর করে তুলেছে। এই ধরনের কষ্টকল্পনা, কৃত্রিমতা অন্যত্রও আছে। (৮:৮, ১০:৭, ১০:৮, ১০:১১, ১১:২৮, ২৯) এ ছাড়াও শৃঙ্গার-রসের কাব্যের মধ্যে আঙ্গিকের কৌশল দেখাবার জন্যে কিছু কিছু ছন্দের নাম (ওই ছন্দে রচিত শ্লোকে আছে, যেমন শার্দূলবিক্রীড়িত (৪:১০), উপেন্দ্রবজ্র (৪০); এগুলো অত্যন্ত রুচিপীড়াকর। তেমনই প্রেমিক কৃষ্ণ যেখানে কাব্যের নায়ক, সেখানে হঠাৎ তাঁকে বীররূপে উপস্থিত করা (৮:১০) কবিতার রসভঙ্গ করে। বহু শ্লোকই নেহাত বৈচিত্র্যহীন, সাধারণ, হয়তো গানের সুরে সুরে উতরে যেত, কিন্তু কবিতা হিসাবে এগুলি একেবারেই নগণ্য। ফলে কাব্যের নিরিখে গীতগোবিন্দের বিচার করলে এর মান সত্যিই নিচু। শৃঙ্গাররসের কাব্য, অতএব দেহ ও সম্ভোগের বর্ণনা স্বাভাবিক ভাবেই এখানে প্রত্যাশিত, কিন্তু অধিকাংশ ক্ষেত্রেই সেগুলি শালীনতাকে লঙ্ঘন করেছে। সুর, তাল, লয়, হয়তো এ কাব্যের উপস্থাপনায় একে মঞ্চে বাঁচাত, কিন্তু যেটুকু নিছক কাব্যাংশের বিচার, সেখানে জুগুপ্সা জন্মাবার মতো উপাদান প্রচুর। এর মধ্যে প্রথম দিকে যেটুকু ধর্মীয় উপাদান, সেটুকু বরং রুচিদোষ থেকে রক্ষা পেয়েছে; কখনও বা বিষয়গাম্ভীর্য এবং বর্ণনা সংযমে সত্যিই উৎকর্ষও লাভ করেছে।
এতে প্রকৃতিবর্ণনা বিস্তর আছে, যার মধ্যে শ্রেষ্ঠই বোধহয় প্রথম শ্লোকটি, অন্যত্রও গাছ, ফুল, কুঞ্জ, ইত্যাদির বর্ণনা বর্ণাঢ্য হয়েছে, বিশেষত রঙের এবং ফুলের কাব্যিক অনুষঙ্গ বর্ণনাকে খানিকটা সমৃদ্ধ করেছে, যদিও এর দ্বারা সেগুলি যথার্থ কবিতা হয়ে ওঠেনি। তেমনই শৃঙ্গাররসের পরিচিতি ভাবগুলির বর্ণনাও অধিকাংশই গতানুগতিক, বৈশিষ্টহীন। মঞ্চে বা মন্দিরে এগুলো চলে যেত হয়তো সুর আর নাচের তালে, কিন্তু কাব্যিক উৎকর্ষে নয়। নানা রকম যেসব কাব্যিক ত্রুটি এ পর্যন্ত দেখলাম, সে সবই হয়তো খানিকটা চাপা পড়ত সুন্দরী, সুসজ্জিতা সুশিক্ষিতা নর্তকীর নাচে, তৌর্যত্রিক বাজনায় (অর্থাৎ বাঁশি জাতের বাদ্যযন্ত্র, তারের যন্ত্র ও মৃদঙ্গ জাতের বাজনা) এবং তার সঙ্গে কোকিলকণ্ঠী গায়িকার গানে। আসলে এতে গানবাজনার সংযুক্ত আবেদনের মধ্যে গানের শব্দার্থের দিকে কেই বা মন দিতে পারত? কাজেই কাব্যগত ত্রুটি গৌণই থাকত।

কিন্তু গীতগোবিন্দ তো কাব্য হিসেবেও পড়া হয়, অতএব কাব্য হিসেবেও তার মূল্যায়ন প্রয়োজন। বিশেষ করে যখন কাব্য হিসেবে এটি খুব জনপ্রিয়। স্যার আর্থার বেরিডেল কি মশায় তাঁর ধ্রুপদী সংস্কৃত সাহিত্যের ইতিহাসে আর সব কাব্যেরই কিছু না কিছু খুঁত ধরেছেন, কিন্তু গীতগোবিন্দ প্রসঙ্গে তাঁর অবিমিশ্র প্রশংসা বেশ অবাক করে। সাহেবের কাব্যবিচারের নিরিখ এখানে একেবারে নিজস্ব। কীসে তিনি এত মুগ্ধ, অভিভূত? শব্দমাধুর্যে। মনে রাখতে হবে ইয়োরোপীয় সাহিত্যে শব্দঝংকার নির্ভর সাহিত্যের লক্ষণ বেশি নেই। অর্থ ও ব্যঞ্জনাই কাব্যকে কাব্য করে। কিন্তু গীতগোবিন্দ শব্দের অভূতপূর্ব ঝঞ্জনা এমনই যে কিথ্ সাহেব একেবারে নির্বিচারে উচ্ছ্বসিত প্রশংসা করেছেন।
একটু দেখা যাক কেন সাহেবের এই শব্দঝংকার এত ভাল লেগেছিল। একটি বিখ্যাত শ্লোকে দেখি :
চন্দনচর্চিতনীলকলেবরপীতবসনবনমালী।
কেলিচলন্মণিকুণ্ডলমণ্ডিতগণ্ডযুগস্মিতশালী।। (১:৪০)
অর্থ, কৃষ্ণের নীল শরীরে চন্দনচর্চা, গণ্ড দুটিতে স্মিত হাসি, প্রণয়কালে আন্দোলিত কানের মণিকুণ্ডল আন্দোলিত।
অর্থ সম্পূর্ণ বৈশিষ্ট্যহীন; কিন্তু শব্দ? ঝমঝম করেছে বেজেছে চারটি চরণেই। তেমনই শুধু ছন্দের দোলায় আন্দোলিত শ্লোকও আছে, যেমন,
ললিতলবঙ্গলতাপরিশীলনকোমলমলয় সমীরেঃ
মধুকরনিকরকরম্বিকোকিলকূজিতকুঞ্জকুটীরে।।
এখানে প্রথম চরণে ‘ল’-বর্ণের ছটি অনুপ্রাস, দ্বিতীয় চরণে ‘কর’ বর্ণদ্বয়ের তিনবার, আর ‘ক’ বর্ণের চারটি অনুপ্রাস। অর্থ হল, মলয় সমীরে কোমল লবঙ্গলতিকার সৌন্দর্য বেড়েছে, মৌমাছিদের মধুর গুঞ্জনে ও কোকিলের কুহুরবে কুঞ্জকুটীর মুখরিত হয়েছে। অর্থে কিছুমাত্র বৈশিষ্ট্য নেই। কিন্তু শব্দ? একে তো ঘনসন্নিবদ্ধ গৌড়ী সমাসের সমারোহ, তার ওপরে এত অনুপ্রাস আর কোমল ব্যঞ্জনের ও বর্ণবিন্যাসের ছড়াছড়ি। এ কাব্যে রস কই? বর্ণনা আছে বসন্ত সৌন্দর্যের, আর নায়ক-নায়িকার। কিন্তু সে বর্ণনা পাঠকমনকে কোনও রসে বা গূঢ় ব্যঞ্জনায় পৌঁছে দেয় না।
মাঝে মাঝে যৎসামান্য খাঁটি কাব্যের ইঙ্গিত মেলে:
ত্বমসি মম ভূষণং ত্বমসি মম জীবন
ত্বমসি মম ভবজলধিরত্নম্।। (১০:৪)
তুমিই আমার ভূষণ, তুমি আমার জীবন, এই জীবন-সমুদ্রে তুমিও আমার রত্ন। এখানে ভূষণ, বা রত্ন প্রেমকে ব্যঞ্জিত করে না, করে কেবল ‘জীবন’ শব্দটি কিন্তু আড়ম্বর সর্বস্ব অলংকারনির্ভর এ কাব্যে ভূষণ বা রত্ন প্রাধান্য পাবেই, তবু শ্লোকটি খানিকটা গভীরতায় পৌঁছোয়।
কাব্য হিসেবে গীতগোবিন্দের দীনতার কারণ হল, প্রকৃত কাব্য সম্বন্ধে মানুষ যা বলবে তা কৃষ্ণের বাঁশি শুনে বাংলা কাব্যে রাধা যা বলেছিলেন তাই: কানের ভিতর দিয়া মরমে পশিল গো/আকুল করিল মোর প্রাণ। একটু লক্ষ করলে দেখি কানে শোনা হল প্রথম পর্ব, অর্থাৎ কাব্য মানুষ প্রথমে শোনে, কিন্তু এটা সূত্রপাত। পরের ধাপ হল, অর্থবোধের মধ্য দিয়ে মরমে প্রবেশ করা, অর্থাৎ আবেগ অভিভূত হওয়া, সেটা এমনই যে প্রাণ আকুল হয়ে ওঠে। পরিণতি তা হলে প্রাণকে আকুল করা। মুশকিল হল, গীতগোবিন্দ-তে এমনই শব্দঝংকার যে সর্বপ্রথম আকুল হয় কান। অনুপ্রাসের ঘটা, নৃত্যপর ছন্দের দোলাতে একটা তাৎক্ষণিক শিহরণ জাগে, রক্তস্রোতকে নাচিয়ে তোলে এবং প্রাণ যে আকুল হয় তা শব্দঝংকার ও ছন্দহিল্লোলে, অর্থের গভীরতায় নয়। অভিধা, লক্ষণ ও ব্যঞ্জনা এই সব স্তর পেরিয়ে কাব্যার্থ যে গভীরতায় পৌঁছে মনকে আকুল করে আবেগে উপলব্ধিতে— সে সব এখানে বাইরে রয়ে গেল। অথচ কান মুগ্ধ, রক্তে সে দোলার স্পন্দন লাগল, অন্ধ শরীরী এক ধরনের তালে সত্তা যেন নেচে ওঠে, সেখানে মনের ভূমিকা গৌণ। কাব্য মনকেই আকুল করবে আবেগে, আবার কখনও-বা মননের জটিল গ্রন্থিতে, কিন্তু শুধুমাত্র রক্তের হিন্দোল কখনওই নয়। এইখানেই কবিতা হিসেবে গীতগোবিন্দ-র ব্যর্থতা।বংশ মানে বাঁশ, প্রকৃতির বাঁশে একটু দূরে গাঁট বা কস্তিকা থাকে, এতে বাঁশটির বয়স বোঝা যায়। মানুষের চেতনায় এ গ্রন্থিগুলি সম্ভবত প্রজন্মের চিহ্ন বহন করে। পুরো বংশ একটা অবিচ্ছিন্ন দীর্ঘ ধারার প্রতীক। বংশের কল্পনাই এই কোনও এক প্রখ্যাত (কখনও বা অখ্যাত) আদিপুরুষের (আদিনারীর কথা খুব কমই শ্রুত হয়) থেকে শুরু করে অবিচ্ছিন্ন অব্যাহত একটা পরম্পরা; এবং সারা পৃথিবীতেই এটা একটা বিশিষ্ট পরিচয়। এই ধরনের পরিচয়ের জন্যে মানবচিত্তে যে আকাঙ্ক্ষা তার একটা দীর্ঘ ইতিহাস আছে। এর একটা কারণ সম্ভবত এই যে, ব্যক্তিমানুষ সদাই মৃত্যুভয়ে ত্রস্ত শঙ্কিত। সন্তানের মধ্য দিয়ে পরবর্তী প্রজন্মের সূচনা এবং প্রজন্ম পরম্পরার মধ্য দিয়ে গৌণ ভাবে হলেও ওই আদিপুরুষ বা তার উত্তরাধিকারী যেন ওই ধারার মধ্য দিয়ে জীবিত থাকে। এ এক ধরনের অমরতা — মননে, কল্পনায় মৃত্যুকে জয় করা। মৃত্যুর পূর্বে মানুষটি জেনে যায় যে, ব্যক্তিপুরুষের সঙ্গে সঙ্গে তার সম্পূর্ণ বিলুপ্তি ঘটবে না। এইখানেই বংশ, বংশরক্ষা বংশের ধারা, ইত্যাদির যেন একটা তত্ত্বগত সমর্থন মেলে। বংশপরম্পরা এক প্রজন্মপুরুষের মৃত্যুর পরেও অব্যাহত থাকবে। এটি একটি পরম আশ্বাস। পরবর্তী প্রজন্মের মধ্যে মৃত বংশকর্তা এক ভাবে নিজেকে প্রসারিত করে এবং সেই কারণেই এক বিদেহ সত্তায় বর্তমান থাকে বলে অনুভব করে।
পৃথিবীর বিভিন্ন অঞ্চলে ঊর্ধ্বতন দু-তিনপুরুষের বেশি স্মৃতিচিন্তাতেও বিধৃত নয়, অথচ আর্যদের মধ্যে এই বোধ প্রবল ভাবে বিদ্যমান। সম্ভবত আগন্তুক সংখ্যালঘু জনগোষ্ঠী আর্যরা সংখ্যাগরিষ্ঠ প্রাগার্যদের মধ্যে বসবাস করেও তারা, আর্যরা, যে স্বতন্ত্র একটি জনগোষ্ঠী এবং তারা যে নানা কারণে বিশিষ্ট ও উন্নততর এ কথা স্মরণে রাখবার জন্যে এবং প্রতিবেশীদের কাছে এর স্বীকৃতি পাওয়ার জন্যেই সৃষ্টি হয় বংশপরিচয়। এতে আর্যদের একটা আত্মপরিচয় যেন নিহিত ছিল। বংশকর আদিপুরুষের পরে খ্যাতিমান বংশধর থেকে গোত্র এবং তারও পরে পরপ্রজন্মের উজ্জ্বল ব্যক্তি প্রবর নামে খ্যাত হতেন। এঁরা সকলেই বংশের মর্যাদা বৃদ্ধি করতেন বলেই পরপ্রজন্মের কাছে সম্মানিত হতেন। এ সব বিভাগের দ্বারা আর্যদের বংশ আরও সুপরিচিত এবং সমাজে প্রতিষ্ঠিত হত।
এখনও কথায় কথায় লোকে বংশের সম্বন্ধে কথা বলতে গেলে ‘চোদ্দপুরুষ’ বলে থাকে— অর্থাৎ বংশ পরিচয়কে সুদীর্ঘ অতীতে বিস্তারিত করবার চেষ্টা। ক্রিয়াকর্মে ঊর্ধ্বতন তিনপুরুষের নাম উল্লেখ করে অনুষ্ঠান করা হয়, আর তারও পূর্বের পুরুষদের নাম উল্লেখ না করে তর্পণ করা হয়। লোকে নিজেদের বংশ কত প্রাচীন তা নিয়ে গর্ব করে থাকে। প্রাগার্য পরিবেষ্টিত আর্যদের বংশ পরিচয় ছিল গর্বের উপাদান। যার যত দীর্ঘ বংশতালিকা তার তত বেশি প্রতিষ্ঠা, তত গর্ব। ভিনদেশে এসে বসবাস করলে এটাই হয়তো নিজেদের স্বতন্ত্র পরিচয় ও গর্ব করবার বিশেষ উপায় ছিল। একটা সময়ে যখন এ দেশে আর্য বসবাসের ইতিহাস হ্রস্ব ছিল তখন সমাজে বংশপরিচয়কে তাৎপর্যপূর্ণ বলে মনে করা হত। এখনও কোনও কোনও পরিবার তাদের গোত্র-প্রবরের পরিচয় দিয়ে বংশের দীর্ঘ তালিকা দিয়ে প্রাচীনত্ব প্রতিষ্ঠা করবার চেষ্টা করে। আর্যদের চেতনায় গোপন একটি বাসনা ছিল, এই উপায়ে তারা তাদের আগন্তুক সত্তাকে আড়াল করবে, এ দেশে বসবাসের দীর্ঘতা দিয়ে অভিবাসনের ইতিহাস গৌণ করে রাখবে। বংশ ও বংশপরিচয় তাই তখন এত গুরুত্বপূর্ণ ছিল।
এর মধ্যে আরও একটা ব্যাপার ছিল: ঋগ্‌বেদে দেখি প্রাগার্যদের প্রতি আর্যদের প্রবল একটা অবজ্ঞা; ওরা কৃষ্ণবর্ণ, হ্রস্বজঙ্ঘ। এই অবজ্ঞাত, প্রাগার্যদের সঙ্গে পাছে আর্যরা মিলে যায় এবং তার ফলে আর্যমহিমা ক্ষুণ্ণ হয় তাই বংশতালিকার দৈর্ঘ্য দিয়ে, গোত্র-প্রবরের পরিচয় দিয়ে আর্যদের স্বতন্ত্র মহিমাকে অমলিন রাখার একটা চেষ্টা বংশপরিচয় সম্বন্ধে সতর্ক প্রহরার মধ্যে দেখা যায়; অর্থাৎ আর্য-প্রগার্য মিশ্রবিবাহের ফলে বর্ণসংকর ঘটলে আর্যমহিমা ক্ষুণ্ণ হবে এই আশঙ্কাতেই নিজেদের বংশগৌরব সম্বন্ধে আর্যরা তীব্র ভাবে সচেতন ছিল; তাদের শ্রাদ্ধ, বিবাহ ইত্যাদি বহু শুভকর্মের সূচনাই হত ঊর্ধ্বতন চতুর্দশ পুরুষের নামোল্লেখ করে। অর্থাৎ তারা যে বহুকাল ধরে এ দেশে বাস করছে— উটকো আগন্তুক নয়— এ সম্বন্ধে নিজেদের ও প্রাগার্যদের বিশেষ ভাবে সচেতন থাকতে হত। এতে আর্যদের আত্মপ্রত্যয় ও শ্লাঘা প্রশ্রয় পেত। প্রাগার্যদের মধ্যে বংশপরিচয় সংরক্ষণের কোনও রীতি ছিল না। আজও তাই বর্ণহিন্দুর বাইরে যারা, তারা বংশপরিচয় সম্বন্ধে সম্পূর্ণ উদাসীন বলেই তা নিয়ে মাথা ঘামায় না। বাপের নাম এবং গ্রামের নামেই তাদের পরিচয়, এতেই তাদের চলে এসেছে এতাবৎকাল এবং আজও চলছে। অথচ এখনও মধ্যবিত্ত পরিবার যখন বংশগৌরব নিয়ে পরস্পরের মধ্যে কথা বলেন, তখন তাঁরা ভুলে যান যে বাড়ির পরিচারিকাটি ওই পরিচয়ে বঞ্চিত এবং সে জন্য সে কিছুমাত্র ক্ষুব্ধ নয়।
আমরা সবাই জানি যে, এত সব বিধিনিষেধ সত্ত্বেও আজকের হিন্দু সমাজে আর্যরক্ত বহু ভিন্ন গোষ্ঠীর রক্তের সংমিশ্রণ ঘটে চলেছিল দীর্ঘকাল ধরে; এই মিশ্রণ শুধু প্রাগার্যদের রক্তের সঙ্গে নয়, একে একে যত আগন্তুক জাতি আক্রমণকারী বা অন্য ভূমিকাতেও ভারতবর্ষে এসেছে এবং ধীরে ধীরে সম্পূর্ণ ভাবে নিঃশেষে তাদের মধ্যে মিশে গেছে এ দেশের জনগোষ্ঠীর সঙ্গে তাদের সকলের রক্ত মিশে আছে। ‘হিন্দুর’ রক্তে মিশে আছে পাঠান, মোগল, খ্রিস্টান, পারসি, পহ্লব, কুষাণ, শক, হূন, পারদ সকলেরই রক্ত। কাজেই বংশগৌরবের পূর্বে প্রাচীন আর্যসমাজে যে ভিত্তি ছিল, আজ তার বিন্দুমাত্র অবশিষ্ট নেই। এতে কিন্তু সমাজে যাঁরা বংশগৌরবে গর্বিত তাঁদের গর্বের মাত্রা কিছুই কমেনি। কারণ, এর সঙ্গে যুক্ত প্রাগার্য, প্রত্যন্তবাসী জনগোষ্ঠীর থেকে নিজেদের পার্থক্য ঘোষণা। বংশপরিচয়ে মর্যাদার তারতম্য জ্ঞাপন আবার বংশগর্বে গর্বিত ওপরতলার মানুষের নীচুতলার লোকদের থেকে নিজেদের পার্থক্য ও গৌরব ঘোষণা করার এক উপায়।

ঋগ্বেদের কাল থেকে ধীরে ধীরে বেদাঙ্গসূত্রের কাল পর্যন্ত বংশ, গোত্র, প্রবর ইত্যাদি এক ভাবে বেড়েই উঠেছিল ও ক্রমেই পল্লবিত হচ্ছিল। কিন্তু এর পরের যুগে খ্রিস্টীয় পঞ্চম ষষ্ঠ শতকে কি তার অল্প আগে থেকেই যে সব শাস্ত্র রচিত হচ্ছিল যার মধ্য দিয়ে ধর্মসূত্রের চিন্তাধারার প্রসার ঘটছিল— যেমন নিবন্ধ শাস্ত্রগুলি, স্মৃতিশাস্ত্র ও পুরাণ— এ সবের মধ্যে বংশ গোত্র-প্রবর ইত্যাদি ক্রমেই বেশি প্রাধান্য পেতে থাকে। শুধু তাই নয়, এগুলির শাখা-প্রশাখার বিস্তার হয়ে চলে এবং নানা সামাজিক প্রভাবে ক্রমেই পল্লবিত হয় এবং ক্রমশ কঠিন দুর্লঙ্ঘ্য প্রাচীরের মধ্যে আবদ্ধ হয়; পরস্পরের মধ্যে সঞ্চরণ ক্রমেই বন্ধ হতে থাকে। ফলে সমাজে মানুষের পরিচয় তার পূর্বপুরুষের পরিচয়ের দ্বারাই নিরূপিত হয়। যার বংশমর্যাদা যত প্রাচীন ও যার গোত্র-প্রবর পরিচয় যত খ্যাতিমান, সমাজে তার আভিজাত্য তত বেশি। এর সঙ্গে অঙ্গাঙ্গি ভাবে সংযুক্ত হল যার বংশ-গোত্র-প্রবর, ইত্যাদি পরিচয় নেই সেই প্রাগার্য বা সমাজের প্রত্যন্তবাসী আদিবাসী সম্প্রদায়— বংশপরিচয়হীন বলে সমাজে তার অবনমন। শুধু তাই নয়, যাদের বংশ পরিচয় আছে, তারাও সেই পরিচয়ে সকলে সমান নয় বলে সমাজে এই হিসাবে উঁচুনীচু ভেদ বাড়ল। যে বংশপরিচয়ে যত দীন সে অভিজাত সম্প্রদায় থেকে তত নীচে সরে যেতে থাকল। এই প্রক্রিয়া কয়েকশো বছর ধরে বেড়েই চলেছে এবং হিন্দুসমাজেই একটি বংশের ছোঁওয়া জল অন্য বংশ পান করবে না— ক্রমে এমন অমানবিক পরিণতিও দেখা দিল এবং কায়েম হয়ে রইল। এটা হল, সমাজের শতকরা নম্বই ভাগের কথা; বাকি দশ ভাগ বিগত দুই শতকের নানা মানবিক আন্দোলনের দ্বারা প্রভাবিত হয়ে ওই সব সংস্কারের জগদ্দল চাপ থেকে কতকটা মুক্তি পেয়েছে। কিন্তু এখনও সমাজের মূলস্রোতে বংশপরিচয়ের প্রবল প্রতাপ বর্তমান।
আলোকপ্রাপ্ত শিক্ষিত সমাজের লোকেদেরও প্রায়ই বলতে শোনা যায় ‘কত বড় বংশ তা দেখতে হবে তো?’ কিংবা, ‘অমন ছোটবংশের লোকের কাছে আর কী-ই বা আশা করা যায়?’ ‘সরাসরি প্রশ্ন করলে এঁরা স্বীকার করবেন যে, বংশ ইত্যাদির কোনও যথার্থ সামাজিক বা মানবিক ভিত্তি নেই। অর্থাৎ বংশপরিচয় ধীরে ধীরে আমাদের চেতনার অভ্যন্তরে স্থান করে নিয়েছে। জাতিভেদে যে শ্রেণিবিভাজন ঘটে তারই আনুষঙ্গিক এবং অনুরূপ একটি মারাত্মক বিভাজন ঘটে বংশপরিচয়ে। এটি আরও মারাত্মক এই কারণে যে, বহু শতক বা সহস্রাব্দ পূর্বের কোনও পূর্বপুরুষের পরিচয়ের সঙ্গে এটি সম্পৃক্ত, তা এত দূর অতীতের যে, একে কোনও ভাবে প্রভাবিত করার সাধ্য বর্তমান প্রজন্মের নেই; অতএব অমোঘ নিয়তির মতো এর দ্বারা নিরূপিত হয় বর্তমান প্রজন্মের পরিচয় এবং সে পরিচয়ের দ্বারা সমাজে তার স্থান নির্ণীত হয়। তথাকথিত উচ্চবংশের মানুষ যেমন বিনা আয়াসে সুদূর অতীতের বংশের কোনও পুরুষের পরিচয় আত্মসাৎ করে সমাজে মাথা তুলে থাকে এবং নীচের দিকের মানুষের উপরে প্রতিপত্তি ফলায়, তেমনই আজ তথাকথিত নিম্নবর্গের মানুষের কোনও সাধ্য নেই দু-আড়াই হাজার বছর আগেকার পূর্বপুরুষের নীচ অবস্থানকে কোনও ভাবেই অতিক্রম করা। এতে এক দিকে যেমন মানুষের আপন যোগ্যতা ও কৃতিত্ব যথার্থ মর্যাদা পায় না, তেমনই সম্পূর্ণ অযোগ্য অপদার্থ মানুষও বহু পূর্বের কোনও বংশকর মানুষের কৃতিত্ব অনায়াসে আত্মসাৎ করে দাপিয়ে বেড়ায়। মানুষের যথাযথ ব্যক্তিপরিচয় এতে গৌণ হয়ে যায়; বহু পূর্বের ধার করা এক তাৎপর্যহীন পরিচয়ই হয়ে উঠেছে আজকের সমাজে তার পরিচয়ের গৌরব বা দৈন্যের হেতু। এর মধ্যে একটা কৃত্রিমতা আছে।
এ কথা অস্বীকার করা যায় না যে, শুধু বংশকৌলিন্যের চেয়ে অনেক বেশি গৌরবের বংশ ও বিত্তের সহাবস্থান। সমাজ বিত্তকে চিরদিনই বাড়তি খাতির করে এসেছে, এখনও করে। তবে বিত্ত না থাকলেও শুধু বংশমর্যাদার ওজন এখনও আছে। যদিও গত পঞ্চাশ বছর ধরে উল্টোটাও সত্যি, অর্থাৎ বংশগৌরবহীন নিছক বিত্তকৌলিন্যও এখন সমাজে অস্বাভাবিক এবং কুরুচিকর প্রাধান্য পায়।

বংশপরিচয় প্রধানত পিতৃতান্ত্রিক; বংশকর পুরুষ, গোত্র ও প্রবরের প্রতিষ্ঠাতা সকলেই পুরুষ— শুধু এ দেশে নয়, অধিকাংশ দেশেই। কিছু কিছু আদিবাসী অঞ্চলে এবং দেশের কোনও কোনও মাতৃতান্ত্রিক অঞ্চলে মাতৃবংশের পরিচয়েও সন্তানের পরিচয় হয়। প্রাচীনকালেও বেদে কোথাও কোথাও এবং রামায়ণ মহাভারতেও দেখি রাধেয় (কর্ণ), কৌন্তেয় (প্রথম তিন পাণ্ডব), গাঙ্গেয় (ভীষ্ম), মাদ্রেয় (নকুল, সহদেব), বৈনতেয় (গরুড়), কাদ্রবেয় (কদ্রুর সপসন্তানরা), প্রভৃতি মাতৃ-পরিচয় ভিত্তিক নাম পাওয়া যায়। এগুলি ঠিক বংশপরিচয় না হলেও সমাজে এতটাই স্বীকৃত পরিচয় ছিল যে, ভীষ্মকে ‘শান্তনব’ বলে পিতৃপরিচয়ে খুব কমই অভিহিত করা হয়েছে। যেমন গরুড়কে কাশ্যপের সন্তান বা কর্ণকে অধিরথের পুত্র বলে তেমন উল্লেখ করা হয়নি। গঙ্গার ব্যক্তিত্ব রাজা শান্তনুর চেয়ে উন্নত ছিল। সে জন্য এ ধরনের মাতৃ-পরিচয়ের উল্লেখ স্বাভাবিক ও সঙ্গত বোধ করা হত বলে মনে হয়।
এগুলি কিন্তু ব্যক্তি-পরিচয়— বংশপরিচয় নয়। বংশের বেলায় সমাজ অনমনীয় ভাবে পিতৃতান্ত্রিক। তার একটা কারণ পিতৃতান্ত্রিক সমাজে পিতৃকুলের পরিচয়ে পরিচিত সন্তান উত্তরাধিকারসূত্রে পিতৃপিতামহের সঞ্চিত বিত্ত লাভ করত। যে সব মাতৃতান্ত্রিক অঞ্চলে পুত্ৰ মায়ের সম্পত্তি পায়— যেমন দক্ষিণ ভারতের কোথাও কোথাও— সেখানে মাতৃপরিচয়েরই প্রাধান্য। বংশ সম্পত্তির ধারা বহন করে, তা ছাড়া মানুষ বিশ্বাস করে বংশগত গুণ (এবং দোষ)গুলিও উত্তরপুরুষে বর্তায়। আজ আমরা জানি, এ ধারণা যতটা সত্যি ততটাই মিথ্যে। বংশগত দোষগুণ একেবারেই বর্তায়নি এমন বহু দৃষ্টান্ত চারিদিকে পাওয়া যায়, সৎ মানুষের দুর্বৃত্ত পুত্র, মূর্খের বুদ্ধিমান বিদ্বান পুত্র, দাতার কৃপণ পুত্র এ সবের ভূরি ভূরি উদাহরণ পাওয়া যায় এবং আজ ‘জিন’ চর্চায় বৈজ্ঞানিকরা তার বিজ্ঞানসম্মত ব্যাখ্যাও উদ্ধার করেছেন। কাজেই দোষ-গুণের ধারা সর্বত্রই বংশ ধরে দেখা দেয় এ ধারণা আজ আর বিদ্বজ্জনের কাছে গ্রাহ্য নয়।
তবে একটা জিনিস যা আইনের জোরে বংশে বর্তায়, তা হল বিত্ত। এই বিত্ত আপন ঔরসজাত পুত্রের হাতে রেখে যাওয়ার জন্যেই স্ত্রীকে অন্য পুরুষের সংসর্গ থেকে সযত্নে দূরে রাখার কঠোর প্রয়াস সেই সুদূর অতীত থেকেই, যাতে পিতার সারা জীবনের সঞ্চয় নিজের ঔরসজাত পুত্র এবং পরে পৌত্রের হাতেই পড়ে। এখানে বংশের ধারাবাহিকতার একটা মনস্তাত্ত্বিক ভিত্তি পাওয়া যায়। তবে গুণ, বিদ্যাবুদ্ধি, যোগ্যতা যদি পুত্র-পৌত্র ধারায় সঞ্চারিত হয় তবে সমাজে বংশ অন্য এক ধরনের প্রতিপত্তির সূচনা করে, এবং কখনও কখনও তা হয়ও।
বেদের ব্রাহ্মণ অংশ থেকেই বংশ সম্বন্ধে একটা সম্ভ্রমবোধ দেখা যায়, উপনিষদেও বেশ কিছু বংশাবলি পাওয়া যায়। রামায়ণ, মহাভারতেও বংশতালিকা আছে; অর্থাৎ খ্রিস্টীয় তৃতীয়-চতুর্থ শতাব্দীতে ধারণাটি প্রতিষ্ঠিত হয়, যদিও এর উদ্ভব আরও সাত-আটশো বছর আগে। পৃথিবীর অন্য দেশের প্রাচীন সাহিত্যেও বংশতালিকা দেওয়া থাকে, প্রধানত আগন্তুক জনগোষ্ঠীর অনুপ্রবেশ ও অভিবাসনের ইতিহাস রক্ষা করার উদ্দেশ্যে এবং সেই সঙ্গে সেই গোষ্ঠীর প্রাচীনতা ও আপেক্ষিক মাহাত্ম্য ঘোষণা করার জন্য। বংশাবলিগুলি লক্ষ করলে দেখি দু-চারজন প্রতিষ্ঠিত বা স্বনামধন্য পণ্ডিত বা ঋষি থাকলেও সুদীর্ঘ বংশতালিকায় অধিকাংশেরই পরিচয় দীন, নিষ্প্রভ। বাস্তবে তো এমনটাই হয়, যে-কোনও বংশতালিকায় দু-তিনটির বেশি উজ্জ্বল ব্যক্তির নাম থাকে না, তবু বংশটি প্রতিষ্ঠা লাভ করে ওই দু-তিনটি প্রসিদ্ধ মানুষের জোরেই। সমাজ এইটেই মেনে নিয়েছিল। সংখ্যাগরিষ্ঠ অনার্য পরিবেশে কয়েকটি আর্যবংশ কিছু বিদ্বান ও গুণবান ব্যক্তির জোরেই নিজ বংশকে সমাজে প্রতিষ্ঠা দিতেন। যেহেতু আর্যরা প্রাগার্যদের বরাবরই হেয় জ্ঞান করেছে, সে জন্যে প্রাগার্য সংস্কৃতিতে উন্নত কিছু আছে আর্যরা তা বিশ্বাসই করত না, তাই কখনও তার সন্ধানও করেনি। নইলে হয়তো তারা প্রাগার্য বংশের কিছু উন্নত গুণ, যোগ্যতা, বিদ্যা ও জ্ঞান সেখান থেকে আত্মসাৎ করে সমৃদ্ধতর করে তুলতে পারত। আবার আর্য সমাজের মধ্যে সকল বংশ প্রখ্যাত ছিল না; আমরা যে কটির নাম পরিচয় জানতে পারি, গোটা আর্যসমাজ তার মধ্যে নিবদ্ধ ছিল না, তাদের বাইরেও বহু বংশ ছিল, যাদের পরিচয়ের উল্লেখ শাস্ত্রে নেই। তারাও সমাজে হীন ও নত হয়েই ছিল। গুণী বা বিদ্বান জ্যোতিষ্কস্বরূপ বংশধর সে সব বংশে জন্মায়নি বলেই তাদের পরিচয় গৌণ থেকে পরে লুপ্ত হয়ে গেছে। সে সব বংশের ধারাও হয়তো বংশধরদের মধ্যে সঞ্চারিত হয়েছিল, কিন্তু কোনও উজ্জ্বল বংশধরের পরিচয় সে বংশতালিকায় ছিল না বলে সেগুলির স্বতন্ত্র পরিচয় শাস্ত্রে ছিল না, ছিল হয়তো বংশধরদের মনে, তাদের স্মৃতিতে। ব্রাহ্মণের বংশে যেমন ঋষি, বেদজ্ঞ, অধ্যাপক ও যজ্ঞকারী বিশিষ্ট ব্রাহ্মণের দ্বারা বংশ উজ্জ্বল হত, ক্ষত্রিয় বংশে তেমনই যুদ্ধে বিজয়ী বীর বা শৌর্যবান বা দাতা ক্ষত্রিয়ের দ্বারাই বংশ খ্যাতিলাভ করত। কিন্তু ক্ষত্রিয় বংশতালিকা খুব কমই পাওয়া যায়, বৈশ্যের তো একেবারেই পাওয়া যায় না, আর শূদ্রের বংশধারা শূদ্রের কাছেও স্মরণীয় বোধ হত না, কারণ সে ছিল উচ্চ ত্রিবর্ণের সেবক— দাসের আবার বংশপরিচয় কী করে হবে! অতএব দেখা যাচ্ছে, বংশপরিচয় শুধু ব্রাহ্মণের। উপযুক্ত ব্রাহ্মণ রাজার কাছে প্রচুর দক্ষিণা ধনরত্ন পেতেন। ফলে যোগ্যতার সঙ্গেই থাকত ঐশ্বর্য, সমাজে বংশটির প্রতিপত্তি বাড়ত। ক্ষত্রিয় ও বৈশ্যের ওই জাতীয় বংশতালিকার সন্ধান পাই না, এক প্রজন্মে কৃতী বীর বা ব্যবসায়ী নিজের পরিচয়েই প্রতিষ্ঠা পেত। তার বংশ পরিচয়ের সে ভাবে প্রয়োজন ছিল না। তাই শাস্ত্রেও তার নজির নেই।

গত দুই সহস্রাব্দে সমাজে নানা ধরনের পরিবর্তন ঘটেছে; তার মধ্যে একটা প্রধান পরিবর্তন হল আজ গোষ্ঠীপরিচয় থেকে সমাজ ব্যক্তিপরিচয়কে প্রাধান্য দিচ্ছে। এর নানা কারণও আছে। বংশে নানা জাতির সংমিশ্রণ ঘটে গেছে, বহু বংশে আগের গৌরবের ভিত্তি নষ্ট হয়েছে। আগেকার পরিচিত, প্রতিষ্ঠিত বংশগুলির অধিকাংশই ছিল আর্য এবং ব্রাহ্মণ, পরবর্তিকালে বহু অব্রাহ্মণ বংশের বংশধর নিজের কীর্তি ও যোগ্যতা দিয়ে, জ্ঞানবুদ্ধি, সৎকর্ম ও সমাজ হিতৈষিতার দ্বারা সমাজে সম্মান ও প্রতিপত্তি লাভ করেছে। এখনও অধিকাংশ প্রখ্যাত বংশই ব্রাহ্মণ কায়স্থ বা বৈদ্যকুলের, কদাচিৎ অন্য বর্গের মধ্যে কীর্তিমান পুরুষের খ্যাতিতে কোনও কোনও বংশ গৌরব লাভ করেছে। এখন সম্পূর্ণ ভিন্ন ভিন্ন বংশ সমাজে প্রতিষ্ঠিত, যাদের অনেকেরই গোত্র-প্রবর পরিচয় জানা নেই। এ কথা দেশের বৃহৎ আদিবাসী সম্প্রদায় সম্বন্ধেও সত্যি: ওই ধরনের বংশপরিচয়ে তারা বিশ্বাসী নয়, কাজেই ওই হিসেব তারা রাখেও না। বৈদিক যুগে যে যোগ্যতার, কৃতিত্বের নিরিখে গোত্র-প্রবরের প্রতিষ্ঠাতারা স্বীকৃতি পেত, সেই যোগ্যতা, উৎকর্ষের নিরিখেই পরবর্তিকালে অব্রাহ্মণ বংশে প্রখ্যাত পুরুষের নামে বংশের ধারা প্রবর্তিত হয়।
একটা ব্যাপার কিন্তু বংশপরিচয়ে সার্বত্রিক, তা হল বংশপরিচয় নির্ধারিত হয় কোনও একটি পুরুষেরই নামে, কারণ সমাজটা আগাগোড়া পুরুষতান্ত্রিক। আজকের সমাজ পুরুষতন্ত্রকে প্রতিস্পর্ধা জানাচ্ছে, উপেক্ষা করছে এবং বলছে, এ ব্যবস্থা ন্যায়সম্মত নয়। আজকে পৃথিবীর সর্বত্রই নারী স্বাধীনতার জন্যে নারীপুরুষের সমানাধিকারের জন্যে আন্দোলন চলছে। এই আন্দোলন করতে গিয়ে দেখা যাচ্ছে, বংশপরিচয় মূলত পুরুষের, নারীর নিজস্ব কোনও বংশপরিচয়ই নেই। কুমারীর পদবি পিতার, বিবাহিত বা বিধবার পদবি স্বামীর পদবির মধ্যে বংশপরিচয় নিহিত আছে। এই পদবির মধ্যে এক দিকে যেমন প্রকৃষ্ট ভাবে পুরুষতন্ত্রের ছাপ পড়ে এবং তেমনই ওরই মধ্যে প্রচ্ছন্ন থাকে জাতি পরিচয় বা অনেকাংশে বংশপরিচয়। পদবিটির চট্টোপাধ্যায়ের মধ্যে নারীর স্বতন্ত্র স্বীকৃতি নেই, হয় সেটা তার বাবার পদবি নয় স্বামীর। তেমনই চট্টোপাধ্যায়কে সমাজ যে চোখে দেখে, মণ্ডল, নাই, দাস, বাউরি— এগুলিকে সে চোখে দেখে না কারণ, এরা সমাজে তথাকথিত নিম্নবর্গের মানুষ। এ দিক থেকে পদবি বর্জন করার দ্বারা এক আঘাতে জাতি বা বংশপরিচয় এবং নারী পুরুষের পৃথক পরিচয় অস্বীকার করা হয়। নানা কারণে দু-চারজন ব্যতিক্রমী মানুষ ছাড়া জনসাধারণ পদবি বর্জন করতে পারেননি। দাক্ষিণাত্যে নামের সঙ্গে গ্রামের নাম উল্লেখে একদা এ সমস্যার অনেকটাই সমাধান হয়েছিল, যেমন সর্বপল্লী রাধাকৃষ্ণন। কিন্তু এটা তখনই সম্ভব, যখন বাসস্থানের পরিচয় দীর্ঘকাল ধরে একই থাকে। দেশভাগের পরে বহু পরিবারেরই বাসস্থানের পরিচয় তছনছ হয়ে গেছে, উদ্বাস্তুরা কোন পরিচয় দেবে? বর্তমানের বা আদিবাসস্থানের? তারপর বহু পরিবারের কর্মস্থলই ধীরে ধীরে বাসস্থান হয়ে ওঠে, তখন কোনটা তার যথার্থ বাসস্থানের পরিচয়? কাজেই বাসস্থানের পরিচয়টা পদবির বিকল্প হতে পারে না। অতএব পদবির যথার্থ কোনও বিকল্প নেই। পদবিতে বংশপরিচয় এবং পিতৃপরিচয় অথবা স্বামীর পরিচয় নিহিত থাকে এবং সেটা পিতৃতান্ত্রিক ব্যবস্থা চিহ্ন বহন করে।

সমস্যাটা হল একুশ শতকের সমাজ লিঙ্গভেদের সঙ্গে কোনও অধিকারভেদ জড়াতে রাজি নয়। একজন মানুষ পুরুষ বলেই একটু উঁচু আর একজন নারী বলেই নীচু— এ কথা এ সমাজ মানতে চায় না। কারণ বর্তমান সমাজ নারী-পুরুষের সমান অধিকারে বিশ্বাসী। এ কথা মেনে নিলে এখনকার সমাজের সমদর্শিতাকে একটু প্রসারিত করলেই অনুসিদ্ধান্ত হবে— বংশ একা পুরুষের নয়, নারীরও। যেখানে স্কুলে অভিভাবক হতে পারে মা, রেশনকার্ডে ‘গৃহস্থ’ হতে পারে নারী, হাসপাতালে মা ভর্তি করতে পারে অসুস্থ শিশুকে, আইনে সাক্ষ্য দিতে পারে অর্থাৎ তাবৎ সামাজিক এবং সাংবিধানিক ক্ষেত্রে নারী সমান অধিকার ভোগ করে। সেখানে বংশপরিচয় শুধু পুরুষকে দিয়েই কেন হবে? একটি শিশু শুধু পিতামহ বা পিতামহীরই নাতি বা নাতনি, মাতামহ বা মাতামহীর নয়?
বহু প্রাচীনকালে ‘দম্পতি’ শব্দের অর্থ ‘জায়া ও পতি’ ছিল না। ইন্দো-ইয়োরোপীয় নির্বাচনে ‘দমঃপতী’ এই ছিল অর্থ। দম মানে গৃহ (যার থেকে domestic), এই গৃহের পতি ছিল দুজন; স্বামী ও স্ত্রী; যে কারণে দম্পতি শব্দ নিত্যদ্বিবচন, এখানে জায়া ও পতির কর্তৃত্বের মধ্যে তত্ত্বগত ভাবে কোনও পার্থক্য ছিল না, কার্যত ছিল। কিন্তু এই প্রাচীন বোধটি তো এক ধরনের সমানাধিকারের নিরিখ। তার অনতিকাল পরেই অবশ্য নারীর অধিকার খর্ব হতে থাকে। এখন প্রশ্ন হল, আজ যখন সারা পৃথিবীতে নারীপুরুষের সমানাধিকারের জন্যে ব্যাপক আন্দোলন চলছে তখন বৈষম্যমূলক বংশপরিচয়ের বোধকে বর্জন করে নারীকেও বংশকর্ত্রী বলে স্বীকার করা সঙ্গত। সন্তান শুধু পিতৃপরিচয়ে নয়, মাতৃপরিচয়েও অভিহিত হোক, বংশও নিরূপিত হোক ঊর্ধ্বতন প্রজন্মের পুরুষ এবং/অথবা নারীর পরিচয়েও। ধৃতরাষ্ট্রের পুত্র পরিচয়ের চেয়ে কি গান্ধারীর পুত্রপরিচয় কোনও অংশে ন্যূন? দশরথের পুত্র যদি কৌশল্যার পুত্র বলে পরিচিত হয় তো সেটা বেশি সম্মানের। এখনও পৃথিবীর কৃতী নারী ও কৃতী পুরুষের মধ্যে তারতম্য রক্ষা করে, নইলে পিতামহ-মাতামহ এবং পিতামহী-মাতামহী উভয়েরই পৌত্র পৌত্রী যে-কোনও পরিচয়ে পরিচিত হওয়ার অধিকার থাকা উচিত ছিল। এবং আজ যে-কোনও বংশের পরিচয়ে পরিচিত হতে চায় তা ঠিক করুক সেই উত্তরপুরুষই, বংশপরিচয় দেওয়ার প্রয়োজন ঘটলে। তবে সেটা সাম্যদৃষ্টিতেই নিরূপিত হোক।হোমারের দুটি মহাকাব্যের প্রায় দেড় হাজার বছর আগের এক অনামিক রচয়িতার রচনা পৃথিবীর প্রথম মহাকাব্য, গিল্‌গামেশ্। মেসোপটেমিয়ার উরুক শহরে এটি রচিত বলেই মনে হয়। এক দুঃসাহসী অভিযানের কাহিনি, সঙ্গে নৈতিকতা ও এক গভীর বিষাদেরও কাহিনি এতে সম্পৃক্ত। আসিরিয়ার রাজা অসূরবনিপালের ছিল সংগ্রহ ও সংকলনের নেশা, সুবৃহৎ সেই সংকলিত গ্রন্থাগারের ভাণ্ডারের মধ্যে ছিল পৃথিবীর এই প্রথম মহাকাব্য, গিল্‌গামেশ্। সংকলনের অল্প পরেই এই অজ্ঞাত কবির মহাকাব্যটি এমনকী এর নায়কের নামও লুপ্ত হয়ে যায়। মাত্র উনিশ শতকে বেশ কয়েকজন মনীষীর ঐকান্তিক চেষ্টায় এই মহাকাব্যটি খণ্ড খণ্ড ভাবে সংগৃহীত হয়। উদ্ধারকর্তাদের প্রথম ও প্রধান নাম ক্যামবেল টমসন; ১৯২৮ থেকে ১৯৩০-এর মধ্যে তিনি এর খণ্ডগুলি সংগ্রহ করেন ও অনুবাদও করেন। আরও আধুনিককালে পেনসিলভ্যানিয়ার অধ্যাপক স্যামুয়েল ক্রেমার এটির অনুবাদ ও সম্পাদনা করেন। তাঁর গবেষণায় মহাকাব্যটি খ্রিষ্টপূর্ব তৃতীয় সহস্রাব্দের রচনা বলে প্রতিষ্ঠিত হয়। ঊনবিংশ শতকের মাঝামাঝি অস্টিন লেয়ার্ড এক বন্ধুর সঙ্গে সিংহলে গিয়েছিলেন, অন্য কাজে। বিলম্ব হওয়ার ফলে সিংহলের কথা ওঁরা ভুলেই যান ও বছর কয়েক পর ব্রিটিশ মিউজিয়ামে এনে পৌঁছে দেন বহু আসিরিয় ভাস্কর্যের নিদর্শন ও অজস্র পাথরের টালির ওপর লেখা এক কাহিনি। বর্তমানে এগুলির সংখ্যা পঁচিশ হাজারেরও বেশি। পাথরের ওপর ধাতুর কলমে কৌণিক কিউনিফর্ম লিপিতে লেখা। ওই অঞ্চলে মহাকাব্যটি লুপ্ত হলেও অন্যত্র এর উল্লেখ ও ছোটখাটো উদ্ধৃতি পাওয়া যায়। এ থেকে বোঝা যায়, এটি অন্তত মৌখিক ভাবে, কাছাকাছি জনগোষ্ঠীগুলোতে চালু ছিল এবং এর মধ্যে এশীয় প্রভাব ছিল যথেষ্টই
মেসোপটেমিয়ার প্রথম সাক্ষর জাতি ছিল সুমেরীয়রা। গিল্‌গামেশ্ উরুকের মহা প্লাবনের পরবর্তী পঞ্চম রাজা বলে উল্লিখিত। এঁর মৃত্যুর পর নানা কারণে এঁর জীবন ক্রমে ক্রমে মহাকাব্যের বিষয়বস্তু হয়ে উঠল। ঘটনাবহুল সুদীর্ঘ এই জীবনকাহিনি সহজেই পাঠকের দৃষ্টি আকর্ষণ করে। গিলগামেশ্ কাহিনি অবলম্বনে মোট পাঁচটি রচনা পাওয়া যায়। এগুলির মধ্যে ‘গিলগামেশের মৃত্যু’ শুধু সুমেরীয় ভাষাতেই পাওয়া যায় এবং এটি মহাকাব্য গিল্‌গামেশের সঙ্গে সম্পৃক্ত নয়।
কাহিনিটি লিপিবদ্ধ হয় অসংখ্য পাথরের টালিতে। উনিশ শতকের মাঝামাঝি নিনেভেতে প্রত্নখননে এগুলির আবিষ্কার ও উদ্ধার হয় এবং পরে রলিনসন বাগদানে এটির লিপি পাঠ করেন। স্মিথ পাঠোদ্ধার করছিলেন, করতে করতেই আলোপ্পোর কাছে রোগে ও অনাহারে তাঁর মৃত্যু হয়। এ সব সত্ত্বেও ত্রিশ থেকে চল্লিশ হাজার পাথরের চতুষ্কোণ খণ্ড আবিষ্কার হয়েছিল, যেগুলি পেনসিলভ্যানিয়া ও ইস্তাম্বুলে দান করে দেওয়া হয়। এই সুবৃহৎ মহাকাব্যের হাজার হাজার শিলাখণ্ডের মধ্যে বেশ কয়েকটি একটি জাহাজডুবিতে ডুবে যায়; সেগুলি আর পাওয়া যায়নি। তবু বাকিগুলি নিয়েই একটি পূর্ণাঙ্গ মহাকাব্য যে পাওয়া যায়, এটা সৌভাগ্যের কথা।
সত্যমিথ্যা জানাবার সুযোগ নেই, কিন্তু উরুকের কোনও রাজার নাম যে গিলগামেশ্ ছিল, এ সত্য মহাকাব্যের। পরবর্তী সাহিত্যে গিলগামেশ্ পাতালের বিচারপতি, মহাকাব্যে তাঁর মা এক দেবী, যাঁর কাছ থেকে তিনি পেয়েছিলেন আশ্চর্য সৌন্দর্য, শক্তি এবং চঞ্চলতা। মানুষ পিতার কাছ থেকে তিনি পেয়েছিলেন মরণশীলতা। মা তাঁর জীবনে অপেক্ষাকৃত গৌণ চরিত্র, কখনও সখনও তাঁর সঙ্গে গিল্‌গামেশের সাক্ষাৎ ও আলোচনা হত, এই পর্যন্ত। পিতা কোনও মর্ত মানুষই হবেন, কিন্তু মাঝে মাঝে মানসিক সংকটে তিনি ‘লুন্ডব্লান্ডা’-কে পিতৃরূপে, অথবা পিতৃস্থানীয়রূপে ডাকেন। এই গিগামেশ্ দুই তৃতীয়াংশ দেবতা, এক তৃতীয়াংশ মানুষ। সে ঘুরে বেড়াত জন্তুদের মধ্যে, অত্যন্ত উদ্ধত বেপরোয়া ভাবে। কিন্তু তার হৃদয়ের আর্তি ছিল একটি মানুষ বন্ধু পাওয়ার জন্যে, একটি ভাইয়ের মতো বন্ধুর জন্যে। এ জন্যে সে দেবতাদের অনুনয় করত। দেবতারা তার প্রার্থনা পূর্ণ করলেন, এনকিডুকে সৃষ্টি করলেন, গিলগামেশের সোদরোপম বন্ধু হিসাবে। এই এনকিডু স্বাস্থ্যবান, বীর এবং স্থির। দেবী ইশতার তাকে পাওয়ার জন্যে উন্মাদ হয়ে উঠলেন এবং এনকিডু তাঁর কামনা চরিতার্থ করলেন। এক সপ্তাহ তাঁরা উন্মাদনায় কাটানোর পর এনকিডু তাঁকে ত্যাগ করে এলেন। ফিরে যখন এলেন, তাঁর জীবজন্তু বন্ধুরা তাঁকে পরিহার করতে লাগল, তখন তিনি গিগামেশের কাছে এলেন। গিলগামেশ্ অত্যন্ত সমাদরে তাঁকে আলিঙ্গন করলেন। দুই বন্ধুতে জঙ্গলে ঘুরে ঘুরে বেড়িয়ে দিন কাটাতেন। পরম আনন্দে।
অনেক দেবতা গিল্‌গামেশের আশ্চর্য শৌর্য ও শক্তির জন্য তাঁকে ঈর্ষা করতেন। তাঁরা নিজেদের মধ্যে পরামর্শ করে তাঁর শান্তিক্ষয়ের জন্য কৌশলে তাঁকে এক গণিকার কাছে পাঠালেন। কিন্তু গিল্‌গামেশের যৌন উগ্রতা এত প্রবল ছিল যে কুমারী, সধবা ও বিধবার আর্তনাদে বাতাস ভারী হয়ে উঠল। এ আর্তনাদ যখন দেবতাদের কানে উঠল তখন তাঁরাও বিচলিত হলেন। এ দিকে এনকিছু গিল্‌গামেশের সান্নিধ্য হারিয়ে খুবই বিমর্ষ বোধ করলেন। একা একা বনে বনে ঘুরে ঘুরে কান্নাকাটি করতে লাগলেন। এনকিডু কেঁদে কেঁদে শীর্ণ হয়ে যেতে লাগলেন এবং দেবতাদের ওপর দোষারোপ করতে লাগলেন, লঘুপাপে গুরুদণ্ডের জন্যে। ক্রমে ক্রমে শীর্ণ হতে হতে একদিন তাঁর মৃত্যু হল। গিল্‌গামেশ্ বন্ধুর উদ্দেশ্যে উচ্চৈস্বরে বিলাপ করতে লাগলেন। দিনের পর দিন যেতে যেতে মৃতদেহের শরীরে যখন কীট দেখা গেল তখন তিনি একটি রাজকীয় অন্ত্যেষ্টির আয়োজন করলেন। তারই সঙ্গে অনুষ্ঠিত হল এক উৎসব। তারপর গিল্‌গামেশ্ এনকিডুর দেহ রাসায়নিক প্রক্রিয়ায় সংরক্ষণের ব্যবস্থা করলেন। দেহটি অলংকারে মুড়ে দিলেন এবং সমাধির অভ্যন্তরে নামিয়ে দিলেন।
এই বার শুরু হল গিল্‌গামেশের অশান্ত বিলাপ, যা কোনও প্রবোধই মানল না। তিনি নিরন্তর কেঁদেই চললেন। দিনের পর দিন উচ্চৈস্বরে আর্ত বিলাপ করার পরে গিগামেশ্ সিদ্ধান্ত নিলেন, মৃত্যুকে জয় করতে হবে, এবং অনন্ত জীবন লাভ করতে হবে। একজনই অমরত্বের অধিপতি, তাঁর কাছে গিয়ে অমৃত ছিনিয়ে আনতে হবে। এর জন্যে প্রথম কাজই হল যে, এর উপায় বিধান করতে পারে, তেমন লোকের সন্ধান করে তার নির্দেশ মতো চলে অমরত্ব লাভ করা। এনকিডুর মৃত্যুতে তিনি জানলেন তাঁকেও একদিন এ ভাবে মৃত্যুবরণ করতে হবে এবং শেষ পরিণতি সমাধিতেই। এইটে কোনও মতেই মেনে নিতে পারছিলেন না বলে মৃত্যুকে জয় করার এই প্রয়াস। গিল্‌গামেশ্ শক্তিমান এবং স্বেচ্ছাচারী ছিলেন বলে দেবতারা তাঁকে শাস্তি দিলেন। এনকিডুর মৃত্যু সেই শাস্তি। গিল্‌গামেশের কাছে এনকিছু ছাড়া জীবন দুর্বহ। তাই তিনি যে-কোনও মূল্যে বন্ধুর শেষ পরিণতি থেকে রক্ষা পাওয়ার চেষ্টা করে মৃত্যুকে জয় করে দেবতাদের মতোই অমর হবেন— এই সিদ্ধান্ত নিলেন এবং তার জন্যে যে-কোনও মূল্য দিতে প্রস্তুত হলেন। কিন্তু এনকিডুর মৃত্যুর পরে গিল্‌গামেশের নিঃসঙ্গতার নীরব আর্তনাদ বুকে চাপা রইল। অবশেষে তিনি সিদ্ধান্ত নিলেন ‘উতনাপিতিম্’– যাকে লোকে ‘দূরের মানুষ’ বলে, তাঁর কাছে যাওয়ার। সেই দিকে যেতে যেতে তাঁর দেখা হল অর্ধ-দেবী সিদুরির সঙ্গে, যিনি সুরা নির্মাণ করতেন। সিদুরি গিলগামেশেকে পথের নির্দেশ দেবেন। সিদুরির কাছে গিল্‌গামেশ্ নিজের শৌর্য নিয়ে বড়াই করলেন, বললেন বনের সব সিংহ তিনি মেরেছেন এবং হুম্বাবা’ নামের যুদ্ধে হারিয়ে হত্যা করেছেন। কিন্তু সিদুরি তাঁকে স্পষ্টই বলে দিলেন যে, তাঁর অমৃত অন্বেষণে ব্যর্থ হতে বাধ্য কারণ, দেবতারা অমৃতকে নিজেদের জন্যেই সংরক্ষণ করেছেন, অতএব গিল্‌গামেশের উচিত ভোগবিলাসের জীবন বেছে নেওয়া। কিন্তু গিল্‌গামেশ্ তাঁর সংকল্পে অটল। তিনি সিদুরিকে রাজি করালেন পথের নদীটি পেরোবার জন্যে একজন মাঝির সঙ্গে তাঁর পরিচয় করিয়ে দিতে। শেষ পর্যন্ত সিদুরি সেই নাবিকের সঙ্গে গিল্‌গামেশ্রে পরিচয় করিয়ে দিলেন যে, সেই পথের সবই জানে। এই নাবিকের নাম উসানাবি। আলাপের পর উসানাবি গিলগামেশকে বলে যে, আগে পথে পড়বে একটি বৃহৎ অরণ্য— যেমন জটিল তেমনই দুর্ভেদ্য— সেটি পার হলে পর সেই প্রায় দুষ্পার নদীটি আসবে। গিল্‌গামেশ্ তাতেই রাজি হলেন।
এ অরণ্য যথার্থই দুষ্প্রবেশ্য, গাছগুলি গায়ে গায়ে লাগা, চারিদিকে সূচিভেদ্য অন্ধকার, চালার পথ পাওয়া দুঃসাধ্য। গাছগুলি খুবই মোটামোটা এবং লম্বা, নানা লতায় জড়ানো। গিগামেশ্ তলোয়ার দিয়ে লতা কেটে কেটে পথ তৈরি করে অতি কষ্টে ধীরে ধীরে এগোতে লাগলেন। দীর্ঘকাল এ ভাবে অতি কষ্টে চলতে চলতে শেষ পর্যন্ত এক সময়ে তিনি এসে পৌঁছোলেন সেই দিগন্তবিস্তৃত নদীর ধারে। নৌকাতে বসে উসানাবি। কিছু না বুঝেই গিগামেশ্ নৌকার ভেতর থেকে বড় বড় পাথরের খণ্ডগুলিকে জলে ফেলে দিলেন; অথচ এই পাথরগুলিই নৌকাটিকে স্থির ধরে রেখেছিল, অতএব গিল্‌গামেশের হঠকারিতায় বড় একটা ক্ষতি হয়ে গেল। কাজেই আবার অনেক পরিশ্রমে অনেক কষ্টে বড় বড় গাছের গুঁড়ি কেটে আনলেন তিনি, এবং সেগুলি দিয়েই নৌকাটিকে অনেক কষ্টে আটকানো হল। এই বার দুজনে সমস্ত শক্তি একত্র করে বহু কষ্টে নৌকাটিকে নদীর জলে নামালেন।
এ নদী দেখলে মনে হয়, নদী নয়, এ যেন সমুদ্র। কোনও দিকে কূল দেখা যায় না। তাই দুজনে সর্বশক্তি প্রয়োগ করে ওই বিপুল অকূল নদীর ওপরে নৌকো বেয়ে চলেছেন তাঁরা। দিনের পর দিন কেটে গেল, রাতের পর রাত, সপ্তাহের পর সপ্তাহ; অবশেষে, একসময়ে তাঁরা সেই তীরে এসে পৌঁছোলেন যেখানে সেই বিখ্যাত ‘উতনাপিতিম’-এর বাস। সেই বন্দরে পৌঁছে তাঁরা নৌকো আটকে মাটিতে নামলেন।
এই বন্দর, যার নাম দিলমুন, গিল্‌গামেশের কাছে প্রগাঢ় তাৎপর্যপূর্ণ। কারণ তাঁর যে বাসনা, অমরত্ব লাভ, তা সম্ভব হবে এইখানে, উতনাপিতিম তাঁকে সেই অমোঘ নির্দেশ দেবেন, যে পথে তিনি অমৃতত্ব লাভ করবেন। উতনাপিতিম এক অতি বৃদ্ধ পিতামহের মতো এক জায়গায় বসে ছিলেন। উসানাবি গিল্‌গামেশকে উপনাপিতিম-এর সঙ্গে পরিচয় করিয়ে দিলেন। উতনাপিতিম গিলগামেশকে জিজ্ঞাসা করলেন সে অত বিমর্ষ কেন। তখন গিগামেশ্ তাঁকে বন্ধু এনকিছুর জীবন ও মৃত্যুর কথা বলেন এবং বলেন মৃত্যুর ওই রূপ তাঁকে এত বিমর্ষ করেছে যে তিনি মৃত্যুকে জয় করে অমর হতে চান। এর জন্য প্রয়োজনীয় কৌশলটি একমাত্র উতনাপিতিম-এরই জানা আছে, তাই বহু পথ অতিক্রম করে অরণ্য, বহু কষ্টে সমুদ্র পার হয়ে তাঁরই শরণাগত হয়েছেন, যাতে তিনি তাঁকে মৃত্যু জয় করে অমর হওয়ার কৌশলটি শিখিয়ে দেন। এ কথা শুনে উতনাপিতিম তাঁকে বলেন অমরত্বে একমাত্র দেবতাদেরই অধিকার, কোনও মর্ত মানুষ তা পেতে পারে না। তাই গিল্‌গামেশের মৃত্যু অবশ্যম্ভাবী এবং সে জন্যে এখন তাঁর উচিত ভোগবিলাস ঐশ্বর্য স্ফূর্তির মধ্যে জীবনকে যতটা সম্ভব উপভোগ করা, অমরত্বের ব্যর্থ সাধনায় লিপ্ত না হওয়া, কারণ তাতে কোনও সিদ্ধি নেই।
কিন্তু গিল্‌গামেশ্ নাছোড়বান্দা, অমরত্বের সন্ধান তাঁর চাই-ই। অবশেষে উতনাপিতম্ তাঁকে একটা নদীর নির্দেশ দিলেন, উসানাবি তাঁকে সেখানে নিয়ে যাবেন। সেখানে স্নান করে নদীর তটে জলের মধ্যে একটা ছোট গাছের পল্লব আছে। সেইটি তুলে খেয়ে ফেললে তিনি অমর হতে পারবেন। গভীর উল্লাসে গিল্‌গামেশ্ উসানাবির সাহায্যে সেই নদীতটে এলেন। পুরোনো কাপড় ছেড়ে স্নান করে জলের মধ্যে গাছটি দেখতে পেলেন এবং তার পল্লবটি ভেঙে নিয়ে তটে রাখলেন, স্নান সেরে শুদ্ধ হয়ে সেটি খাবেন বলে। স্নান করে উঠতেই দেখতে পেলেন একটি সাপ জল থেকে উঠে এসে পল্লবটি খেয়ে ফেলল এবং সঙ্গে সঙ্গে নির্মোক ছেড়ে নবীন উজ্জ্বল দেহ পরিগ্রহ করল। অর্থাৎ ওই পল্লবটি সত্যিই নবজীবন দিতে পারে, উতনাপিতিম তাঁকে ঠকাননি। আবার ওই সাপের উপস্থিতি ও পল্লবটি আত্মসাৎ করে নবজীবন লাভ করার মধ্যে প্রচ্ছন্ন একটা প্রতারণাও তো ছিল। শোকে উন্মাদ গিল্‌গামেশ্ একেবারে হতাশ ও বিমর্ষ হয়ে নৌকায় ফিরে এলেন। একটু স্তব্ধতার পরে, তাঁর সারাজীবনের সাধনার ব্যর্থতা অনুভব করে মর্মন্তুদ যন্ত্রণায় কাতর হয়ে উসানাবিকে বললেন, উরুক নগরে নিয়ে চলো’।
আবার সেই সুদীর্ঘ নদীপথে যাত্রা। সামনে আর কোনও আশা নেই, লক্ষ্য নেই, পেছনে রয়ে গেল সারাজীবনের সাধনা, দুঃসহ যন্ত্রণা, আশা ও গভীর আশাভঙ্গ। এ যাত্রা পরাজিতের লক্ষ্যহীনের। আর কোনও কিছুই তার চাইবার নেই, আর কিছু পাওয়ার নেই। সুদীর্ঘ পথ যান্ত্রিক ভাবে অতিক্রম করতে হবে, সম্পূর্ণ নিরুদ্দিষ্ট যাত্রায় এমনকী এক বিপুল যাত্রাভঙ্গের বেদনা নিয়ে।
উর্সানাবির সঙ্গে সুদীর্ঘ পথ অতিক্রম করলেন গিল্‌গামেশ্। এনকিডুর মৃত্যুর পর থেকে, মৃত্যুর শেষ কুৎসিত চেহারা দেখবার পর থেকে গিলগামেশকে পেয়ে বসেছিল এক অন্ধ সাধনা। সে সাধনায় ব্যয় করেছেন দীর্ঘ সময়, প্রায় অভুক্ত এবং পুরোপুরি বিনিদ্র থেকে। শরীরে নানা ধরনের কষ্ট সহ্য করে, এই শরীরটাকেই মৃত্যুর হাত থেকে ছিনিয়ে নিয়ে অমর করবার উদ্দেশ্যে। এখন সেই শীর্ণ বিধ্বস্ত ক্ষতবিক্ষত শরীরটা এবং পরাহত মনটাকে নিয়ে ধীরে ধীরে যাত্রা শুরু করলেন উরুকের দিকে।
উরুক তাঁর নিজের দেশ। এই শহর তাঁর নিজের রাজধানী। সেখানে ফিরে তিনি উর্সানাবিকে বললেন প্রাচীরের ওপর উঠে শহরটার সমৃদ্ধি ভাল করে দেখতে। দেখে মুগ্ধ, অভিভূত হল উসানাবি। এই উরুক, এখানকার রাজা হয়েও এত দুঃসহ কষ্ট সহ্য করে উতনাপিতিম-এর কাছে যাওয়া, সেখান থেকে নদীতীরে গিয়ে অমরত্ব পদ্মপল্লব তুলে নদীতটে রেখে স্নান, স্নানান্তে দেবতাদের নীরব অট্টহাস্যের মতো সেই মর্মান্তিক প্রতারণা। মানুষের অমৃত চুরি করল সাপ, নির্মোক ত্যাগ করে বারে বারে নবজীবন লাভ করবে সে, আর এত সাধনা, এত কৃচ্ছ্রসাধনের পর অমরত্ব নাগালের মধ্যে এসেও হারিয়ে গেল, মানুষ তাকে হাতে পেল না।
উরুকে এসে গিল্‌গামেশ্ রাজত্ব করতে লাগলেন, প্রবল বিক্রমে। ধীরে ধীরে যৌবন অস্তমিত হল, প্রৌঢ়ত্ব পেরিয়ে বার্ধক্যে পৌঁছোলেন। ইতিমধ্যে তাঁর প্রজাদের জন্য তিনি অনেক উপকার করেছেন, পার্শ্ববর্তী রাজ্য জয় করেছেন, সমৃদ্ধি বাড়িয়েছেন নিজের রাজ্যের। চারিদিকের লোকের মুখেই তাঁর প্রশংসা।
অবশেষে এনকিছুর মতো তিনিও শীর্ণ হলেন, মৃত্যুশয্যায় আরোহণ করলেন এবং যে চক্ষু দুটি অমরত্বের স্বপ্ন দেখেছিল সারাজীবন, সেই দুটি চোখই নীরবে মৃত্যুতে মুদিত হয়ে এল। তাঁর মৃত্যুর পরে প্রজারা বেশ কয়েকদিন মরণোৎসব পালন করল এবং এনকিছুর মতোই যখন মৃতদেহে কীট জন্মাল তখন তারা তাঁকে স্নান করিয়ে বহুমূল্য বসনভূষণে সাজিয়ে সমাধিস্থ করল সসম্মানে ও সগৌরবে।
গিগামেশের কাহিনি অমরত্ব অনুসন্ধানের, তাঁর কাহিনিই এ বিষয়ে প্রথম। এবং তাঁর যাত্রাপথে বারবার তাঁকে শুনতে হয়েছে, মানুষের নির্দিষ্ট ভাগ্য মৃত্যু, অমরত্বে দেবতার অধিকার, তাঁরা তা কখনওই মানুষকে দেবেন না, মানুষের সঙ্গে ভাগ করে নেবেন না। মানুষ এটা মানতে চায় না, তাই যুগে যুগে নানা প্রক্রিয়ায় যোগ সাধনা, তন্ত্রমন্ত্র, যাগযজ্ঞ দিয়ে অমরত্বের সাধনা করেই চলেছে। পাবে না জেনেও এই তীব্র আকাঙ্ক্ষা ও তীব্ৰ সাধনা। যেমন করুণ, তেমনই নিষ্ফল।