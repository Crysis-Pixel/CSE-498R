আবুল মনসুর আহমদের (১৮৯৮-১৯৭৯) তিনটি পরিচয় : সাহিত্যিক, সাংবাদিক এবং রাজনীতিবিদ। এবং এই তিনের সমন্বয়ে তিনি একজন সৎ বুদ্ধিজীবী ও ভাবুক। তাঁর এই তিন সত্তার মধ্যে কোনো বিরোধ নেই – প্রত্যেকটি অন্য দুটির সঙ্গে সম্পর্কিত। তাঁর সাহিত্যিক ও সাংবাদিক জীবনের সূচনা একই সঙ্গে প্রথম মহাযুদ্ধের পর যখন তিনি জগন্নাথ কলেজে ছাত্র। তখন তাঁর কয়েকটি ছোটগল্প মাসিক ‘সওগাত’-এ প্রকাশিত হয়। কলেজের শিক্ষা শেষ হতে না হতেই তিনি তাঁর বন্ধু আবুল কালাম শামসুদ্দীনের উৎসাহে মওলানা মনীরুজ্জামান ইসলামাবাদীর ‘ছোলতান’ পত্রিকায় সহ-সম্পাদক হিসেবে সাংবাদিকতা জীবনের শুরু করেন ১৯২৩ সালে। ইসলামাবাদী ছিলেন একই সঙ্গে জাতীয়তাবাদী রাজনীতিক, উদার ধর্মীয় নেতা ও লেখক। তাঁর সংস্পর্শে এসে আবুল মনসুর আহমদ উপকৃত হন। তিনি কিছু দিন মওলানা আকরম খাঁর সাপ্তাহিক ‘মোহাম্মদী’তেও কাজ করেন। তারপর যোগ দেন মৌলবী মুজিবর রহমানের ‘দ্য মুসলমান’-এ সহ-সম্পাদক হিসেবে। এরপর মুজিবর রহমান সম্পাদিত সাপ্তাহিক ‘খাদেম’-এ ভারপ্রাপ্ত সম্পাদকের দায়িত্ব পালন করেন। ‘খাদেম’ ছিলো অসাম্প্রদায়িক ও হিন্দু-মুসলমানের ঐক্যে বিশ্বাসী। কিন্তু তার সাংবাদিকতা জীবনের সবচেয়ে গুরুত্বপূর্ণ অধ্যায় শুরু হয় ১৯৩৮-এ যখন তিনি নিযুক্ত হন নিখিল বঙ্গ কৃষক প্রজা সমিতির মুখপাত্র ‘দৈনিক কৃষক’-এর প্রধান সম্পাদক। বলাই বাহুল্য, ‘কৃষক’-এর ভূমিকা ছিলো প্রগতিশীল ও গণমুখী। কিন্তু নীতিগত কারণে ‘কৃষক’-এর মালিকদের সঙ্গে তাঁর বিরোধ দেখা দেয়ায় তিনি পদত্যাগ করেন। ১৯৪১-এ তিনি যোগ দেন এ. কে. ফজলুল হকের দৈনিক ‘নবযুগ’-এ। তিনিই ছিলেন ‘নবযুগ’-এর সম্পাদক; কিন্তু প্রধান সম্পাদক হিসেবে নাম থাকত কাজী নজরুল ইসলামের। ‘নবযুগ’-এও তিনি বেশিদিন থাকতে পারেননি রাজনৈতিক ব্যাপারে মতপার্থক্যের কারণে। তারপর ১৯৪৭-এ প্রকাশিত হলো তার সম্পাদনায় কলকাতা থেকে দৈনিক ইত্তেহাদ’। এটি ছিলো সেকালের অন্যতম প্রধান বাংলা দৈনিক। এই দৈনিকে যাঁদের হাতেখড়ি অথবা যাঁরা কাজ করেছেন, পরবর্তীতে ১৯৫০ এবং ১৯৬০-এর দশকে তাঁরা বিশিষ্ট সাংবাদিক হিসেবে সমাজে প্রতিষ্ঠিত হন। ‘ইত্তেহাদ’ ছিলো প্রগতিশীল ও অসাম্প্রদায়িক, সম্ভবত সে কারণেই ‘৪৭-এর পরে নাজিমউদ্দিন সরকারের রোষানলে পড়ে সেটি কলকাতা থেকে ঢাকায় স্থানান্তরিত হতে পারেনি। ১৯৫০-এ ‘ইত্তেহাদ’ বন্ধ হয়ে গেলে আবুল মনসুর আহমদের সাংবাদিকতা জীবনের বস্তুত অবসান ঘটে এবং শুরু হয় তাঁর সক্রিয় রাজনৈতিক জীবন। কুড়ি শতকের বাঙালি মুসলমানদের মধ্যে তিনি সাংবাদিকতার পথিকৃৎদের অন্যতম।
আবুল মনসুর আহমদের প্রকাশিত গ্রন্থগুলোর মধ্যে রয়েছে : আয়না (১৯৩৫), ফুড কনফারেন্স (১৯৪৫), ছোটদের কাছাছুল আম্বিয়া (দুই খণ্ড ১৯৫০), ‘সত্যমিথ্যা’ (১৯৫৩), ‘জীবনক্ষুধা’ (১৯৫৫), গালিভারের সফরনামা (১৯৫০), আসমানী পর্দা (১৯৫৭), পরিবার পরিকল্পনা (১৯৬৭), পাক বাংলার কালচার (১৯৬৬), আমার দেখা রাজনীতির পঞ্চাশ বছর (১৯৬৯), আবেহায়াত (১৯৬৯), শেরে বাংলা হইতে বঙ্গবন্ধু (১৯৭২), আত্মকথা (১৯৭৮), বেশি দামে কেনা অল্প দামে বেচা স্বাধীনতা (১৯৮০) এবং ইংরেজিতে রচিত এন্ড অফ বিট্রেয়াল (১৯৭৬)। তাঁর ছোটোগল্প ও উপন্যাস এখনকার পাঠকদের সম্ভবত ভালো লাগে না, কিন্তু তার আত্মজৈবনিক ও স্মৃতিচারণমূলক গ্রন্থগুলো এখনও পঠিত হয় এবং শতাব্দীর রাজনৈতিক বিষয়ের লেখকদের অবশ্যপাঠ্য। ওই সকল গ্রন্থ থেকে তাঁরা যথেষ্ট উপকৃত হন। তবে তাঁর সৃষ্টিশীল লেখাগুলোর মধ্যে রম্যরচনা এখনও পাঠককে আনন্দ দিতে পারে। তাঁর ব্যঙ্গরসাত্মক গল্প-গ্রন্থ সম্পর্কে নজরুল ইসলাম ‘সওগাত’-এ লিখেছিলেন :
আবুল মনসুরের গল্পগুলি রাজনৈতিক জগতের চিত্র। এই দিক দিয়ে বাংলা সাহিত্যে আবুল মনসুর সম্পূর্ণরূপে একক। বাংলা সাহিত্যে রাজনৈতিক-রস-সাহিত্য এ পর্যন্ত যে কেউ সৃষ্টি করতে চেষ্টা করেননি, এ কথা সত্যের খাতিরে স্বীকার করতেই হবে।
নজরুল একেবারেই ভালো সমালোচক ছিলেন না, কিন্তু তাঁর বন্ধু আবুল মনসুর সম্পর্কে তিনি যা বলেছিলেন তাতে বিশেষ অতিশয়োক্তি ছিলো না। রস-সাহিত্যে অনেকেই অসামান্য কাজ করেছেন; কিন্তু বস্তুনিষ্ঠ রাজনৈতিক রসসাহিত্যে তাঁর সময় পর্যন্ত বিশেষ কাজ হয়নি। তিনি একাধারে ধর্মব্যবসায়ী ও রাজনীতিবিদদের প্রতারণা ও ভণ্ডামির চিত্র আঁকতে চেয়েছেন। বাংলা ভাষার প্রধান কথাশিল্পীদের পাশে আবুল মনসুর ম্লান, কিন্তু প্রধান রসসাহিত্যিকদের পাশে আবুল মনসুরের অবশ্যই স্থান হবে। হাস্যরসাত্মক সাহিত্যে বঙ্কিমচন্দ্রের কমলাকান্তের দপ্তর অবিস্মরণীয় কীর্তি। সূক্ষ্ম অথচ নির্মল হাস্যরসিক রবীন্দ্রনাথ। তাঁর সমসাময়িক ও পরবর্তীদের মধ্যে প্রমথ চৌধুরী, শরৎচন্দ্র, কেদারনাথ বন্দ্যোপাধ্যায়, রাজশেখর বসু প্রমুখ এই ধারায় অসামান্য কাজ করেছেন। আবুল মনসুরের আয়নাতে এমন কিছু লেখা রয়েছে যা ইন্দ্ৰনাথ বন্দ্যোপাধ্যায়, যোগেশচন্দ্র বসু, ত্রৈলোক্যনাথ মুখোপাধ্যায়, কেদারনাথ বন্দ্যোপাধ্যায় ও রাজশেখর বসুর ব্যাঙ্গ-রস-কাহিনীর সঙ্গে তুলনা করা চলে। তাছাড়া হুজুর কেবলা, গো-দেওতা-কা-দেশ, নায়েবে নবী, লীডার কওম, মুজাহেদীন, বিদ্রোহী সঙ্ঘ, ধর্মরাজ্য প্রভৃতি এখনও বিষয়বস্তু হিসেবে সম্পূর্ণ প্রাসঙ্গিক। তাঁর চরিত্র পীর সাহেব, সুফী সাহেব, লীডারে কওমদের মতো এখনও কেউ কিছু লিখলেই মুরতাদ ঘোষিত হবার একেবারে একশ ভাগ সম্ভাবনা।
পূর্ববাংলার গ্রামীণ মুসলমানসমাজকে কাছে থেকে দেখেছেন বলে খুব ভালো জানতেন আবুল মনসুর। তাঁর গল্প-উপন্যাসের বিষয়বস্তু মুসলমানসমাজের ধর্মীয় গোড়ামি, অন্ধত্ব ও অন্যান্য অসংগতি। ‘আয়না’ ও ‘ফুড কনফারেন্স’ সমাজের বাস্তবচিত্র ও সমকালীন রাজনীতির দর্পণ। তিনি অশিক্ষিত ও মাদ্রাসা-শিক্ষিত মোল্লা-মৌলবীদের উপদ্রবে অত্যন্ত বিরক্ত ছিলেন তার প্রমাণ তাঁর লেখার সর্বত্রই উপস্থিত। উপন্যাস জীবনক্ষুধা ও সত্যমিথ্যাও গ্রামীণ সমাজের সমস্যাকেন্দ্রিক। গ্রামীণ মুসলমানসমাজের চিত্র আঁকতে গিয়ে পূর্ব বাংলার মানুষের বাক্রীতি, নিত্যব্যবহৃত শব্দাবলি ও উপভাষাকে তিনি বিশেষ গুরুত্ব দিয়েছেন। সকল ক্ষেত্রেই যে সে প্রয়োগ খুব উপযুক্ত হয়েছে তা নয়, কিন্তু তাতে এ অঞ্চলের মানুষের জীবনের ছবি পাওয়া যায়। মুসলমানসমাজে ব্যবহৃত আরবি-ফারসি শব্দ তিনি তাঁর গল্প-উপন্যাসে ব্যবহার করেছেন। পরবর্তীকালে শওকত ওসমানসহ আরো কেউ কেউ এ কাজ করেছেন, আবুল মনসুর তাঁদের পথিকৃৎ।
তাঁর গল্প-উপন্যাস-রসরচনার বাইরে অসৃষ্টিশীল গদ্য মূলত স্মৃতিচারণমূলক ও আত্মজৈবনিক। তবে কুড়ি শতকের প্রথমার্ধের একজন প্রতিনিধি-বাঙালি-বুদ্ধিজীবীর প্রতিকৃতি তাতে পাওয়া যায়। বক্তব্য বা বিষয়ের উপরই তিনি জোর দিয়েছেন ভাষার ওপর নয়; সে জন্য তাঁর ভাষা পরিশীলিত নয়। তবে বাংলাদেশের কুড়ি শতকের ইতিহাস যাঁরা রচনা করবেন তাঁদের কাছে একদিন তাঁর রাজনীতির পঞ্চাশ বছর, আত্মকথা প্রভৃতি অমূল্য সম্পদরূপে বিবেচিত হবে। তাঁর জীবন কর্মময়। কংগ্রেসের অসহযোগ, খিলাফত আন্দোলন এবং স্বরাজ্য দল, মুসলিম লীগ এবং কৃষক প্রজা পার্টির কর্মী ও নেতা হিসেবে কাজ করার অভিজ্ঞতা ছিল আবুল মনসুরের। তাছাড়া ১৯২০ এবং ‘৩০-এর দশকে কৃষক আন্দোলনে অংশগ্রহণের অভিজ্ঞতাও ছিল তাঁর। ১৯৪৬-এর সাধারণ নির্বাচনে তিনি মুসলিম লীগের প্রার্থী হিসেবে গণপরিষদের সদস্য নির্বাচিত হন, কিন্তু ‘পরে জিন্নাহ সাহেব গণপরিষদ বয়কট করার নির্দেশ দিলে তিনি তা মেনে নেন।’ যাইহোক, ১৯৪৭-এর আগে এবং ‘৪৭-এর পরে তিনি কোনো জনপ্রিয় নেতার অন্ধ ভক্ত ছিলেন না। তাই ফজলুল হক, মওলানা ভাসানী ও সোহরাওয়ার্দীর শুধু নয় জিন্নাহর পর্যন্ত সংগত কারণে সমালোচনা করেছেন তিনি দ্বিধাহীনভাবে।
আবুল মনসুরের চিন্তাধারার সঙ্গে আমরা ভিন্নমত পোষণ করতে পারি, কিন্তু এ কথা স্বীকার করতেই হবে যে বাঙালি মুসলমান সমাজের অনেক চিহ্নিত প্রগতিশীলদের চিন্তায় যে অসংগতি লক্ষ্য করা যায় তাঁর মধ্যে তা অনুপস্থিত। তিনি গা বাঁচিয়ে অথবা চাতুর্যের আশ্রয় নিয়ে কথা বলতেন না। যা ভাবতেন একান্তে তাই ব্যক্ত করতেন প্রকাশ্যে সকলের মধ্যে। পূর্ব পাকিস্তান রেনেসাঁ সম্মেলন ১৩৫১-র (১৯৪৪) মূল সভাপতির অভিভাষণে তিনি বলেন :
ধর্ম ভূগোলের সীমা ছাপিয়ে উঠতে পারে, কিন্তু তমুদ্দন ভূগোলের সীমা এড়াতে পারে না, বরঞ্চ সে-সীমাকে আশ্রয় করেই সংস্কৃতির পয়দায়েশ; এখানেই পূর্ব ও পশ্চিম পাকিস্তানের সরহদ্দ। এখানেই পূর্ব পাকিস্তান একটি ভৌগোলিক সত্তা। এই জন্যেই পূর্ব পাকিস্তানের বাসিন্দারা ভারতের অন্যান্য জাত থেকে এবং পশ্চিম পাকিস্তানের ধর্মীয় ভ্রাতাদের থেকে একটা স্বতন্ত্র আলহিদা জাত।
অর্থাৎ পূর্ব পাকিস্তান বা পূর্ববঙ্গ যে পাকিস্তানের একটি অবিচ্ছেদ্য নয় বিচ্ছিন্ন অংশ তা স্বীকার করে নিয়েই এই অঞ্চলের বাঙালি জাতির বর্তমান ও ভবিষ্যৎ সম্পর্কে তিনি আলোচনায় ব্রতী হন।
পূর্ব পাকিস্তান সাহিত্য মাহফিল আয়োজিত চট্টগ্রামে অনুষ্ঠিত ‘পূর্ব পাকিস্তান সাহিত্য সম্মেলন’-এ তিনি ‘পাক-বাংলার কালচার ও ভাষা’ শীর্ষক প্রবন্ধে অধিকাংশ আলোচকের সঙ্গে অভিন্ন মত পোষণ করেননি বলেই ইসলামকেই পূর্ব বাংলার সংস্কৃতির একমাত্র নিয়ন্ত্রণী শক্তি হিসেবে গণ্য করেননি। পশ্চিম পাকিস্তান ও পূর্ব বাংলার কৃষ্টি ও ভাষার পার্থক্য স্বীকার করে নিয়ে, ভৌগোলিক-ঐতিহাসিক-সামাজিক ঐতিহ্যের ভিত্তিতে নিজস্ব সংস্কৃতি ও ভাষা পুনর্গঠনের ওপর তিনি জোর দেন।’
মাসিক মোহাম্মদীতে (কার্তিক ১৩৫০/১৯৪৩) ‘পূর্ব পাকিস্তানের জবান’ শীর্ষক এক নিবন্ধে আবুল মনসুর পূর্ব পাকিস্তান রেনেসাঁ সোসাইটি এবং পরিচালকদ্বয় আবুল কালাম শামসুদ্দীন এবং মুজীবুর রহমান খাঁর প্রশংসা করে লিখেছিলেন :
পূর্ব পাকিস্তানের রাজনৈতিক, অর্থনৈতিক, সামাজিক ও শিক্ষাগত রূপায়ণের ভাবী রূপ নিয়ে মুসলিম বাংলার চিন্তানায়কদের মধ্যে এখন থেকেই আন্দোলন-আলোচনা খুব স্বাভাবিকভাবেই শুরু হয়েছে। এই বিষয়ে পূর্ব পাকিস্তান রেনেসাঁ সোসাইটি যে গুরুত্বপূর্ণ ঐতিহাসিক ভূমিকায় অভিনয় করেছে, সে সম্বন্ধে বাঙলার মুসলমান এমনকি, এদের সীমিতাংশও, আজো পুরোপুরি সচেতন হননি।… বস্তুত পাকিস্তান দাবিকে একটা নিছক রাজনৈতিক, এমনকি নির্বাচনী শ্লোগান থেকে একটা ইনটেলেকচুয়াল আইডিয়্যালিজমে রূপান্তরিত করেছে প্রধানতঃ এই দুই ব্যক্তির মনীষা। আমি একাধিকবার স্বীকার করেছি, প্রধানতঃ এদের প্রেরণায় আমি পাকিস্তানের আদর্শবাদে উদ্বুদ্ধ হয়েছি। কায়েদ-ই-আজমের মনে যাই থাক, বাংলায় পাকিস্তানবাদ নিশ্চয় পার্লামেন্টারি কচকচিতে খেই হারিয়ে ফেলতো যদি না এই দুই ব্যক্তি নানা বিপদ ও অপ্রীতি অগ্রাহ্য করে নিশিদিন কলম চালিয়ে পাকিস্তানবাদকে এই ইনটেলেকচুয়াল রূপ দিতেন….।
এই পাকিস্তানবাদের ইনটেলেকটুয়াল রূপটি সেকালের প্রধান বাঙালি বুদ্ধিজীবীদের মধ্যে কেমন ছিল তা সংক্ষেপে আলোচনা করা সম্ভব নয় তবে আবুল মনসুরের ধারনায় মুসলমান সংখ্যাগরিষ্ঠ বাংলার যে চারিত্র গ্রহণের কথা ছিল ১৯৪৭-এর পর তাঁরা দেখলেন এ এক অন্য পূর্ববঙ্গ। মুসলিম লীগের প্রতিক্রিয়াশীল ও সাম্প্রদায়িক নেতারা ততোদিনে পূর্ব বাংলা দখল করে নিয়েছেন। এবং তাদের সঙ্গে যোগ দিয়েছেন একদল ভাড়াটে কবি- সাহিত্যিক-সাংবাদিক। প্রগতিশীল বুদ্ধিজীবীরা পূর্ব বাংলার দুর্দশা দেখে প্রথম দিকেই মর্মাহত ও হতাশ হন। আবুল মনসুরও হতাশ হন। তিনি সেই শ্রেণীর বুদ্ধিজীবী যিনি দিল্লীর কংগ্রেসী শাসকদের মনোভাবের সঙ্গেও একমত নন, অন্যদিকে পশ্চিম পাকিস্তানি পাঞ্জাবী শাসক-শোষকদের সঙ্গে গাটছড়া বাধারও বিরুদ্ধে। তবে তিনি মোটেই উগ্র নন, যা বলার নিচু কণ্ঠে শান্তভাবেই বলেন। তাঁর ভাষায়, ‘গোটা পাকিস্তান অর্থ ছিল কার্যতঃ পশ্চিম পাকিস্তান।’ তিনি আরো পরিষ্কার করে বলেন : ‘আমাদের রাষ্ট্রীয় রূপ ‘পূর্ব পাকিস্তান’ বা স্বাধীন ‘বাংলাদেশ’ যাই হোক ভাষা-সাহিত্য-কালচার-সংস্কৃতিতে যে আমরা একদিকে পশ্চিম পাকিস্তান ও অপরদিকে ভারত হইতে সম্পূর্ণ পৃথক, এসব ব্যাপারেই যে আমাদের নিজস্বতা ও স্বকীয়তা আছে, এটা আমার অনড় দৃঢ় মত।’ [আত্মকথা]
আবুল মনসুর আহমদ ছিলেন প্রথমত পূর্ব বাংলার একজন বাঙালি, তারপর একজন মুসলমান এবং এই দুইয়ের সমন্বয়ে হয়ে উঠেছিলেন একজন খাঁটি বাঙালি মুসলমান। ওই বাঙালি মুসলমান হওয়াটাই তাঁর জন্যে হয়েছিলো সমস্যা। তাঁর লেখা পড়ে এবং জীবন পর্যালোচনা করে মনে হয় না তিনি কিছুমাত্র সাম্প্রদায়িক ছিলেন। অনেক বাঙালি মুসলমান নেতার মতো তিনি একেবারেই ভারতবিদ্বেষী ছিলেন না, হিন্দু বিদ্বেষী তো ননই। তাঁর ব্যবহৃত কিছু কিছু শব্দ ও শব্দ-বন্ধ তাঁকে ভুল বোঝার পথ করে দেয়। তার মধ্যে পূর্ববঙ্গীয়তা ছিলো পুরোপুরি; কিন্তু হিন্দু-বিরূপতা ছিল না একেবারেই। যেমন তিনি পূর্ব বাংলাকে বলেছেন ‘মুসলিম বাংলা’, কথাটিতে আমরা শংকিত হতে পারি কারণ পদ দুটিতে ধ্বনিত হয় যেন সাম্প্রদায়িক চেতনা। কারণ পাকিস্তানি রাষ্ট্রপতি ভুট্টোর মুখেও শোনা গেছে কথাটি ‘৭০-এর দশকে। আবুল মনসুরকে সমর্থন করার জন্যে বলছি না, বস্তুত তাঁর লেখা পাঠ করে সহজেই বোঝা যায় যে কথাটিতে তিনি বোঝাতে চাইতেন ‘মুসলমান-প্রধান পূর্ববঙ্গ’। অবহেলিত পূর্ব বাংলাই ছিল তাঁর চিন্তা-চেতনার কেন্দ্রবিন্দু। সেটা ধর্মীয় সাম্প্রদায়িকতার ভেদবুদ্ধি থেকে নয় অর্থনৈতিক ও সাংস্কৃতিক অনগ্রসরতার চেতনাপ্রসূত। যে ভৌগোলিক অবস্থানে আজকের বাংলাদেশ, যার রাজনৈতিক রূপ গ্রহণ করতে শুরু করে ১৯০৫-এ বঙ্গভঙ্গের সময় থেকে, তারপর ১৯৪৭-এ এক চারিত্র গ্রহণ করে এবং ১৯৭১-এ যে স্বয়ংসম্পূর্ণ সার্বভৌম রাষ্ট্রের রূপ গ্রহণ করে তার প্রতিষ্ঠাতাদের আবুল মনসুর আহমদ একজন : ছোটো এবং বড়, প্রত্যক্ষ এবং পরেক্ষ, দু’রকম ভূমিকাই তিনি পালন করেছেন। আমি প্রত্যয়ের সঙ্গেই বলতে চাই, যদি ১৯৪৭-এর পর খাজা নাজিমুদ্দিনদের হাতে ক্ষমতা না থেকে আবুল মনসুর ও তাঁর সমধর্মীদের হাতে দেশ পরিচালনার দায়িত্ব অর্পিত হতো, অন্তত তাদের পরামর্শ গৃহীত হতো, তা হলে দেশে গণতন্ত্র প্রতিষ্ঠিত হতো- সমাজ হতো সাম্প্রদায়িকতামুক্ত। অনুরূপভাবে ১৯৭১-এর পর যদি তাঁদের পরামর্শে বাংলাদেশ শাসিত হতো তা হলে ‘সোনার বাংলা’ না হোক অন্তত শান্তিতে বসবাসযোগ্য এক বাংলাদেশ প্রতিষ্ঠিত হতো। স্বাধীন বাংলাদেশে প্রায় একটি দশক জীবিত ছিলেন তিনি, কিন্তু আমাদের রাষ্ট্র ও সমাজ তাঁকে ব্যবহার করতে ব্যর্থ হয়েছে। তাঁর পরামর্শ গ্রহণ করার প্রয়োজন মনে করেননি তাঁর অনুজ অথবা পুত্রপ্রতিম শেখ মুজিব। আবুল মনসুরের মতো মধ্যপন্থী মানুষ প্রগতির জন্য কখনোই বাধা নয়, কারণ তাঁরা রক্ষণশীল হতে পারেন কিন্তু প্রতিক্রিয়াশীল নন— তাঁরা মুখর কুসংস্কারের বিরুদ্ধে, ধর্মান্ধতার বিরুদ্ধে ও সকল রকম অন্যায়-অবিচার ও মৌলবাদের বিরুদ্ধে।
সুতরাং তাঁদের চিন্তা, মেধা, প্রজ্ঞা ও মানবপ্রেম একটি জাতি গঠনে অত্যন্ত প্রয়োজন। পাকিস্তানি স্বৈরশাসনের বিরুদ্ধে বাঙালি জাতীয়তাবাদী চেতনায় উদ্বুদ্ধ হয়ে আমরা চেয়েছিলাম গণতন্ত্র, সমাজতন্ত্র ও ধর্মনিরপেক্ষ রাষ্ট্রব্যবস্থা। আবুল মনসুর আহমদ এই নীতিগুলোর কোনোটারই বিরুদ্ধে ছিলেন না। সমাজতন্ত্রী তিনি ছিলেন না, কিন্তু সামাজিক ন্যায়বিচার প্রতিষ্ঠার কোনো কর্মসূচির তিনি বিরোধিতা করতেন না। আর গণতন্ত্রী ও ধর্মনিরপেক্ষ তিনি ছিলেন পুরোপুরি। তাঁর জন্মশতবর্ষ উদযাপন উপলক্ষে আমরা তাঁর স্মৃতির প্রতি বিনম্র শ্রদ্ধা জানাই। *

* বাংলা একাডেমী আয়োজিত ‘আবুল মনসুর আহমদ জন্মশতবর্ষ উদযাপন’ অনুষ্ঠানে পঠিত প্ৰবন্ধ।আমাদের অর্থাৎ বাংলাদেশের বাঙালিদের জীবনে একুশের ভাষা-আন্দোলনের তাৎপর্য কি এ সম্পর্কে বলতে গেলে শুধু একবাক্যেই বলা যায় যে সে-তাৎপর্য খুব ব্যাপক ও গভীর। অন্যদিকে সে তাৎপর্য ব্যাখ্যা করতে গেলে অনেক কথাই বলা আবশ্যক, সেজন্য প্রয়োজন দীর্ঘ সময়, ব্যাপক বিচার-বিশ্লেষণ, আত্ম-তদন্ত— নিজেদের দিকে নিরাবেগ দৃষ্টিতে তাকানো। সেজন্য বেশি প্রয়োজন আত্ম-বিশ্লেষণ ও আত্ম-সমালোচনার। আত্মপ্রসাদের কোনো সুযোগ এ ক্ষেত্রে নেই।
ভাষা-আন্দোলনকে উপর থেকে দেখলে মনে হয় একটি সাংস্কৃতিক আন্দোলন, কিন্তু প্রকৃতপক্ষে সেটি ছিলো ঔপনিবেশিকতাবিরোধী গণতান্ত্রিক আন্দোলন এবং স্বাধীনতার স্পৃহার বহিঃপ্রকাশ। এই আন্দোলনের প্রধান চারটি দিক রয়েছে : সাংস্কৃতিক, রাজনৈতিক, অর্থনৈতিক ও সামাজিক।
ভাষা-আন্দোলনে সম্পৃক্ত ছিল বাঙালির সাংস্কৃতিক স্বার্থ, বাঙালি কবি-শিল্পী- সাহিত্যিকের স্বার্থ, বাঙালি ছাত্র-ছাত্রীদের স্বার্থ, শিক্ষকের স্বার্থ, অফিস-আদালতের কর্মচারি-কর্মকর্তার স্বার্থ, কলকারখানার শ্রমিকের স্বার্থ, ব্যবসায়ীর স্বার্থ, এমন-কি বাংলার কৃষকেরও স্বার্থ। যে-আন্দোলনের ভেতরে ছিল এদেশের সকল সম্প্রদায়ের, সকল মানুষের স্বার্থ অর্থাৎ সমগ্র জাতির স্বার্থ রক্ষিত হয় যে-আন্দোলনে সে-আন্দোলনের তাৎপর্য সুদূরবিস্তৃত না হয়ে পারে না। বাংলাভাষার মর্যাদা রক্ষিত না হলে বাংলা সাহিত্য বিপন্ন হতো এবং একদিন এ ভাষা বিকৃত হয়ে নিশ্চিহ্ন হয়ে যেতো। উর্দু না জানার কারণে শিক্ষার্থীরা বিপর্যয়ে পড়তো, চাকরি-বাকরিতে পিছিয়ে পড়তো বাঙালি, শ্রমিকের স্বার্থ বিঘ্নিত হলে, জাতির অর্থনীতি ধ্বংস হয়ে যেতো, বিপন্ন হতো গোটা বাঙালি সমাজ ও সংস্কৃতি। সে-জন্যই বাংলা ভাষার অধিকার নিশ্চিত করা এতো জরুরী ছিল।
একটি জনগোষ্ঠীর ভাষার অধিকার হরণ করা হলে তাতে তাদের শারীরিকভাবে হত্যা করা হয় না বটে, কিন্তু দৈহিকভাবে ছাড়া আর-সকলভাবেই তাদের হত্যা করা হয়। বাহান্নার একুশে ফেব্রুয়ারির শহীদগণ এবং সে-আন্দোলনে অংশগ্রহণকারী নেতা ও কর্মীগণ সে-সময়ের চার কোটি বাঙালিকে হত্যা করার ষড়যন্ত্রই শুধু বানচাল করে দেননি অনাগত দিনের বাঙালিদের ধ্বংস করার চক্রান্ত নস্যাৎ করে দেন।
যে-কোনো জনগোষ্ঠীর নানারকম ধর্ম থাকে : তাঁর আধ্যাত্মিক ধর্ম, সামাজিক ধর্ম, সাংস্কৃতিক ধর্ম, রাজনৈতিক ধর্ম, অর্থনৈতিক ধর্ম প্রভৃতি। সকল জাতির অধ্যাত্মধর্ম একরকম নয়, সকল জাতির সামাজিক ধর্মও একরকম নয়- বাঙালির সমাজজীবনের সঙ্গে বিহারী ও বালুচদের সমাজধর্মের সাজুয্য কোথায়? রাজনৈতিক বিশ্বাস ও চেতনাও সকল জাতির এক রকম নয়। স্বতন্ত্র সাংস্কৃতিক বৈশিষ্ট্য তো প্রত্যেক জাতির অনন্য সম্পদ। তা থেকে তাকে বিচ্ছিন্ন করা সম্ভব নয়। সকল সমাজের অর্থনৈতিক বিন্যাস অভিন্ন নয়। পাকিস্তান রাষ্ট্রের কাঠামোর মধ্যে বাঙালির সঙ্গে পাঞ্জাবী, সিন্ধী, পাঠান, বালুচদের মিল ছিল শুধু ধর্মীয় বিশ্বাসে। অন্য সকল ব্যাপার – সামাজিক, রাজনৈতিক, সাংস্কৃতিক, অর্থনৈতিক বিষয় তাদের একেবারেই আলাদা। এক জাতি অন্য জাতির মধ্যে বিলীন হয়ে যাওয়ার প্রশ্নই ওঠে না। এ প্রশ্নে কোনো আপস হয় না।
শুধু বাঙালিই মাতৃভাষার মর্যাদা রক্ষার জন্য রক্ত দিয়েছে কথাটি ঠিক নয়। নিজের ভাষার জন্য প্রাণ দিয়েছে অন্য দেশের অন্য ভাষার মানুষও, কিন্তু আমাদের ভাষা-আন্দোলন ভিন্ন মাত্রা অর্জন করে। কারণ আমরা ভাষার অধিকার আদায় করেছিলাম, অন্যেরা সংগ্রাম করেও তা পারেনি। ভাষার জন্য ভারতে জীবন দিয়েছে আসামের উপত্যকায় বাঙালিরা। ১৯৬১-তে শিলচরে বাংলা ভাষার মর্যাদা রক্ষা করতে গিয়ে গণ-আন্দোলনে নিহত হন এগার জন। ১৯৬৫ সালে তামিলনাড়ুতে ভাষার জন্য আন্দোলন হয়েছে, পরিণামে ক্ষমতায় আসে তামিলপন্থী একটি দল যেমন বাংলাদেশে ‘৫৪-তে যুক্তফ্রন্ট। ১৯৬৫-তে মাদ্রাজে ভাষার জন্য আত্মাহুতি (self-emmolution) দেন ১২ জন। বছর দুই আগেও তামিলনাডুতে ভাষার জন্য ব্যাপক আন্দোলন হয়েছে, কারাবরণ করেন হাজার হাজার। শ্রীলংকায়ও ভাষার জন্যে আন্দোলন হয়েছে। ভাষার দাবিতে লড়াই চলছে এই ফেব্রুয়ারিতেই মেসিডোনিয়ায়। সেখানে দু’জন মারাও গেছেন।
বাহান্নর ভাষা-আন্দোলন ছিল একটি পরিপূর্ণ গণতান্ত্রিক আন্দোলন। দুই অংশবিশিষ্ট পাকিস্তানের পূর্বাঞ্চলে লোকসংখ্যা ছিল শতকরা ছাপ্পান্ন জন। কিন্তু এই রাষ্ট্র প্রতিষ্ঠার পর তার শাসনক্ষমতায় অধিষ্ঠিত হয় একটি সংখ্যালঘু সরকার। পাকিস্তানী শাসকগোষ্ঠীর সঙ্গে তুলনা করা চলে নেলসন ম্যান্ডেলা-পূর্ব দক্ষিণ আফ্রিকার সংখ্যালঘু শ্বেতাঙ্গ সরকারের। পাঞ্জাবীরা ছিল সংখ্যায় কম, কিন্তু তারাই পাকিস্তানের বিপুল অধিকাংশ বাঙালি, সিন্ধী, বেলুচ, পাঠান প্রভৃতি যারা রাষ্ট্রের প্রায় চার-পঞ্চমাংশ তাদের শাসন ও শোষণ করার জন্য একেবারে পাকিস্তান প্রতিষ্ঠার প্রথম দিন থেকেই তৎপর হয়ে ওঠে। এ জন্য ভাষা – আন্দোলন একই সঙ্গে গণতান্ত্রিক ও ঔপনিবেশিকতাবিরোধী এক সফল বিস্ফোরণ।
১৯৫২-র ২১ ফেব্রুয়ারির সপ্তাহখানেক আগে পাকিস্তানী আদর্শে বিশ্বাসী মাসিক সাহিত্যপত্র দ্যুতি ‘আমাদের রাষ্ট্রভাষা’ শীর্ষক এক সম্পাদকীয়তে লিখেছিলো :
গণতান্ত্রিক রাষ্ট্রে জনমত অনুযায়ীই সরকার পরিচালিত হয়। পশ্চিম পাকিস্তানের বিভিন্ন প্রদেশের জনসাধারণের প্রাদেশিক ভাষা [ভিন্ন ] হলেও তারা উর্দুকেই রাষ্ট্রভাষা করার পক্ষপাতী। কাজেই পশ্চিম পাকিস্তানে উর্দুই যে সরকারি ভাষা হবে এবং উর্দুই যে পাকিস্তানের অন্যতম রাষ্ট্রভাষা হবে তাতে দ্বিধা প্রকাশ করার কিছুই নেই। ঠিক একই নীতিতে পাকিস্তান রাষ্ট্রের শতকরা ৬৫ জন বাংলা ভাষাভাষীর মতামতকেও অস্বীকার করার কোন ক্ষমতা কোন গণতান্ত্রিক সরকারের থাকতে পারে না।
বাংলাকে রাষ্ট্রভাষা করার দাবীতে বিগত ১৯৪৮ সনে সারা পূর্ব পাকিস্তানে প্রবল আন্দোলন হয়ে গেছে। জনমতের চাপে পড়ে তদানীন্তন প্রাদেশিক প্রধানমন্ত্রী জনাব খাজা নাজিমুদ্দিন বাংলা ভাষার দাবীকে মেনে নিয়েছিলেন। কিন্তু সরকারিভাবে সে- প্রতিশ্রুতি ও প্রস্তাব কার্যকারী করা হয়নি। শুধু তাই নয়, জনাব খাজা নাজিমুদ্দিন সাহেব পাক-প্রধানমন্ত্রী হিসাবে পূর্ব-বঙ্গ সফরে এসে উর্দুকে একমাত্র রাষ্ট্রভাষা করার অভিমত প্রকাশ করে গেছেন। তার প্রতিবাদস্বরূপ গোটা প্রদেশেই তুমুল উত্তেজনার সৃষ্টি হয়েছে। প্রদেশের ছাত্ররা শোভাযাত্রা, ধর্মঘট ও বিক্ষোভ প্রদর্শন করে বাংলা ভাষার ন্যায্য অধিকার দাবী করছেন।
আমরা আশা করি সরকার গণদাবীকে উপেক্ষা করে সমস্যা-পীড়িত পাকিস্তানকে আরো সমস্যাসঙ্কুল করে তুলবেন না।
[দ্যুতি, প্রথম বর্ষ : প্রথম সংখ্যা নবপর্যায় ফাল্গুন ১৩৫৮]
এতে প্রমাণিত হয় এদেশের মুসলিম লীগের সমর্থক এবং ইসলামপন্থীরাও বাংলা রাষ্ট্রভাষা হোক তা চাইতেন তবে সে জন্য সংগ্রামের পথে না গিয়ে তারা আলাপ- আলোচনা ও আবেদন-নিবেদনের মাধ্যমে মাতৃভাষার অধিকার অর্জন করতে চেয়েছিলেন। অর্থাৎ দলমতনির্বিশেষে বাংলাদেশের সকল মানুষ বাংলার পক্ষে ছিল, যেমন অল্পসংখ্যক দালাল ছাড়া ‘৭১-এ সকল বাঙালি স্বাধীনতার পক্ষে ছিল, তেমনি বাহান্নতেও পাঞ্জাবীদের অল্পসংখ্যক দালাল ও তাঁবেদার ছাড়া সকল বাঙালিই বাংলার প্রশ্নে একমত ছিল। সে জন্যেই দু’ বছর পরে সাধারণ নির্বাচন হলে জনগণ মুসলিম লীগকে প্রত্যাখ্যান করে।
ভারতের শাসনতন্ত্র প্রণীত হবার পরেও সে দেশে সরকারি ভাষা নিয়ে বিতর্ক অব্যাহত ছিল অনেক দিন, এখানো আছে। ব্রিটিশ সাম্রাজ্যবাদীদের বিতাড়িত করার পর স্বাধীন ভারতেও বাংলাকে অন্যতম রাষ্ট্রভাষা করার দাবি উঠেছিলো, হিন্দিভাষী শাসকদের দাপটে সে-দাবি অগ্রাহ্য হয়। কাজী আবদুল আদুদ সম্পাদিত মাসিক সংকল্প-তে অন্নদাশঙ্কর রায় ‘ভাষার লড়াই’ শীর্ষক একটি নিবন্ধে ‘হিন্দীর সঙ্গে বাংলা, মারাঠী ও কর্ণাটকী এই তিনটি ভাষাকেও রাষ্ট্রভাষা’ করার ‘আর্জি’ করেছিলেন। তখন আবার ওই দাবির সঙ্গে কেউ কেউ উর্দুকেও ভারতের অন্যতম রাষ্ট্রভাষা করার প্রশ্ন তোলেন। সেই প্রশ্নের উত্তরে অন্নদাশঙ্কর রায় লিখেছিলেন :
আমি যখন বাংলার নাম করি তখন আমার মাথায় ঘুরছিল হিন্দীর চেয়ে বাংলা যাদের পক্ষে সহজ সেই আসামী, মনিপুরী, মৈথিলীদের কথা। কেবল বাঙালির কথা নয়। কেবল বাঙালির কথা ভাবলে অত বড় দুঃসাহস আমার হতো না। কারণ রাষ্ট্রভাষা নির্ধারিত হয় একাধিকের স্বার্থে, বিপুল সংখ্যকের স্বার্থে।
তেমনি মারাঠীর নাম করবার সময় কেবল মারাঠীর স্বার্থচিন্তা করিনি, কর্ণাটকীর উল্লেখ করার সময় কেবল কর্ণাটকীদের স্বার্থ ধ্যান করিনি। হিন্দীর চেয়ে মারাঠী বা কৰ্ণাটকী যাদের পক্ষে সহজ তাদের কথাও ভেবেছি।
…গণতন্ত্রে কোনো জিনিস কারো উপর জোর করে চাপানো যায় না। যায় না বলেই ঢাকার ছেলেরা জান দিল। সেখানকার উজীরের পতন হলো।
[সংকল্প, ৪-৫ সংখ্যা, শ্রাবণ-ভাদ্র ১৩৬১]
একুশে ফেব্রুয়ারির অব্যবহিত পরে চট্টগ্রাম থেকে প্রকাশিত ত্রৈমাসিক সাহিত্যপত্র পরিচিতি এক সম্পাদকীয়তে লেখে :
সম্প্রতি রাষ্ট্রভাষা আন্দোলন নিয়ে ঢাকায় যে মর্মন্তুদ ঘটনা সংঘটিত হলো তাতে প্রত্যেক অনুভূতিশীল মানুষের প্রাণেই চরম আঘাত লেগেছে। রাষ্ট্রের মানুষের অধিকারকে প্রতিষ্ঠিত করাই যদি রাষ্ট্রধর্ম হয় তবে বাংলা ভাষার এ আন্দোলনকে যে- কোন জাতীয় সরকার সমর্থন না করে পারে না।

বাংলা ভাষায় দাবী নিয়ে সম্প্রতি ঢাকায় অনুষ্ঠিত ঘটনাও আমাদের কাছে ঠিক এমনি একটি ঘটনা বলেই মনে হয় যার কথা হয়তো বাংলার মানুষ কখনো ভুলবে না। এই অঘটনের ভেতর দিয়ে আমাদের রাষ্ট্রের পক্ষে একটা মহাকল্যাণকর মহাযুগের আবির্ভাবের সংকেত-ধ্বনিই যেন আমরা শুনতে পাচ্ছি।
[পরিচিতি, ১ : ৪ সংখ্যা, মাঘ-চৈত্র ১৩৫৮]
যথার্থ মন্তব্য করেছিল এই প্রগতিশীল পত্রিকাটি, তবে তাঁদের ভবিষ্যৎবাণী এখন পর্যন্ত পুরোপুরি সফল হয়নি। একদিন হবে, আশা করি।
একুশের ভাষা-আন্দোলন এদেশে অসাম্প্রদায়িকতা ও ধর্মনিরপেক্ষতার সূচনা করে, যদিও সে-আন্দোলন কোনো ধর্মের বিরুদ্ধে ছিল না, কিন্তু এই আন্দোলনের পরে এ দেশের রাজনীতি আর যথাপূর্ব থাকল না, ধর্মীয় রাজনীতির প্রতি মানুষ অনাস্থা ঘোষণা করল। বাহান্নর একুশে ফেব্রুয়ারির কয়েক মাস পরে ঢাকা থেকে আমার দেশ নামে একটি দৈনিক পত্রিকা প্রকাশিত হয়। তার প্রথম-সংখ্যার (১৬ ভাদ্র ১৩৫৯) সম্পাদকীয়তে ঘোষণা করা হয়।
‘আমার দেশ’ সাম্প্রদায়িকতা বিশ্বাস করে না এবং বর্তমান পরিবেশে সাম্প্রদায়িক রাজনীতির প্রয়োজন স্বীকার করে না।
‘বর্তমান পরিবেশ’ বলতে ভাষা-আন্দোলন পরবর্তী বাঙালি জাতীয়তাবাদী পরিবেশের কথাই বলা হয়ে থাকবে। এ বক্তব্য থেকে প্রমাণিত হয়, ভাষা-আন্দোলন ছিল সাম্প্রদায়িকতাবিরোধী আন্দোলন, স্বাধীন বাংলাদেশের সংবিধানে মূলনীতি হিসেবে যে ধর্মনিরপেক্ষতার কথা ঘোষণা করা হয়েছিল তা একুশের চেতনারই বহিঃপ্রকাশ।
ভাষা-আন্দোলন সংঘটিত হবার পর তেতাল্লিশ বছর অতিবাহিত হয়েছে। এটি খুব অল্প সময় নয়। বাংলাদেশের বর্তমান জনসমষ্টির অর্ধেকের জন্ম ভাষা-আন্দোলনের পরবর্তীকালে। এখন সেই আন্দোলনের তাৎপর্য নিরাবেগ দৃষ্টিতে বিচার করা বাঞ্ছনীয়। ভাষা-আন্দোলনের পরবর্তী দু’ বছরের মধ্যে মুসলিম লীগ সরকারের পতন ঘটে যে মুসলিম লীগের নেতৃত্বে পাকিস্তান স্বাধীনতা অর্জন করে। ধর্মীয় সাম্প্রদায়িক চেতনার জায়গাটি অধিকার করে নেয় ভাষাগত জাতীয়তাবাদী চেতনা। এই উত্তরণ খুবই তাৎপর্যপূর্ণ। যে দেশে একই ভাষাভাষী অভিন্ন নৃতাত্ত্বিক বৈশিষ্ট্যমণ্ডিত একই রক্তের উত্তরাধিকারী কোনো জনগোষ্ঠীর বসবাস সেখানে ধর্মীয় চেতনাকে প্রশ্রয় দেয়া মহানির্বুদ্ধিতা। এ বিষয়টি মুহম্মদ আলী জিন্নাহ উপলদ্ধি করেই তাঁর প্রথম গণপরিষদ ভাষণে বলেছিলেন :
আমাদের এমন মনোভাব নিয়ে কাজ আরম্ভ করা উচিত যাতে সংখ্যাগুরু এবং সংখ্যালঘুদের মধ্যে সকল জটিলতা দূর হয়।… আপনি যে-কোনো ধর্ম বা বিশ্বাসের অন্তর্গত হউন না কেন তার কোনো সম্পর্ক নেই রাষ্ট্রীয় ব্যাপারের সঙ্গে। …
আপনারা লক্ষ্য করবেন, আমাদের সামনে এমন এক সময় আসবে যখন হিন্দু আর হিন্দু থাকবে না, মুসলমান আর মুসলমান থাকবে না, অবশ্যই ধর্মীয় অর্থে নয়, কারণ তা হলো প্রত্যেকের ব্যক্তিগত বিশ্বাস, রাষ্ট্রের নাগরিক হিসেবে রাজনৈতিক অর্থে
তা সত্ত্বেও মুসলিম লীগের একশ্রেণীর নেতা পাকিস্তানে সাম্প্রদায়িকতা টিকিয়ে রাখাতে বদ্ধপরিকর ছিলেন; একুশ তাঁদের সেই সাম্প্রদায়িক চেতনার মূলে কুঠারাঘাত করে। তা ছাড়া আমাদের জাতীয় নেতৃবৃন্দ এ. কে. ফজলুল হক, শহীদ সোহরাওয়ার্দী, মওলানা ভাসানী, শেখ মুজিবুর রহমান ধর্মনিরপেক্ষ রাজনীতিই করে গেছেন। আজ সচেতন জনগোষ্ঠীকে মূল্যায়ন করতে হবে এদেশে একুশের অসাম্প্রদায়িক চেতনা দিন দিন বিকশিত হয়েছে না সংকুচিত হয়েছে।
বাংলাদেশের নারী-আন্দোলনেও একুশের ভূমিকা অসামান্য। সেই ৫০-এর দশকের শুরুতে এ দেশের নারীসমাজ বাইরের জগতের কর্মকাণ্ডের সঙ্গে খুব বেশি জড়িত থাকতেন না। কিন্তু ভাষা-আন্দোলনের ঘটনাবলির দিকে তাকালে দেখা যায় সে- আন্দোলনে স্কুল-কলেজের ছাত্রী-কিশোরী-যুবতী-গৃহবধূ থেকে বৃদ্ধা পর্যন্ত অনেকেই পথে নেমেছিলেন। বাংলাদেশের নারীসমাজকে পথে নামতে শিখিয়েছে একুশ। তাই এ কথা বলা যায় যে, একুশের পথ ধরেই আমাদের নারী-আন্দোলনের নব-পর্যায়ের সূচনা।
ভাষা-আন্দোলনের সরাসরি প্রভাব ছিল ১৯৫৪-র ২১-দফা নির্বাচনী ইশতাহারে। একুশের ঘটনা না ঘটলে মুসলিম লীগের পতন ঘটতো না ১৯৫৪-তে। ২১-দফার প্রত্যক্ষ প্রভাব ছিল আইয়ুবের সাম্প্রদায়িক শিক্ষানীতির বিরুদ্ধে ১৯৬২-র ছাত্র-আন্দোলনে, ১৯৬৬-র ছয়-দফার আন্দোলনে, ১৯৬৯-এর ছাত্রসমাজের এগার দফা আন্দোলনে। এইজন্যে যখন বলা হয়, ভাষা-আন্দোলনের পথ ধরেই বাংলাদেশের স্বাধীনতা এসেছে তাতে কোনো অতিরঞ্জন নেই; বিন্দুমাত্র অসত্য নেই।
১৯৪৭-পরবর্তীকালের এ দেশের রাজনীতির ইতিহাস হলো সরকারি ও বিরোধী রাজনৈতিক দলের নেতাদের প্রতিশ্রুতি প্রদান ও প্রতিশ্রুতি ভঙ্গের ইতিহাস। ১৯৫৪-র নির্বাচনের আগে যুক্তফ্রন্ট যে-ঐতিহাসিক একুশ-দফা কর্মসূচি বাস্তবায়নের অঙ্গীকার করেছিলো, সেটি নতুন করে পড়তে গিয়ে দেখতে পাচ্ছি, তার অনেকগুলোর প্রাসঙ্গিকতা স্বাধীনতাপরবর্তী বাংলাদেশে আর নেই। সেই কর্মসূচি প্রণীত হয়েছিলো ভাষা-আন্দোলনের চেতনার প্রেক্ষাপটে। কিন্তু বিস্ময়ের ব্যাপার, গত ৪০ বছরে কত সরকার এলো এবং গেলো, সেই একুশ-দফার বহু কর্মসূচি আজো বাস্তবায়িত হলো না। যেমন, দফাগুলোর মধ্যে ৩, ৬, ৭, ৮, ৯, ১০, ১৩, ১৫, ১৬ ক্রমিক নম্বরের দফাগুলো আংশিক অথবা সম্পূর্ণ অবাস্তবায়িত থেকে গেছে। ১৭ নম্বর দফাটি যুক্তফ্রন্ট সরকার বাস্তবায়িত করেছিল বলে আজ আমরা এই প্রাঙ্গণে বক্তৃতা দিতে ও গ্রন্থমেলা করতে পারছি। তা না হলে এখানে আজ বাস করতেন একজন মন্ত্রী বা আমলা। যে-দফাগুলো বাস্তবায়িত হয়নি তার সবগুলোই ছিলো প্রগতিশীল— সেগুলো ছিলো কৃষক, শ্রমিক, ছাত্র, শিক্ষক ও শ্রমজীবী মানুষের কল্যাণের জন্য।
বাঙালির অস্তিত্বের সঙ্গে সম্পৃক্ত সকল বিষয়ই ভাষা-আন্দোলনের মধ্যে প্রকাশ্যে অথবা প্রচ্ছন্নভাবে অন্তর্ভুক্ত ছিল। আগেই বলেছি, সেটি ছিল একটি সম্পূর্ণ গণতান্ত্রিক আন্দোলন – রাষ্ট্রীয় ও সমাজজীবনে গণতন্ত্র প্রতিষ্ঠার আন্দোলন। কিন্তু গত ৪৩ বছরেও এ দেশে গণতন্ত্রের ভিত্তি শক্তিশালী হলো না। বারবার এদেশের মানুষ গণতন্ত্র প্রতিষ্ঠায় অংশগ্রহণ করছে, বারবারই রাজনীতিকদের অদূরদর্শিতা, সংকীর্ণ স্বার্থচেতনা অথবা ধৈর্যের অভাবে গণতন্ত্রের পথটি স্বৈরতন্ত্রের গভীর গর্তে গিয়ে বিলীন হয়েছে।
একাত্তরে বাঙালির জীবনে স্মরণকালের বৃহত্তম ও মহত্তম ঘটনাটি ঘটল, অর্জিত হলো স্বাধীনতা। এই স্বাধীনতায় একুশের দান অপরিমেয়। ১৯৭২-এ প্রণীত বাংলাদেশের সংবিধানে একুশের চেতনা ও ২১-দফার প্রভাব ছিল প্রচুর। শুধু তাই নয় পাকিস্তানের ৫৬ – র সংবিধানেও ২১-দফার প্রভাব ছিল। বাংলাদেশের সংবিধানে সংসদীয় গণতন্ত্রের কথা ঘোষিত হলো। ৭৩-এর নির্বাচন হলো সেই সংবিধানের ভিত্তিতে। প্রতিষ্ঠিত হলো সংসদীয় গণতান্ত্রিক সরকার, যা ছিল আমাদের দীর্ঘদিনের দাবি, কিন্তু দেশে গণতন্ত্রের চর্চা হলো না। সেজন্য কমবেশি সরকার ও বিরোধী দলসমূহ সম্মিলিতভাবে দায়ী। একদিকে অসহিষ্ণু সরকার, অন্যদিকে অধৈর্য বিরোধী দল। নতুন স্বাধীন দেশে নতুন ও অনভিজ্ঞ সরকারকে তার কর্মসূচি বাস্তবায়নে সহানুভূতির সঙ্গে সময় দেয়া উচিত ছিল। কিন্তু আমাদের দেশের মধ্যবিত্ত ও পেশাজীবীরা অবিলম্বে অনেক বেশি পাবার জন্য ব্যাকুল হয়ে ওঠে। সরকারও জনগণ ও বিরোধী দলের মনস্তত্ত্ব অনুধাবন করতে ব্যর্থ হয়। বিরোধী দলকে সহযোগিতার জন্য আহ্বানও করা হয় না। বাংলাদেশে সরকার ও বিরোধী দলের মধ্যে সহযোগিতার কোনো দৃষ্টান্ত কখনোই স্থাপিত হয়নি। (অবশ্য সংসদ সদস্যদের বেতন-ভাতা সুযোগ-সুবিধা বাড়ানো এবং শুল্কমুক্ত গাড়ি আমদানীর মতো দু’ একটি ক্ষেত্রে ঐতিহাসিক সহমর্মিতা ও গভীর আন্তরিকতার পরিচয় পাওয়া যায়)।
৭০-এর দশকটি হতে পারতো আমাদের রাষ্ট্রের গণতন্ত্রের ভিত্তি শক্তিশালী করার সময়। কিন্তু ওই গুরুত্বপূর্ণ দশকটির অপচয় ঘটেছে। ওই দশকটি শুধু দেশের স্বাধীনতা ছাড়া জাতিকে আর বিশেষ কিছু দেয়নি, দিলেও দিয়েছে সামরিক শাসন উপহার। অতঃপর ৮০-র দশক আবির্ভূত হলো জাতির জীবনে এক অভিশাপরূপে, যা আসতে পারতো আমাদের জীবনে আশীর্বাদ হয়ে, যেমনটি এসেছিলো মালয়েশিয়ার মানুষের জীবনে। ইন্দোনেশিয়াতে স্বৈরাচার ছিল রাজনীতিতে কিন্তু তাতে সেখানকার অর্থনৈতিক অগ্রগতি ব্যাহত হয়নি। ৭০ ও ৮০-র দশকে রোপণ করা ফসল আজ অনেক দেশ তাদের গোলায় তুলেছে। আমরা আফ্রিকা ও দক্ষিণ আমেরিকার অনেক দেশের মতো আত্মঘাতী সর্বনাশের পথে চলতে শুরু করি। এ জন্য দেশবাসীর কেউ না কেউ নিশ্চয়ই দায়ী। কিন্তু তারা কারা? তাদের আমরা চিনি। তাদের ছবি আমরা প্রায়ই পত্র-পত্রিকায় দেখি। তাদের বাণী আমরা পাঠ করি অথবা শ্রবণ করি।
একুশের আন্দোলনে বাঙালির অর্থনৈতিক ভবিষ্যতের ইঙ্গিত ছিল খুবই স্পষ্টভাবে। মানবাধিকার, আইনের শাসন, শ্রমিকের অধিকার, বৈজ্ঞানিক উপায়ে কৃষিকাজ, সেচব্যবস্থার আধুনিকরণ, কৃষিতে সমবায়, কুটিরশিল্পের বিকাশ, পাটব্যবসা জাতীয়করণ, লবনশিল্পের উন্নতি ইত্যাদি অন্তর্ভুক্ত ছিলো ২১-দফার সেই কর্মসূচিগুলোয়।
একটি বিষয়ে আমি এখানে সরকার ও সংশ্লিষ্ট কর্তৃপক্ষের মনোযোগ আকর্ষণ করতে চাই। ভাষা-আন্দোলনের ওপর একটি স্বতন্ত্র জাদুঘর প্রতিষ্ঠা করা প্রয়োজন। কেন্দ্ৰীয় শহীদ মিনারের সংলগ্ন সেই জাদুঘরে ভাষা-আন্দোলন সংক্রান্ত দলিল-দস্তাবেজ, পুস্তক- পুস্তিকা, প্রচারপত্র, আন্দোলনের শহীদদের ব্যবহৃত জিনিসপত্র ইত্যাদি সেখানে রক্ষিত থাকতে পারে, যাতে অনাগত দিনের উৎসাহী মানুষ ভাষা-আন্দোলনের ইতিহাস সেখানে গিয়ে জেনে আসতে পারেন। এবং শহীদ মিনারের সঙ্গেই প্রতিষ্ঠা করা প্রয়োজন একটি ‘ভাষা-আন্দোলন পাঠাগার’। বাংলাদেশে টাকার অভাব নাই—এ দুটি কাজ করার মতো অর্থেরও আশা করি অভাব হবে না।
গণতন্ত্র প্রতিষ্ঠার জন্য শিক্ষাপ্রসারের প্রয়োজন সবচেয়ে বেশি। মার্কিন দার্শনিক জন ডিউই এ ব্যাপারে বিস্তারিত আলোচনা করেছেন। আমেরিকার সবচেয়ে যোগ্য রাষ্ট্রপতি টোমাস জেফারসন রাষ্ট্রের কল্যাণের জন্য জোর দিয়েছেন ধর্ম, নৈতিকতা ও শিক্ষা ওপর। তিনি বলেছেন, সাধারণভাবে মানুষ যদি শিক্ষিত ও সচেতন হয়ে ওঠে তা হলে আপনা আপনি স্বৈরাচার উধাও হয়ে যায়। আমেরিকা যদিও এখন একটি খুবই বিপদজনক রাষ্ট্র তবু এক- সময় গণতান্ত্রিক চেতনায় সে-দেশ পৃথিবীর বহু দেশকে প্রভাবিত করেছে। রাজনীতিক ও চিন্তাবিদ এডমণ্ড বার্ক বলেছেন : ইচ্ছার বিচারবুদ্ধিসম্পন্ন প্রকাশ ঘটে ভোট প্রদানের মাধ্যমে। একজন শিক্ষিত ভোটারের সচেতনভাবে বিচারবুদ্ধি প্রয়োগের মাধ্যমে ভোট প্রদান আর সহায়সম্বলহীন নিরক্ষর নির্বোধ মানুষের প্রার্থীদের ক্যানভাসারদের প্ররোচনায়, উৎকোচের বিনিময়ে অথবা ভয়ভীতির কারণে ভোট দেয়ার মধ্যে ব্যবধান বিস্তর। ১৯৯১- এর নির্বাচনে কারচুপি হয়নি বলে আমরা মনে করি, এবং দাঙ্গাহাঙ্গামা ছাড়াই মোটামুটি শান্তিপূর্ণভাবে ও উৎসাহউদ্দীপনার মধ্য দিয়ে অনুষ্ঠিত হয়েছে। সেই নির্বাচনের দিন আমরা কয়েকজন ঢাকার নিকটবর্তী অনেকগুলো এলাকায় গিয়ে বেশকিছু ভোটারকে জিজ্ঞেস করলাম যাকে ভোট দিয়েছেন অন্য প্রার্থীর তুলনায় তার শ্রেষ্ঠতা কোথায়? সদুত্তর দিতে পারেনি প্রায় কেউই। প্রার্থী ও তার দল সম্পর্কে ভোটারদের বিশেষ কিছু জানা নেই। এটি হয়েছে সচেতনতার অভাবে, অশিক্ষার কারণে। সে জন্য গণতন্ত্র প্রতিষ্ঠার স্বার্থেই দেশবাসীকে শিক্ষিত করে তোলা প্রয়োজন।
গত তিরিশ বছরে দেশে শিক্ষা সম্প্রসারিত হয়েছে সামান্য পরিমাণে, কিন্তু শিক্ষাব্যবস্থার উপকরণ সম্প্রসারিত হয়েছে অনেকখানি, এ ক্ষেত্রে ব্যয় হয়েছে বিপুল অর্থ। বহুসংখ্যক নতুন বিদ্যালয়, মহাবিদ্যালয় প্রভৃতি প্রতিষ্ঠা করা হয়েছে গ্রামগ্রামান্তরে, অগণিত মাদ্রাসা-মক্তবে গিজ গিজ করছে পল্লীগুলো, ভোর না হতেই সেগুলোতে আমসিপারা বগলে নিয়ে যাচ্ছে শিশু ও কিশোর-কিশোরী। প্রাথমিক বিদ্যালয়গুলো পাকা করা হচ্ছে, পল্লীর শিশুরা দালানে পড়ার সুযোগ পাচ্ছে। কলেজগুলোর অট্টালিকা দূর থেকে চোখে পড়ে। কিন্তু সেগুলোতে সুস্থ সংস্কৃতিচর্চা বিশেষ নেই, কোনো কোনো বিদ্যালয় বা মহাবিদ্যালয়ের বিজ্ঞানভবনগুলো শিক্ষার্থীর অভাবে খা খা করে। শিক্ষাপ্রতিষ্ঠানগুলোয় পাঠাগার গড়ে ওঠেনি, যা আছে নামেমাত্র। যে-সকল পুরনো ইস্কুল- কলেজে একদিন পাঠাগার ছিলো সেগুলোর বইপত্র খোয়া যেতে যেতে আর বিশেষ অবশিষ্ট নেই, নতুন পাঠাগার প্রতিষ্ঠার কোনো উদ্যোগও নেই।
পাঠাগার প্রতিষ্ঠা নয় ভিডিও লাইব্রেরি প্রতিষ্ঠার প্রতিযোগিতা চলছে সারা দেশে। পল্লীগুলোয় বিদ্যুৎ গেছে। ভিসিআর, ভিসিপি এযুগেরই জিনিস, এবং বিজ্ঞানের দান, সুতরাং তার প্রয়োজনীয়তা অস্বীকার করি না। বিদ্যুৎ যখন গেছে তখন কম্পিউটার শেখার সুযোগ হয়েছে ইস্কুল-কলেজের ছাত্রছাত্রীদেরও, সে-সুযোগ যদি আজ হাতছাড়া হয় একটি প্রজন্ম পিছিয়ে পড়বে। দ্রুতপরিবর্তনশীল পৃথিবীতে একটি প্রজন্মের পেছনে পড়ে থাকা জাতিরই পেছনে পড়ে থাকা। পনের বিশ বছর আগে বিদ্যুৎ ছিল না বলে ইস্কুলগুলোয় সন্ধ্যের আগেই কাজকর্ম শেষ করতে হতো। আজ উজ্জ্বল আলোর অভাব নেই দেশের অধিকাংশ এলাকাতেই, কিন্তু অভাব শিক্ষার আলোর। যে-শিক্ষা পাচ্ছে আমাদের শিশু- কিশোররা তা এই যুগের জন্য এতই অল্প যে তাকে শিক্ষা বলা সমীচীন নয়। পশ্চিমের আধুনিক শিক্ষা পাচ্ছে না আমাদের সন্তানরা, কিন্তু সেখানকার মন্দ জিনিসগুলো ভিসিপি ও ডিস এন্টেনার মাধ্যমে গ্রহণ করছে অনায়াসে।
তা ছাড়া পাঠ্যপুস্তকের মান অতি নিচে নেমে গেছে। পাকিস্তান আমলের প্রথম পনের বছরে যখন ড. মুহম্মদ শহীদুল্লাহ, ড. মুহাম্মদ এনামুল হক প্রমুখ পাঠ্যপুস্তক প্রণয়নের সঙ্গে জড়িত ছিলেন তখন পাঠ্যপুস্তকের মান ছিল উন্নত এবং চারিত্র ছিল মোটামুটি অসাম্প্রদায়িক। আইয়ুবের সময় থেকে পতন শুরু হয়। বর্তমান অবস্থা ভয়াবহ। শিক্ষাক্ষেত্রে জাতি যেন আজ চরম অভিভাবকহীন। গৃহশিক্ষকের তৈরি নোটের ফটোকপি পড়ে পাশ করছে ছাত্রছাত্রীরা, কষ্ট করে হাতে লিখে কপি করারও প্রয়োজন নেই। বিজ্ঞান অন্য দেশের মানুষের উপকার করছে, আমাদের করছে ভয়াবহ ক্ষতি।
আমাদের শিক্ষাব্যবস্থায় চরম অব্যবস্থা ও বৈষম্য বিরাজ করছে। একদিকে কিন্ডারগার্টেন, ক্যাডেট কলেজ, মধ্যখানে সাধারণ বিদ্যালয়, আরেক দিকে নানা নামের নানা রকমের মাদ্রাসা। এই অব্যবস্থা অব্যাহত থাকলে আগামী শতকে আমরা পিছিয়ে পড়বো পৃথিবীর শিক্ষিত জাতিগুলোর থেকে, যেমন বাঙালি মুসলমান পিছিয়ে পড়েছিল উনিশ শতকে বাঙালি হিন্দুদের থেকে এক শতাব্দী। যার খেসারত এখন বাঙালি জাতি দিচ্ছে। ইসলামী চরিত্র গঠনের নামে, মুসলমানদের স্বাতন্ত্র্য রক্ষার নামে ধর্মনিরপেক্ষ শিক্ষার পাশাপাশি ‘বাংলাদেশে প্রাইমারি স্কুল এবং ইবতেদায়ী মাদ্রাসা এই দুই ধরনের প্রতিষ্ঠান প্রথম শ্রেণী থেকে ৫ম শ্রেণী পর্যন্ত পাঠদান করে থাকে।’ [সংগ্রাম, ৯.২.১৯৯৫] দেশে রয়েছে ১৭,০০০ ইবতেদায়ী মাদ্রাসা, অর্থাৎ প্রত্যেক থানায় ৪০ থেকে ৪৫টি প্রাথমিক মাদ্রাসা। বিপুল অর্থ অপব্যয় হচ্ছে এগুলোর পেছনে। বিনিময়ে জাতি পাচ্ছে কি? দেশবাসীকে ধার্মিক নয় ধর্মান্ধ হওয়ার পথ রাষ্ট্র ও সরকারই করে দিচ্ছে। স্বাধীনতার পর থেকেই মাদ্রাসা শিক্ষা দ্রুত প্রসারিত হচ্ছে—এই মধ্যযুগীয় শিক্ষাকে উৎসাহিত করছে রাষ্ট্র। মাদ্রাসা শিক্ষা যদি ভালোই হতো তা হলে রাষ্ট্রপতি, প্রধানমন্ত্রী, স্পীকার, মন্ত্রী ও সচিবদের সন্তানরা ওতে পড়তো। প্রধান রাজনৈতিক দলগুলোর নেতা এবং বিখ্যাত রাজনীতিকদের ছেলেমেয়েরা তো ওগুলোয় পড়ে না, গরিব মানুষের ছেলেমেয়েদের শিক্ষার নামে মাদ্রাসায় ঠেলে দেয়া হচ্ছে- রাষ্ট্রই তাদের প্রতিক্রিয়াশীল ও ধর্মান্ধ হওয়ার পথ করে দিচ্ছে। মাদ্রাসা থেকে যারা বেরুচ্ছে তারা খুব অল্প ব্যতিক্রম বাদে শুধু যে সাম্প্রদায়িক তাই নয় বাঙালিসংস্কৃতির প্রতিও বিরূপ। মাদ্রাসাশিক্ষা বাংলা ভাষা ও সংস্কৃতির সঙ্গে বিশ্বাসঘাতকতা করছে। মাদ্রাসাশিক্ষা প্রগতির পথে এক বিরাট প্রাচীর। এই প্রাচীর অক্ষত রেখে আমরা এগুতে পারবো না, ধর্মীয় শিক্ষার নামে, মাদ্রাসার নামে সাম্প্রদায়িক রাজনৈতিক দলগুলো খুবই মুখর, কিন্তু ওইসব দলের নেতারা অসুখবিসুখে চিকিৎসার জন্য অনবরত যান ভারত, থাইল্যাণ্ড, সিঙ্গাপুর, ব্রিটেন এবং আমেরিকা। আমরা আরবির বিরুদ্ধে নই, ইসলামি ধর্মতত্ত্ব ও দর্শন এবং ইসলামের ইতিহাসে জ্ঞান অর্জনের বিরুদ্ধেও নই, কিন্তু শিক্ষার নামে মানবসন্তানের সর্বনাশ করার বিরুদ্ধে। একুশই আমাদের এ শিক্ষা দিয়েছে।
প্রশ্ন হলো শিক্ষার জন্য শিক্ষিতসমাজ কি ভূমিকা পালন করছেন? যে বিশাল জনগোষ্ঠী সঠিক পথ খুঁজে না পেয়ে অজ্ঞানতার অরণ্যে হারিয়ে যাচ্ছে, মাদ্রাসা-মক্তবের চারদিকে ঘুরপাক খাচ্ছে, তাদেরকে আধুনিক শিক্ষার আলোতে নিয়ে আসার দায়িত্ব সকল বিবেকসম্পন্ন মানুষের। ড. কুদরাত-ই-খুদা শিক্ষা কমিশন মোটামুটি ভালো ছিল তাই তা বাস্তাবয়িত হয়নি। তা ছাড়া অন্যান্য শিক্ষা কমিশন শিক্ষায় সাম্প্রদায়িকতা ঢুকিয়ে দিয়েছে ধর্মীয় শিক্ষার নামে। উনিশ শতকে বাংলার হিন্দুরা ভালো করে বাংলা ও ইংরেজি লেখার জন্য সংস্কৃত বর্জন করেন। তারা এগিয়ে যান। মুসলমানরা স্বাতন্ত্র্য রক্ষার নামে, আভিজাত্য প্রকাশের বাসনায় আরবি, ফার্সি, উর্দু শিখতে গিয়ে প্রাণের সমস্ত শক্তি নিঃশেষ করে যখন ইংরেজি ও বাংলা শিখতে গেল তখন তাদের মাথা গেল গুলিয়ে, উনিশ শতক এবং কুড়ি শতকের প্রথম দুই দশক মুসলমানরা পাঁচটি ভাষা নাড়াচাড়া করতে গিয়ে কোনোটিই শিখতে পারেনি বরং পড়ল মারাত্মকভাবে পিছিয়ে। আজ যে অবুঝ শিশুটি আমসিপারা নিয়ে মক্তবে মাদ্রাসায় ছুটছে সে জানে না যে তার কোনো ভবিষ্যৎ নেই। তার অজ্ঞতার কারণে একদিন তাকে আত্মসমর্পণ করতে হবে সর্বনাশা ধর্মান্ধ শক্তির কাছে। তাদের হাতিয়ার হয়ে সে নিজের ও সমাজের ক্ষতি করবে। অবিলম্বে তাদের ফিরিয়ে আনতে হবে সঠিক পথে। কিন্তু কে আনবে? সরকার এ কাজ করবে না। বেশি প্রগতিশীলতা সরকারের পছন্দ নয়- কোনোকালের কোনো সরকারেরই নয়।
যে বিশাল জনগোষ্ঠীর চেতনার মান উঁচু নয়, যারা পরিস্থিতির বিচার-বিশ্লেষণ করে কোনো সিদ্ধান্ত গ্রহণ করতে অক্ষম, তাকে নানা প্রলোভনে প্রতারিত করে নির্বাচনের আগে ক্ষমতাসীন ও ক্ষমতাপ্রত্যাশী রাজনৈতিক দলগুলো এমন প্রতিশ্রুতি দিতে থাকে যা ক্ষমতা গ্রহণ করে পূরণ করা দুরূহ। তবে যে-প্রতিশ্রুতিগুলো বাস্তবায়ন খুবই সহজ সেগুলোও অবাস্তবায়িত থাকে। এই অবস্থাটি আমরা দেখে আসছি ১৯৩৭-এর নির্বাচনের সময় থেকে। আজও একই ঐতিহ্য অনুসৃত হচ্ছে। এ কারণে জনতা অবিলম্বে সরকারের ওপর আস্থা হারিয়ে ফেলে—হতাশ হয়—ক্ষুব্ধ হয়। আজও কোনো বাস্তবসম্মত রাজনৈতিক পন্থা সকল প্রধান দল একত্রিত হয়ে গ্রহণ করেনি। ইংরেজ-ঔপনিবেশিক দুর্বৃত্তরা বিতাড়িত হওয়ার পর থেকে দেশের শাসক ও শাসিত উভয়েই স্বাধীনভাবে চলার যোগ্যতা অর্জনের চেষ্টা করেনি। জনগণের মধ্যে মতাদর্শগত পার্থক্য থাকবে, কিন্তু মৌলিক প্রশ্নে—ভাত, কাপড়, বাসস্থান, চিকিৎসা, শিক্ষা প্রভৃতি প্রশ্নে : নিজস্ব সংস্কৃতি ও ঐতিহ্য সংরক্ষণ ও উন্নয়নের প্রশ্নে—কারো কোনো দ্বিমত থাকার কথা নয়। নির্বাচনের আগে অথবা বিরোধী দলে থাকা অবস্থায় বিচিত্র প্রতিশ্রুতি দিয়ে জনগণকে বিভ্রান্ত করা শুধু বাংলাদেশের নয় উপমহাদেশের তথা তৃতীয় বিশ্বেরই রোগ, তবে আমাদের দেশেই তার পরিমাণ ও প্রকোপ বেশি। নির্বাচিত সরকার থেকে যখন মানুষ বিশেষ কিছু পায় না তখন স্বৈরশাসকরা চুপি চুপি এগিয়ে আসে। তাদের কোনো জবাবদিহিতা নেই, তারা ক্ষমতায় এসেই রাস্তাঘাট সেতু দালানকোঠা নির্মাণ শুরু করে, অনিয়মতান্ত্রিকভাবে স্বেচ্ছাচারিতা করে টাকাকড়ি বিতরণ করে প্রভাবশালীদের মধ্যে, মৌলিক গণতন্ত্রী সৃষ্টি করে, পরোক্ষ নির্বাচনের ব্যবস্থা করে, প্রশাসন বিকেন্দ্রীকরণ করে, অর্থাৎ যা খুশি তাই করে। সকল সামরিক শাসনের মধ্যেই বিভিন্ন পেশাজীবী তাদের বেতনবোর্ড পেয়েছে এবং বাস্তবায়িত করেছে। এ এক মর্মান্তিক সত্য ও ভয়াবহ বাস্তবতা। একুশের গণতান্ত্রিক চেতনা ও এই বাস্তবতা একেবারেই সামঞ্জস্যহীন।
সর্বস্তরে বাংলা প্রচলনের যে-কথাটি বলা হয় সেটি একটি কথার কথা। বাংলাদেশে সকল স্তরে বাংলাই প্রচলিত রয়েছে এবং এই কাজটি হচ্ছে নিরক্ষর জনগণের দ্বারা। তারা অন্য ভাষা জানেও না, তাই অন্যভাষার ওপর নির্ভর করার কোনো সুযোগ তাদের জীবনে নেই। শিক্ষিতরাই সৃষ্টি করছে এ ব্যাপারে নানা বিঘ্ন। শিক্ষিতরাই উকিল-ব্যারিস্টার, অধ্যাপক- সাংবাদিক, জজ-জেনারেল আমলা-ইঞ্জিনিয়ার-এদের দ্বারাই মাতৃভাষার লাভ এবং ক্ষতি হয়ে থাকে। নিরক্ষর মানুষ ভাষার ভালো-মন্দ কোনোটাই করতে পারে না, তারা শুধু ভাষাকে বাঁচিয়ে রাখে।
পৃথিবীর সকল দেশের সাধারণ মানুষই—অল্পশিক্ষিত মানুষই বানান ভুল করে, অশুদ্ধ বাক্যে ভাব প্রকাশ করে, কিন্তু সংস্কৃতিসেবীরা করেন না। কোনো মুদিদোকানের মালিক হিসেব কষতে গিয়ে কোনো দ্রব্যের নাম ভুল বানানে লিখলে আমাদের বিচলিত হবার কিছু নেই, কিন্তু শহীদ মিনারে অথবা শহীদদের সমাধিতে শ্রদ্ধাঞ্জলি দিতে যান যে-সকল রাজনৈতিক-সাংস্কৃতিক দলের নেতারা তাঁরা যখন ‘শ্রদ্ধাঞ্জলি’ শব্দটিই বছরের পর বছর ধরে অশুদ্ধ বানানে লিখছেন তাতে বিস্মিত হতে হয়। আরো বিস্মিত হতে হয় যখন সংস্কৃতি মন্ত্রণালয় থেকে বানানটি শুদ্ধ করে লেখার জন্য সংবাদ বিজ্ঞপ্তি জারি করে। জাতীয় সংসদে সদস্যগণের অনেকেই অশুদ্ধ ইংরেজি-বাংলা মিশিয়ে কথা বলতেই পছন্দ করেন। কখনো কখনো তা বেশ উপভোগ্য। এক একটি বাংলা-শব্দও যা উচ্চারণ করেন শুনলে পিলে চমকে যায় : পুচ্চল্লিশ, পোচপান্ন, অষ্টানব্বুই ইত্যাদি। আজ বাংলা সংবাদপত্রগুলোতেও অশুদ্ধ বানানের ছড়াছড়ি।
১৮৭২ থেকে ১৯৫২ পর্যন্ত সত্তর বছরে বাংলা ভাষার যে উন্নতি হয়েছে, বাহান্নপরবর্তী চল্লিশ বছরে সমপরিমাণ সফলতা অর্জনে আমরা সক্ষম হইনি, যদিও এই সময় অনেক কাজ হয়েছে। আমাদের ভাষা-আন্দোলনে যে-সকল কিশোর এবং কুড়ি- পঁচিশ বছর বয়স্ক কবি-সাহিত্যিক অংশ নিয়েছিলেন ৫০ এবং ৬০-এর দশকে তাঁদের অধিকাংশই গভীর-ব্যাপক কোনো কর্মে নিজেদের নিয়োজিত করেননি। প্রতি বছর অগণিত একুশের সংকলনে সেই আন্দোলন সম্পর্কে গল্প-কবিতা-নিবন্ধ প্রকাশিত হয়েছে অজস্র, কিন্তু অবিস্মরণীয় গ্রন্থ রচিত হয়েছে অতি অল্প। পরিভাষার ক্ষেত্রে কিছু কিছু কাজ হয়েছে। বিজ্ঞান ও প্রযুক্তির গ্রন্থাবলি বাংলায় অনুবাদিত না হলে বাংলা মাধ্যমে উচ্চশিক্ষার মান উঁচু হবে না।
বাহান্নর একুশে ফেব্রুয়ারির রক্তাক্ত ঘটনার পর যখন বাধ্য হয়ে শাসকগোষ্ঠী বাংলাভাষার মর্যাদা দিতে স্বীকৃত হয় তখন একুশে ফেব্রুয়ারির আন্দোলনের প্রাথমিক লক্ষ্যটিই শুধু অর্জিত হয়; কিন্তু সেই আন্দোলনের উদ্দেশ্য পুরোপুরি অর্জন সম্ভব হয়নি। আমাদের দেশের শিক্ষিতসমাজ এবং জাগ্রত ছাত্রযুবসমাজ ভাষার সাংবিধানিক মর্যাদা আদায় করেই তাঁদের দায়িত্ব সম্পন্ন করেন। ভাষার জন্যে আরো কিছু এবং অনেক কিছু করা প্রয়োজন। কোনো ভাষাভাষী মানুষের জীবনের শ্রেষ্ঠ সম্পদ—তার বাস্তব ও স্বপ্ন, তার চিন্তা ও কর্ম যাবতীয় জিনিস—– সাহিত্য ধারণ করে। কিন্তু কোনো জনগোষ্ঠী যদি অক্ষরজ্ঞানহীন হয় তা হলে সাহিত্যের মূল্যবান সম্পদ থেকে তারা থাকে সম্পূর্ণ বঞ্চিত। বাংলা একটি উন্নত ভাষা—পৃথিবীর অন্যতম শ্রেষ্ঠ ভাষা। এই ভাষার মননশীল ও সৃষ্টিশীল অমূল্য সাহিত্যসম্পদ থেকে যদি শতকরা নব্বই জন বঞ্চিত থাকে তা হলে তা খুবই পরিতাপের বিষয়। কিন্তু শিক্ষার অভাব, অর্থনৈতিক দীনতা প্রভৃতি কারণে অন্তত ৯৫ শতাংশ মানুষের মধুসূদন, বঙ্কিমচন্দ্র, রবীন্দ্রনাথ, শরৎচন্দ্র, নজরুল ইসলাম প্রমুখ লেখকদের রচনাবলিতে কোনো প্রবেশাধিকার নেই। বস্তুত তারা তাদের মৌলিক অধিকার থেকেই বঞ্চিত!
সেজন্যেই ভাষার সাংবিধানিক স্বীকৃতি অর্জনের সঙ্গে সঙ্গেই আমাদের শিক্ষিতসমাজের উচিত ছিল শুরু করা আরো একটি আন্দোলন : নিরক্ষরতার বিরুদ্ধে অভিযান। ভাষা-আন্দোলনে রক্ত দিতে হয়েছে, কিন্তু শিক্ষাবিস্তারের আন্দোলনে রক্ত দেয়ার কোনো প্রয়োজন হতো না। এই আন্দোলন সফল করার জন্য দৃঢ়চিত্তে কঠিন সংকল্প নিয়ে এগিয়ে গেলেই হতো। অশিক্ষা থেকেই জন্ম নেয় অন্ধবিশ্বাস, ক্ষতিকর কুসংস্কার। জাতি আজ সেগুলোরই শিকার।
ভাষা-আন্দোলনের মূল নায়ক ছিল দেশের যুবসমাজ বিশেষ করে ঢাকা বিশ্ববিদ্যালয়সহ বিভিন্ন শিক্ষা প্রতিষ্ঠানের সংগ্রামী ছাত্রসমাজ। তাঁদের সঙ্গে ছিলেন দেশের প্রগতিশীল ও জাতীয়তাবাদী জনগণ। আমাদের দেশের জনসমষ্টির অর্ধেক কিশোর-কিশোরী ও যুবসম্প্রদায়। তারাই সমাজের প্রাণশক্তি। তাদের কাছে সমাজের দাবি অনেক। গত চার দশকেরও বেশি সময় যাবৎ তারা দেশের সকল গণতান্ত্রিক ও প্রগতিশীল আন্দোলনের পুরোভাগে ছিলেন। জাতির কল্যাণে তারা রক্ত দেন অকাতরে। এই যুবসমাজেরই একটি ছোট্ট অংশ দিকভ্রান্ত— তারা পথভ্রষ্ট। তাদের সঠিক পথে চালানোর কোনো পরিচালক নেই—পথপ্রদর্শক নেই। শৃঙ্খলাই সুন্দর জীবনের পূর্বশর্ত——সেই শৃঙ্খলার অভাব তাদের মধ্যে খুব বেশি। সংখ্যায় অতি অল্প হলেও তারা অনাচারে লিপ্ত। সেই অল্পসংখ্যকের জন্যেই গোটা সমাজ লজ্জিত, বিব্রত। তারা জাতীয় স্মৃতিসৌধে গিয়ে উচ্ছৃঙ্খল আচরণ করে। তারা শহীদ মিনারের পবিত্র চত্বরে বিপদজনক ঘটনা ঘটায়, একুশের গ্রন্থমেলার গাম্ভীর্য নষ্ট করে। বাঙালির সবচেয়ে গুরুত্বপূর্ণ সাংস্কৃতিক উৎসব একুশের অনুষ্ঠানও তাদের দ্বারা ক্ষতিগ্রস্ত হয়। তাদের জন্যেই বাংলা একাডেমী, ঢাকা বিশ্ববিদ্যালয়, সম্মিলিত ছাত্র সংগঠনগুলো এবং সাংস্কৃতিক সংগঠনগুলো যৌথ প্রতিরোধ ব্যবস্থা নিয়ে বাধ্য হয়।
একুশের চেতনা যদি আমাদের সকলের মধ্যে পুরোপুরিভাবে সঞ্চারিত থাকতো তবে এই ধরনের একুশের চেতনার পরিপন্থী অশ্লীল কাজের বিরুদ্ধে কোনো নির্দেশ জারির প্রয়োজন হতো না। প্রতি বছরই ঢাকা বিশ্ববিদ্যালয় কর্তৃপক্ষ, প্রগতিশীল ছাত্র সংগঠনের নেতৃবৃন্দ এবং সাংস্কৃতিক প্রতিষ্ঠানগুলো বিভিন্ন জাতীয় দিবসের গাম্ভীর্য ও পবিত্রতা রক্ষার জন্য আবেদন জানান, তা সত্ত্বেও অপ্রীতিকর ঘটনা ঘটে জাতীয় স্মৃতি সৌধে, শহীদ মিনারে, একুশের বইমেলায়, শিলাইদহে প্ৰভৃতি স্থানে।
আমাদের জাতীয় জীবনে ১৬ ডিসেম্বরের গুরুত্ব দুগ্ধপোষ্য শিশু, নিতান্ত নির্বোধ, উন্মাদ এবং রাজাকার-আলবদর ছাড়া সকলেই অবগত, তা সত্ত্বেও একটি ১৬ ডিসেম্বর উদযাপনের সংবাদ দৈনিক ইত্তেফাক এ-রকম লেখে :
স্মৃতিসৌধের পুষ্পার্ঘ্য অর্পণের বেদীতে অনেকে জুতাসহ উঠিয়া পড়ে এবং উহার পুষ্পস্তবকগুলি পায়ে মাড়াইয়া বিধ্বস্ত করে। কিছু সংখ্যক তরুণ, এমন কি বয়স্ক লোকদের খামখেয়ালির দরুন গোলাপবাগান এবং আশেপাশের ফুলের বাগান পুষ্পবিহীন হইয়া পড়ে এবং গাছগুলি ক্ষতিগ্রস্ত হয়। ইহা ছাড়া উপস্থিত নাগরিকদের বিশেষভাবে মহিলা ও শিশুদের, খুবই অসুবিধায় পড়িতে হয়। ইহাতে অনুষ্ঠানের ভাবগম্ভীর পরিবেশ ব্যাহত হয়। [দৈনিক ইত্তেফাক, ১৮ ডিসেম্বর ১৯৮৫]
১৯৮৭-র ১৩ ফেব্রুয়ারি ১৭টি ছাত্রসংগঠনের এক যুক্তবিবৃতিতে ‘শহীদ মিনারের মূলস্তম্ভে কোনো নেতার ছবি বা সংগঠনের ব্যানার না টাঙানোর জন্যে সংশ্লিষ্ট সকলের প্রতি আহ্বান’ জানানো হয়। ‘বিবৃতিতে বলা হয়, কেন্দ্রীয় শহীদ মিনারের পবিত্রতা রক্ষা ও যথাযোগ্য মর্যাদায় শহীদ দিবস পালনের লক্ষ্যে পারস্পরিক আলাপ আলোচনার মাধ্যমে গড়িয়া ওঠা ঐক্যমত্যের ভিত্তিতেই এই আহ্বান’ জানানো হয়েছে। [আজাদ, ১৪ ফেব্রুয়ারি ১৯৮৭] তা সত্ত্বেও কয়েক বছর যাবত শহীদ মিনারে অপ্রীতিকর ঘটনা ঘটছে।
শুধু কেন্দ্রীয় শহীদ মিনার নয় দেশের নানা জায়গায় শহীদ মিনার ভেঙে ফেলার খবর পাওয়া গেছে। শিলাইদহে রবীন্দ্রজয়ন্তী অনুষ্ঠানে দলীয় নেতার শ্লোগানে আকাশবাতাস কলুষিত হয়েছে- ‘লাঠিসোটা নিয়ে ধাওয়া পাল্টা ধাওয়ার পর পরিস্থিতি শান্ত হয়।’ ‘নজরুল ইনস্টিটিউটটে স্থাপিত নজরুলের ভাস্কর্য কুড়াল দিয়ে কুপিয়ে নষ্ট করা হয়েছে।’ ভাস্কর্যকে যারা প্রতিমার সঙ্গে তুলনা করে তাদের মন থেকেই পৌত্তলিকতার আমেজ অপসারিত হয়নি। ইসলামি বিপ্লবের পরও ইরানে কবি-শিল্পীদের মূর্তি যথাস্থানেই তাদের মহিমা ঘোষণা করছে— তেহরানে ফেরদৌসীর মূর্তিটি ইসলামবিরোধী বলে কেউ ভেঙে দেয়নি।
গোটা পৃথিবীতেই এখন ধর্মীয় ক্ষতিকর উদ্দীপনা উন্মাদনা সকল সম্প্রদায়ের মধ্যে ছড়িয়ে পড়েছে ভয়াবহরূপে। উপমহাদেশে ধর্মান্ধতা-সাম্প্রদায়িকতা এবং প্রগতিশীল ধর্মনিরপেক্ষ আন্দোলন সমান্তরালভাবে চলছে। প্রধান প্রধান ধর্মীয় সম্প্রদায়ের মধ্যে একশ্রেণীর হীনস্বার্থবুদ্ধিসম্পন্ন নেতার আবির্ভাব ঘটেছে। যারা ধর্মকে রাজনীতিতে টেনে এনেছেন। সাধারণ ধর্মভীরু মানুষকে হিংস্র হওয়ার পরামর্শ ও প্রশিক্ষণ দিচ্ছেন। তাদের হাতে অস্ত্র তুলে দিচ্ছেন অন্যকে আঘাত হানার জন্য। বাংলাদেশেও ধর্মীয় রাজনীতি আজ অতীতের যে-কোনো সময়ের চেয়ে বেশি সক্রিয়। সাম্প্রদায়িক দলগুলোর সঙ্গে প্রতিযোগিতা দিয়ে পাতিবুর্জোয়া গণতন্ত্রী দলগুলোও ভোটের আশায় ধর্মকে তোয়াজ করে কর্মসূচি প্রণয়ন করছে। এ সবই ভাষা-আন্দোলনের চেতনার পরিপন্থী এবং একুশের শহীদদের অবমাননা, তাঁদের রক্তের সঙ্গে বিশ্বাসঘাতকতা। গণমাধ্যমগুলো বৈজ্ঞানিক দৃষ্টিভঙ্গি যতোটা নয় তার চেয়ে বেশি বিতরণ করছে প্রতিক্রিয়াশীলতার দুর্গন্ধ।
বাংলাদেশের যে বদনামটি আগে ছিল না সেই মৌলবাদের আলখাল্লা তার গায়ে ১৯৯৪-তে পরিয়ে দেয়া হয়েছে। কাজটির জন্য মূলত দায়ী সাম্প্রদায়িক গোষ্ঠী ও মৌলবাদীরা, কিন্তু পরোক্ষে তাদের সহায়তা করেছে একশ্রেণীর অতি প্রগতিশীল মানুষ। ধর্মান্ধরা জাতির কি ভয়াবহ সর্বনাশ করলো তা তারা জানে না, অথবা জেনেই করেছে উদ্দেশ্যপ্রণোদিতভাবে। সামান্য কারণে তারা একজনকে ঘোষণা করছে ‘মুরতাদ’, কারো চাইছে ফাঁসি। অন্যদিকে ইসলামকে গালাগালির জন্য বিভিন্ন রাষ্ট্র থেকে আসছে বিপুল অর্থ। আজ অনেকে জেনে গেছেন, ইসলামকে নিন্দা করলে রাতারাতি ধনী ও বিশ্ববিখ্যাত হওয়া যায়। শুধু সে কারণেও অনেকে প্রগতিশীলতার মুখোশ পরে উসকানিমূলক লেখায় উৎসাহ পাচ্ছেন। বিপুল অর্থ ব্যয় করে যারা বাংলাদেশকে মৌলবাদীর ভাবমূর্তি নির্মাণ করেছে তারা গত কয়েক মাসে অসামান্য সফলতা অর্জন করেছে। তাদের সাহায্য করেছেন আমাদেরই একশ্রেণীর তথাকথিত প্রগতিশীল কবিসাহিত্যিক, যারা নিজেরা খুবই অসৎ, সংকীর্ণ, যুক্তিহীন এবং বিদেশী প্রভুদের বিশ্বস্ত হুকুমবরদার। মৌলবাদী ও উগ্রপন্থীদের অনবরত গালাগালি করলে তাদের লাভই হয়। কয়েকদিন আগে জার্মান পররাষ্ট্রমন্ত্রী বলেছেন, নিষ্প্রয়োজনে অব্যাহত সমালোচনা করে, ওদের কথার গুরুত্ব দিয়ে মুসলিম উগ্রবাদীদের ভাবমূর্তি তৈরি করা হচ্ছে যা গণতন্ত্রের জন্যে ক্ষতিকর। ওদের উপেক্ষা করাই উচিত।
গণতান্ত্রিকসমাজ প্রতিষ্ঠার জন্য সমাজের সচেতনশ্রেণীকে অবশ্যই সরকার ও সমাজব্যবস্থার এমন-কি প্রচলিত রীতিনীতি ও মূল্যবোধকে অবাধ সমালোচনার অধিকার দিতে হবে। সেই অধিকার অর্জনের পর কেউ যদি দায়িত্বজ্ঞানহীনতার পরিচয় দেন তাতে বিচলিত হবার কোনো কারণই নেই। অব্যাহত সমালোচনার ভেতর দিয়েই সমাজ এগিয়ে যায়, সুন্দর থেকে সুন্দরতর হয়ে ওঠে।
মতপ্রকাশের স্বাধীনতার ওপর আঘাত শুধু যে সরকারের থেকেই আসে তা নয়, সমাজের যে-কোনো প্রভাবশালী অংশ থেকেই বাক্-স্বাধীনতার ওপর আঘাত আসতে পারে। বরং বাংলাদেশে সরকারেরই সমালোচনা করা যায়, প্রধান বিরোধী দলের সমালোচনা করা যায়, কিন্তু কায়েমী স্বার্থবাদী চক্রের বিরুদ্ধে কিছু বললেই বিপদ। যেমন ধর্মীয় কোনো ব্যাপারে কিছু বললেই তার কদর্থ করে চীৎকার শুরু হয়ে যায়। বুদ্ধিজীবীদের বাড়িতে বোমা পড়ে, পত্রিকার অফিস আক্রান্ত হয়, মিছিল হয়, জনসভা হয়, ফতোয়া জারি হয়, মৃত্যুদণ্ড ঘোষিত হয়, আরো অনেক কিছু হয়। এগুলো সরকার করে না। সরকারের আইন-আদালত আছে, সরকারের বাইরে যারা তারা আইন ও দণ্ড তাদের নিজেদের হাতে তুলে নিতে চায়। প্রধানমন্ত্রীকে গালাগাল করলে আজ জেলে যাওয়ার সম্ভবনা নেই, বিরোধী দলীয় নেত্রীকে সমালোচনা করলেও ক্ষতি নেই, কিন্তু এমন অনেক উগ্রবাদী ধর্মান্ধগোষ্ঠী রয়েছে যাদের কিছু বলা যাবে না। তবে তাদের হাত থেকে সকলকে রক্ষা করার দায়িত্ব সরকারেরই এবং সমাজের বিবেকসম্পন্ন মানুষের।
আমাদের দেশের সরকার অনেক প্রয়োজনীয় জিনিস চাইলেও দেন না, কিন্তু ১৯৮৮- তে সামরিক একনায়ক এরশাদ দেশবাসীকে না চাইতেই একটি জিনিস উপহার দেন : রাষ্ট্রধর্ম। অযাচিতভাবে সংখ্যাগরিষ্ঠ মুসলমানদের খুশি করার জন্য এটি দেয়া হয় তা মনে করার কোনোই কারণ নেই—ওই কর্মটি উদ্দেশ্যপ্রণোদিত হয়েই করা হয়েছিল : বাংলাদেশে সাম্প্রদায়িকতা জোরদার করার জন্য। ‘রাষ্ট্রধর্ম’ ঘোষণা করায় দেশের মুসলমানদের কোনো উপকার হয়নি, ইসলাম ধর্মও কিছুমাত্র উপকৃত হয় নি, কিন্তু অমুসলমানরা অন্তরে অত্যন্ত আঘাত পান। গণতান্ত্রিক রাষ্ট্রে কোনো জনগোষ্ঠীকে বা সম্প্রদায়কে আহত করার অধিকার কারো নেই। কিন্তু অবাক ব্যাপার, ভোটের কথা বিবেচনা করে বড় বড় রাজনৈতিক দলগুলো ‘রাষ্ট্রধর্ম’ বাতিলের ব্যাপারে বিশেষ কিছু বলে না। এই নীরবতা একুশের চেতনার বিরোধী 1
একটি সমাজের জন্য সবচেয়ে দুঃসময় সেটি যখন সত্য কথাটি সরাসরি উচ্চারণ করা বিপদজনক। সামরিক শাসনের চেয়েও ভয়াবহ অবস্থা সামাজিক অসহিষ্ণুতা, ধর্মীয় অসহিষ্ণুতা, দলীয় অসহিষ্ণুতা। অসহিষ্ণুতা ও গণতন্ত্র একসঙ্গে থাকতে পারে না। নৃশংস সামরিক জান্তার চেয়ে একদল ধর্মান্ধ মানুষ অধিকতর ভয়ঙ্কর। মার্শাল ল’র মতোই মারাত্মক সামাজিক সংকীর্ণতা এবং সেই সংকীর্ণতাপ্রসূত উগ্রতা। পাড়াগাঁয়ে ধর্মীয় ফতোয়াবাজদের দৌরাত্ম—নগরে বন্দরে উচ্চশিক্ষিত ফতোয়াবাজদের উল্লম্ফন। যুক্তিহীন ভাবাবেগ মার্শাল ল’র চেয়েও ক্ষতিকর ও ভয়াবহ। আমাদের সমাজ থেকে যুক্তি আজ অপসারিত—বিচার-বিবেচনা অর্থাৎ বিবেক নির্বাসিত। এ অবস্থা অতীতের কোনো কোনো অন্ধকার যুগকেই স্মরণ করিয়ে দেয়। যে জাতি একুশের আন্দোলন করেছে, মুক্তিযুদ্ধ করেছে তার কাছে এটা কেউ আশা করে না।
কোনো জাতির শিল্প-সাহিত্যসংক্রান্ত ও সাংস্কৃতিক অনুষ্ঠানাদির মধ্যে তার চারিত্র ও মনস্তত্ত্বের প্রকাশ ঘটে। চিরকালই সকল সমাজ দু’ভাগে বিভক্ত : একদিকে প্রতিক্রিয়াশীল ও রক্ষণশীলদের যৌথ দল, অন্যদিকে প্রগতিশীল শক্তি। প্রতিক্রিয়াশীলদের সাংস্কৃতিক কর্মকাণ্ড ওয়াজ-ওরস-জিকির প্রভৃতির মধ্যে সীমাবদ্ধ। বাংলাদেশের পল্লীর নির্মল বায়ু আজ তাদের কর্মকাণ্ডে দুর্গন্ধে ভরে গেছে। খানিকটা শিক্ষিত প্রতিক্রিয়াশীল যারা তারা শহরে সভা-সেমিনার করে থাকেন। তাতে তারা তাদের মনের কথাই প্রচার করেন। নাচ-গান-বাজনা-নাটক হারাম বলে ওসবে ওরা হাত দেন না। ওরা সেমিনার করেন ওগুলোর বিরুদ্ধে কথা বরার জন্য। প্রগতিশীলরা সেমিনার ও সাংস্কৃতিক অনুষ্ঠান করেন প্রতিক্রিয়ার বিরুদ্ধে কথা বলার জন্য—সমাজকে এগিয়ে নিয়ে যাওয়ার উদ্দেশ্যে। আমাদের সমাজে দু’টোই সমান্তরালভাবে হচ্ছে।
সামাজিক সাংস্কৃতিক অনুষ্ঠানের ভেতর দিয়ে একটি সমাজের প্রাণস্পন্দন অনুভব করা যায়। যে-সমাজে কোনো সাহিত্য শিল্প নৃত্য সংগীতের অনুষ্ঠান অনুপস্থিত সে-সমাজ নিঃসন্দেহে প্রাণহীন। তবে কোনো কিছুই সংখ্যা বা পরিমাণ দিয়ে নয় তার উৎকর্ষ ও গুণ দিয়েই বিচার্য। অসংখ্য অনুষ্ঠান হলেই যদি সমাজের মঙ্গল নিশ্চিত হতো তা হলে আমাদের সমাজ ও দেশ আজ একটুও পিছিয়ে থাকতো না। আমাদের দেশে সামাজিক- সাংস্কৃতিক অনুষ্ঠান কিছুটা বেশিই যেন হয়ে থাকে। উদাহরণের জন্য বলা যায়, শুধু গত ১০ ফেব্রুয়ারিতেই ঢাকা নগরী এবং তার উপকণ্ঠে ৬২টির বেশি নানারকম সামাজিক- সাংস্কৃতিক অনুষ্ঠান হয়েছে বলে পত্রপত্রিকায় প্রকাশিত অনুষ্ঠান-সূচিতে দেখা গেছে। কমবেশি সারা বছর প্রতিদিনই এমনটি হয়ে থাকে। অর্থাৎ বছরে শুধু রাজধানীতেই অনুষ্ঠান হয় আনুমানিক একুশ হাজার। ঢাকাতেই বছরে বড় সেমিনার সিম্পোজিয়াম হয়ে থাকে সাত আট শ-র মতো। এ সম্পর্কে বছরখানেক আগে একটি চমৎকার জরিপও হয়েছিল। এই সকল অনুষ্ঠান বাঙালির প্রাণশক্তির পরিচয় কিছুটা বহন করে বটে কিন্তু এতে যে জাতির বিশেষ কল্যাণ হচ্ছে তা বলা যাবে না। এ সকল অনুষ্ঠানের যারা আয়োজন করেন তাদের অধিকাংশেরই উদ্দেশ্য নিজেদের নাম পত্রিকায় মুদ্রণের ব্যবস্থা করা, তারবেশি কিছু হয়। গুরুত্বপূর্ণ ও অর্থবহ আলোচনাসভা মাসে দু’চারটিই যথেষ্ট। এ প্রসঙ্গে একটি উদাহরণ দেয়া দরকার। ২০-এর দশকে ঢাকার ‘মুসলিম সাহিত্য সমাজ’- এর উদ্যোক্তারা বছরে একটি বা দুটি করে আলোচনাসভার আয়োজন করেছিলেন মাত্র বছর পাঁচ-ছয়। কিন্তু সেই সেমিনারগুলোর আলোচ্যবিষয় গোটা সমাজের চৈতন্যে ব্যাপক-গভীর আলোড়ন তোলে এবং দীর্ঘদিন তার প্রভাব সমাজে প্রবাহিত থাকে। আরো ভাববার বিষয়, তখন ঢাকায় কোনো দৈনিক সাপ্তাহিক পত্রিকা ছিল না তাঁদের সেই আলোচনার বিষয়বস্তু শিক্ষিতসমাজের মধ্যে প্রচারের জন্য। তাই বাধ্য হয়ে তাঁরা নিজেরাই ‘শিখা’ নামে একটি বার্ষিকী বের করতেন। সেই ‘শিখা’র চার-পাঁচটি সংখ্যা বাঙালি মুসলমানসমাজে এখানো অনির্বাণ রয়েছে। আমাদের এই স্থবির সমাজটাকে একটু এগিয়ে নিয়ে যেতে পারে আজ এমন উদ্যোগ চাই। আজ তো আমাদের অর্থ, কাগজ, কালি, মুদ্রণ-উপকরণ প্রভৃতি কোনো কিছুরই অভাব নেই।
আমাদের সাহিত্য অনেককাল যাবত এক অতি সংকীর্ণ গণ্ডীর মধ্যে আবর্তিত হচ্ছে। আমরা যেন আধুনিক হয়ে উঠতে পারছি না। খ্যাতনামা এবং কিছুটা শক্তিশালী লেখকদেরও ব্যস্ত থাকতে হয় অথবা ব্যস্ত থাকতে তাঁরা পছন্দ করেন তুচ্ছ কাজে। ভারত ছাড়া এশিয়া, আফ্রিকা ও দক্ষিণ আমেরিকার যে কোনো দেশের চেয়ে বাংলাদেশে লিখিয়ের সংখ্যা বেশি। সাম্প্রতিক বছরগুলোতে লেখক হওয়ার নেশায় অনেকে তার নিজস্ব পেশা প্রায় ছেড়েই দিয়েছেন। আবালবৃদ্ধগৃহবধু, যুবক ও যুবতী, ডাক্তার, ইঞ্জিনিয়ার, আড়তদার ও ঠিকাদার, অবসরপ্রাপ্ত সামরিক-অসামরিক আমলা, কেরাণী ও কূটনীতিক, উকিল-জজ-ব্যারিস্টার, ইণ্ডেন্টার, কারবারী, শিল্পপতি সকলেই গ্রন্থকার হওয়ার জন্যে ব্যাকুল হয়ে উঠেছেন। অপ্রয়োজনীয় বই বের করতে গিয়ে ছাপাখানা শ্রেষ্ঠ লেখকদের গ্রন্থাবলি ফেলে রাখছে। এ অবস্থাটি তো সাহিত্যের জন্যে ক্ষতিকর। এককালে গ্রন্থকার ও সাহিত্যসাধক হওয়া ছিল সবচেয়ে কঠিন কাজ এখন বাঙালির জীবনে সহজতর ব্যাপার লেখকরূপে পরিচিত লাভ করা। এই দরিদ্র সমাজটিতে করার মতো এতো কাজ আছে— সে-সব দিকে এগিয়ে যাবার উৎসাহ অতি অল্পমানুষের মধ্যেই দেখা যায়। সবাই হতে চাইছেন লেখক।
শুধু হতাশার ব্যাপার নয়, বাহান্নপরবর্তী তেতাল্লিশ বছরে সাহিত্যের ক্ষেত্রে আমাদের অর্জনের পরিমাণও খুব কম নয়। তবে নতুন প্রজন্মের কাছে আমাদের প্রত্যাশা আরো বেশি। আগামী শতকের শুরুতে তাদের কাছ থেকে অমূল্য জিনিশ পাবো বলে আমরা আশা করি। বাংলা ভাষায় আজ উচ্চশিক্ষা দেয়া হচ্ছে, একুশের পর থেকেই ধীরে ধীরে বাংলা জীবনের নানা ক্ষেত্রে গুরুত্ব পাচ্ছে, এই প্রবণতা ভবিষ্যতে আরো ব্যাপক হবে আশা করা যায়। সমাজের জন্য ক্ষতিকর প্রবণতাও নিশ্চয়ই একদিন বন্ধ হবে।
এই বাংলার মাটির সকল প্রাকৃতিক ও নৈসর্গিক বস্তুতে যেমন এদেশের ধর্ম-বর্ণ- নির্বিশেষে সকল মানুষের সমান অধিকার রয়েছে, তেমনি এই দেশের সকল কৃতী মানুষের কর্ম ও চিন্তাধারায় অর্থাৎ তাঁদের শিক্ষায় সমৃদ্ধ হওয়ার অধিকার সকলের। আমরা যারা যে ধর্মের অনুসারীই হই না কেন প্রত্যেক বাঙালি অতীতের প্রত্যেক বাঙালির উত্তরাধিকারী। আমি মুসলমান বলে কে বলে আমার অধিকার নেই আচার্য শান্তিদেব, শ্রীধর আচার্য অথবা অতীশ দীপঙ্কর শ্রীজ্ঞানের বিতরণ করে যাওয়া জ্ঞানে। এ দেশের সকল বাঙালির পরম শ্রদ্ধেয় নন কি শ্রীচৈতন্যদেব, তাঁর কাছে আমাদের ঋণ সকলের। রঘুনাথ শিরোমণি, বাসুদের সার্বভৌম, শ্রীরামকৃষ্ণ, স্বামী বিবেকানন্দ আমাদের সকলের সম্পদ-তাঁদের ধর্মবিশ্বাস ভিন্ন ছিল বিবেচনা করে তাঁদের দূরে সরিয়ে রাখা অপরাধ। এ দেশের সকলের সম্পদ রামমোহন রায়, বিদ্যাসাগর, মধুসূদন, লালন শাহ, বঙ্কিমচন্দ্র, মীর মশাররফ, রবীন্দ্রনাথ, জগদীশচন্দ্র, আচার্য প্রফুল্লচন্দ্র, শরৎচন্দ্র, সুনীতিকুমার চট্টোপাধ্যায়, যদুনাথ সরকার, যামিনী রায়, নজরুল ইসলাম, জসীম উদ্দীন প্রমুখ। কোনো বাঙালি শুধু বাংলা ভাষায় নয় সংস্কৃতে হোক, আরবিতে হোক, ফারসিতে হোক, ইংরেজিতে হোক যা সৃষ্টি করেছেন তা গোটা জাতির সম্পদ।
আমাদের দেশে একশ্রেণীর বাঙালিমুসলমান কবি-সাহিত্যিক স্বাধীনতার পরে হীনম্মন্যতা ও দুর্বলচিত্ততার কারণে, প্রগতিশীল শিবির থেকে খারিজ হয়ে যাওয়ার অমূলক আশঙ্কায়, মুসলমান মনীষীদের সম্পর্কে নীরবতা অবলম্বন অথবা তাঁদের অবদান অস্বীকার করে অমার্জনীয় অপরাধ করে আসছেন। হাজি শরিয়তউল্লাহ, স্যার সলিমুল্লাহ, নবাব নওয়াব আলী চৌধুরী, নবাব আবদুল লতিফ, মুন্সী মেহেরুল্লাহ প্রমুখ আজ প্রতিক্রিয়াশীলদের সম্পদে পরিণত হয়েছেন। কখন তাঁদের জন্ম-মৃত্যুবার্ষিকী আসে যায় দেশবাসী জানে না। নবাব আবদুল লতিফ এবং নওয়াব আলী চৌধুরীর নামে ঢাকা বিশ্ববিদ্যলয়ের দুটি আবাসিক হলের নামকরণ করা উচিত ছিলো। মীর মশাররফ, শরিয়তউল্লাহ, আবদুল লতিফ, নওয়াব আলী চৌধুরী, মেহেরুল্লাহ, জগদীশচন্দ্র বসুর নামে ঢাকায় কোনো রাস্তা নেই। চিত্তরঞ্জন দাশ ও সুভাষচন্দ্র বসুর নামে যে-রাস্তা আছে তা না থাকার নামান্তর। রবীন্দ্রনাথের নামে উত্তরা উপশহরে কেন ঢাকা শহরের কেন্দ্রেই রাস্তা হওয়া উচিত ছিলো। বাঙালিজাতির এই স্বাধীন বাংলাদেশ রাষ্ট্রের নাগরিক হিসেবে আজ আমাদের এ সম্পর্কে ভাবতে হবে এবং সিদ্ধান্ত নিতে হবে। পিতা পিতামহদের যে-সন্তান স্মরণ করে না সে-তো হতচ্ছাড়া।
প্রগতিশীলদের কিছু ভুল সিদ্ধান্তে অথবা উদাসীনতায় অথবা মতলববাজিতে সাধারণ বাঙালি মুসলমানদের মধ্যে যারা একটু ধর্মভীরুগোছের, তাদের সাম্প্রদায়িক হওয়ার ব্যবস্থা পাকাপাকি হয়েছে। তারা ধর্মান্ধদের কুক্ষিগত হওয়ার পথে। হজরত মোহাম্মদ (দঃ)-এর আবির্ভাব-তিরোধান তিথি যখন শুধু মোল্লাগোছের মুসলমান, মধ্যপ্রাচ্য ও পাকিস্তানপন্থী এবং সাম্প্রদায়িক ভাবাপন্ন গোষ্ঠীটি তাদের স্থুল রুচিমতো উদযাপন করে তখন আমাদের সকলের দীনতার প্রকাশ ঘটে। তাঁর জীবন ও শিক্ষাসম্পর্কে যে গভীর ও ব্যাপক আলোচনাসভা হবে তাতে যতদিন পর্যন্ত দেশের শীর্ষস্থানীয় প্রগতিশীল কবি-শিল্পী- সাহিত্যিক-চিন্তাবিদ এবং অন্য ধর্মের—হিন্দু-বৌদ্ধ-খ্রিস্টান প্রভৃতি ধর্মের শীর্ষস্থানীয় নেতারা আমন্ত্রিত না হবেন, ততোদিন পর্যন্ত এ দেশ থেকে ও সমাজ থেকে সাম্প্রদায়িকতা দূর করা সম্ভব হবে না। প্রগতিশীলরা যদি স্নায়বিক দুর্বলতায় ভোগেন তাতে সমাজের অশেষ ক্ষতি। জন্মাষ্টমীতে কেন হবে না মুসলমানদের অংশগ্রহণ স্বতঃস্ফূর্ত? বৌদ্ধপূর্ণিমায় কেন আমরা অংশগ্রহণ করবো না।
রবীন্দ্রনাথের শান্তিনিকেতন সম্পর্কে বলতে গিয়ে ডঃ রাধাকৃষ্ণণ রবীন্দ্রজন্মশতবর্ষ স্মারকগ্রন্থের ভূমিকায় লিখেছিলেন :
শান্তিনিকেতনের সঙ্গে কবি ছাড়া আরো অনেকেই যুক্ত ছিলেন যাঁরা ঋষিপ্রতিম মানুষ, নিজের ধর্মের প্রতি বিশ্বস্ত থেকেও তাঁরা ধর্মীয় সংকীর্ণতাকে প্রশ্রয় দিতেন না।
তাঁরা শ্রদ্ধাশীল ছিলেন অন্য ধর্মের প্রতি। এখন সেখানকার অবস্থা কি বলতে পারবো না, কিন্তু রবীন্দ্রনাথের জীবদ্দশায় এবং তাঁর মৃত্যুর পরেও কিছুকাল সেখানে বৌদ্ধ, খ্রিস্টান, মুসলমান, শিখ ধর্মপ্রবর্তকদের জন্মদিনে তাঁদের স্মরণ করা হতো। যে-কাজটি রবীন্দ্রনাথ পারতেন, দ্বিজেন্দ্রনাথ ঠাকুর পারতেন, ক্ষিতিমোহন সেন পারতেন, প্রভাতকুমার মুখোপাধ্যায়, প্রবোধচন্দ্র সেন প্রমুখ পারতেন, সেটি আমাদের এ কালের কবিসাহিত্যিকগণ করতে ভয় পান-ভয় পাছে যদি প্রগতিশীলদের তালিকা থেকে নাম- কাটা যায়। এটি খুবই ক্ষতিকর প্রবণতা। বাংলাদেশের আজ দুর্ভাগ্য, মোল্লামার্কা মুসলমানের সংখ্যা বাড়ানোর জন্য বিদেশ থেকে বিপুল অর্থ আসছে, অন্যদিকে ইসলামের ভালো দিকের নিন্দা করার জন্যও আসছে টাকা-পয়সা ও সুযোগ-সুবিধা।
আমাদের একশ্রেণীর বুদ্ধিজীবী তাঁদের দেশপ্রেম উচ্চৈঃস্বরে প্রচার করেই জীবন ব্যয় করে দিলেন, অন্য বিশেষ কাজ করার অবকাশই পেলেন না। দেশপ্রেমের দূরন্ত প্রতিযোগিতা দেখেছি পাকিস্তান-আমলে, এখন চলছে তীব্র প্রতিযোগিতা, কখনো প্রতিদ্বন্দ্বিতা। ধর্মীয় চেতনার মতো দেশপ্রেমও এমন একটি গভীর-গাঢ় চেতনা যে তা চেঁচিয়ে বলার প্রয়োজন হয় না–তা আচরণে ও কর্মেই প্রকাশিত হয় যেমনটির প্রকাশ ঘটেছিল একুশের শহীদ ও নেতাদের আচরণে, মুক্তিযুদ্ধের সময় স্বাধীনতাসংগ্রামীদের কর্মকাণ্ডে। মহান দেশপ্রেমিক রবীন্দ্রনাথ সম্পর্কে রাধাকৃষ্ণনের আর একটি উক্তিও উল্লেখ করার মতো :
‘আমি দেশপ্রেমিক নই’—আমরা বলতে পারবো না। আমাদের বন্ধুরা কথা বন্ধ করে দেবেন। প্রথাগত দেশপ্রেমিক হলে রবীন্দ্রনাথ এ উক্তি করতে পারতেন না, আর এ দেশের মানুষের তাঁর দেশপ্রেমে বিন্দুমাত্র সন্দেহ থাকলে এমন স্বীকারোক্তির পর তাঁকে লাঠিসোটা নিয়ে আঘাত করতো। যে দেশপ্রেম যে জাতীয়তাবোধ বিশ্বপ্রেমে বিশ্বমানবতাবোধে রূপান্তরিত হতে ব্যর্থ হয় মানুষের প্রতি ভালোবাসার সঞ্চার করতে ব্যর্থ হয়, তা শেষ পর্যন্ত দেশের ও জাতির কোনো কল্যাণে আসে না। গত পঞ্চাশ বছরে আমাদের দেশে এমন সব ঐতিহাসিক ঘটনা সংঘটিত হয়েছে তাতে আমাদের দেশপ্রেমের পরীক্ষা ছিল, আমরা সে-সব পরীক্ষায় কৃতিত্বের সঙ্গে উত্তীর্ণ হয়েছি; কিন্তু পরীক্ষায় পাশের পরেও আরো কাজ অবশিষ্ট থাকে, সে-সকল কাজ দক্ষতার সঙ্গে সম্পন্ন করার মধ্যেই চূড়ান্ত সাফল্য নির্ভর করে।
অতীতের সংগ্রামের চেতনাকে কিভাবে ভবিষ্যৎ নির্মাণের জন্য কাজে লাগাতে হয় তা পৃথিবীর অনেক জাতি জানে। চীনের মানুষ ও নেতারা জানেন, ভারতের মানুষ জানেন, কোরিয়ার মানুষ জানেন, ভিয়েতনামের জনগণ জানেন! ভারত পাকিস্তানের কয়েক ঘন্টা পরে স্বাধীন হয়, কিন্তু দ্রুত এগিয়ে যায় কয়েক দশক, অর্থাৎ স্বাধীনতাকে ভারত কাজে লাগায় পাকিস্তানের চেয়ে আগে। ভারতে গণতন্ত্র আসে, পাকিস্তানে গণতন্ত্র নির্বাসিত হয়। চীন স্বাধীন হয় পাকিস্তান ও ভারতের দু’বছর পরে -অগ্রগতি অর্জন করে এই দু’দেশের অনেক আগে। ভিয়েতনামে শতাব্দীর নৃসংশতম সাম্রাজ্যবাদী যুদ্ধের অবসান হয় বাংলাদেশেরও কয়েক বছর পরে। শত্রুর মুখে ছাই ছুড়ে দিয়ে ভিয়েতনাম এগিয়ে গেছে, আজ তাকে তোয়াজ করার জন্য তার প্রাক্তন সাম্রাজ্যবাদী শত্রু এগিয়ে এসেছে। আমরা শুধু অপরকে দোষ দিতে জানি। আমরা আমাদের দুর্গতির জন্য দোষ দেই ইংরেজদের, দোষ দিই হিন্দুদের, দোষ দিই পাঞ্জাবীদের। ভারতের মূর্ত ও বিমূর্ত জিনিশে বাংলাদেশ প্লাবিত হয়েছে, ব্যাপক চোরাচালান হচ্ছে, সে-জন্য দোষ দিচ্ছি ভারতকে। অন্যকে দোষারোপ করার আগে নিজেদের চরিত্র পর্যালোচনা করা প্রয়োজন।
আমরা বিভ্রান্ত বলেই, আমরা যুক্তিবাদী নই বলেই, এ কাজ করি। গত কুড়ি বছর যাবত বামপন্থী দলের নেতা ও বুদ্ধিজীবীদের একটি অংশ বেসরকারি সাহায্য সংস্থাগুলোর ক্ষতিকর কর্মকাণ্ড সম্পর্কে অব্যাহতভাবে গালাগালি দিয়ে এসেছেন। মৌলবাদীরা অতি ধূর্ত। তারা সুযোগের অপেক্ষায় ছিল। কিন্তু তারা যখন এনজিওদের গালাগাল দেয়া শুরু করল তখন অবিলম্বে বামপন্থীরা এনজিওদের পাশে যেয়ে দাঁড়ালেন। সমস্ত ব্যাপারটা বিচার-বিশ্লেষণ করে ধীরস্থিরভাবে কাজ করা উচিত ছিলো। ফতোয়াবাজ ও এনজিও কর্মকাণ্ড সম্পর্কে নিরপেক্ষ তদন্ত হওয়া বাঞ্ছনীয়।
মাও সেতুঙ তাঁর নিজের দেশের সর্বনাশের জন্য দায়ী করেছেন ‘তিন অমঙ্গলের’ : অপচয়, আমলাতন্ত্র ও দুর্নীতি; আমাদের দেশে এই তিনটির সঙ্গে যোগ হয়েছে আর একটি : অর্থহীন ভাবাবেগ। অপচয়ের ক্লাসিক উদাহরণ বাংলাদেশ। কাগজের জন্য ছাত্রছাত্রীদের পাঠ্যবই ছাপা যাচ্ছে না, তাদের খাতাপত্রের অভাব, মূল্যবান গ্রন্থাবলি প্রকাশে বিঘ্ন ঘটছে, কিন্তু রাজধানীর দেয়ালগুলো পোষ্টারে প্লাবিত। আমাদের শ্রেষ্ঠ নেতারা ৫০ এবং ৬০-এর দশকে রাজনীতি করেছেন, স্বাধিকার আন্দোলন করেছেন, অল্প কয়েকটি হাতে-গোনা পোষ্টার দেয়ালে সেঁটে দিয়ে। মানুষ তাতেই সাড়া দিতো। সচিত্র বহুবর্ণ পোষ্টারের প্রয়োজন ছিল না। আজ শুধু চালডাল নয় যখন কাগজও আমদানী করতে হচ্ছে তখন ঢাকার দেয়ালগুলো পোষ্টারের ভার বহন করতে পারছে না। প্রয়োজনেও পোষ্টার অপ্রয়োজনেও পোষ্টার।
যারা সম্পদে স্বয়ংসম্পূর্ণ নয়, অর্থনৈতিকভাবে স্বনির্ভর নয়, এ যুগে তারা তাদের সাংস্কৃতিক স্বাতন্ত্র্য রক্ষা করতে পারবে না। ভাষা ও সংস্কৃতির লড়াইতে আমরা প্রতিপক্ষকে পরাভূত করেছি বাহান্নাতে। একাত্তরে পরাজিত করেছি রাজনৈতিক শত্রুকে। কিন্তু অর্থনীতিতে অগ্রগতি ও স্বয়ংসম্পূর্ণতা অর্জন করতে না পারার ফলে অতীতের সমস্ত অর্জন—রাজৈনৈতিক ও সাংস্কৃতিক—নস্যাৎ হওয়ার ব্যবস্থা হয়েছে। আমরা অন্যকে পরাজিত করেছি, হেরে যাচ্ছি নিজেদের কাছে। পশ্চিমের সাংস্কৃতিক আগ্রাসন প্রতিহত করার শক্তি হারিয়ে ফেলছি শুধু অভাবের কারণেই নয় স্বভাব-দোষেও। এমনটি হচ্ছে কারণ আমরা একুশের চেতনা থেকে সরে এসেছি।
তবু হতাশাকে আমরা প্রশ্রয় দেবো না। যতক্ষণ আমরা বেঁচে আছি মাথা উঁচু রাখতেই হবে। শাসক ও সমাজপতিদের ব্যর্থতার গ্লানি মুছে দিতে অনাগত সময়ে দেখা যাবে বারবার একদল তরুণ বাঙালির ভাষা-আন্দোলনের চেতনায় বিস্ফোরিত হবে জাতির স্বার্থ সংরক্ষণের প্রেরণা থেকে। তাই নির্দ্বিধায় বলা যায়, একুশের তাৎপর্য অনির্বাণ থাকবে আগামী শত শত বছর, একুশের তাৎপর্য অম্লান থাকবে যতদিন পৃথিবীতে একজন বাঙালিও বেঁচে থাকবে। এ কোনো আবেগের কথা নয়। যখন যেকোনো অপশক্তি বাঙালির যেকোনো ধরনের অধিকার হরণ করার অপচেষ্টা করবে তখনই তারমধ্যে জেগে উঠবে একুশের চেতনা। যখনই কোনো অন্যায় চাপিয়ে দেওয়া হবে বাঙালির ওপর তখনই তার মধ্যে দাউ দাউ করে জ্বলে উঠবে একুশের চেতনার অনির্বাণ শিখা। যখনই বাঙালি সংস্কৃতির ওপর আঘাত আসবে, বাঙালি সমাজের ওপর আঘাত আসবে, যখনই বাঙালিকে রাজনৈতিকভাবে বিপন্ন করার ষড়যন্ত্র হবে, যখনই বাঙালিকে অর্থনৈতিকভাবে পঙ্গু করার পরিকল্পনা হবে, যখন বাঙালির মধ্যে সাম্প্রদায়িকতা দেখা দেবে, তখনই ভাষা- আন্দোলনের চেতনা তাকে পথ দেখাবে। সেখানেই একুশের তাৎপর্য। *

১৯৯৫-এর একুশের ফেব্রুয়ারি বাংলা একাডেমীতে প্রদত্ত ‘একুশে ফেব্রুয়ারি স্মারক বক্তৃতা’কলকাতা বইমেলা চত্বরে ‘একুশের সুবর্ণ জয়ন্তী’ উপলক্ষে অনুষ্ঠিত সেমিনারে আমার ক্ষুদ্র নিবন্ধটি উপস্থাপন করার শুরুতে ১৯৫২-র একুশে ফেব্রুয়ারি ঢাকায় বাংলা ভাষার মর্যাদা ও বাঙালির অধিকার আদায়ের জন্য যাঁরা আত্মাহুতি দিয়েছিলেন তাঁদের অমর স্মৃতির প্রতি আমি আমার গভীর শ্রদ্ধা নিবেদন করছি। পাকিস্তানি শাসকদের জালিম বাহিনী সেদিন হত্যা করেছিল আমাদের ভাই আবুল বরকত, শফিকুর রহমান, রফিকউদ্দিন আহমদ, আবদুল জব্বার, আবদুস সালাম, অহিউল্লা ও নাম-না-জানা আরও কাউকে। সেই রক্তাক্ত ঘটনায় যাঁরা আহত হয়েছিলেন, নির্যাতিত হয়েছিলেন, কারাবরণ করেছিলেন অথবা ভাষা- আন্দোলনে কোনো-না-কোনোভাবে যাঁরা অংশগ্রহণ করেছিলেন তাঁদের প্রতিও জ্ঞাপন করছি আমার শ্রদ্ধা ও কৃতজ্ঞতা।
স্বাধীন সার্বভৌম বাংলাদেশের একজন সামান্য নাগরিক ও লেখক হিসেবে আজ আমি আপনাদের এখানে উপস্থিত হয়েছি। একুশের ধারাবাহিকতায়ই সংগঠিত হয় বাংলাদেশের স্বাধীনতা সংগ্রাম। বাংলাদেশের স্বাধীনতা সংগ্রাম ও মুক্তিযুদ্ধে লক্ষ লক্ষ মানুষ জীবনদান করেছেন পাকিস্তানী স্বৈরশাসকদের হাতে। সেই চিরঞ্জীব শহীদদের প্রতি জানাচ্ছি আমার গভীর শ্রদ্ধা। একই সঙ্গে আমি গভীর শ্রদ্ধা নিবেদন করছি ভারতের সেই সকল নাগরিকদের স্মৃতির প্রতি যাঁরা আমাদের মুক্তিযুদ্ধের সময় বাংলাদেশের মানুষদের সাহায্য সহযোগিতা করতে গিয়ে জীবন দান করেছেন।
ইতিমধ্যে অর্থাৎ গত পঞ্চাশ বছরে ভাষা-আন্দোলন নিয়ে বাংলাদেশে অজস্র প্রবন্ধ- নিবন্ধ, স্মৃতিচারণ ও গবেষণামূলক গ্রন্থ প্রকাশিত হয়েছে। সেগুলোর কিছু কিছু আপনাদের পাঠ করার হয়তো সুযোগ হয়েছে এবং ধারণা করি সেই আন্দোলন সম্পর্কে বহু তথ্য এখন মোটের উপর আপনাদের জানা। সুতরাং সেগুলোর পুনরাবৃত্তি করা এ মুহূর্তে অর্থহীন এবং সময়ের অপচয় মাত্র। আজ সেদিনের ঘটনাপঞ্জি নিয়ে বিস্তারিত কিছু বলবো না। জাতির জীবনে সেই আন্দোলনের সুদূরপ্রসারী প্রভাব সম্পর্কেই দু’চার কথা সবিনয়ে পেশ করব মাত্র। তবে ভাষা-আন্দোলন যে বিশাল ব্যাপক মাত্রা অর্জন করেছিল, গোটা জাতির চৈতন্যে যে অভিঘাত সৃষ্টি করেছিল, তা অল্প কথায় এবং স্বল্প সময়ে বর্ণনা করা একেবারেই সম্ভব নয়। একুশের আন্দোলন বাংলাদেশের মানুষকে কি দিয়েছে, একুশ থেকে আমরা কি অনুপ্রেরণা পেয়েছি সে-সম্পর্কেই সামান্য কিছু কথা নিবেদন করব। তবে সেই আন্দোলনের পটভূমি সম্পর্কে অতি সংক্ষেপে দু’চার কথা না বললেও নয়।
পূর্ব বাংলার রাষ্ট্রভাষা আন্দোলন শুধু একটি সাংস্কৃতিক আন্দোলন ছিল না, সেটি ছিল একটি পরিপূর্ণ রাজনৈতিক আন্দোলন— একটি অনন্যসাধারণ গণতান্ত্রিক আন্দোলন। সেই আন্দোলনের দুটি পক্ষ ছিল : একটি পাকিস্তানী আধা-উপনিবেশবাদী স্বৈরশাসক ও তাদের এ অঞ্চলের কিছু অনুগ্রহভাজন সহযোগী, এবং অন্যটি পূর্ব বাংলার বাংলাভাষী নিপীড়িত জনগণ যারা ছিল সমগ্র পাকিস্তানের জনসংখ্যার ৫৬ শতাংশ। বলা বাহুল্য, আন্দোলনটি কোনো সুপরিকল্পিত বিপ্লব ছিল না বটে, তা ছিল অন্যায়ের বিরুদ্ধে প্রচণ্ড এক বিদ্রোহ- এক গণবিস্ফোরণ, কিন্তু সেই তাৎক্ষণিক বিদ্রোহের মধ্যেই অনেকখানি বৈপ্লবিক উপাদানও উপস্থিত ছিল। তাই ভাষা-আন্দোলনের তাৎপর্য নানাবিধ : সাংস্কৃতিক, রাজনৈতিক, অর্থনৈতিক ও সামাজিক। ওই আন্দোলন না হলে বাঙালি সংস্কৃতি সম্পূর্ণ ধ্বংস হয়ে যেত, রাজনীতিতে গণতন্ত্রের চিহ্ন থাকত না, পরিণামে অর্থনীতি বিপর্যস্ত হয়ে পড়ত এবং ঘটত সামাজিক বিপর্যয়। একুশ আমাদের উদ্ধার করেছে।
১৯৪০ সালে মুসলিম লীগের লাহোর প্রস্তাব গৃহীত হওয়ার পর পূর্ব বাংলার মুসলমান সংখ্যাগরিষ্ঠ জনগণের বিপুল অধিকাংশ ধারণা করেছিল যে এই অঞ্চলে একটি স্বাধীন সার্বভৌম রাষ্ট্র প্রতিষ্ঠিত হবে। কারণ সেই প্রস্তাবেই উপমহাদেশের পূর্বাঞ্চলে এবং পশ্চিমাঞ্চলের সংখ্যাগরিষ্ঠ মুসলমান অধ্যুষিত এলাকায় দুটি স্বাধীন রাষ্ট্র বা independent states প্রতিষ্ঠার কথাই বলা হয়েছিল। কিন্তু পরবর্তীতে ১৯৪৬ সালে লীগের দিল্লি অধিবেশনে states এর স্থানে state অর্থাৎ একটিমাত্র মুসলিম রাষ্ট্র প্রতিষ্ঠার কথা বলা হয়। পূর্ব বাংলার জনগণ পরিস্থিতির চাপে সে-প্রস্তাবও মেনে নেয়। এবং ১৯৪৭-এর ১৪ আগস্ট যখন পাকিস্তান প্রতিষ্ঠিত হয় তখন পূর্ববাংলা হয় তার পূর্বাঞ্চল অর্থাৎ ভৌগোলিকভাবে বিচ্ছিন্ন হয়েও পাকিস্তানের অবিচ্ছেদ্য অংশ। পূর্ব বাংলার জনগণ তাকেও স্বাধীনতা বলেই স্বীকার করে নেয়।
কিন্তু ওই স্বাধীনতা যে বাঙালিদের জন্য ‘স্বাধীনতা’ নয় তা তাদের উপলব্ধি করতে দীর্ঘ সময়ের প্রয়োজন হলো না। মাত্র এক পক্ষকালের মধ্যেই বাঙালি বুঝতে পারল যে স্বাধীনতা সংগ্রামে তাঁদের যতই ত্যাগ থাক এবং সংখ্যাগরিষ্ঠ হয়েও নতুন রাষ্ট্রে তারা দ্বিতীয় শ্রেণীর নাগরিক। এটা তাদের হীনম্মন্যতাবশত অনুমান নয়—অভিজ্ঞতাপ্রসূত ধারণা। কারণ পাকিস্তান প্রতিষ্ঠার মাত্র বার তের দিন পর পোস্টকার্ড, খাম ও ডাকবিভাগের অন্যান্য ফর্ম-এ প্রচলিত ইংরেজির সঙ্গে উর্দুও জুড়ে দেয়া হয়। বাংলাদেশের অল্প শিক্ষিত মানুষও এক-আধটু ইংরেজি পড়তে পারত কিন্তু উর্দু ছিল তাদের কাছে একেবারেই দুর্বোধ্য। ৪৭-এর ডিসেম্বরে সরকার ঘোষণা করে যে, যে নতুন মুদ্রা বাজারে ছাড়া হবে তাতে লেখা থাকবে শুধু ইংরেজি ও উর্দু, বাংলা নয়। সরকারের এ সকল অগণতান্ত্রিক ও স্বেচ্ছাচারী সিদ্ধান্ত জনগণের কাছে গ্রহণযোগ্য হয়নি। বিশেষ করে সচেতন ছাত্র- যুবসমাজ এই সব সিদ্ধান্তের বিরুদ্ধে প্রতিবাদ জানান। উল্লেখযোগ্য যে তখন মুসলিম লীগ বিরোধী প্রকাশ্য রাজনীতির অস্তিত্ব ছিল না বললেই চলে। দল হিসেবে কংগ্রেস ছিল নিস্তেজ।
রাষ্ট্রভাষা আন্দোলনের অন্যতম প্রধান সংগঠক আবদুল মতিন (তখন তিনি ছিলেন ঢাকা বিশ্ববিদ্যালয়ের ছাত্র, পরে কমিউনিস্ট পার্টির নেতা) বলেছেন, পূর্ব পাকিস্তান সচিবালয়ের চতুর্থ ও তৃতীয় শ্রেণীর কর্মচারিগণ বাংলা ভাষার পক্ষে পাকিস্তান প্রতিষ্ঠার কয়েকদিন পর প্রথম প্রতিবাদ-মিছিল বের করেন। রাজনীতিবিদদের মধ্যে দু’জনের নাম স্মরণ করতে হয় যাঁরা বাংলা ভাষার মর্যাদা অর্জনের জন্য পাকিস্তান গণপরিষদ ও পূর্ব বাংলা বিধান সভায় প্রথম দাবি তোলেন। তাঁরা হলে কংগ্রেস নেতা ধীরেন্দ্রনাথ দত্ত (পাকিস্তানী বাহিনীর হাতে একাত্তরের মার্চে শহীদ হন) এবং মওলানা আবদুল হামিদ খান ভাসানী।
১৯৪৮-এর ১১ মার্চ বাংলাকে পাকিস্তানের অন্যতম রাষ্ট্রভাষা করার দাবিতে ঢাকায় এক অভূতপূর্ব হরতাল পালিত হয়। ওই দিন অন্তত ৬৫ ব্যক্তি গ্রেফতার হন। তার চার দিন পর ১৫ মার্চ পূর্ব বাংলা বিধান সভার অধিবেশন বসে। সেই অধিবেশনে ১১ মার্চের হরতাল এবং বাংলা ভাষার মর্যাদার প্রশ্নে উত্তপ্ত আলোচনা করেন মওলানা ভাসানী ও ধীরেন্দ্রনাথ দত্ত। এর তিন সপ্তাহ আগে পাকিস্তান গণপরিষদের প্রথম অধিবেশনে ‘উর্দু ও ইংরেজির সঙ্গে বাংলাকেও গণপরিষদের অন্যতম ভাষা’ হিসেবে স্বীকৃতি দেয়ার দাবি তোলেন ধীরেন দত্ত। তাঁর দাবির বিরোধিতা করেন প্রধানমন্ত্রী লিয়াকত আলী খান। সংসদে কথা বলার সুযোগ নেই এই অভিযোগে মওলানা ভাসানী বিধান সভা থেকে পদত্যাগ করেন ১৯৪৮-এর মার্চে। তাঁর জীবনের পরবর্তী ২৮ বছরে তিনি আর সংসদীয় রাজনীতিতে অংশ গ্রহণ করেননি।
এর দুদিন বাদে, ১৯ মার্চ ১৯৪৮, পাকিস্তানের প্রতিষ্ঠাতা-গভর্ণর জেনারেল মোহাম্মদ আলী জিন্নাহ করাচি থেকে ঢাকা আসেন। পূর্ব পাকিস্তানে সেটাই ছিল তাঁর প্রথম সফর। ২১ মার্চ তিনি ঢাকার রেসকোর্স ময়দানে এক বিশাল জনসভায় পাকিস্তানের প্রস্তাবিত রাষ্ট্রভাষা সম্পর্কে অনেক কথাই বলেন এবং এক পর্যায়ে ঘোষণা করেন :
আমি আপনাদের সুস্পষ্টভাবে বলতে চাই যে, উর্দুই হবে পাকিস্তানের রাষ্ট্রভাষা, অন্য কোনো ভাষা নয়। যে কেউ অন্যপথে চালিত হবে সে হবে পাকিস্তানের শত্রু।
জিন্নাহর এই কুখ্যাত উক্তির পর বস্তুত পূর্ব বাংলার, অল্প কিছু দাস্যমনোবৃত্তিসম্পন্ন মানুষ বাদে, সকলেই পাকিস্তানের শত্রুতে পরিণত হলো। অবশ্য জিন্নাহর বক্তব্য সেদিন বাঙালি শ্রোতারা বিনা প্রতিবাদে মেনে নেয়নি। তৎক্ষণাৎ সমাবেশের এককোন্ থেকে সমস্বরে ধ্বনিত হয় : No No না, না। তবে সেই আওয়াজ তাঁর কানে পৌঁছেনি অথবা পৌঁছলেও তিনি তার গুরুত্ব উপলব্ধি করতে পারেননি। কারণ চার দিন পর ২৪ মার্চ যখন ঢাকা বিশ্ববিদ্যালয়ের রাষ্ট্রভাষা সংগ্রাম পরিষদের এক প্রতিনিধি দল তাঁর সঙ্গে সাক্ষাৎ করেন তখনও তিনি জোর দিয়ে বলেন, উর্দুই হবে পাকিস্তানের একমাত্র রাষ্ট্রভাষা। তাতে ছাত্রনেতারা শুধু হতাশ নন, ক্ষুব্ধ নন—ক্রুদ্ধ হন। তবে পূর্ব বাংলার মানুষের সঙ্গে বিশ্বাসঘাতকতা শুধু জিন্নাহ নন পূর্ব বাংলার মুসলিম লীগ নেতারাও কিছুমাত্র কম করেননি। সেই নেতাদের প্রধান মুখপাত্র ছিলেন মুখ্যমন্ত্রী খাজা নাজিমউদ্দিন। ১৯৪৮- এর সেপ্টেম্বরে জিন্নাহর মৃত্যুর পর তিনি হন পাকিস্তানের গভর্নর জেনারেল। তিনি নিজে ঢাকার নবাব পরিবারের মানুষ হলেও ছিলেন উর্দুভাষী এবং তাঁর সময়েই বাহান্নতে বাংলা ভাষার জন্য ঢাকার রাজপথ রক্তরঞ্জিত হয়।
প্রসঙ্গত এখানে একটি কথা উল্লেখ করা দরকার। বাংলা রাষ্ট্রভাষা আন্দোলনের কোনো নেতাই উর্দুর বিরুদ্ধে ছিলেন না। তাঁরা শুধু চাইছিলেন উর্দুর সঙ্গে বাংলাকেও রাষ্ট্রভাষার মর্যাদা দেয়া হোক। কিন্তু শীর্ষ লীগ নেতারা এই দাবিকে ‘সাম্প্রদায়িকতা’ ‘প্রাদেশিকতা’ প্রভৃতি বলে অপবাদ দিচ্ছিলেন। যদিও লীগ নেতারা নিজেরাই ছিলেন ঘোরতর সাম্প্রদায়িক। আরও একটি কথা উল্লেখ করা আবশ্যক, তা হলো কিছু সংখ্যক জনবিচ্ছিন্ন মুসলিম লীগ নেতা উর্দুর পক্ষ নিয়ে বাংলাভাষার সঙ্গে বিশ্বাসঘাতকতা করলেও মুসলিম লীগের বহু আঞ্চলিক নেতা-কর্মী এবং সমর্থক, যারা পাকিস্তান আন্দোলনে অংশগ্রহণ করেছিলেন, ছিলেন রাষ্ট্রভাষা আন্দোলনের পক্ষে।
পাকিস্তান প্রতিষ্ঠার মুহূর্ত থেকে শুধু নয়, তারও অনেক আগে থেকেই বাঙালি মুসলমান কবি-লেখক শিল্পী-বুদ্ধিজীবীগণ দুটি বড় দলে বিভক্ত ছিলেন। এক দল ছিলেন ধর্মপন্থী, প্রতিক্রিয়াশীল ও সাম্প্রদায়িক; অন্য দল মোটামুটি ধর্মনিরপেক্ষ, কিছুটা প্রগতিশীল ও অসাম্প্রদায়িক। প্রথম দলটি ছিল মুসলিম লীগের সাংস্কৃতিক এজেন্ট। তাদের কাজ ছিল সাম্প্রদায়িক মুসলিম লীগ নেতাদের সন্তুষ্টির জন্য মাতৃভাষা বাংলার মর্যাদা বিসর্জন দিয়ে উর্দু বা আরবির পক্ষে ওকালতি করা। তা করতেন তারা ইসলাম ও মুসলমানের নামে। তারা কেউ কেউ একবার বলেছেন আরবি অক্ষরে বাংলা ভাষা লেখা হোক, কেউ বলেছেন বাংলাভাষাকে মুসলমানিকরণ করা হোক, কেউ বলেছেন রোমান হরফে বাংলা লেখা হোক। তাদের মতে, পাকিস্তানের সংহতির জন্য সেটা প্রয়োজন। কিন্তু তাদের মূল উদ্দেশ্য ছিল হিন্দু-বাঙালিদের থেকে মুসলমান বাঙালিদের বিচ্ছিন্ন করে ফেলা। তারা বাংলা ভাষাতেই যে সংস্কৃতের গন্ধ পেতেন তা নয়, বাংলা অক্ষরের মধ্যেও হিন্দুধর্মের পৌত্তলিকতার উপস্থিতি আবিষ্কার করতেন। তাই একজন খ্যাতিমান কবিও লেখেন ….Even the Bengali atphabet is full of idolatry.
প্রতিক্রিয়াশীল ও সাম্প্রদায়িক রাজনৈতিক নেতৃত্বের প্ররোচনায় হোক বা ধর্মীয়- সামাজিক কারণে হোক বাঙালি মুসলমানের একটি বড় অংশ মধ্যপ্রাচ্যের ইতিহাস ও সংস্কৃতিকে নিজের বলে ভাবতে অন্ধের মতো ভালবাসত, শিক্ষা-দীক্ষায় অনগ্রসর বলে এবং বিদ্যায় ও বিত্তে অগ্রসর হিন্দুদের কাছ থেকে অবহেলা ও তাচ্ছিল্য পেয়ে তারা আরও বেশি প্রতিক্রিয়াশীল ও সাম্প্রদায়িক হয়ে ওঠে। তাদের মধ্যে দেখা দেয় নানা রকম বিভ্রান্তি। সেই বিভ্রান্তি শুধু ৪৭-এর আগে নয় ৪৭-এর পরও অব্যাহত ছিল। সেই বিভ্রান্তিকে প্রথম সজোরে ধাক্কা দেয় একুশ : বাঙালি মুসলমান দেখল অন্তত একটি ক্ষেত্রে হিন্দু-মুসলমান দেশের সকল নাগরিক এক— তা হলো তাদের মাতৃভাষা বাংলা। বাহান্নর একুশের আগে বাঙালি মুসলমানদের মধ্যে মুসলমানিত্বই ছিল বেশি- বাঙালিত্ব ছিল কম। বাঙালি মুসলমান অকুণ্ঠভাবে নিজেকে কখনোই ‘বাঙালি’ বলে উচ্চকণ্ঠে ঘোষণা করেনি। তার ধর্মের ইতিহাস দ্বারা সে ছিল আচ্ছন্ন। একুশের ঘটনার পরে সে রাতারাতি বাঙালি মুসলমান থেকে বাঙালি হয়ে ওঠে তার মুসলমানিত্বকে বিসর্জন না দিয়েও। এটি ভাষা-আন্দোনের একটি বড় অর্জন।
তবে একুশ শতকের রাজনীতি-আক্রান্ত বাঙালি মুসলমানদের সঙ্গে প্রাক-আধুনিক বিশেষ করে মধ্যযুগের মুসলমান কবিদের পার্থক্য অনেকটা। তাঁরা সেক্যুলার ছিলেন কতটা বলা মুশকিল তবে ছিলেন মাতৃভাষা প্রেমিক। তাঁদের সম্পর্কে আধুনিক গবেষণা বিশেষ হয়নি। হিন্দু-গবেষকরা তো করেনইনি, মুসলমান-গবেষকরা যা করেছেন তাও পর্যাপ্ত নয়। অথচ তাঁরা অবহেলার যোগ্য নন। মুসলমানি আমলে মুসলমানরা হিন্দুদের সঙ্গে সমান্তরালভাবে বাংলা সাহিত্যের চর্চা করেছেন। মাতৃভাষা বাংলা তাদের সকলের কাছেই ছিল সমান প্রিয়। তাই ষোল শতকের কবি সৈয়দ সুলতান ঘোষণা করেছেন :
যারে যেই ভাষে প্রভু করিল সৃজন
সেই ভাষা হয় তার অমূল্য রতন।
মাতৃভাষা বাংলার প্রতি যারা শ্রদ্ধাশীল নয় তাদের সম্পর্কে সতের শতকের কবি আবদুল হাকিম অত্যন্ত রূঢ় ভাষায় বলেছেন :
যে সব বঙ্গেতে জন্মি হিংসে বঙ্গবাণী,
সে সব কাহার জন্ম নির্ণয় না জানি।
দেশী ভাষা বিদ্যা যার মন না জুরায়,
নিজ দেশ ত্যাগী কেন বিদেশে না যায়
কিন্তু সৈয়দ সুলতান বা আবদুল হাকিমের তিন চার শ বছর পরে বাঙালি মুসলমান রাজনীতিবিদ ও তাদের তাঁবেদার বুদ্ধিজীবীদের মস্তিষ্ক-বিকৃতি ঘটে। তারা মূর্ছিত হতে থাকেন আরবি-উর্দুর নামে। অবিভক্ত ভারতের একজন প্রধান মুসলিম লীগ নেতা ও মন্ত্রী তমিজউদ্দিন খানকে তাই জিন্নাহরও আগে সেই ১৯৪৩ সালে উর্দুর জন্যে ওকালতি করতে দেখা যায়। মুসলমানদের সংহতির জন্য একটিমাত্র সাধারণ ভাষার ওপর তিনি জোর দিয়ে উর্দুকেই মনোনীত করেন। (… the necessity of a common language which can not be but Urdu)। এসব তৎপরতার প্রধান উদ্দেশ্য ছিল সাম্প্রদায়িকতাকে একটি প্রাতিষ্ঠানিক রূপ দেয়া। কায়েমী স্বার্থবাদিরাই এসব পারে।
এই অবস্থাটিই জন্ম দেয় বাহান্নর একুশে ফেব্রুয়ারির। পাকিস্তানের মুসলিম লীগ শাসকদের মধ্যে বিন্দুমাত্র গণতান্ত্রিক চেতনা থাকলে বাঙালি তরুণদের রক্ত দিয়ে মাতৃভাষার অধিকার ও মর্যাদা অর্জন করতে হতো না। ১৯৪৭ থেকে ৫২ পর্যন্ত সাড়ে চার বছর পূর্ব বাংলার ছাত্র-যুবসমাজ ও প্রগতিশীল বুদ্ধিজীবীগণ শান্তিপূর্ণ উপায়ে রাষ্ট্রভাষা সমস্যার সমাধান করতে চেয়েছেন। পক্ষান্তরে পাকিস্তানী শাসকরা চেয়েছেন সংঘাত এবং শক্তি প্রয়োগ করে বাঙালিকে পদানিত রাখতে। সবচেয়ে ঘৃণ্য ভূমিকা পালন করেছেন খাজা নাজিমউদ্দিন। ঢাকার নাগরিক এই অভিজাত ব্যক্তি বাঙালিদের সঙ্গে সবচেয়ে বেশি বিশ্বাসঘাতকতা করেন। ১৯৪৮-এর মার্চে তিনি ভাষা-আন্দোলনের নেতাদের সঙ্গে এই মর্মে এক চুক্তি করেন যে বাংলা ভাষার মর্যাদা রক্ষা করা হবে। কিন্তু গভর্ণর জেনারেল হয়ে তিনি তাঁর চুক্তির বরখেলাপ করেন। যখন বাংলা ভাষার মর্যাদা অর্জনের জন্য পূর্ব বাংলার সর্বস্তরের মানুষ সংহত ও ঐক্যবদ্ধ তখন ১৯৫২-র ২৭ জানুয়ারি তিনি ঢাকায় এক জনসভায় নির্লজ্জভাবে ঘোষণা করেন : ‘পাকিস্তানের রাষ্ট্রভাষা হবে উর্দু। একাধিক রাষ্টভাষা থাকলে কোনো রাষ্ট্র শক্তিশালী হতে পারে না।’ ভাষা- আন্দোলনে অংশগ্রহণকারী নেতাদের অনেকের ধারণা, নাজিমউদ্দিন এই উস্কানিমূলক উক্তি না করলে ‘বোধ হয় ২১শে ফেব্রুয়ারির ঘটনা না-ও ঘটতে পারতো। নাজিমউদ্দিনের জন্য ভাষা-আন্দোলন দ্রুত এগিয়ে গেছে।’ [মোহাম্মদ তোয়াহা ]
১৯৫১-তে গঠিত হয়েছিল ‘ঢাকা বিশ্ববিদ্যালয় রাষ্ট্রভাষা সংগ্রাম পরিষদ’। এই সংগঠন নিয়মতান্ত্রিকভাবে আন্দোলন করছিল এবং জনমত সৃষ্টি করছিল। নাজিমউদ্দিনের সর্বশেষ ঘোষণার পরে বৃহত্তর আন্দোলন গড়ে তোলার প্রয়োজনে দলমত নির্বিশেষে একটি বড় মঞ্চ গঠনের প্রয়োজন দেখা দেয়। কারণ বাঙালির দেয়ালে পিঠ ঠেকে গিয়েছিল। ১৯৫২-র ৩১ জানুয়ারি বিভিন্ন সংগঠনের এক মৌন সভায় আওয়ামী মুসলিম লীগের সভাপতি মওলানা ভাসানীর নেতৃত্বে গঠিত হয় ৪০-সদস্যবিশিষ্ট ‘সর্বদলীয় রাষ্ট্রভাষা সংগ্রাম পরিষদ’। ফেব্রুয়ারির তিন সপ্তাহব্যাপী ঢাকাসহ সারা দেশে প্রতিবাদসভা ইত্যাদি অনুষ্ঠিত হয়। ২১ ফেব্রুয়ারি সরকার পূর্ব বাংলা বিধান সভার অধিবেশন আহ্বান করে। সেই উপলক্ষে ২০ ফেব্রুয়ারি রাত থেকে ঢাকায় ১৪৪ ধারা জারি করা হয়। উদ্দেশ্য ভাষা-আন্দোলনের কর্মসূচি বানচাল করা। তখন পূর্ব বাংলার মূখ্যমন্ত্রী ছিলেন নূরুল আমিন। তিনি নিজে যে বাংলা রাষ্ট্রভাষার বিরুদ্ধে ছিলেন তা নয়, কিন্তু কেন্দ্রীয় সরকারের বিরোধিতা করার সৎসাহস তাঁর ছিল না।
বিশ্ববিদ্যালয় চত্বর থেকে সংসদ ভবনের দূরত্ব মাত্র কয়েক শ গজ। আন্দোলনের তরুণ নেতৃবৃন্দ সরকারের স্বৈরাচারী নীতির কাছে নতি স্বীকার না করার সিদ্ধান্ত নেন। তারা শান্তিপূর্ণ মিছিল করে সংসদভবনের দিকে এগোচ্ছিলেন। তখনই উচ্চতর কর্তৃপক্ষের নির্দেশে পুলিশ অকল্পনীয় বর্বরতার পরিচয় দেয় : নির্বিচারে গুলি চালায় নিরস্ত্র মানুষের ওপর : জন্ম নেয় অমর একুশে ফেব্রুয়ারি।
একুশে ফেব্রুয়ারির আন্দোলন সম্পর্কে প্রথম স্মারক গ্রন্থটি প্রকাশিত হয় ১৯৫৩- তে। শিরোনাম ‘একুশে ফেব্রুয়ারি’। হাসান হাফিজুর রহমান সম্পাদিত এবং মোহাম্মদ সুলতান প্রকাশিত সেই সংকলনের শুরুতে বলা হয়েছে :
একটি মহৎ দিন হঠাৎ কখনো জাতির জীবনে আসে যুগান্তরের সম্ভাবনা নিয়ে। পূর্ব পাকিস্তানের ইতিহাসে একুশে ফেব্রুয়ারি তেমনি এক যুগান্তকারী দিন।
শুধু পাক-ভারত উপমহাদেশের ইতিহাসে নয়, একুশে ফেব্রুয়ারি সারা দুনিয়ার ইতিহাসে এক বিস্ময়কর ঘটনা। দুনিয়ার মানুষ হতচকিত বিস্ময়ে স্তম্ভিত হয়েছে মাতৃভাষার অধিকার রক্ষার জন্য পূর্ব পাকিস্তানের জনতার দুর্জয় প্রতিরোধের শক্তিতে, শ্রদ্ধায় মাথা নত করেছে ভাষার দাবিতে পূর্ব পাকিস্তানের তরুণদের এই বিশ্ব ঐতিহাসিক আত্মত্যাগে। জাতিগত অত্যাচারের বিরুদ্ধে, জনতার গণতান্ত্রিক অধিকারের জন্য দুনিয়া জোড়া মানুষের যুগ যুগব্যাপী যে সংগ্রাম একুশে ফেব্রুয়ারি তাকে এক নতুন চেতনায় উন্নীত করেছে।
মুসলিম লীগ সরকার ভাষা-আন্দোলনকে কমিউনিস্টদের ষড়যন্ত্র এবং ভারতের কারসাজি বলে চিত্রিত করেছে। তারা বাংলাদেশের মানুষের ন্যায়সংগত দাবির তাৎপর্য ও তাদের মনটি বুঝবার চেষ্টা করেননি। তবে এটাও সত্যি যে, ভাষা-আন্দোলনে কমিউনিস্ট পার্টি নেপথ্যে থেকে বিরাট ভূমিকা পালন করেছে। একুশে ফেব্রুয়ারির এক দিন পর পাকিস্তানের কমিউনিস্ট পার্টি এক প্রচারপত্রে লেখে :
নরহত্যার প্রতিবাদে ভাষার গণতান্ত্রিক অধিকার রক্ষার জন্য রেলশ্রমিক থেকে শুরু করে শহরের গরীব বস্তিবাসী, কর্মচারী ও ছাত্র জনতার যে ঐক্যবদ্ধ কণ্ঠের বজ্র কঠোর ঘোষণা ঢাকার অলিতে গলিতে ধ্বনিত হয়েছে কমিউনিস্ট পার্টি তাকে মোবারকবাদ জানাচ্ছে। সর্বশ্রেণীর জনতার এহেন সংগ্রামী ঐক্য পূর্ব বাংলার গণতান্ত্রিক আন্দোলনে এক নতুন ইতিহাস সৃষ্টি করেছে।
একুশে ফেব্রুয়ারির পরে যে অগণিত নেতা-কর্মীদের গ্রেফতার করে সরকার জেলে ঢোকায় তাঁদের প্রায় সকলেই ছিলেন কমিউনিস্ট পার্টির সঙ্গে যুক্ত। কংগ্রেসের বহু হিন্দু নেতাও কারাবরণ করেন। বিনা বিচারে তাঁরা বহু বছর জেলে থাকেন। মওলানা ভাসানীর মতো বৃদ্ধ নেতাকেও এক বছরের বেশি জেলে আটকে রাখা হয়। এ সবই করা হয়েছিল পূর্ব বাংলার মানুষের গণতান্ত্রিক অধিকার নস্যাৎ করার হীন উদ্দেশ্যে।
বাঙালির প্রতিপক্ষ পাঞ্জাবী শাসক-শোষকদের উদ্দেশ্য সফল হয়নি, বরং তাদের ষড়যন্ত্র ও দুঃশাসন পাকিস্তানেরই বিপর্যয় ডেকে আনে। তারা সংখ্যাগুরু বাঙালির উপর যে জাতিগত নিপীড়ন ও নির্যাতন চালায় ২৪টি বছর তার সঙ্গে দক্ষিণ আফ্রিকার বর্ণবাদী শাসনের তুলনা করা চলে। তাই একুশে ফেব্রুয়ারির আন্দোলন বাহান্নর একুশে ফেব্রুয়ারিতেই থেমে থাকে না- সেটি ছিল একটি নতুন অধ্যায়ের সূচনা। যে রাজনৈতিক অধ্যায়টির পরিসমাপ্তি ঘটে ১৯৭১-এর ১৬ ডিসেম্বর স্বাধীন বাংলাদেশের অভ্যুদয়ের মধ্য দিয়ে।
গণতন্ত্র সম্পর্কে পাঞ্জাবী শাসকদের কোনো ধারণা ছিল না। আর ধারণা যদি থেকেও থাকে তা হলেও গণতন্ত্রকে তারা ভয় করত— মৃত্যুর মতো ভয়। পূর্ব বাংলার মানুষ ব্রিটিশ আমলাতান্ত্রিক শাসন দেখেছে, ৪৭-এর পর দেখতে লাগল পাকিস্তানী আমলাতন্ত্রের শাসন। ১৯৩৭ থেকে ৪৭ পর্যন্ত তারা যেটুকু সংসদীয় গণতান্ত্রিক শাসনের স্বাদ পেয়েছিল ৪৭-এর পর তাও হারাল। পরাজয়ের ভয়ে কেন্দ্রের ও প্রদেশের মুসলিম লীগ সরকার সাধারণ নির্বাচন এড়িয়ে যেতে লাগলেন। তারপর জনগণের দাবির কাছে নতি স্বীকার করে সরকার ১৯৫৪-তে পূর্ব বাংলায় সাধারণ নির্বাচন দিতে বাধ্য হয়। সেই নির্বাচনের ফলাফলের কথা আপনাদের মধ্যে যাঁরা প্রবীণ তাঁরা হয়তো অনেকেই জানেন। ২৩৭ মুসলিম আসলের মধ্যে ক্ষমতাসীন মুসলিম লীগ মাত্র নয়টি আসনে বিজয়ী হয় এবং সকল আসন পায় ফজলুল হক, মওলানা ভাসানী ও শহীদ সোহরাওয়ার্দীর নেতৃত্বে গঠিত বাঙালি জাতীয়তাবাদী শক্তি যুক্তফ্রন্ট। সেই ঐতিহাসিক নির্বাচনে ভাষা-আন্দোলনের প্রভাব ছিল একশ ভাগ।
কিন্তু পাকিস্তানী শাসকদের ষড়যন্ত্রও থেমে থাকল না এক মুহূর্তের জন্যে। রাতারাতি তারা প্রদেশে দাঙ্গা-হাঙ্গামা বাধিয়ে দিয়ে সম্পূর্ণ অন্যায়ভাবে মুখ্যমন্ত্রী ফজলুল হকের যুক্তফ্রন্ট সরকারকে বরখাস্ত করে। শুধু তাই নয়। বিশিষ্ট বাঙালি নেতাদের তারা জেলে ঢোকায়। তা ছাড়া বাংলা ভাষা ও সংস্কৃতির বিরুদ্ধেও ষড়যন্ত্র অব্যাহত রাখে। তারা জানত শারীরিকভাবে এই বিশাল জনগোষ্ঠীকে নিশ্চিহ্ন বা ধ্বংস করা যাবে না। তাই সাংস্কৃতিকভাবে বাঙালিকে ধ্বংস করার পথ খুঁজে বের করতে থাকে। যখন পাকিস্তানবাদীরা দেখল যে বাংলাকে অন্যতম রাষ্ট্রভাষা করতে হবেই তখন তারা বাংলা ভাষাটা ধ্বংস করার অপচেষ্টা চালায়। একটি দৃষ্টান্ত দেয়া যায়। একুশের আন্দোলনের মাত্র এক মাসের মধ্যে Pakistan Language Formula নামে এক পুস্তিকা প্রকাশ করেন একজন পাকিস্তানবাদী নেতা (নিশ্চয়ই কেন্দ্রীয় সরকারের মদদে)। তাঁর নাম মওলানা রাগীব আহসান, অবিভক্ত বাংলায় তিনি ছিলেন মুসলিম লীগের একজন এম.পি। তিনি লেখেন :
কেন্দ্রীয় সরকারের নীতি ও তাদের মনোভাবই ব্যক্ত হয়েছিল এই লেখায়। শুধু তাই নয়, ঔদ্ধত্য প্রকাশ করে তিনি আরও বলেন :
হাজার বছরের পুরনো একটি সমৃদ্ধ ভাষার বিরুদ্ধে, যে ভাষায় রয়েছে অমূল্য সাহিত্য-সম্পদ, যে ভাষার কবি ভূষিত হয়েছেন নোবেল পুরস্কারে, যে ভাষায় কথা বলে কোটি কোটি মানুষ, সেই ভাষার বিরুদ্ধে এমন জঘন্য ষড়যন্ত্র হতে পারে তা কেউ সহজে বিশ্বাস করবে না। কিন্তু পূর্ব বাংলায় হয়েছিল তাই।
তবে শত প্রতিকূলতার মধ্যেও বাঙালি কোনো অপশক্তির কাছেই নতি স্বীকার করতে জানে না; সে-শক্তি যারাই হোক। ব্রিটিশ ঔপনিবেশিক শাসকদের বিরুদ্ধে বাঙালি সূর্য- সন্তানদের ত্যাগ ও সংগ্রাম ছিল ভারতবর্ষে শীর্ষে। পাকিস্তানী আধা-ঔপনিবেশিক শাসকদের কাছে সে পরাভব বরণ করতেই পারে না। অব্যাহত সংগ্রামের ভেতর দিয়ে মাতৃভাষার রাজনৈতিক অধিকার সে প্রতিষ্ঠা করে। ১৯৫৬-র পাকিস্তানের সংবিধানে বাংলাকে অন্যতম রাষ্ট্রভাষার মর্যাদা দেয়া হয়। শহীদের রক্তদান সাৰ্থক হয়।
একুশের জাতীয়তাবাদী চেতনা বাঙালির মধ্যে অনির্বাণ ছিল একাত্তরের মুক্তিযুদ্ধ পর্যন্ত- অনির্বাণ থাকবে যতদিন পৃথিবীতে একজন বাংলাভাষী মানুষও বেঁচে থাকে। গণপ্রজাতন্ত্রী বাংলাদেশের একমাত্র রাষ্ট্রভাষা বাংলা, মূল সংবিধান প্রণীত হয়েছে বাংলায়, যদিও তার একটি ইংরেজি ভাষ্যও রয়েছে। রাষ্ট্রীয় জীবনের সকল ক্ষেত্রে বাংলা প্রচলনের জন্য আমাদের সরকার ও জনগণের প্রচেষ্টা অব্যাহত রয়েছে। আমার জানা মতে, গত তিরিশ বছরে অভ্যন্তরীণ কাজকর্মে বাংলাদেশের কোনো রাষ্ট্রপ্রধান ও সরকার প্রধান সরকারি কাগজপত্রে বাংলা ছাড়া ইংরেজিতে সাক্ষর করেননি। [প্রচণ্ড হাতে তালি ]
শিক্ষার উন্নতির সঙ্গে ভাষার উন্নতি ওতপ্রোতভাবে জড়িত। বাংলাদেশে উচ্চতম পর্যায় পর্যন্ত শিক্ষার মাধ্যম বাংলা। তবে উচ্চশিক্ষার ক্ষেত্রে বড় সমস্যা মাতৃভাষায় বিজ্ঞানের বইপত্রের অভাব। এ ক্ষেত্রে বাংলা একাডেমীসহ বিভিন্ন প্রতিষ্ঠান ও ব্যক্তি কাজ করছেন। তবে কাজের গতি খুব মন্থর। অর্থের অভাব যতটা না তার চেয়ে বেশি অভাব যোগ্য অনুবাদকের। এ প্রসঙ্গে দুঃখের সঙ্গে স্বীকার করতেই হচ্ছে যে, শিক্ষার মান আজ খুব নিচে নেমে গেছে। তা ছাড়া একটি শ্রেণীর মধ্যে অতিরিক্ত ইংরেজিপ্রীতি লক্ষ্য করা যাচ্ছে। একটু অবস্থাপন্ন মধ্যবিত্ত পরিবারের ছেলেমেয়েদের ইংরেজি মাধ্যমে পড়ানোর প্রবণতাও ক্রমবর্ধমান। বিষয়টি একুশের চেতনাকে ম্লান করে।
যে এয়ারলাইনস-এ আমি কলকাতায় এসেছি তার নাম বিমান। যে ব্যাংক থেকে আমি ডলার কিনেছি তার নাম পূবালী ব্যাংক। আমাদের অন্যান্য ব্যাংকের নাম সোনালী, অগ্রণী, জনতা, রূপালী, উত্তরা প্রভৃতি। আমাদের তেল কোম্পানীগুলোর নাম পদ্মা, মেঘনা ও যমুনা। স্বাধীনতার আগে আমাদের ইনসিওরেন্স কোম্পানীগুলোর নাম ছিল ইংরেজিতে পরে সেগুলোর নামকরণ হয় তিস্তা বীমা, সুরমা বীমা, রূপসা বীমা প্রভৃতি। আমাদের রেডিও-র নাম “বাংলাদেশ বেতার’। তবে টেলিভিশন এখনও রয়ে গেছে। আপনাদের দূরদর্শনের মতো একটা বাংলা নামকরণ আবশ্যক হয়ে পড়েছে। ভারত ও পাকিস্তানের মতো আমাদের মুদ্রার নাম ‘রূপী’ নয়, স্বাধীনতার আগে তাই ছিল। এখন আমাদের মুদ্রার নাম ‘টাকা’। বাংলার মানুষ যুগ যুগ ধরে মুদ্রাকে টাকাই বলে। এসবই একুশের ফসল। চট করে এ সব বিষয়কে খুব ছোট ব্যাপার মনে হতে পারে, কিন্তু একটু চিন্তা করে দেখলে এ সবেরও তাৎপর্য বিরাট একটি জাতির জীবনে।
মাতৃভাষার জন্য আমাদের তরুণরা জীবন দিয়েছেন। কিন্তু আমাদের দেশের অর্ধেকের বেশি মানুষ আজও মাতৃভাষা পড়তে ও লিখতে জানে না। আমাদের রাষ্ট্রের মানুষ বাংলা সাহিত্যের বই পড়তে অক্ষম। আমাদের রাষ্ট্রের এটি বড় ব্যর্থতা। এ ব্যর্থতা মোচনের উদ্যোগ চলছে। একদিন নিশ্চয়ই, তা যত দেরিতেই হোক, আমাদের এক শ ভাগ মানুষ শুধু অক্ষরজ্ঞানসম্পন্ন নয় শিক্ষিত হয়ে উঠবে। পড়তে পারবে তারা তাদের মাতৃভাষায় লেখা বইপত্র।
জেলা আদালতগুলো পর্যন্ত মামলার রায় বাংলায় লেখায় বাধা নেই, তবে উচ্চ আদালতে জেরা ইত্যাদি বাংলায় হলেও রায় শুধু ইংরেজিতে দেয়াই বিধেয়। সরকারি অসরকারি অফিসের সকল কাজ বাংলাতেই হয়। আমরা উপমহাদেশের বিভিন্ন ভাষাভাষী মানুষ দীর্ঘদিন ইংরেজ ঔপনিবেশিক শাসনের অধীনে ছিলাম। এর মধ্যে এখন ধাক্কা লেগেছে বিশ্বায়নের। এই অবস্থায় ইংরেজির চাপ অগ্রাহ্য করে স্বাজাত্যবোধ বজায় রাখা ও মাতৃভাষায় দৈনন্দিন জীবনের যাবতীয় কাজকর্ম সম্পন্ন করা কঠিন বৈকি!
একুশ আমাদের সাহিত্য ও শিল্পকলার উপর যে প্রভাব ফেলেছে তা সীমাহীন। সে- সম্পর্কে সংক্ষেপে কিছু বলা সম্ভব নয়। একুশ আমাদের লেখকদের অধিকতর আধুনিক ও সেক্যুলার হতে অনুপ্রাণিত করেছে। সাহিত্যিকদের মধ্যপ্রাচ্যপ্রীতি দূর করেছে। একুশের পর থেকে আমাদের মূলধারার সাহিত্যে দ্বি-জাতিতত্ত্বীয় ভাবধারা নিশ্চিহ্ন হয়ে গেছে, তাতে সাম্প্রদায়িকতার চিহ্নমাত্র খুঁজে পাওয়া যাবে না। কিন্তু তার অর্থ এই নয় যে রাষ্ট্র ও সমাজ থেকে আমরা সাম্প্রদায়িকতা সম্পূর্ণ দূর করতে পেরেছি। উপমহাদেশের কোথাও তা সম্ভব হয়নি। আপনারাও তা পারেন নি। আপনারা নিজেরা যতই নিজেদের ধর্মনিরপেক্ষ বলুন না কেন। তবে শুভবুদ্ধিসম্পন্ন মানুষ অব্যাহতভাবে সাম্প্রদায়িকতার বিরুদ্ধে লড়াই করছেন। আপনাদের এখানেও করছেন, আমাদের ওখানেও করছেন। পঞ্চাশ বছরে বাংলাদেশের সাহিত্যের যথেষ্ট অগ্রগতি হয়েছে, তা সত্ত্বেও আত্মতৃপ্তির কোনো অবকাশ নেই। এখনো আমাদের অনেক কাজ বাকি। স্বাধীন দেশের নাগরিক হিসেবে আমাদের অনেক দূর যেতে হবে। সাম্প্রতিক বছরগুলোয় আমাদের সাহিত্যের সৃষ্টিশীল ও মননশীল দু’ক্ষেত্রেই উল্লেখযোগ্য কিছু কাজ হয়েছে। তবে বাংলাদেশের সাংবাদিকতায় অগ্রগতি হয়েছে অসামান্য। আমাকে দয়া করে এ ব্যাপারে একটুখানি আত্মপ্রশংসার সুযোগ দেবেন। বাংলাদেশের দৈনিকগুলো আপনারা পান না। যদি পেতেন তা হলে লক্ষ্য করতেন আমাদের মূলধারার কাগজগুলোর মান বেশ উঁচু। আমি অবশ্যই ইংরেজি পত্রিকাগুলোর কথা বলছি না। আমাদের বাংলা কাগজের প্রতিবেদন এবং সম্পাদকীয় উপসম্পাদকীয় নিবন্ধগুলো লেখা হয় প্রমিত বাংলায়। আমাদের ভাষা আপনাদের ভাষার চেয়ে একটু ভিন্ন এবং উন্নত। আমাদের দেশ ছোট এবং দরিদ্র তাই আমাদের কোনো ভাল জিনিসও অন্যের চোখে পড়ে না। পড়লেও তার প্রশংসা করা হয় না।
গতবার থেকে আমাদের অহংকারের দিন একুশে ফেব্রুয়ারি ‘আন্তর্জাতিক মাতৃভাষা দিবস’ হিসেবে পৃথিবীর সকল দেশে পালিত হচ্ছে। এই দিনটির আন্তর্জাতিক স্বীকৃতি আমাদের জন্য কম শ্লাঘার ও গৌরবের ব্যাপার নয়। আমাদের দেশপ্রেমিকদের আত্মদান বিশ্বের মানুষের শ্রদ্ধা ও স্বীকৃতি অর্জন করেছে।
আপনারা আমার প্রীতি সালাম ও শ্রদ্ধা গ্রহণ করুন। ধন্যবাদ।*

কলকাতা বইমেলা ২০০২-এ অনুষ্ঠিত ‘বাংলাদেশ দিবস’-এ ‘একুশের সুবর্ণ জয়ন্তী’ শীর্ষক সেমিনারে উপস্থাপিত মূল প্রবন্ধ। নিবন্ধটি সম্পূর্ণ অথবা ঈষৎ সংক্ষিপ্ত আকারে পশ্চিমবঙ্গ, ত্রিপুরা ও আসামের প্রধান বাংলা দৈনিকগুলোর সম্পাদকীয় অথবা সাময়িকীর পাতায় প্রকাশিত হয়চৈনিক সভ্যতা পাঁচ হাজার বা সাত হাজার বছরের অথবা আরো বেশি প্রাচীন। কিন্তু সকল সভ্যতারই উত্থান, বিকাশ ও পতন ঘটে। এক সময়ের সভ্য সমাজ অন্য সময়ে ধ্বংসের প্রান্তে উপনীত হয়। তখন আবার নতুন সভ্যতা নির্মাতাদের আবির্ভাবের প্রয়োজন হয়। কমিউনিস্ট বিপ্লব-পূর্ব, বিশেষ করে প্রজাতন্ত্র-পূর্ব, চীনের এক মহান সভ্যতা ও সমাজের নির্মাতা কনফুসিয়াস। তিনি প্লেটো বা ইমানুয়েল কান্টের মতো ‘বিশুদ্ধ’ দার্শনিক ছিলেন না, তিনি ছিলেন একজন মহাজ্ঞানী- প্রধানত একজন লোক-শিক্ষক। তাঁর কর্ম, চিন্তাধারা ও উপদেশসমূহই তাঁর দর্শন। তাঁর জীবন থেকে তাঁর দর্শনকে পৃথক করার উপায় নেই। জীবন ও জগৎ যতোদূর সম্ভব আদর্শরূপে গড়ে তোলার জন্য যে-সকল উপায় তিনি গভীরভাবে চিন্তা করে খুঁজে বের করেছিলেন সেগুলোই তাঁর মহান শিক্ষা ও দর্শন।
কনফুসিয়াসের শিক্ষা তিনটি প্রধান ধারায় প্রবাহিত : নৈতিক, বুদ্ধিবৃত্তিক ও ধর্মীয়। যদিও এগুলোর মধ্যে তাঁর নৈতিক শিক্ষাই চৈনিক সমাজের ওপর সবচেয়ে গভীর প্রভাব বিস্তার করে। বুদ্ধিবৃত্তিক বা ইনটেলেকচুয়াল শিক্ষা তাঁর নৈতিক শিক্ষার একটুখানি নিচের ধাপ মাত্র। তাঁর ধর্মীয় শিক্ষা হলো তাঁর নৈতিক ও বুদ্ধিবৃত্তি শিক্ষার এক সমন্বিত আধ্যাত্মিক রূপ।
পূর্ব চীনের সানদঙ প্রদেশের একটি অঞ্চলের নাম লূ। এই লু-এর রাজধানী কু-ফু নগরীর নিকটবর্তী কেউই এলাকায় খ্রিস্টপূর্ব ৫৫১ অব্দে কনফুসিয়াসের জন্ম। তাঁর পিতামহের অবস্থা ভালো না থাকলেও, তাঁর পিতা শু নিয়াঙহে সম্মানিত ব্যক্তি ছিলেন, তাঁর পদবী ছিলো ‘সিটি মেজর’। তাঁর মা য়েঙ চেং-সাই ছিলেন বিদূষী ও নির্মল চরিত্রের অধিকারী। যখন কনফুসিয়াসের বয়স মাত্র দু-তিন বছর তখন তাঁর পিতা মারা যান। কনফুসিয়াসের চৈনিক নাম কোঙ কিউ বা কোঙ ঝোঙনি। স্বদেশের তিনি কোঙ ফূ-জু বলে পরিচিত যার অর্থ ‘কোঙ এর মহাশিক্ষক’। কোঙ ফু-জু লাতিন ভাষায় হয়েছে কনফুসিয়াস।
অল্প বয়সেই তিনি সিদ্ধান্ত নেন যে জ্ঞান অর্জন ও বিতরণ করেই তিনি জীবন কাটিয়ে দেবেন। যৌবনের শুরুতেই তিনি প্রাচীন জ্ঞান সংগ্রহ ও বিচার বিশ্লেষণে মন দেন। ১৯ বছর বয়সে তিনি বিয়ে করেন এবং সরকারি চাকরিতে যোগ দেন। নানা রকমের পদে তিনি কাজ করেন। কখনো সরকারি গুদাম-রক্ষক, কখনো হিসাব-রক্ষক, কখনো আয়কর কর্মকর্তা প্রভৃতি। তা ছাড়া ‘রু’ নামে একটি চাকরি করেছেন যার কাজ হলো মানুষের জন্ম-মৃত্যুর হিসাব রাখা। তার মধ্যে তিনি ‘ছয়-কলা’য় পারদর্শী হয়ে ওঠেন। এই ছয়- কলা হলো : সদাচারণ, সংগীত, ধনুর্বিদ্যা, শকট চালনা, সাহিত্যচর্চা ও অংক শাস্ত্র।
কয়েক বছর চাকরি করার পর তিনি ইস্তাফা দিয়ে শিক্ষকতায় নিয়োজিত হন। দেশের নানা এলাকা পরিভ্রমণ করেন। তরুণদের মধ্যে তাঁর জ্ঞান বিতরণ করতে থাকেন। সামন্তবাদী সমাজে ধনী-দরিদ্রের ব্যবধান ছিল বিস্তর। তাঁর শিক্ষার্থীদের মধ্যে সমাজের নিচের স্তরের মানুষও থাকতো। তিনি ঘোষণা করেন : ‘শিক্ষার-ক্ষেত্রে কোনো বৈষম্য ও উচু-নিচু ভেদাভেদ নেই। সকলেরই রয়েছে মেধা অনুসারে শিক্ষার সমান অধিকার।
কনফুসিয়াসের জ্ঞান ও প্রজ্ঞার কথা চারদিকে ছড়িয়ে পড়ে। রাজার দৃষ্টিও তিনি আকর্ষণ করেন। প্রথমে তিনি ব্লু-এর রাজপ্রাসাদে এক বড় কর্মকর্তা নিযুক্ত হন। তারপর পূর্তমন্ত্রী এবং অস্থায়ী প্রধানমন্ত্রী। কিন্তু নানা ব্যাপারে শাসকের সঙ্গে তার মতানৈক্য ও দেখা দেয়ায় তিনি রাজকার্য ছেড়ে দিয়ে শিষ্যদের নিয়ে গোটা দেশ ভ্রমণে বেরোন। বিভিন্ন রাজ্যের শাসকগণ তাঁকে সম্মান দিয়েছেন, কিন্তু তাঁর শিক্ষা গ্রহণ করেননি। ৪৭৯ খ্রিস্টপূর্ব অব্দে লূ-তে তাঁর মৃত্যু হয়। মৃত্যুকালে তাঁর শিষ্য সংখ্যা ছিলো তিন হাজার। কিন্তু হাজারখানেক বছরের মধ্যে চীনের কোটি কোটি মানুষ তার অনুসারী হয়।
কনফুসিয়াসের মৃত্যুর পর তাঁর ছাত্ররা তাঁর বাণী আর শিক্ষাপ্রণালীকে গ্রন্থভুক্ত করার উদ্যোগ নেন। আজ ‘কনফুসিয়াসের এনালে’ বলে যে গ্রন্থগুলো প্রচলিত সেগুলোর কোনোটিই যে তাঁর নিজের সঙ্কলিত, সে প্রমাণ নেই। বর্তমানে প্রচলিত তাঁর কুড়িটি গ্রন্থ মোট ৪৯৬টি অধ্যায়ে বিভক্ত। এগুলোতে তাঁর সামাজিক, ধর্মীয়, নৈতিক, রাজনৈতিক, শিল্পকলা বিষয় আর অন্যান্য দর্শন সঙ্কলিত। ধীরে ধীরে এইসব মৌলিক তত্ত্বের প্রচুর পরিমাণে টীকা ভাষ্য ব্যাখ্যা রচিত হয়েছে বিভিন্ন পণ্ডিতের দ্বারা। আর সে কারণেই কনফুসীয় সাহিত্যের পরিমাণ বিপুল।
পন্ডিতমহলে অনুমোদিত কনফুসিয়াসবাদের তেরটি গ্রন্থ রয়েছে। এগুলো হলো :

জীবনের শেষ দিকে কনফুসিয়াস তাঁর নিজের লু-রাজ্যের এক বছরওয়ারী ইতিহাস রচনায় হাত দিয়েছিলেন। ওই ইতিহাসে খ্রিস্টপূর্ব ৭২২ থেকে খ্রিস্টপূর্ব ৪৮১ অব্দের ধারাবাহিক ঘটনার বর্ণনা আছে। এই গ্রন্থটির নাম ‘বসন্ত ও শরৎ বিষয়ক গ্রন্থ’। উল্লেখ করা যেতে পারে, খ্রিস্টপূর্ব ৭৭০ থেকে খ্রিস্টপূর্ব ৪৭৬ অব্দ ছিলো লু-রাজ্যের ‘বসন্ত ও শরৎ যুগ’।
যদিও চীনের সভ্যতা ও সংস্কৃতি হাজার হাজার বছরের পুরনো এবং অত্যন্ত সমৃদ্ধ, তবু যেকালে কনফুসিয়াসের জন্ম, তখন চীনের সামাজিক-রাজনৈতিক অবস্থা ছিল বিশৃঙ্খল। তখন চীন ছিল নামেমাত্র অখন্ড এক দেশ, যেখানে নামেমাত্র একজন সম্রাট ছিলেন। বিভিন্ন সামন্তরাজাদের অধীনে একেক অঞ্চলে, একে রাজ্যে এক ধরনের দ্বৈতশাসন ছিল প্রচলিত। প্রজাদের দুর্দশার ছিল না অন্ত। স্বৈরশাসকরা সাধারণ মানুষকে শোষণ-নিপীড়ন করে বিলাসী জীবনযাপন করতো। পুরনো মূল্যবোধ থেকে সাধারণ মানুষও সরে গিয়েছিল দূরে। সমাজে ছিল না লেশমাত্র ন্যায়নীতি। তাই নীতিভ্রষ্ট সাধারণ মানুষের সীমাহীন দুঃখে পীড়িত হন কনফুসিয়াস। তিনি সমাজে শান্তি-শৃঙ্খলা এবং ব্যক্তিজীবন আর পরিবারে সুখসমৃদ্ধি ফিরিয়ে আনতে শুরু করেন নীতিজ্ঞান প্রচারের কাজ।
কনফুসিয়াসকে একজন ধর্মগুরু বলে গণ্য করা হলেও, বস্তুত তিনি তা নন। তিনি নিজেও সে-দাবি করেননি। অতিজাগতিক বা দৈব ব্যাপারে তিনি অতি অল্পই আলোচনা করেছেন। পরকাল প্রসঙ্গেও তাঁর বিশেষ উৎসাহ ছিল না। তিনি ছিলেন ধর্মনিরপেক্ষ নীতিবাদী দার্শনিক। ব্যক্তি, সমাজ ও রাষ্ট্রের কল্যাণ সাধনই ছিলো তাঁর জীবনের মূল ব্রত। তিনি তাঁর পূর্ববর্তীদের নীতিশাস্ত্র অধ্যয়ন করে সেগুলোর ভিত্তিতেই তাঁর নিজস্ব দর্শন প্রচার করেন। যদিও তিনি বিনয়ের সঙ্গে দাবি করেন যে, তিনি কোনো নতুন দর্শনের স্রষ্টা নন। পুরনো দার্শনিক মতবাদের প্রচারক মাত্র। মানুষের সদাচারণের ওপরই তিনি সবচেয়ে বেশি গুরুত্ব দিয়েছেন। চীনের মানুষকে তিনি উপহার দেন এক পূর্ণাঙ্গ জীবনব্যবস্থা।
কনফুসিয়াস ছিলেন মূলতঃ মানবতাবাদী দার্শনিক। প্রাচীনকালে যখন নানা রকম দেবদেবীর মাহাত্ম্যে মানুষ থাকতো মুখর, অতিপ্রাকৃতিক শক্তির বন্দনায় মানুষ পেতো অপার আনন্দ, তখন কনফুসিয়াস মানুষের মহত্ত্ব প্রচারে আবির্ভূত হন। তাঁর মতে, ‘সর্বোত্তম মানুষ’ প্রধানত দুটো গুণের অধিকারী, একটি ‘ জেন’ (Jen) আর অপরটি ‘ই’) (Yi)। ‘জেন’ হলো অপরের প্রতি ভালোবাসা ও মমত্ববোধ। ‘ই’ গুণের অর্থ হলো সদাচারণ ও ন্যায়পরতা। তিনি বলেছেন, ‘জেন’ যদিও সকল মানুষের প্রতি ভালোসাকে বোঝায় কিন্তু এটির উৎপত্তি পিতামাতার প্রতি ভালোবাসা ও ভক্তি থেকে যার নাম দিয়েছেন তিনি ‘পূর্ব পুরুষ পূজা’। কনফুসিয়াসের আগে চীনের সমাজে এই পুর্বপুরুষ পূজার প্রথা প্রচলিত থাকলেও, পরিবারের প্রতি আনুগত্য, পিতামাতার প্রতি ভক্তি আর প্রেমের ওপর তিনি তাঁর পূর্ববর্তী শিক্ষকদের চাইতে অনেক বেশি জোর দিয়েছেন।
সব ধরনের সামাজিক প্রতিষ্ঠানের মধ্যেও কনফুসিয়াস পরিবারকেই সবচেয়ে বেশি গুরুত্ব দিয়েছেন। তিনি ঘোষণা করেন, পরিবারই নৈতিক শিক্ষার প্রাথমিক প্রতিষ্ঠান। পরিবারই ব্যক্তি ও সমাজের মধ্যে সেতুবিশেষ। অবশ্য তাঁর আগেও চীনদেশে অর্থনৈতিক, সামাজিক ও রাজনৈতিক ব্যাপারে পরিবারের ভূমিকা ছিলো গুরুত্বপূর্ণ।
কনফুসিয়াসের মতে, সমাজে প্রধানত পাঁচ ধরনের মানবিক সম্পর্ক বিদ্যমান। যেমন, ১. পিতা-পুত্রের প্রেমের সম্পর্ক, ২. শাসকের সঙ্গে প্রজার ন্যায়বিচারের সম্পর্ক, ৩. স্বামী-স্ত্রীর দাম্পত্য প্রেম ও পৃথক দায়িত্বের সম্পর্ক, ৪. জ্যেষ্ঠ ও কনিষ্ঠের মধ্যকার প্রীতি ও ভালোবাসার সম্পর্ক, এবং ৫. বন্ধুদের মধ্যে বিশ্বাস ও আস্থার সম্পর্ক। এই পাঁচ ধরনের সম্পর্কের তিনটিই পরিবারে বিদ্যমান। প্রত্যেকেই যদি তাদের দায়িত্ব আর অন্যের প্রতি করণীয় সম্পর্কে সচেতন থাকে তা হলে শুধু পরিবারেই নয়, সমাজে ও রাষ্ট্রে সুখশান্তি নিশ্চিত হতে পারে বলে কনফুসিয়াস মনে করতেন।
কনফুসিয়াসের জীবনকালে চৌ বংশীয়রা ছিলেন চীনের শাসনকর্তা। চৌ শাসনকর্তারা তাঁর শিক্ষাকে রাষ্ট্রীয়ভাবে কোনো মর্যাদা দেননি। কনফুসিয়াস নিজে রাষ্ট্রীয় জীবনে তাঁর দর্শনের প্রয়োগ দেখে যেতে পারেননি। তাঁর মৃত্যুর পর তাঁর শিক্ষা অতি দ্রুত জনপ্রিয়তা অর্জন করে শুধু সাধারণ মানুষ নয়, শাসকদের কাছেও তাঁর দর্শন ব্যাপকভাবে গৃহীত হয়। কিন্তু খ্রিস্টপূর্ব ২২১ অব্দে চি’ইন রাজবংশের শাসকদের আবির্ভাব ঘটলে কনফুসিয়াসের মতবাদ রাষ্ট্রীয় নিপীড়নের শিকার হয়। প্রথম চি’ইন সম্রাট শি হুয়াং তি-র শাসনকালে কনফুসিয়াসবাদ নির্মূল করার জন্য যাবতীয় উদ্যোগে নেয়া হয়। তাঁর সমর্থকদের হত্যা পর্যন্ত করা হয়। তাঁর মতবাদসংক্রান্ত প্রায় যাবতীয় গ্রন্থ পুড়িয়ে ফেলা হয়। কিন্তু শাসকদের এই উন্মত্ততায় কনফুসিয়াসের দর্শনের বিশেষ ক্ষতি হয়নি, সাধারণ মানুষের মন থেকে তা মুছে ফেলা সম্ভব হয়নি। চিইন রাজবংশের পতনের পর দীর্ঘদিন চীন শাসন করেছেন হান বংশীয় শাসকরা। তাঁদের রাজত্বকাল ছিলো সোয়া চারশো বছর অর্থাৎ খ্রিস্টপূর্ব ২০৬ অব্দ থেকে ২২০ খ্রিস্টাব্দ পর্যন্ত স্থায়ী। হান শাসকরা কনফুসিয়াসবাদকে চীনের রাষ্ট্রীয় দর্শন বলে ঘোষণা দেন। তখন থেকেই রাষ্ট্রীয় আনুকূল্যেই শুধু নয়, ব্যক্তিগত পর্যায়েও কনফুসিয়াসের চিন্তাধারার ব্যাপকভাবে চর্চা হতে থাকে যা অব্যাহত থাকে এ শতকের দ্বিতীয় দশকে চীন প্রজাতন্ত্র প্রতিষ্ঠার আগ পর্যন্ত। কনফুসিয়াসের পরবর্তীকালে চীনে তাওবাদ আর বৌদ্ধধর্মের প্রসারের পরেও তাঁর জনপ্রিয়তা ক্ষুণ্ণ হয়নি।
গত দু’হাজার বছর ধরে চীনের প্রশাসনব্যবস্থা পৃথিবীব্যাপী প্রশংসিত হয়েছে। এই সময়সীমার ভেতরে চীনই ছিলো পৃথিবীতে সব থেকে সুশাসিত ভূখণ্ড। দু’হাজার বছরের মধ্যে অল্প কিছু সময় বাদে প্রায় সমস্ত সময় জুড়েই সে-দেশের প্রশাসনিক কাঠামো ও দক্ষতা ছিল অত্যন্ত সুদৃঢ় ও সুশৃঙ্খল।
চীনে অসাময়িক কর্মকর্তা নিয়োগের জন্য এক কঠোর প্রতিযোগিতামূলক পরীক্ষা ব্যবস্থার প্রচলন করা হয় শত শত বছর আগে। আমলা নিয়োগের এই প্রক্রিয়ায় (পরীক্ষায়) পরীক্ষার্থীকে কনফুসিয়াসীয় চিন্তাধারায় অবশ্যই পারদর্শী হতে হতো। আর এইভাবে চীনের শক্তিশালী আমলাতন্ত্র প্রতিষ্ঠার পেছনে কনফুসিয়াসের শিক্ষা অসামান্য কাজ করেছে। কনফুসিয়াস শুধু দার্শনিক ছিলেন না, ছিলেন সমাজ ও রাজনীতিরও একজন মহান সংস্কারক। আত্মশুদ্ধি আর আত্মউন্নতির ওপরই তিনি সবচেয়ে বেশি জোর দিয়েছেন।
১২৪ খ্রিস্টাব্দে চীনে জাতীয় বিশ্ববিদ্যালয় প্রতিষ্ঠিত হয়। সেই বিশ্ববিদ্যালয়ের পাঠ্যবিষয় হিসেবে কনফুসিয়াসের মতবাদকে অবশ্যপাঠ্য করা হয়। দর্শন, শিক্ষা, সমাজ, রাজনীতি, বিজ্ঞান, শিল্পকলা ও ধর্মীয় বিষয়ে কনফুসিয়াস হয়ে ওঠেন তখন থেকেই প্রাতিষ্ঠানিক শিক্ষার্থীদের আলোচনার কেন্দ্রবিন্দু। কনফুসিয়াসের জনপ্রিয়তার অন্যতম লক্ষ্য তাঁর সারল্য, কেননা তিনি মানুষকে এমন কোনো শিক্ষা দেননি যা পালন করা তার পক্ষে কঠিন।
নির্মল চরিত্র গঠনের ওপর তিনি জোর দিয়েছেন সবচেয়ে বেশি। তাঁর মতবাদে আটটি ব্যাপারে গুরুত্ব দেয়া হয়েছে আর সেগুলো হলো :
১. কোনো বস্তু ও বিষয়ে অনুসন্ধিৎসা, ২. জ্ঞানের প্রসার ঘটানো, ৩. আন্তরিক ইচ্ছাশক্তি, ৪. মনের শুদ্ধিকরণ, ৫. ব্যক্তিগত জীবনে নীতির অনুশীলন, ৬. পরিবার নিয়ন্ত্রণ, ৭. রাষ্ট্রীয় আইন-শৃঙ্খলা রক্ষা, এবং ৮. পৃথিবীতে শান্তি স্থাপন। এসবই জাগতিক বিষয়। তবে কনফুসিয়াসবাদে রয়েছে কিছু ধর্মীয় ও অধিবিদ্যার বিষয়ও। সবকিছুর উর্ধে কনফুসিয়াস জোর দিয়েছেন সাধুতা ও সরলতার ওপর। যে ব্যক্তি সৎ ও সরল সে নিজেকে ‘সর্বোত্তম মানুষ’ রূপে গড়ে তুলতে পারে এবং সে অপরের চরিত্র বিকাশেও রাখতে পারে ভূমিকা। কনফুসিয়াসের প্রধান অনুসারী, চীনের আর একজন শ্রেষ্ঠ দার্শনিক মেনসিয়াস (খ্রিস্টপূর্ব ৩৭১-২৮৯) কনফুসিয়াসের সাধুতা ও সারল্যের মতবাদকে বিস্তারিতভাবে ব্যাখ্যা করেছেন। তিনি কনফুসিয়াসবাদকে আরো প্রসারিত করেছেন। মেনসিয়াস বলেছেন, মানুষ মূলতঃ ভালো, তবে তার স্বভাবের আরো উৎকর্ষ সাধন করতে হলে গভীর অনুশীলন ও চর্চার মাধ্যমেই সেটা করা সম্ভব। অন্যদিকে কনফুসিয়াসের আরেক শিষ্য সু-জু’র মতে, মানুষ মূলত মন্দ; কিন্তু সে অনুশীলনের মাধ্যমে শ্রেষ্ঠত্ব অর্জন করতে পারে। শিষ্টাচার অনুশীলন, আচার অনুশীলন, সঙ্গীতের চর্চা, আইনানুগত্য ইত্যাদির মাধ্যমে মানুষ ভালোত্ব অর্জন করে। যাহোক, কনফুসিয়াসের শিষ্যদের সবাই ব্যক্তির নৈতিক উৎকর্ষ সাধন, সামাজিক শান্তি-শৃঙ্খলা প্রতিষ্ঠা আর রাজনৈতিক সংস্কারের ওপর জোর দিয়েছেন।
কনফুসিয়াসের রাষ্ট্রীয় দর্শন অত্যন্ত উদার। তিনি বলেছেন, রাষ্ট্র হবে বিশাল একটি পরিবারের মতোই। পরিবারের প্রধান যেমন স্নেহ-ভালোবাসায় সকল সদস্যের শ্রদ্ধা অর্জন করেন, তেমনি সরকার ও রাষ্ট্রের প্রধানদেরও হতে হবে উদার ও স্নেহশীল। কনফুসিয়াসের রাষ্ট্রনীতিতে নিষ্ঠুরতার কোনো স্থান নেই। রাষ্ট্রশক্তি প্রজাপীড়ন করবে, সেটা তিনি মোটেই অনুমোদন করেননি। রাজার লক্ষ্য হবে রাজ্যের ও প্রজার অব্যাহত কল্যাণসাধন। যেমন একজন পিতা তাঁর সন্তানসন্ততির মঙ্গলের জন্য চেষ্টা করেন। কনফুসিয়াসের রাষ্ট্রীয় দর্শন চীনে সামন্তবাদ পতনের কারণ হয়ে দাঁড়ায় এবং একধরনের ‘শ্রেণীহীন সমাজ’ প্রতিষ্ঠায় সহায়তা করে।
কনফুসিয়াস অত্যন্ত জোর দিয়েছেন সুশাসন ও ভালো সরকারের উপর। এ সম্পর্কে প্রচলিত রয়েছে একটি কাহিনী। একদিন তিনি তাঁর শিষ্যদের নিয়ে ঘোড়ার গাড়িতে পার্বত্য এলাকার অরণ্যের ভেতর দিয়ে যাচ্ছিলেন। বনের একেবারে ভেতরে তিনি দু’একটি বাড়িঘর দেখতে পেলেন। কৌতুহলবশত সেখানে গিয়ে তিনি দেখেন এক মহিলা কাঁদছে। কারণ জিজ্ঞেস করায় মহিলা বলল যে তার চাচা, পিতা এবং অল্প আগে তার পুত্রকে বাঘে হত্যা করেছে। শুনে তিনি বললেন, এই বনের মধ্যে বাস করলে তো বাঘ-ভালুতে মারবেই। তিনি পরামর্শ দিলেন নিরাপদ লোকালয়ে চলে যাবার। শুনে মহিলা বলল, লোকালয়ের অবস্থা কি জঙ্গলের চেয়ে ভালো? সেখানে হানাহানি রক্তারক্তি তো জঙ্গলের চেয়ে বেশি। মহিলার এই কথা থেকে তিনি এক বড় সত্যের সন্ধান পেলেন। তিনি তাঁর শিষ্যদের বললেন, ‘শুনেছো, একটি স্বৈরশাসক বাঘের চেয়ে ভয়ঙ্কর। “A tyranical government is even more frightening than tigers.” সেই জন্যেই আমরা একটি ভালো সরকারের ওপর জোর দেই। “You see, my dear disciples, this is all the more reason why we should pursue a government of virtue for the country.” ভালো সরকার শুধু চীনের জন্য নয় পৃথিবীর সকল দেশের ক্ষেত্রেই প্রযোজ্য। পাশবিক স্বৈরশাসন কাকে বলে বাংলাদেশের মানুষ তা একাত্তরে প্রত্যক্ষ করেছে। ইয়াহিয়া খান, টিক্কা খানরা যে উম্মত্ত বাঘের চেয়ে বেশি ভয়ঙ্কর ছিলো তা বাঙালিদের চেয়ে ভালো কেউ জানে না। সুন্দরবনের বাঘ বছরে পাঁচ দশ জন মানুষ হত্যা করে, ইয়াহিয়া-টিক্কা-ফরমান আলিরা মিনিটে দশ বিশজন হত্যা করতো।
কনফুসিয়াসের নীতি অনুসারে শাসনকর্তা হতে হবে নীতিবাদী। তিনি রাজ্য চালাবেন নৈতিকতার ভিত্তিতে, বল প্রয়োগের মাধ্যমে নয়। তাঁর মতে, একজন ভালো ও নীতিবাদী শাসকই ভালো আইন প্রণয়ন করতে পারেন। শাসককে হতে হবে সুশিক্ষিত ও চিন্তাশীল। মানুষকে যতদূর সম্ভব বেশি ব্যক্তিস্বাধীনতা দিতে হবে, যাতে সে উৎকর্ষ অর্জনের সুযোগ পায়। প্রজার অপরাধের শাস্তিও হতে যতদূর সম্ভব লঘু
কনফুসিয়াসের রাজনৈতিক দর্শনে গণতান্ত্রিক চেতনার প্রকাশ ঘটেছিল। তিনি বিশ্বাস করতেন যে, রাজা ঈশ্বরের নন, বরং পুরোমাত্রায় জনসাধারণেরই প্রতিনিধি। কনফুসিয়াসের যোগ্যতম ও প্রধান অনুসারী মেনসিয়াস ঘোষণা করেছেন, মানুষই সবকিছুর মানদণ্ড। প্রথমেই মানুষের স্থান, তারপরে রাষ্ট্র এবং সবশেষে শাসক। শাসকের গুরুত্বই সবচেয়ে কম। রাজতন্ত্র একটি প্রতিষ্ঠান মাত্র, তার সঙ্গে ঈশ্বরের কোনো সম্পর্ক নেই। যদি কোনো রাজা সুশাসন করতে ব্যর্থ হয় তাহলে তার আর রাজা থাকার অধিকার নেই। কুশাসকের বিরুদ্ধে বিপ্লব ঘটানোর সম্পূর্ণ অধিকার প্রজার রয়েছে। কনফুসিয়াসপন্থীদের মতে, প্রজাদের ইচ্ছারই প্রতিফলন ঘটাতে হবে শাসন কাজে, এখানে রাজার ব্যক্তিগত ইচ্ছার গুরুত্ব অল্প। এই নীতিতে পুরোপুরি গণতন্ত্রেরই জয়গান উচ্চারিত হয়েছে, অস্বীকার করা হয়েছে রাজার দৈব-অধিকার। রাষ্ট্রবিজ্ঞানীদের ধারণা, কনফুসিয়াসদের এই নীতিই ১৯১১ সালে চীনে প্রজাতন্ত্র প্রতিষ্ঠায় সহায়তা করেছিল।
চীনের যে দক্ষ সিভিল সার্ভিসের কথা আগে উল্লেখ করা হয়েছে সেটা প্রকৃতপক্ষে কনফুসিয়াস পন্থীদেরই দান। চীনে সামাজিক ও রাজনৈতিক নেতৃত্ব গঠনে এই মতবাদ বড় ভূমিকা পালন করেছে। ধর্ম, বর্ণ, সামাজিক অবস্থান ও নারী-পুরুষ নির্বিশেষে যোগ্যতা অনুসারে যে কেউ যে-কোনো পদে নিয়োজিত হতে পারেন বলে কনফুসিয়াস মনে করতেন! কনফুসিয়াসের প্রভাবে চৈনিক আভিজাত্য শুধু বংশমর্যাদায় নয় কর্মগুণে বিবেচিত হতে থাকে। যোগ্যতার উপর জোর দেয়া হয়, বংশের ওপর নয়। এই নীতির ভিত্তিতে প্রায় দেড় হাজার বছর চীনের বহু সরকারি কর্মকর্তা নিচু অবস্থান থেকে অনেক উঁচুতে উঠে গিয়েছিলেন কেবল নিজেদের যোগ্যতা প্রদর্শন করে।
সকল মহামানবকেই বিচার করতে হবে তাঁর কালের প্রেক্ষাপটে। আড়াই হাজার বছর আগের চীনের সামাজিক, রাজনৈতিক, সাংস্কৃতিক ও অর্থনৈতিক অবস্থার প্রেক্ষিতেই কনফুসিয়াস বিচার্য। আজ অনেক ব্যাপারে মনে হতে পারে, তিনি আর এমন কি মূল্যবান কথা বলেছেন। এ সব তো সকল ভালো মানুষই জানে। আজ তাঁর অনেক বক্তব্য মনে হবে প্রগতিবিরোধী ও প্রতিক্রিয়াশীল, যেমন তাঁর নারীসম্পর্কিত মতামত। তিনি নারীকে ঘরের ভেতরে বন্দি রেখে সাংসারিক কাজকর্মে, সন্তান প্রতিপালনে, পিতা, স্বামী ও পুত্রের অধীনে রাখারই পক্ষপাতী ছিলেন। গৃহের আঙিনার বাইরে তার কোনো কর্মের জগৎ থাকবে না। পর-পুরুষের সংস্পর্শে আসাও তার জন্যে নিষেধ। তিনি তাঁর কাব্যগ্রন্থ The Book of Poetry-তে বলেছেন :

অর্থাৎ কনফুসিয়াসের মতে, তাকেই বলা হবে গুণবতী নারী যে জানে কাপড় বুনতে, মদ চোলাই করতে, রান্নাবান্না করতে এবং পিতামাতাকে কষ্ট না দিতে। A woman was regarded as virtuous if she knew how to weave cloth, make wine and cook meals, without coursing trouble to her parents.
তিনি বলেছেন, একজন নারীকে ‘বিয়ের আগে তার পিতার পরামর্শ মতো চলতে হবে, বিয়ের পরে তার স্বামীর আদেশ এবং স্বামীর মৃত্যুর পর তার পুত্রের পরামর্শ মতো।’ তিনি আরো বলেছেন, প্রতিভাহীনতাই নারীর বৈশিষ্ট্য— Lack of talent is a virtue in women. শুধু নারীবাদী নন কোনো মানুষই এ কথায় সমর্থন দিতে পারে না। তাঁর এই শিক্ষা আমাদের কাছে আজ মনে হবে হাস্যকর। আজ তাঁর জন্মস্থান কু- ফুতেই নারী জীবনের সকল ক্ষেত্রে তার স্থান করে নিয়েছে। তার অর্থ অবশ্য এই নয় যে তাঁর মতবাদ মূল্যহীন ছিল। নতুন এক সমাজ নির্মাণের কালে সমাজে শান্তি-শৃঙ্খলা ও নৈতিকতার ভিত্তি শক্ত করার প্রয়োজনে তাঁর এই শিক্ষা সেখানে নিশ্চয়ই বড় ভূমিকা পালন করেছিলো। যৌন অনাচারের পথ রোধ করেছিলো। তারপর যুগের প্রয়োজনে পরবর্তীকালে নতুন দর্শনের সূচনা হয়েছে।
কোনো মহামানবের শিক্ষা, চিন্তাধারা ও দর্শন শুধু যেমন তাঁর নিজের কালের গণ্ডীতে সীমাবদ্ধ থাকে না- ভবিষ্যতের মানুষকে পথ দেখাতেই থাকে, তেমনি তা শুধু তাঁর নিজের দেশের ও সমাজের মধ্যেও আবদ্ধ থাকে না : সমগ্র মানবজাতিই তাঁর শিক্ষা থেকে কোনো-না-কোনোভাবে উপকৃত হয়। কনফুসিয়াসের চিন্তা ও দর্শন শুধু চীনের সমাজে নয়, জাপানে নয়, কোরিয়ায় নয় ভারতীয় উপমহাদেশের মানুষের নৈতিক জীবনকেও প্রভাবিত করে থাকবে। যদিও কনফুসিয়াসের কোনো অনুসারী এ অঞ্চলে নেই। নৈতিক শিক্ষার কোনো স্থান-কালপাত্র নেই। তা সর্বজনীন। যে-কোনো সমাজ, যে-কোনো জাতি ও যে-কোনো রাষ্ট্র তাঁর শিক্ষার আলোয় আলোকিত হতে পারে। *

ঢাকা বিশ্ববিদ্যালয়ের ‘গোবিন্দ দেব সেন্টার ফর ফিলজফিক্যাল স্টাডিজ’-এ প্রদত্ত প্ৰবন্ধThe element behind patriotism is nationality.

আবু জাফর শামসুদ্দীন (১৯১১-৮৮) ছিলেন একজন বাঙালি মুসলমান লেখক ও বুদ্ধিজীবী। তিনি ছিলেন প্রথমত একজন বাঙালি, দ্বিতীয়ত একজন মুসলমান। এবং এই দুইয়ের সমন্বয়ে বাঙালি মুসলমান : এটিও তাঁর একটি স্বতন্ত্র পরিচয় এবং খুবই গুরুত্বপূর্ণ পরিচয়। এই পরিচয় দ্বারা তিনি যে সত্তা অর্জন করেন তা হলো তিনি একজন বাঙালি হয়েও একজন বাঙালি হিন্দু বা বাঙালি বৌদ্ধ থেকে স্বতন্ত্র। অন্যদিকে এই পরিচয় দ্বারা তিনি যে মানুষটিতে পরিণত হন তা হলো তিনি মুসলমান বটে কিন্তু একজন বাঙালি হিন্দু বা বাঙালি বৌদ্ধ বা বাঙালি খ্রিষ্টানের মতোই একজন বাঙালি: ধর্মবর্ণ নির্বিশেষে সকল বাঙালির সমন্বয়ে গঠিত বাঙালি জাতির তিনি একজন। সেই বাঙালিত্ব অর্জনে তাঁর মুসলমানিত্ব কোনো বাধা নয়—একজন হিন্দু বাঙালির সঙ্গে তাঁর কোনো-কোনো বৈশিষ্ট্যগত পার্থক্য থাকলেও কিছুমাত্র বিরোধ নেই। সে-কারণেই নিজেকে মুসলমান পরিচয় দিতে তাঁর একটুও হীনম্মন্যতা ছিল না। তাই বাঙালিত্বের জন্যে ছিল তাঁর অসামান্য অহঙ্কার।
এই বাংলাদেশে যার জন্ম কুড়ি শতকের দ্বিতীয় দশকের শুরুতে তার আত্মপরিচয় নিয়ে নানা রকম প্রশ্নের সম্মুখীন হওয়া অস্বাভাবিক নয়। বিষয়টি আবু জাফর শামসুদ্দীনকে ভাবিত করেছে এবং তা নিয়ে তিনি লেখালেখিও করেছেন। তাঁর মন জানবার জন্য আমরা তাঁর আত্মজীবনী ‘আত্মস্মৃতি’ পাঠ করতে পারি। তাতে শতাব্দীর প্রথম আট দশকের পূর্ব বাংলার একজন বাঙালি মুসলমানকে পাওয়া যায়। একজন গড়পড়তা বাঙালি মুসলমানের পক্ষে ১৯২০-এর দশক থেকে ১৯৭০-এর দশক পর্যন্ত যতোটা মুক্তমনের অধিকারী হওয়া সম্ভব আবু জাফর শামসুদ্দীন ততোটা হওয়ার সাধ্যমতো চেষ্টা করেছেন। ‘সাধ্যমতো’ বললাম এ কারণে যে বিভ্রান্ত হওয়ার মতো পারিপার্শ্বিক পরিস্থিতি ও চাপ ছিল প্রবল। সেই চাপের মুখে কোনো বাঙালি মুসলমানের পক্ষে অবিচলিত থাকা প্রায় অসম্ভব ছিল। এই সময় মধ্যপ্রাচ্য, মধ্য এশিয়া ও স্পেনের মুসলিম সভ্যতা বাঙালি মুসলমানের কাছে এতোটাই গুরুত্বপূর্ণ ও আগ্রহের কেন্দ্রবিন্দু হয়ে ওঠে যে তার পক্ষে বাংলাদেশের ও উপমহাদেশের ইতিহাস-ঐতিহ্য-সংস্কৃতি কমই গুরুত্ব পেতে থাকে।
১৯৫০-এর দশক পর্যন্ত একজন শিক্ষিত বাঙালির পোশাক-পরিচ্ছদের দিকে তাকালেই বোঝা যায় যে তিনি সকল বাঙালির মতো নন। বাঙালিত্বের অভিন্ন বৈশিষ্ট্যের বাইরেও তার একটি আলাদা আত্মিক ও বাহ্যিক পরিচয় রয়েছে, তাকে সামগ্রিকভাবে বিচারের জন্যে যা মোটেও কম গুরুত্বপূর্ণ নয় এবং পরিত্যাজ্যও নয়— ওটা ছাড়া তার চলে না বলে সে মনে করে। তাই বাঙালি মুসলমানের শুধু একটিমাত্র ভাষা—তার মাতৃভাষা বাংলাতেও তার তৃষ্ণা মেটে না। দ্বিতীয় ভাষা হিসেবে সরকারি ভাষা ইংরেজিতেও তার মন ভরে না, তাকে সে আপন মনে করতে পারে না। সে মনে করে বিদেশি ইংরেজি নয় ‘মুসলমানদের ভাষা’ আরবি, ফারসি বা উর্দু জবানও তার কিছু আয়ত্তে থাকা অতি আবশ্যক। সেগুলোর চর্চা ছাড়া সে যেন অসম্পূর্ণ। ‘ঠাকুর মার ঝুলি’র চেয়ে ‘আলেফ লায়লা’র কাহিনী তাকে বেশি মুগ্ধ করে। অতীশ দীপঙ্করের চেয়ে ইবনে সিনা বা আল গাজ্জালি তার নিকটতম। বল্লাল সেনের চেয়ে বৈরাম খাঁ তার আপন মনে হয়। দ্বিতীয় চন্দ্রগুপ্তের চেয়ে খলিফা হারুন-উর-রশীদ তার নিকটতম। পাজামা-পাঞ্জাবিতে কিংবা পাজামা-প্যান্ট-সার্টে অবস্থাপন্ন মধ্যবিত্ত বাঙালি মুসলমানের পরিচয়টি যেন অসম্পূর্ণ থেকে যায়, একটি শিরওয়ানি বা আচকান তার চাই। গরিব যে মুসলমান কৃষকটি তার জামা-জুতা কিছু থাক বা না থাক কোনো রকমে একটি লুঙ্গি ও পিরহান থাকলে তখন একটি কিস্তি টুপি ছাড়া তার মাথাও ঠাণ্ডা হয় না, বুকও শীতল হয় না। স্নো পাউডার প্রভৃতি সুগন্ধীর সঙ্গে একটুখানি আতর না হলে বাঙালি মুসলমানের মন ভরে না। যার অবস্থা ভালো এবং ভদ্রলোক বলে পরিচিতি ওডিকোলনের চেয়ে মেশকে আম্বর তার প্রিয়। একটা তুর্কি টুপিতে যে তার খোলতাই হয় তাই নয়, ওটি ছাড়া যেন তার মাথা খালি খালি ঠেকে। বেশি বইপত্র পড়ার প্রয়োজন নেই, আমাদের দেশের ১৯২০, ৩০, ‘৪০ এবং ‘৫০-এর দশকের মুসলমান রাজনৈতিক নেতাদের আনুষ্ঠানিক পোশাকের দিকে তাকালে বিষয়টি অনুধাবন করা সহজ হবে। বিভিন্ন সমাবেশ-সম্মেলন উপলক্ষে তোলা তাঁদের গ্রুপ পোর্ট্রেটগুলোর দিকে লক্ষ্য করলে দেখা যাবে তাঁরা এমন পোশাকে সজ্জিত যা একজন হিন্দু বা বৌদ্ধের চেয়ে আলাদা। পোশাক আলাদা হয় মন আলাদা হলে। মন অর্থাৎ একজন মানুষের চিন্তা-চেতনার বিষয়টিই আসল। কারণ সে যে-ভাবে চিন্তা করে, আচরণে ও কাজে তারই প্রতিফলন ঘটে।
একটি বিস্তীর্ণ, সমতল ও উর্বর ভূখণ্ড, একটি বিশাল বাংলাভাষী জনগোষ্ঠী, একটি অতি সমৃদ্ধ ভাষা ও সংস্কৃতি, একটি প্রাচীন সভ্যতা, সুদীর্ঘ ইতিহাস ও অভিন্ন জীবনধারা ইত্যাদি থাকার ফলে বাঙালির জাতিরাষ্ট্র গঠনের সকল সম্ভাবনা অনেক আগে থেকেই ছিল। হোসেন শাহী শাসকদের সময় (১৪৯৪-১৫৩৮) বঙ্গে একটি জাতিরাষ্ট্র গড়ে উঠেছিল।
একটি রাষ্ট্রীয় ভূখণ্ডে বাঙালির জাতি গঠনে সবরকম বলিষ্ঠ উপাদান থাকা সত্ত্বেও ইংরেজ ঔপনিবেশিক আমল থেকেই দিল্লির অবাঙালিদের দ্বারা শাসিত হওয়ায় স্বাধীন সার্বভৌম রাষ্ট্র হিসেবে তার অভ্যুদয় ঘটা অসম্ভব হয়ে পড়ে। কি ইংরেজ ঔপনিবেশিক শাসক, কি কংগ্রেস নেতৃবৃন্দ, কি মুসলিম লীগ নেতা কেউই চাননি বাঙালি একটি সুসংহত জাতি হয়ে উঠুক। তাঁরা বাঙালির জাতীয় সংহতি নষ্ট করতে ধর্মীয় সাম্প্রদায়িকতার অস্ত্রটি সুকৌশলে প্রয়োগ করে সফল হন। তাঁদের দৃঢ় বিশ্বাস ছিল যে বাঙালির একটি জাতিরাষ্ট্র গঠিত হলে তা হবে দক্ষিণ এশিয়ার একটি জনবহুল শক্তিশালী রাষ্ট্র। বাঙালির যেমন প্রাকৃতিক সম্পদ রয়েছে তেমনি তার মেধা রয়েছে এবং তার জ্ঞানচর্চার ঐতিহ্য দীর্ঘকালের। অবাঙালি পশ্চিমী শাসকশ্রেণী জানতেন বাঙালির জাতিরাষ্ট্র প্রতিষ্ঠিত হলে মাড়োয়ারি, বোম্বেঅলা, ইসমাইলী খোজাদের সর্বভারতীয় ব্যবসায়ী স্বার্থ বিপন্ন হবে। হিন্দু-মুসলমানের মধ্যে যে বিভেদের বীজ আগেই রোপিত হয়েছিল তাই ব্যবহার করা হলো বাংলা বিভাগের জন্য। এক ভাগ গেল পাকিস্তানে, আর এক ভাগ ভারতে। ইংরেজের সৃষ্ট ও অনুগত হিন্দু ও মুসলমান মধ্যশ্রেণীর নেতৃবৃন্দ বাংলা বিভাগে ভূমিকা পালন করতে চূড়ান্ত সাফল্যের পরিচয় দেন। কংগ্রেসের হিন্দু নেতাদের মৌখিক বিরোধিতা ও পরোক্ষ পৃষ্ঠপোষকতায় মুসলিম লীগের দ্বিজাতিতত্ত্বের ভিত্তিতে পাকিস্তান প্রতিষ্ঠার আন্দোলন চূড়ান্ত সাফল্য অর্জন করে। একপর্যায়ে কংগ্রেসও বাংলাবিভাগ দাবি করে।
পাকিস্তান প্রতিষ্ঠার অব্যবহিত পরেই বাঙালি মুসলমানের মধ্যে যে বাঙালি জাতীয়তাবাদী চেতনার বিকাশ ঘটে তা পশ্চিম পাকিস্তানি বিশেষ করে পাঞ্জাবিদের নিষ্ঠুর শাসন-শোষণের প্রতিক্রিয়াপ্রসূত কারণে, অন্য কোনো কারণে নয়। এবং তাৎক্ষণিক কারণ বাংলা ভাষা, সাহিত্য ও সংস্কৃতির ওপর শাসকদের নির্লজ্জ আঘাত। পূর্ব পাকিস্তানের বা পূর্ববঙ্গের মানুষের—হিন্দু মুসলমান-বৌদ্ধ নির্বিশেষে সকলের জাতীয়তাবাদী চেতনায় পশ্চিমবঙ্গের বাঙালিরা— না হিন্দু না মুসলমান কেউই— সমর্থন দিয়ে সংহতি প্রকাশ করে এগিয়ে আসেননি। তারা— বিশেষ করে পশ্চিমবঙ্গের বাঙালি হিন্দু বুদ্ধিজীবীরা দূর থেকে সর্বাত্মক সমর্থন দিয়েছেন, উৎসাহ দিয়েছেন, কিন্তু এ কথা কদাচ বলেননি যে আমরাও বাঙালি জাতীয়তাবাদী, আমরাও আপনাদের সঙ্গে একত্র হয়ে একটি সার্বভৌম রাষ্ট্র গঠন করব; দিল্লির নিয়ন্ত্রণ থেকে বেরিয়ে আসার আগ্রহ অভিপ্রায় আকাঙ্ক্ষা মনোবল তাদের মধ্যে কিছুমাত্র লক্ষ্য করা যায়নি। অন্যদিকে পশ্চিমবঙ্গের বাঙালি-অবাঙালি মুসলমানরা বাঙালি জাতীয়তাবাদী চেতনার মধ্যে পাকিস্তান ধ্বংস করার ও মুসলমানদের ক্ষতিগ্রস্ত করার ষড়যন্ত্রের আভাস পেয়ে শঙ্কিত হয়েছে। সুতরাং ‘৪৭-উত্তর বাঙালি জাতীয়তাবাদী চেতনা পূর্ব-বাংলার মানুষের নিজস্ব ব্যাপার, সকল বাঙালির এর সাথে কোনো সম্পর্ক নেই।
যে বাঙালি জাতীয়তাবাদের ভিত্তিতে বাংলাদেশ প্রতিষ্ঠিত তা এক সম্পূর্ণ ভিন্ন ধরনের জাতীয়তাবাদ : জাতীয়তাবাদের এক খণ্ডিত রূপ— অখণ্ড রূপ নয়। তা অনেকটাই ব্রিটিশ যুগের মুসলিম জাতীয়তাবাদেরই এক উন্নত সংস্করণ। দ্বিখণ্ডিত অবস্থায় পূর্ব ও পশ্চিম জার্মানির মানুষরা দুই পরাশক্তির প্রভাবে ছিল বটে কিন্তু তাদের জার্মান জাতীয়তা দ্বিখণ্ডিত হয়নি তাদের একত্র হওয়ার আকাঙ্ক্ষা এবং শেষ পর্যন্ত একত্র হওয়াই তার প্রমাণ। ভিয়েতনাম অনেকদিন দ্বিখণ্ডিত ছিল কিন্তু তাদের জাতীয়তা অভিন্ন। মার্কিন সাম্রাজ্যবাদের ষড়যন্ত্রে দুই কোরিয়া দু’ ধরনের শাসনব্যবস্থায় রয়েছে কিন্তু কোরীয় জাতীয়তার প্রশ্নে কোনো দ্বিমত নেই দুই দেশের কোরীয়দের। দুই বাংলার বাঙালিদের অবস্থা তেমনটি নয়। এই না থাকার একটিমাত্র কারণ ধর্ম: হিন্দুত্ব ও মুসলমানত্ব—পশ্চিম বাংলার অধিকাংশ বাঙালি হিন্দু হওয়ার ফলে তারা ধর্মীয় কারণে সর্বভারতীয় জাতীয়তাবাদের ছায়ার নিচে থাকতে স্বাচ্ছন্দ্য বোধ করে; বাংলাদেশের বিপুল অধিকাংশ বাঙালি ইসলাম ধর্মাবলম্বী; তারা কষ্টেসৃষ্টে যেভাবেই হোক স্বাধীন সার্বভৌম রাষ্ট্র কাঠামোতে থাকতেই চায়। সেই স্বাধীন স্বতন্ত্র থাকার আকাঙ্ক্ষাই তাদের জাতীয়তাবাদ এবং এই জাতীয়তাবাদের নামই ছিল বাঙালি জাতীয়তাবাদ, কিন্তু তা সত্যি-সত্যি যে আধুনিক সেক্যুলার জাতীয়তাবাদ নয়, এক ধরনের ‘মুসলিম বাঙালি জাতীয়তাবাদ’, তার প্রকাশ ১৯৭৫-এর পর থেকে তো প্রকটভাবে ঘটেছেই—১৯৭২-৭৫-এও সে উপাদান অনুপস্থিত ছিল না। তবে ১৯৭২-৭৫-এ যা ছিল প্রচ্ছন্ন আজ তা প্রকট। মুসলিম জাতীয়তাবাদ থেকে মুসলিম মৌলবাদের উত্থান ঘটেছে। পাকিস্তানে যেমন ঘোষিত ইসলামিক রাষ্ট্রব্যবস্থা, ভারতে অঘোষিত হিন্দুত্ব, তেমনি বাংলাদেশে আজ মুসলমানত্বের জয়জয়কার। আধুনিক জাতীয়তাবাদের প্রধান স্তম্ভ যে সেক্যুলারিজম— তার নামনিশানা উপমহাদেশের দেশগুলো থেকে উধাও হয়েছে– বাংলাদেশ থেকেও।
অস্বীকার করা যাবে না যে, ইসলামের ভিত্তিতেই মুসলমান সংখ্যাগরিষ্ঠ এলাকা নিয়ে পাকিস্তান প্রতিষ্ঠিত হয়েছিল। পাকিস্তান প্রতিষ্ঠার সেই আন্দোলন হয়েছিল মুসলমান জাতীয়তাবাদের ভিত্তিতে। সেই জাতীয়তাবাদের কোনো বৈজ্ঞানিক ভিত্তি ছিল না বটে কিন্তু অনেকগুলো ঐতিহাসিক বাস্তবতা সেই আন্দোলনে তীব্র গতিবেগ সঞ্চার করেছিল। ভারতের মতো অতো বড় না হলেও পাকিস্তান ছিল একটি সাম্রাজ্যরাষ্ট্র- empire state— জাতিরাষ্ট্র (nation state) নয়। কিন্তু ঔপনিবেশিক শাসকদের কাছ থেকে স্বাধীনতা পাওয়ার পর দেখা গেল পাকিস্তানের কেন্দ্রীয় সরকারের আচরণ ও শোষণ- নিপীড়ন ইংরেজ শাসকদের চেয়ে কিছুমাত্র কম নয়। নতুন শাসকদের শোষণ-অত্যাচার বিশেষ করে তাদের সাংস্কৃতিক আগ্রাসনের প্রতিবাদে ওই সাম্রাজ্য-রাষ্ট্র থেকে বাংলাদেশ বেরিয়ে আসতে বাধ্য হয় এবং ১৯৭১-এ এক সশস্ত্র সংগ্রামের ভেতর দিয়ে গঠন করে স্বাধীন সার্বভৌম জাতি-রাষ্ট্র। এবার তার আদর্শ হয় বাঙালি জাতীয়তাবাদ ও ধর্মনিরপেক্ষতা, যদিও ১৯৪৭-এর চেয়ে তখন এই ভূখণ্ডে মুসলমানের সংখ্যা ছিল অনেক বেশি এবং অমুসলমানের সংখ্যা ২৩ বছর আগের তুলনায় অনেক কম। বাংলাদেশের যে ধর্মনিরপেক্ষ আদর্শ ঘোষিত হলো তা ইসলামহীন সেক্যুলারিজম নয়। কারণ মুক্তিযুদ্ধের মধ্যে স্বাধীন বাংলা বেতার কেন্দ্র থেকে ইসলামসংক্রান্ত অনুষ্ঠান একটু বেশিই যেন প্রচারিত হতো। হিন্দু-বৌদ্ধ ধর্ম নিয়ে বিশেষ কিছুই হতো না। কিন্তু কেন তা হতো? তা হতো এই জন্যে যে সংখ্যাগরিষ্ঠ মুসলমান শ্রোতাদের কাছে ইসলামি অনুষ্ঠানের বিশেষ আবেদন ছিল। যার বিশেষ আবেদন থাকে তার প্রয়োজন অস্বীকার করা যায় না। বস্তুত বাংলাদেশ কি সেদিন ‘ধর্মনিরপেক্ষ’ হতে চেয়েছিল নাকি অসাম্প্রদায়িক হতে চেয়েছিল। সেদিন বাংলাদেশের ধর্মাবলম্বী নির্বিশেষে বাঙালি জনগণ চেয়েছিল অতীতের সাম্প্রদায়িকতার বিষ ধুয়ে-মুছে একটি সাম্প্রদায়িক-সম্প্রীতিপূর্ণ রাষ্ট্র প্রতিষ্ঠা করতে— সেক্যুলার হতে নয়। সত্তরের নির্বাচনে আওয়ামী লীগের সেক্যুলারিজমের কোনো এজেন্ডা ছিল না। সেক্যুলারিজম ও নন-কমিউন্যালিজম-এর মধ্যে খুবই ঘনিষ্ঠ সম্পর্ক, কিন্তু দুটো এক জিনিস নয়। অনেকেই এই দুটোকে এক করে গুলিয়ে ফেলেন এবং ভুল করেন সেখানেই। পৃথিবীতে নন-কমিউন্যাল রাষ্ট্র আছে অনেক কিন্তু সেক্যুলার রাষ্ট্রের সংখ্যা খুব কম। শুধুমাত্র কমিউনিস্ট রাষ্ট্রগুলোই সত্যিকারের সেক্যুলার রাষ্ট্র। অনেক সময় শব্দের অপপ্রয়োগ বড় বিভ্রান্তির জন্ম দেয়। ভুল বোঝাবুঝির সৃষ্টি করে। পরিণামে বিপত্তি ঘটে।
জাতিরাষ্ট্র হিসেবে বাংলাদেশ কি প্রক্রিয়ায় প্রতিষ্ঠিত হলো তা বিচার-বিশ্লেষণ করা প্রয়োজন। সেই বিচার বাদ দিয়ে ভাসাভাসাভাবে আবেগের বশে দেশপ্রেমের পরিচয় দিলে দেশের কোনো লাভই হবে না, তা হবে আত্মপ্রবঞ্চনা। একাত্তরে সশস্ত্র মুক্তিযুদ্ধে যাঁরা অংশ নিয়েছিলেন, তাঁদের বিপুল অধিকাংশের বয়স ছিল ৩০/৩২-এর নিচে। অধিকাংশ সেক্টর কমান্ডারদের বয়স ছিল ৩৫-এর কম। তরুণ মুক্তিযোদ্ধাদের কোনো ভারত-বিদ্বেষ বা হিন্দু-বিরূপতা ছিল না বললেই চলে, কারণ তারা কখনো উঁচু শ্রেণীর হিন্দু জমিদার- মহাজনদের শোষণ-নিপীড়ন, দুর্ব্যবহার-তাচ্ছিল্য-অবহেলার শিকার হননি। পাকিস্তানি শাসকদের প্রচণ্ড সাম্প্রদায়িক প্রচারণা সত্ত্বেও নতুন প্রজন্মের পূর্ব বাংলার মুসলমান তরুণরা সাম্প্রদায়িক হওয়ার প্রয়োজন বোধ করেনি। কিন্তু আমাদের মনে রাখতে হবে যে একাত্তরে পূর্ব বাংলার মোট জনগোষ্ঠীর অর্ধেকের বেশিই ছিল ৪০ বছরের বেশি বয়স্ক মানুষ। তারা অবিভক্ত বাংলার বহু বেদনার স্মৃতি তখনো বহন করছিলেন। তারা একদা নির্মম সাম্প্রদায়িক রাজনীতির শিকার হয়েছিলেন। ব্যতিক্রম কিছু বাদে তাদের প্রায় সকলেই ছিলেন মুসলিম জাতীয়তাবাদী চেতনার ধারক-বাহক, মনে মনে তারা ছিলেন ভারতের প্রতি সন্দেহপ্রবণ, হিন্দুদের প্রতি সহানুভূতিহীন।
এই প্রেক্ষিতে পাকিস্তানি মিলিটারি জান্তার কারণেই যখন মুক্তিযুদ্ধে ভারত সর্বাত্মকভাবে জড়িয়ে পড়তে বাধ্য হয় তখন তা দেশের প্রায় পঞ্চাশ শতাংশ বয়স্ক মানুষের মনে নতুন কোনো আশাবাদের জন্ম দেয়নি। আশঙ্কার জন্মই দিয়ে থাকবে। কারণ সেদিন জনগণ ‘স্বাধীনতা’ চেয়েছিল—ইসলামাবাদের পরিবর্তে দিল্লির ‘আধিপত্য’ প্রত্যাশা করেনি। এরমধ্যেই কট্টর পাকিস্তানবাদীরা স্বাধীনতা সংগ্রামের বিরুদ্ধে, ভারতের বিরুদ্ধে প্রকাশ্যে ও গোপনে তৎপর হয়। তারা স্বাধীনতার পক্ষের শক্তিকে নিশ্চিহ্ন করার জন্যে জীবন উৎসর্গ করে। হত্যা করতে থাকে প্রগতিশীলদের। কিন্তু স্বাধীনতার পক্ষের মানুষের সংখ্যা ৯৫ শতাংশের বেশি হওয়ায় তাদের নিশ্চিহ্ন করা সম্ভব না হলেও তাদের অসাম্প্রদায়িক চেতনাকে হত্যা ও কলুষিত করতে ভালোই সফল হয়। আজকে বাংলাদেশে ইসলামপন্থীদের উত্থানের কারণই তাই।
অস্থায়ী প্রধানমন্ত্রী তাজউদ্দিন আহমদ বা মুজিবনগর সরকারের অন্যান্য নেতা সাংবিধানিক রাজনীতি ও সংসদীয় গণতন্ত্রে বিশ্বাস করতেন, তাঁদের কারোই গেরিলা যুদ্ধের প্রস্তুতি ও প্রশিক্ষণ ছিল না। সুতরাং, তাঁরা কোনো বড় শক্তির সাহায্য ছাড়া কীভাবে একটি হিংস্র সেনাবাহিনীর বিরুদ্ধে একটি সশস্ত্র সংগ্রাম পরিচালনা করবেন? সম্মুখ যুদ্ধের তো নয়ই গেরিলা যুদ্ধেরই মানসিক প্রস্তুতি ছিল না দেশবাসীর ও নেতাদের। পাকিস্তানি বাহিনী কর্তৃক বিতাড়িত মানুষদের আশ্রয়, খাদ্য, প্রয়োজনীয় অর্থ, অস্ত্রশস্ত্ৰ, প্ৰশিক্ষণ, রণকৌশল সবই মুক্তিকামী বাংলাদেশকে ভারত সরকার এবং ভারতীয় জনগণ উপহার দেয়। এবং প্রয়োজনের তাগিদেই সেগুলো গ্রহণ করতে বাংলাদেশ বাধ্য হয়। সেদিন বাংলাদেশের শুধু ছিল তার মুক্তিকামী মানুষের অটুট মনোবল ও অবিচল দেশপ্রেম; কিন্তু সেই সঙ্কটপূর্ণ মুহূর্তে অর্থ, অস্ত্র, আশ্রয় ও সামরিক প্রশিক্ষণ ছাড়া শুধু মনোবল ও দেশপ্রেম দিয়ে অল্প সময়ে বড় অর্জন সম্ভবপর ছিল না। তাই মুক্তিযুদ্ধ পরিচালনার সমস্ত ব্যাপারটি অনিবার্যভাবে ভারতের হাতে চলে যায়। ইবনে খদ্দুনের যে উদ্ধৃতি উপরে দেয়া হয়েছে তাতে বলা হচ্ছে জাতীয়তাবোধের মধ্যেই দেশপ্রেম নিহিত। ২৩ বছরের বৈষম্যমূলক ও বৈমাত্রেয় আচরণে এ দেশের সংখ্যালঘু হিন্দুরা ভেবেছিলেন সকলের মিলিত সংগ্রামের মাধ্যমে যে বাংলাদেশ প্রতিষ্ঠিত হচ্ছে সেখানে তারা পাবেন সমঅধিকার ও অবৈষম্যমূলক আচরণ। তারা এটা উপলব্ধি করার প্রয়োজন বোধ করেননি যে, বিপুল সংখ্যাগরিষ্ঠের কাছ থেকে অবৈষম্যমূলক আচরণ আশা করা দুরাশাই বটে। তাদের সেই ভুল ভাঙে স্বাধীনতার অব্যবহিত পরেই। একটি উদাহরণ দেই। পাকিস্তানিরা রমনা কালীমন্দির গুঁড়িয়ে দেয়। হিন্দুমন্দির হলেও সেটি ছিল বাঙালিজাতির হেরিটেজ স্থাপত্য। দেশের সকল মানুষের সম্পত্তি। কালীবাড়ির পরিবর্তে পাকিস্তানিরা যদি একটি মসজিদ ভাঙতো সেটি পুনর্নির্মিত হতো স্বাধীনতার ছয় মাসের মধ্যে। স্বাধীনতার পরে রাস্তাঘাট, ব্রিজ-কালভার্ট পুনর্নির্মাণ হতে লাগলো, রমনা কালীবাড়ির কথা ভুলে গেল ‘সেক্যুলার’ সরকার ও জনগণ। বাংলাদেশের ধর্মীয়-সামাজিক প্রেক্ষাপটে বিষয়টি তাৎপর্যপূর্ণ নয় কি?
জাতীয়তাবাদী আন্দোলন পুরো জনগোষ্ঠী সর্বান্ত:করণে সমর্থন করে বটে; কিন্তু স্বার্থপর শিক্ষিত বুর্জোয়া শ্রেণীর তাতে নেতৃত্ব ও প্রাধান্য থাকায় ওই আন্দোলন থেকে যে বিজয় অর্জিত হয় তাতে গোটা জনগোষ্ঠী সর্বদা উপকৃত হয় না। বামপন্থী দৃষ্টিকোণ থেকে দেখলে জাতীয়তাবাদী আন্দোলন বুর্জোয়া ও পাতি বুর্জোয়াদের সংগ্রাম, পক্ষান্তরে কমিউনিস্টদের সংগ্রাম হলো শ্রেণীসংগ্রাম, যেখানে সঙ্কীর্ণ জাতীয়তাবোধ ও সাম্প্রদায়িকতার কোনো স্থান নেই। বাংলাদেশের স্বাধীনতা সংগ্রাম কমিউনিস্ট বা বামপন্থীদের নেতৃত্বে হয়নি, তাদের পূর্ণ সমর্থন ও সর্বাত্মক সহযোগিতা ছিল। বাঙালি জাতীয়তাবাদের মধ্যে সাম্প্রদায়িকতার উপাদান অনুপস্থিত তা নয়, কারণ সংখ্যালঘু সংখ্যাগুরু হিন্দু-মুসলমানের কথা বাদ দিলেও এই বাংলাদেশ — কি অবিভক্ত কি বিভক্ত আরো বহু ক্ষুদ্র জাতির বাসভূমি। তারা সংখ্যাগরিষ্ঠের ভাষা বাংলায় কথা বলতে জানে বটে, কিন্তু তাদের নিজেদের আলাদা ভাষা-সংস্কৃতি রয়েছে। বাঙালি জাতীয়তাবাদের ধাক্কা তাদের জীবনে বিরূপ প্রতিক্রিয়া সৃষ্টি করা স্বাভাবিক। যে আন্দোলনের প্রবক্তা ও পরিচালক মধ্যবিত্ত সুবিধাবাদী বুদ্ধিজীবী ও পেশাজীবী এবং সাম্রাজ্যবাদীদের মদদপুষ্ট নানা গোষ্ঠী তার মধ্যে সাম্প্রদায়িকতার উপাদান থাকবেই, তাতে সংখ্যাগুরুরাই সবকিছু— সংখ্যালঘুরা কৃপার পাত্র মাত্র। একই সঙ্গে কেউ জাতীয়তাবাদী ও আন্তর্জাতিকতাবাদী ও বিশ্বমানবতাবাদী হতে পারে না। জাতীয়তাবাদপ্রসূত দেশপ্রেম অনেক সময় ট্রাইবালিজমেও পরিণত হয়। রবীন্দ্রনাথের ভাষায় ‘সমষ্টিগত স্বার্থপরতা’য় পর্যবসিত হয়।
একালের একজন ইরানি চিন্তাবিদ ড. আলি মোহাম্মদ নাকাভি তাঁর ‘ইসলাম এ্যান্ড ন্যাশনালিজম’ গ্রন্থে বলেছেন, Conflict between Islam and nationalism is inevitable— ইসলামের সঙ্গে জাতীয়তাবাদের সংঘর্ষ অনিবার্য। কারণ যেহেতু ইসলাম একটি স্বতন্ত্র, আধ্যাত্মিক, আর্থ-সামাজিক-রাজনৈতিক জীবনব্যবস্থা— কতগুলো বিশেষ বিশ্বাসের সমষ্টি, তার সাথে জাতীয়তাবাদী মতবাদের বিরোধ ঘটা স্বাভাবিক (Islam, too, being a school having its own independent, spiritual, practical, political and social system and comprising a particular set of beliefs, it naturally comes into conflict with the school of nationalism.) কোনো মুসলমান যখন ‘জাতীয়তাবাদী’ হয় তখন প্রধানত সে তার নিজের ধর্মীয় সম্প্রদায়ের স্বার্থের কথাই চিন্তা করে, ধর্মনির্বিশেষে সকল মানুষের নয়। এটা অবশ্য সকল ধর্মাবলম্বীর ক্ষেত্রেই প্রযোজ্য। সংখ্যাগরিষ্ঠ বাঙালি মুসলমানও একাত্তরে নিজেদের স্বার্থের কথাই ভেবেছে, সংখ্যালঘু হিন্দু-বৌদ্ধ-আদিবাসীদের কথা ভাববার অবকাশ তার হয়নি। তারপরেও সংখ্যালঘুদের সঙ্গে সম্প্রীতির কথা যেটুকু ধ্বনিত হয়েছে তা ভারতের অকুণ্ঠ সাহায্য-সহযোগিতার জন্য- নির্মল পরধর্মাবলম্বী প্রেম থেকে নয়। তার প্রমাণ স্বাধীন বাংলাদেশের গত একত্রিশ বছরের রাজনীতি।
মুক্তিযুদ্ধে পাকিস্তানি বাহিনীকে পরাজিত করার পরে যে স্বাধীন বাংলাদেশ রাষ্ট্র প্রতিষ্ঠিত হলো তার শাসকরা বাঙালি জাতীয়তাবাদের সঙ্গে ধর্মনিরপেক্ষতাকে অন্যতম মূলনীতি বলে ঘোষণা করলেও তা ছিল বাস্তবে ‘ইসলামিক-সেক্যুলার’ রাষ্ট্র। কথাটা ‘সোনার পাথরবাটি’র মতো শোনালেও খুবই কঠিন সত্য। সত্য এই জন্য যে উপমহাদেশের কোথাও এই মুহূর্তে একটি সেক্যুলার রাষ্ট্র প্রতিষ্ঠার মতো অনুকূল সামাজিক অবস্থা নেই। কোনো জনগোষ্ঠীর ওপর জোর করে কোনো আদর্শ চাপিয়ে দেয়া যায় না। সমাজ স্থায়ী ও চিরন্তন রাষ্ট্র অস্থায়ী। রাষ্ট্র ভাঙা যায় এক ধাক্কায়, সমাজ ভাঙে না শত শত বছরেও। রাতারাতি একটি সমাজ গঠিত হয় না, রাতারাতি একটি রাষ্ট্র গঠিত হতে পারে। ১৯৪৭-এর ১৪ আগস্টের আগে কোনো ‘পাকিস্তান’ বা ‘পূর্ব পাকিস্তান’ ছিল না, কিন্তু এই ভূখণ্ডে একটি শক্ত সমাজ ছিল। একটি সেক্যুলার রাষ্ট্র প্রতিষ্ঠার জন্য যে দীর্ঘ পূর্বপ্রস্তুতি, শক্ত আদর্শ ও রাজনৈতিক দর্শন, সেক্যুলার শিক্ষা-ব্যবস্থা, সনাতন মন- মানসিকতার পরিবর্তন প্রয়োজন তা শুধু বাংলাদেশে নয় গোট দক্ষিণ এশিয়ায়ই অনুপস্থিত। যে এলাকার বাসিন্দারা হিন্দুত্ব ও মুসলামনত্বের বাইরে কিছু ভাবতেই পারে না সেখানে একটি ঘোষণা দিলেই রাতারাতি সেক্যুলার রাষ্ট্র প্রতিষ্ঠিত করা সম্ভব নয়। একটি সমাজতান্ত্রিক বাংলাদেশ প্রতিষ্ঠার একজন নগণ্য কর্মী হিসেবে এবং গোটা পরিস্থিতি পর্যবেক্ষণ করে আমার মনে হয়েছে স্বাধীন বাংলাদেশের প্রতিষ্ঠাতারা সেদিন চেয়েছিলেন একটি ‘অসাম্প্রদায়িক বাংলাদেশ’ প্রতিষ্ঠিত করতে ধর্মের কারণে যেখানে থাকবে না কোনো বিরোধ ও ভেদাভেদ। সকল ধর্মাবলম্বীই সেখানে ভোগ করবে সমান অধিকার- তবে ইসলামি সংস্কৃতির সেখানে থাকবে প্রাধান্য, যেমন ধর্মনিরপেক্ষ বলে পরিচিত ভারতে হিন্দুধর্মের আধিপত্য। পাকিস্তান তো ঘোষণা দিয়েই ইসলামি রাষ্ট্র। তাকে প্রজাতন্ত্র বলা যাবে না কারণ যেখানে গণতন্ত্র অনুপস্থিত এবং যে দেশ অব্যাহতভাবে মিলিটারি শাসন করে সেটি প্রজাতন্ত্র হয় কি করে? পাকিস্তান হলো একটি স্বৈরতান্ত্রিক ইসলামপন্থী ব্যর্থ রাষ্ট্র যদিও দেশটি একটি প্রাচীন সভ্যতার অংশ। একটি প্রাচীন সভ্য দেশকে ইসলামপন্থী শাসকরা একটি মধ্যযুগীয় রাষ্ট্রে পরিণত করেছেন। শুধু নিজেদের দেশটিকেই করেননি তাদের মধ্যযুগীয় ধ্যান-ধারণা তাদের দোসরদের মাধ্যমে ভিন্ন সংস্কৃতির দেশ বাংলাদেশেও পাচার করেছেন। মুসলমান-প্রধান হওয়ায় বাংলাদেশের এখন তা থেকে বেরিয়ে আসা কঠিন হয়ে পড়েছে।
প্রত্যেক ধর্মেরই দুটি দিক : একটি শাশ্বত—ধর্মগ্রন্থে যেমনটি নির্দেশ করা হয়েছে, অপরটি প্রচলিত বিশ্বাস যা ধর্ম ও ধর্মবহির্ভূত নানা উপাদানে গঠিত। প্রগতিবিরোধী কট্টর যারা তারা ধর্মের শাশ্বত বিষয়গুলো ধরে রাখতে চায়। তারা পানের থেকে চুন খসতে দেয় না। বাংলাদেশের অধিকাংশ মুসলমানের পূর্বপুরুষগণ নিম্নবর্ণের হিন্দু বা বৌদ্ধ ধর্মাবলম্বী ছিলেন। ইসলামধর্ম তুলনামূলকভাবে একটুখানি উদার বলে নতুন ধর্মান্তরিতরা তাদের আগের ধর্মবিশ্বাস ত্যাগ করে ইসলাম ধর্ম গ্রহণ করলেও তারা তাদের পুরনো লৌকিক বিশ্বাস ও আচারপ্রথা পরিত্যাগ করেনি। সে-ভাবেই স্থানীয় লোকজ রীতিনীতি ও নতুন ধর্মের শিক্ষা প্রভৃতির সমন্বয়ে বাংলাদেশে একটি সমন্বয়ধর্মী সংস্কৃতি গড়ে ওঠে। সেই সংস্কৃতিতে বৌদ্ধ সহজিয়া উপাদানও আছে, ইসলামও আছে, হিন্দুত্বও আছে এবং এগুলোর বাইরে ধর্মনিরপেক্ষ লোকজ উপাদানও আছে। এ সবকিছুর সমন্বয়েই বৃহত্তর বাঙালি সংস্কৃতি।
আঠারো শতকের শেষ ও উনিশ শতকের শুরুতে ইংরেজদের পৃষ্ঠপোষকতায় হিন্দু রিভাইভ্যালিজম এবং ইংরেজ-শাসন-বিরোধী মুসলিম মৌলবাদী ওয়াহাবি, ফারায়েজি আন্দোলন হিন্দু-মুসলমানের মধ্যে অনৈক্য ও ব্যবধান সৃষ্টি করে। সেই ব্যবধান কমিয়ে আনার চেষ্টা হয়েছে কমই। বরং ধীরে ধীরে বাড়ানো হয়েছে। হিন্দু-মুসলমান বুদ্ধিজীবীদের প্রায় কেউই এ ব্যাপারে সঠিক ভূমিকা পালন করেননি। প্রত্যেকেই তাঁর নিজের সম্প্রদায়ের উন্নতি ও ভালো-মন্দ নিয়ে ভেবেছেন, সকলের দিকে একসঙ্গে তাকানোর ফুরসত হয়নি কারো। তাতে উপমহাদেশে সাম্প্রদায়িকতা ক্রমাগত বেড়েছে। কিন্তু তার পরেও টিকে আছে বাঙালির মূলধারার সহনশীল মানবতাবাদী সমন্বয়ী-সংস্কৃতি। তার একটিই কারণ, তা হলো হিন্দু-মুসলমান নির্বিশেষে সকল বাঙালি ধর্মভীরু কিন্তু ধর্মান্ধ নয়। পূর্ব বাংলার বাঙালিও নয়, পশ্চিম বাংলার বাঙালিও নয়। নিজের ধর্মের প্রতি পক্ষপাত তার খুব বেশি কিন্তু হিংস্র-সাম্প্রদায়িক হওয়া তার পক্ষে সম্ভব নয়। তবে স্বার্থান্বেষী রাজনীতিকদের উস্কানিতে বাঙালির ক্ষুদ্র ক্ষুদ্র গোষ্ঠী ভারসাম্য হারিয়ে কখনো হিংস্র হয়ে ওঠে। সে-দৃষ্টান্ত যেমন বহু আছে, তেমনি তাদের প্রতিরোধ করার মানুষও এ সমাজে সংখ্যাগরিষ্ঠ।
ইসলামি ঐতিহ্যের পরিপন্থী কোনো ধরনের কর্মকাণ্ড এ দেশের সংখ্যাগরিষ্ঠ মুসলমান জনগণ মেনে নেবে না। হিন্দু-বৌদ্ধ ধর্ম তো এ মাটিরই জিনিস, কিন্তু দূর থেকে দেরিতে আসা ইসলামের শিকড়ও এ দেশের মাটির অনেক গভীরে প্রোথিত। অবশ্য বাংলায় ইসলাম এসেছে বখতিয়ার খিলজির আগমনের অনেক আগে। আরব বণিকরা ব্যবসা করতে প্রথম আসেন উপকূলবর্তী এলাকাগুলোতে। তাঁদেরই অনেকে এখানে বংশানুক্রমে থেকে যান। বাঙালিদের সঙ্গে বৈবাহিক বন্ধনে আবদ্ধ হন। এইভাবে আট থেকে এগার শতক নাগাদ মধ্যপ্রাচ্যের মুসলমান ব্যবসায়ীরা দক্ষিণ-পূর্ব অঞ্চলে বসতি স্থাপন করেন। তাঁদের মাধ্যমেই ইসলামের উদার মতবাদ ও সাম্যের বাণী দ্বারা শুধু যে ধর্মীয় ও অর্থনৈতিক বৈষম্যের শিকার এবং জাতিভেদ ও ব্রাহ্মণ্যবাদের অত্যাচারে অতিষ্ঠ সাধারণ মানুষ আকৃষ্ট হয় তাই নয়, স্থানীয় অমুসলমান রাজারাও আরব মুসলমানদের নির্মল চারিত্রিক গুণাবলিতে মুগ্ধ হন এবং তাঁদেরকে উদার পৃষ্ঠপোষকতা দেন। কারণ চিরকাল বাংলাদেশের অমুসলমানরা—হিন্দু-বৌদ্ধ প্রভৃতি – ধর্মপ্রাণ বা ধর্মভীরু ছিলেন—ধর্মান্ধ ছিলেন না। নিজের ধর্মের প্রতি অবিচল অনুরাগ থাকলেও অন্য ধর্মের প্রতি অশ্রদ্ধা প্রকাশ করেননি। সম্প্রতি বাঙালি জাতি সম্পর্কে একটি ভালো বই প্রকাশিত হয়েছে লন্ডন স্কুল অব ওরিয়েন্টাল স্টাডিজ থেকে। গ্রন্থটি হলো ড. নীতিশ সেনগুপ্তের History of Bengali Speaking People। প্রাচীনকাল থেকে ১৯৪৭ পর্যন্ত বাংলাভাষী জনগণের ইতিহাস এর উপজীব্য। তিনি গবেষণা করে প্রতীয়মান করতে চেষ্টা করেছেন যে, উভয় বাংলার সংস্কৃতি এক ও অভিন্ন এবং তা গড়ে উঠেছে বহু শতাব্দীব্যাপী হিন্দু-বৌদ্ধ-মুসলমানের মিলিত চেষ্টায়। তিনি দেখিয়েছেন যে, ইংরেজ উপনিবেশবাদীরা এদেশ দখলের আগে হিন্দু-মুসলমানের সাম্প্রদায়িক সংঘর্ষের দৃষ্টান্ত নেই।
অবশ্য মুসলমানদের নিজেদের মধ্যেই নানা রকম বিভেদ আছে : মৌলবাদী ইসলামের সঙ্গে উদার ইসলামের, এক মজহাব বা উপ-সম্প্রদায়ের সঙ্গে আরেক উপ- সম্প্রদায়ের, রক্ষণশীলদের সঙ্গে প্রগতিশীল আধুনিকদের। উনিশ শতকের শেষ থেকে আধুনিক পাশ্চাত্য শিক্ষায় শিক্ষিত বিজ্ঞানমনস্কদের সঙ্গে প্রাচীনপন্থী গোড়াদের সংঘর্ষ শুরু হয়েছে, তাদের সেই সংঘর্ষ হিন্দু-মুসলমান সাম্প্রদায়িকতার চেয়ে কম বিপজ্জনক নয়। তবে লোকজ ইসলামপন্থীর সংখ্যাই গ্রামপ্রধান বাংলাদেশে বেশি।
গত দুই দশকে আধুনিক দৃষ্টিভঙ্গিসম্পন্ন এনজিওগুলোর সামাজিক-অর্থনৈতিক কর্মকাণ্ড প্রত্যন্ত পল্লীতে প্রসারিত হওয়ার ফলে গ্রাম ও শহরের দরিদ্রপীড়িত ভূতলবাসী মানুষদের চেতনায় ব্যাপক পরিবর্তন ঘটেছে। তাদের বহুকালের অন্ধত্ব অনেকটাই ঘুচেছে। স্ত্রী-শিক্ষারও প্রসার ঘটেছে। কিছুটা হলেও ‘আধুনিকায়ন’ হয়েছে। তাতে অন্ধবিশ্বাস ও ধর্মীয় গোঁড়ামি অনেকটা দূর হয়েছে। কিন্তু একই সঙ্গে মাদ্রাসা-শিক্ষা সঙ্কুচিত না হয়ে সরকারি পৃষ্ঠপোষকতায় আনুভূমিকভাবে সম্প্রসারিত হওয়ায় একশ্রেণীর দরিদ্র মানুষের অন্ধত্ব ও গোঁড়ামি দূর না হয়ে বরং পাকাপোক্ত হচ্ছে। দেশে মাদ্রাসা- শিক্ষার ভেতর দিয়েই মৌলবাদী ইসলাম বাংলাদেশে টিকে আছে এবং আরো বহুদিন টিকে থাকবে। এরা প্রগতিশীল বাঙালি জাতীয়তাবাদের ঘোরতর প্রতিপক্ষ। দেশে এক ও অভিন্ন শিক্ষাব্যবস্থা থাকলে পরিস্থিতির ইতিবাচক পরিবর্তন ঘটতো। মাদ্রাসা থেকে অনিবার্যভাবে তৈরি হয় ধর্মান্ধ মানুষ ও মৌলবাদী দলের কর্মী। সাধারণ স্কুল-কলেজ থেকেও তা হতে পারে। কারণ মৌলবাদী নেতারা অনেকে আধুনিক শিক্ষায় শিক্ষিত। মসজিদের ইমাম, জেহাদী জঙ্গী সংগঠনগুলোর সদস্য, ইসলাম প্রচার সংঘগুলোর নেতাকর্মী অবধারিতভাবে মাদ্রাসা থেকেই আসে। অল্প শিক্ষিত ও অশিক্ষিত মানুষেরা এদের দ্বারা সহজেই প্রভাবিত হয় এবং সমাজে সাম্প্রদায়িক চেতনা চাঙ্গা হয়।
আমাদের চিন্তায় ও জীবনে অগ্রগতি আনতে চাইলে আমাদের তর্ক করতে হবে। নিজের দলভুক্ত অথবা নিজের মতাদর্শের সমর্থক অর্থাৎ একই মতাদর্শে ও চিন্তায় বিশ্বাসী মানুষের মধ্যে তর্ক হয় না, হলেও তা প্রাণহীন ও অর্থহীন। তর্ক করতে হয় ভিন্ন মতাবলম্বী মানুষের সঙ্গে যুক্তির নিক্তি হাতে নিয়ে। সমাজের পরস্পরবিরোধী শক্তির মধ্যে দ্বন্দ্বের পরিণামে যে সংশ্লেষণ হয় তাতে সমাজ উপকৃত হয়। আমাদের সমাজে দ্বান্দ্বিকভাবে বা dialectically চিন্তার প্রবণতা হ্রাস পাচ্ছে। এটা ক্ষতিকর। সমাজে সবসময়ই কম হোক বেশি হোক পরস্পরবিরোধী শক্তি কাজ করে। কিন্তু সঠিক পথে চলা প্রগতিশীল ধারাটির বিজয়ের ওপরই সমাজের অগ্রগতি নির্ভর করে। আজ (আগেও এমনটি হয়েছে) বাংলাদেশে একদল ধর্মপন্থী গোড়া মুসলমান বর্বরোচিত পন্থায় আধুনিকতাকে অব্যাহতভাবে প্রতিরোধ করার চেষ্টা করছে। একটু স্পষ্টভাষী যুক্তিবাদী চিন্তার মানুষকে ‘মুরতাদ’ ‘নাস্তিক’ বলে গালাগাল দিচ্ছে, তাঁদের ফাঁসি চাইছে, তাঁদের বিরুদ্ধে ডাক দিচ্ছে ‘জেহাদ’-এর, আইন-শৃঙ্খলা পরিস্থিতি পর্যন্ত বিপর্যস্ত করছে। অন্যদিকে ধর্মান্ধ মৌলবাদীদের বিরুদ্ধে শক্ত প্রতিরোধ আন্দোলনও হচ্ছে। বাধা সত্ত্বেও প্রগতিশীল সাংস্কৃতিক কর্মকাণ্ড বলিষ্ঠভাবেই পরিচালিত হচ্ছে। প্রগতিশীলদের শক্তিই প্রবল, বাধাবিপত্তির মধ্যেও তাঁদের বিজয় নিশ্চিত।
হিন্দু হোক, বৌদ্ধ হোক, মুসলমান হোক, আস্তিক হোক, নিরীশ্বরবাদী হোক, সাম্প্রদায়িক হোক, ধর্মনিরপেক্ষ হোক এই ভূখণ্ডের বাংলাভাষী মানুষের এমনই নিয়তি যে অনিবার্যভাবে তাদের পূর্বপুরুষদের মতোই ভবিষ্যতেও বংশানুক্রমে রাজনৈতিক উত্থান- পতন বিজয় ও বিপর্যয়ের মধ্যেই বসবাস করতে হবে। এর কোনো বিকল্প নেই। কোনো তত্ত্ব দিয়ে জাতীয়তার গুরুত্ব বিচার-বিশ্লেষণ করার প্রয়োজন নেই। এ মাটির হিন্দু, মুসলমান, বৌদ্ধ সকলের রক্ত এক। পদ্মা, মেঘনা, যমুনা, ব্রহ্মপুত্র, সুগন্ধার পানি কোনো কারণে দূষিত হয়ে পড়তে পারে, তাদের কেটে ভাগ করা যাবে না। বাঙালি জাতি আজ নানা ব্যাধিতে আক্রান্ত হয়ে অসুস্থ হয়ে পড়েছে। তবে বাঙালির মধ্যে যতোই বিভেদ সৃষ্টি করার ষড়যন্ত্র হোক তাদের শেষ পর্যন্ত ভাগ করা যাবে না।
১৯৭২-এ বাংলাদেশ ইতিহাস পরিষদের এক সম্মেলনে যোগ দিতে ঢাকায় এসেছিলেন প্রখ্যাত প্রাচীনভারত বিশেষজ্ঞ ইতিহাসবিদ এ. এল. বাশাম। তিনি বলেছিলেন, “বাঙালিরা নিজেদের ঐতিহ্য সংস্কৃতির ওপর ভিত্তি করে নিজেদের এককভাবে গড়ে তুলবে, বাঙালি বাঙালি হবে। বাংলাদেশ বাংলাদেশ হবে।’ আমিও প্রফেসর বাশামের কথারই প্রতিধ্বনি করতে চাই। *

আবু জাফর শামসুদ্দীন স্মারক বক্তৃতা, মুক্তিযুদ্ধ জাদুঘর মিলনায়তনে ৩০ আগস্ট ২০০৩ প্রদত্তযে বিষয়ে বলবার জন্য আপনারা আমাকে মনোনীত করেছেন সে-বিষয়ে আমি একজন বিশেষজ্ঞ নই। তা ছাড়া আমার যা কিছু কাজ তা সবই আধুনিক কাল নিয়ে মধ্যযুগ আমার গবেষণার এলাকা নয়। আজকের আলোচ্য বিষয় সম্পর্কে সাহিত্যের পাঠক হিসেবে বিভিন্ন বিশেষজ্ঞ ও পন্ডিতের রচনা থেকে যেটুকু অবগত হতে পেরেছি তা থেকেই যৎসামান্য নিবেদন করব মাত্ৰ।
বাঙালি জাতি ও বাংলা ভাষা গত হাজার বছরে নানা রকম রূপান্তরের ভেতর দিয়ে বর্তমান পর্যায়ে পৌঁছেছে। বঙ্গে মুসলমান শাসনের সূচনা অর্থাৎ তের শতকের প্রথম দিক থেকে ১৮০০ খ্রিস্টাব্দ বা তার সামান্য আগে বা পরের সময়টি বাংলা ভাষা ও বাঙালির ইতিহাসের মধ্যযুগ। আঠার শতকের শুরু থেকেই আধুনিক যুগের সূচনা, বাংলা গদ্য- সাহিত্যেরও সূচনা। তবে তার আগে অর্থাৎ মধ্যযুগে বাংলা গদ্যভাষার আদৌ অস্তিত্ব ছিল না তা নয়। প্রাথমিক পর্যায়ের মধ্য ও প্রাক্-মধ্যযুগের সাহিত্য ছিল মূলত মৌখিক। পরে- বহু পরে- সেসব যখন লিখিত হয়েছে, সংগতভাবে ধারণা করা যায়, লেখার সময় তা কিঞ্চিৎ পরিবর্তিত হয়ে থাকবে, বিশেষ পরিমার্জিত যদি নাও হয়ে থাকে। তা ছাড়া যাঁরা লিপিবদ্ধ করেছেন তাঁরা তাঁদের নিজেদের পছন্দমতো বানানপদ্ধতিই অনুসরণ করেছেন। মৌখিক সাহিত্যের পরে এলো হাতে লেখা সাহিত্য। সবশেষে কলকাতার অদূরে শ্রীরামপুরে খ্রিস্টান মিশনারিদের দ্বারা ১৮০০ খ্রিস্টাব্দে মুদ্রাযন্ত্র স্থাপনের পর মুদ্রিত রচনার সূচনা।
উনিশ শতকের মাঝামাঝি নাগাদ বাংলা সাহিত্যের শুধু ভাষারীতি নয় প্রকরণ, শৈলী, বিষয়বস্তু- সবই নতুনত্ব অর্জন করে। আঠার শতক আর উনিশ শতক পাশাপাশি হলেও তাদের মধ্যে দূরত্ব যেন যোজন যোজন। সময়ের দিকটি এখানে বড় ব্যাপার নয় তাদের মধ্যে স্বভাবের ব্যবধান বিশাল। উনিশ শতকের শক্তিমান লেখকগণ পুরনো রীতিনীতি পরিহার করে নতুন নতুন পরীক্ষা-নিরীক্ষায় মনোযোগ দেন। এবং তাঁরা তাঁদের মডেল হিসেবে সামনে রাখেন ঔপনিবেশিক শাসকদের ইংরেজি সাহিত্যকে। বস্তুত শুরু হয় ইংরেজি সাহিত্যের এক সাবলীল অনুকরণ। তাতে অবিলম্বে বাংলা ভাষা ও সাহিত্য এবং বাঙালির সৃষ্ট অন্যান্য শিল্পকলা ফুলে-ফলে সুশোভিত হয়ে ওঠে।
ইংরেজি সাহিত্যেও যেমন রয়েছে এ্যাঙ্গলো-স্যাক্সন খ্রিস্টান কাব্য, মিডল ইংলিশ খ্রিস্টধর্মীয় বিষয়ক রচনা, মধ্যযুগীয় ধর্মীয় নাটক, নৈতিকতা বিষয়ক ও আধ্যাত্মিক পদ্য প্রভৃতি তেমনি প্রাক্-আধুনিক যুগের অর্থাৎ মধ্যযুগের বাংলা সাহিত্যের উপজীব্যও প্রধানত ধর্মীয় বিষয় : দেবতাদের কথা ও অবতারদের জীবনবৃত্তান্ত এবং পৌরাণিক কাহিনীকাব্য।
প্রতিপাদ্য বিষয়ে আলোচনার সময় আমাদের বিবেচনা করতে হবে তিনটি জিনিস : মধ্যযুগ, ধর্মবিষয়ক রচনা এবং বাংলা ভাষা। মধ্যযুগের সময়সীমা আগেই বলেছি আধুনিককালের সূচনা পর্যায় অর্থাৎ ১৮০০ খ্রিস্টাব্দে ফোর্ট উইলিয়াম কলেজ প্রতিষ্ঠার পূর্ববর্তী কয়েক শ বছর। এই সময় বাংলা সাহিত্যে যা রচিত হয়েছে তার প্রায় সবই পদ্যে। সাহিত্য বলতে যা বোঝায় তেমন গদ্যের সূচনা উনিশ শতক থেকে। উনিশ শতকের আগের গদ্য লেখা যা পাওয়া গেছে তা সৃষ্টিশীল রচনা বা সাহিত্য নয় সে-সব ব্যবহারিক গদ্য চিঠিপত্র, পরিচয়পত্র, রাজন্যবর্গের প্রীতিপত্র, জীবিকাপত্র, ভূমিপরিচয় জ্ঞাপক দলিলপত্র প্রভৃতি।
আমাদের স্মরণ রাখতে হবে যে আমরা আলোচনা করব বাংলা ভাষায় ধর্ম-বিষয়ক রচনা নিয়ে— ধর্মতত্ত্ব বা ধর্মীয় সাহিত্যের বিষয়বস্তু নিয়ে নয়। ধর্মতত্ত্বও ধর্মবিষয়ক রচনাই, কিন্তু সকল ধর্মবিষয়ক রচনাই ধর্মতত্ত্ব নয়। তা ছাড়া উনিশ শতকের আগে ধর্মতত্ত্ব বিষয়ক কোনো গ্রন্থ বা প্রবন্ধ-নিবন্ধ বাংলা ভাষায় রচিত হয়ওনি। দেবদেবীদের উদ্দেশ্যে নিবেদিত কাব্যচর্চা, পীর-পয়গম্বরের মাহাত্ম্য প্রচারের উদ্দেশ্যে রচিত কবিতা এবং নীতিকথামূলক ও আধ্যাত্মিক রচনাও ধর্মবিষয়ক রচনার অন্তর্গত। তাই মধ্যযুগে ধর্মবিষয়ক রচনা বলতে আমরা পাচ্ছি শুধুই কাব্য-সাহিত্য, যেমন- পৌরাণিক পাঞ্চালী, মনসা কাহিনী, চৈতন্য জীবনকথা, বৈষ্ণব পদাবলী, কৃষ্ণ-মঙ্গল, পদাবলী ও কৃষ্ণলীলা কাব্য, মনসা-মঙ্গল, চন্ডীমঙ্গল, শিবমাহাত্ম্য কাব্য, মুসলমান কবিদের নবী-পয়গম্বর বিষয়ক কাহিনী কাব্য, পদাবলী সংহিতা প্রভৃতি, রামায়ন-মহাভারতের পুরাণ কাহিনীনির্ভর কাব্য, পীরগাথা, বিদ্যাসুন্দর কাহিনী, মুসলমান কবিদের পুঁথি প্রভৃতি।
মধ্যযুগে হিন্দুশাস্ত্রবিশারদ বাঙালি ব্রাহ্মণগণ বিশুদ্ধ ধর্মতত্ত্ব যেমন ন্যায়-স্মৃতি প্রভৃতির চর্চা করেছেন সংস্কৃত ভাষায়। বাংলার অবাঙালি আরবি-ফারসিশিক্ষিত মুসলমান পন্ডিতগণ ইসলাম ধর্মবিষয়ক রচনা লিখেছেন আরবি ও ফারসিতে। সংখ্যাগরিষ্ঠ সাধারণ বাঙালি তাদের ভাব প্রকাশের জন্য বেছে নেন প্রাকৃত বাংলা ভাষাকে, যে-ভাষা সংগঠিত নয়- সাধারণ অর্থে শুদ্ধ নয়। তবে বাঙালি তার ধর্ম-পুরাণ প্রভৃতির চর্চা করতে গিয়েও তার জীবনের কথাই বলবার চেষ্টা করেছেন। তার বিশুদ্ধ জ্ঞানচর্চার চেয়ে ভাবের চর্চা করার দিকেই ঝোঁক বেশি। বাঙালি জাতির রাজনৈতিক, সামাজিক ও সাংস্কৃতিক ইতিহাস বিশেষজ্ঞ নীহাররঞ্জন রায় বলেছেন :
বস্তুত অরূপের ধ্যান এবং বিশুদ্ধ জ্ঞানময় অধ্যাত্ম সাধনার স্থান বাঙালির চিত্তে স্বল্প ও শিথিল। বাঙালী তাহার ধ্যানের দেবতাকে পাইতে চাহিয়াছে রূপে ও রসে মণ্ডিত করিয়া; তাহার সন্ধান বিশুদ্ধ বিশুষ্ক জ্ঞানের পথে ততোটা নয় যতটা রূপের ও রসের পথে অর্থাৎ বোধ ও অনুভবের পথে। … বাঙালির ভক্তি যে জ্ঞানানুগ নয়, হৃদয়ানুগ, আবেগপ্রধান, তাহা সুস্পষ্ট ধরা পড়িয়াছে বাঙালি কবির দেবস্তুতি রচনায়, …… [ বাঙালীর ইতিহাস (আদি পর্ব), পৃ. ৮৫৬]
অর্থাৎ বাঙালির ধর্মবিষয়ক রচনাতেও দৈনন্দিন জীবনের হাসিকান্না, সুখদুঃখ, প্রেমপ্রীতি এমন কি যৌন প্রসঙ্গও পর্যাপ্ত পাওয়া যায়। বরং তার দেহঘনিষ্ঠ যৌনচেতনার ছড়াছড়ি যেন একটু বেশিই।
মধ্যযুগের ধর্মবিষয়ক রচনার মধ্যে উল্লেখযোগ্য পৌরাণিক পাঞ্জালী, শ্রীকৃষ্ণকীর্তন প্রভৃতি। পনের ষোল শতকের কবিগণ এসব রচনার স্রষ্টা। পৌরাণিক পাঞ্চালীর প্রাচীনতম কবিদের রচনা সম্পর্কে সুকুমার সেনের মন্তব্য :
পুরানো বাঙ্গলা সাহিত্য ত্রিধারায় প্রবাহিত। প্রথম গীতিকবিতা, দ্বিতীয় পৌরাণিক গেয় অথবা পাঠ্য আখ্যায়িকা, তৃতীয় অ-পৌরাণিক গেয় কবিতা-আখ্যায়িকা। শেষ দুই ধারার রচনার রূপ বা ফর্ম প্রায় একই রকম এবং সে ফর্মের নামও এক, “পাঞ্চালী”। দেবতার আখ্যানময় পাঞ্চালী কাব্যের নামে নায়ক-দেবতার নামের পরে “মঙ্গল “ কথাটি যুক্ত থাকে (কখনও কখনও “বিজয়” ক্বচিৎ “মঙ্গল” ও “বিজয়” দুটিই)। এই জন্য এগুলির এখন নাম দাঁড়াইয়াছে “মঙ্গল” কাব্য। মঙ্গল শব্দটির অর্থ গৃহকল্যাণ। অতএব বোঝা যাইতেছে যে গোড়ার দিকে এই আখ্যায়িকাগুলি গার্হস্থ্য-কর্মের (অথবা ব্রতের) সঙ্গে যুক্ত ছিল। প্রাচীন কবিরাও তাই অনেকে নিজেদের রচনাকে “ব্রতগীত” বলিয়াছেন।
[বাঙ্গলা সাহিত্যের ইতিহাস, প্রথম খন্ড, পৃ. ১০৩]
আমরা পনের শতকপূর্ব বাংলা সাহিত্যের চর্যাগীতি, রাজসভার গীতিকবিতা, ব্রজবুলি গীতিকবিতা প্রভৃতি সম্পর্কে আলোচনা করব না। সে-ভাষা অস্পষ্ট, বাংলা বলে সনাক্ত করাই কঠিন। পনের শতক নাগাদ বাংলা ভাষার একটা আদল তৈরি হয়ে যায়। পনের শতকের শ্রেষ্ঠ কবি কৃত্তিবাস ওঝা (জন্ম ১৪৩৩ খ্রিস্টাব্দে) বঙ্গের প্রাচীনতম প্রধান কবিদের অন্যতম। দীর্ঘকাল হাতে হাতে লিখে প্রচারিত তাঁর রামায়ন-কাব্য এক পর্যায়ে শ্রীরামপুরের খ্রিস্টান মিশন প্রেস থেকে ১৮০২-৩ খ্রিস্টাব্দে প্রকাশিত হয়। পরে জয়গোপাল তর্কালঙ্কার কর্তৃক সম্পাদিত হয়ে দ্বিতীয় সংস্করণ প্রকাশিত হয় ১৮৩০-৩৪ অব্দে। কৃত্তিবাসের ‘রামায়ণ’ কাব্য এক সময় শুধু হিন্দুগণ নয় সব ধর্মের পাঠক- শ্রোতাকেই আপ্লুত করত। শ্রীরামপুর সংস্করণে যে ভাষা আমরা দেখি তা যথেষ্ট প্রাঞ্জল। যেমন-
রাজভোগ সুগ্রীব রাজা দিনে ২ জ্ঞান
রাত্রি দিন রঘুনাথের সীতারে ধেয়ান।
সোনার খাটে শোয়া সুগ্রীব তাহে নেত্রের তুলি
সীতা লাগি কান্দেন রাম লোটাইয়া ধূলি।
বাছের বাছের সুন্দরী সুগ্রীবের অভিলাষ
সীতা লাগি কান্দেন রাম বরিষা চারি মাস।
কান্দিতে ২ রাম হইল কাতর
ক্ষণে ক্ষণে লক্ষণ দেন প্রবোধ উত্তর।
‘বাঙ্গালা সাহিত্যের প্রথম গ্রন্থ গুণরাজ খানের ‘শ্রীকৃষ্ণবিজয়’ কাব্যের ভাগবত অনুসারেই কৃষ্ণলীলা বর্ণিত হয়েছে। লেখক গৌড়েশ্বর সুলতান রুকন উদ্দিন বরবাক শাহ-এর আমলে (১৪৫৯-৭৪ খ্রিস্টাব্দ) কাব্যচর্চা করেন। ‘শ্রীকৃষ্ণ বিজয়’ কাব্যের ভাষাও অস্পষ্ট নয় অতি চমৎকার। যেমন-
জল জন্তু স্থল জন্তু সুন্দর রূপ ধরে
বৈষ্ণব শরীর যেন সেবিয়া হরিরে।
বরিষার ধারা পাইয়া গিরি স্নিগ্ধ হইল
হরি সেবি লোক সব চৈতন্য পাইল।
অর্থাৎ জল ও স্থলের প্রাণীকূল যেমন বর্ষার জলে স্নাত হয়ে সুন্দর রূপ ধারণ করে, পাহাড়-পর্বত যেমন শ্যামল-স্নিগ্ধ হয়ে ওঠে, তেমনি হরিসেবায় ভক্তের শরীরে কান্তি আসে।
বিভিন্ন উপমা ও মেটাফোরের মাধ্যমে গুণরাজ খান তাঁর কবিতায় ভারতীয় অধ্যাত্মচিন্তার প্রকাশ ঘটিয়েছেন। ঈশ্বর-ভক্তিমূলক রচনা হিসেবে এই কাব্য অসাধারণ। যেমন-
সবাতে আছয়ে হরি এমন ভাবিহ।
আপনা হইতে ভিন্ন কারে না দেখিহ।
নিজ আত্মা পর আত্মা যেই তারে জানে।
তার চিত্তে কভু নাহি ছাড়া নারায়ণে।
কর্ণধার বিনে যেন নৌকা নাহি যায়।
তেমনি প্রভুর মায়া সংসারে ভ্রমায়।
ইহা বুঝি পণ্ডিত ভাই স্থির কর মন।
একভাবে চিন্ত প্ৰভু কমল লোচন।
তাঁর কবিতায় শুধু ভক্তি নয় মানবতাবাদী দার্শনিক চিন্তাও উচ্চারিত হয়েছে।
তের শতকের শুরুতে বঙ্গের অংশবিশেষে তুর্কী মুসলমানদের শাসনকালের সূচনা। বহিরাগত এই শাসকদের ধর্ম, সংস্কৃতি, ভাষা, আচার-আচারণ এ অঞ্চলের মানুষের কাছে ছিল সম্পূর্ণ অপরিচিত। নির্বাচিত-নিপীড়িত বৌদ্ধ জনগণ প্রকাশ্যে না হলেও মনে মনে স্বাগত জানায় মুসলমান শাসকদের এবং এই শাসনকে সামাজিক মুক্তির দরোজা বলে তাদের কাছে বোধ হয়ে থাকবে।
যুগ যুগ ধরে শাসকশ্রেণীর আশীর্বাদধন্য উচ্চবর্ণের হিন্দুরা বিদেশী শাসনকে তাদের ভাগ্যবিপর্যয় বলে মেনে নিয়ে তাকে ‘দেবতার মার’ বলে সান্ত্বনা লাভ করেন। শাসকদের সংস্কৃতি ধর্ম প্রভৃতির প্রভাব থেকে ন্যায়-স্মৃতিশাস্ত্রবিশারদ আর্য ব্রাহ্মণ পণ্ডিতগণ সনাতন সমাজকে রক্ষার জন্য প্রতিরোধ যেমন গড়ে তোলেন তেমনি নবযুগপন্থী ব্রাহ্মণ্যবাদবিরোধীগণের বিদ্রোহও সমান্তরাল গতিতে চলে।
যে কোনো দেশ যখন কোনো বহিরাগত শাসকের অধীনে যায় তখন সেখানে নতুন শাসকদের নব প্রবর্তিত শাসনপদ্ধতির সঙ্গে শাসকদের সংস্কৃতি ও ধর্মও যায় (যেমন ইরাক দখলের পর এখন সেখানে আমেরিকানদের ভাষা ধর্ম সংস্কৃতি প্রভৃতি যাবে)। তুর্কী শাসকদের সঙ্গে সঙ্গে ইসলাম ধর্ম ও ইসলামি সংস্কৃতিও এখানে আসে। ইসলামি দর্শন এ দেশের মানুষের চিন্তাধারায় প্রভাব বিস্তার করে। শতাব্দীর পর শতাব্দীব্যাপী অনাচার, অবিচার, বৈষম্যে বিপর্যস্ত সাধারণ মানুষ, বিশেষ করে বৌদ্ধ ও নিম্নবর্ণের হিন্দুরা, মুসলমানদের আগমনে স্বস্তির নিঃশ্বাসই ফেলে থাকবে। ইসলামের একেশ্বরবাদ, স্রষ্টার কাছে সকল মানুষ সমান— এই ধর্মীয় ও সামাজিক দর্শন এবং মুসলিম সুফি সাধকদের অবৈষম্যমূলক নির্মল জীবনাচরণ ও তাঁদের মানবতাবাদী শিক্ষা সাধারণ মানুষকে প্রবলভাবে আকর্ষণ করে। তারা যে দলে দলে ধর্মান্তরিত হয়ে আনুষ্ঠানিকভাবে শুধু ইসলাম গ্রহণ করেন তাই নয় নতুন চিন্তা-চেতনায় উদ্বুদ্ধ ও সঞ্জীবিত হয়ে এক নতুন যুগের সূচনায় ব্রতী হন। ব্রাহ্মণ্যবাদের কঠোর-নিষ্ঠুর ও চরম বৈষম্যমূলক রীতিনীতি, সংস্কার, আচার-আচরণ ও দর্শনের বিরুদ্ধে তারা প্রতিবাদী হয়ে ওঠেন। তবে সেই বিদ্রোহ যে তাৎক্ষণিক বিস্ফোরণের আকারে ছিল তা নয় যুগ যুগ ধরে ধীরে ধীরে সংগঠিত হয়। এ সম্পর্কে একজন মধ্যযুগের সাহিত্য-সংস্কৃতিবিশেষজ্ঞ বলেন :
যে কোনো চিন্তা-চেতনা-দ্রোহ-আন্দোলন সমাজক্ষেত্রে প্রকটিত ও ফলপ্রসূ হতে দীর্ঘ সময় লাগে। বাঙলায়ও তাই হয়েছিল। তের শতকে উপ্ত ও অঙ্কুরিত এবং চৌদ্দ শতকে বর্ধিত ও পল্লবিত হয়ে পনের ষোল শতকে তা ফলপ্রসূ হল। লৌকিক দেবতার জনপ্রিয়তায়, লোকায়ত লোকধর্মের প্রসারে ও গীতা-স্মৃতি-সংহিতার প্রভাব-সংকোচনে এ বিপ্লবের প্রকাশ ও ক্রমস্ফীতি লক্ষণীয়।
[বাঙালী ও বাঙলা সাহিত্য, আহমদ শরীফ, পৃ. ৩১১]
ষোল শতকের বাংলার ধর্মীয় ও সমাজজীবনে যে নব জাগরণের সূচনা হয় তার নায়ক ছিলেন শ্রীচৈতন্য। তাঁর আবির্ভাব বাঙালির জীবনে এক নতুন প্রাণের সঞ্চার করে। চৈতন্যের জন্ম ১৫৩৩ খ্রিস্টাব্দে। তাঁর শিষ্য ও শিষ্যের শিষ্যদের মধ্যে কেউ কেউ তাঁর জীবনচরিত লেখেন। চৈতন্যদেবের শিষ্য ধনঞ্জয় পণ্ডিতের শিষ্য চূড়ামণি দাস যে জীবনী খানি প্রণয়ন করেন তার নাম ‘গৌরাঙ্গবিজয়’। হরপ্রসাদ শাস্ত্রী প্রমুখের অনুমান এই জীবনী ‘আনুমানিক ১৫৪২-৫০ খ্রিস্টাব্দের মধ্যে রচিত। চৈতন্যের জন্মগ্রহণের পরে বৌদ্ধশাস্ত্রবিশেষজ্ঞ, মীমাংসাশাস্ত্রে পণ্ডিত, বৈদান্তিক সকল শ্রেণীর মানুষ যে আনন্দ প্রকাশ করে সে-কথা বর্ণনা করে চূড়ামণি দাস লিখেছেন :
বৌদ্ধ তার্কিক মৈমাংসিক বৈদান্তিক।
সভাকার নাটে কহে ইবে দেখি ধিক।
সব লোক নাচে কান্দে করে কিবা কাজ।
ভাল লোক নাচে কান্দে না বাসএ লাজ।
হোর দেখ অধ্যাপক অদ্বৈত আচাৰ্য্য।
নাচিয়া কান্দিয়া ওবা সাধে কোন কাৰ্য্য।
তর্কবাদীন্দ্ৰ সিদ্ধানন্দ ভট্টাচাৰ্য্য।
এ দিগবিজয়ী কবি পূজে সর্ব্বরাজ্য।
[গৌরাঙ্গবিজয়, চূড়ামণি দাস, সুকুমার সেন সম্পাদিত, ১৯৫৭, পৃ. ১৪-১৫
আশৈশব চৈতন্য ছিলেন ধর্মপ্রাণ। তাঁর ১৬/১৭ বছর বয়সে একদিন সেকালের বিশিষ্ট বৈষ্ণব শ্রীনিবাস পণ্ডিতের ধারণা হলো যে চৈতন্য একজন বৈষ্ণববিদ্বেষী। একদিন শ্রীনিবাস পণ্ডিত গঙ্গাস্নানে যাচ্ছিলেন, এমন সময় ওই পথে চৈতন্যকে দেখে তিনি মুখ ফিরিয়ে নেন। এই ঘটনা চৈতন্যের মনে দাগ কাটে। কিন্তু তা তাঁর জীবনের মোড়ও ফিরিয়ে দেয়। তিনি সিদ্ধান্ত যেন সাধনা দ্বারা তিনি এমন বৈষ্ণব হবেন যার তুলনা আর কেউ থাকবে না। তখন তাঁর ‘বিদ্বেষী’-রাও তাঁর ‘গুণকীর্তি’ করতে বাধ্য হবেন। চৈতন্যচরিতামৃত-তে কবি চৈতন্যের জবানীতে বলিয়েছেন,
এমন বৈষ্ণব মুই হইনু সংসারে।
অজ ভব আসিবেক আমার দুয়ারে।
শুন ভাইসব এই আমার বচন।
বৈষ্ণব হইব মুই সৰ্ব বিলক্ষণ।
আমাকে দেখিয়া সে যে সকলে পলায়।
তাহারাও যেন মোর গুণকীর্তি গায়।
একজন মহামানবের জীবনেতিহাস অতি প্রাঞ্চল ভাষায় বর্ণনা করা হয়েছে। চৈতন্যভাগবত-এর ভাষাও অতি সহজবোধ্য। চৈতন্যদেবের জীবনের ছোটখাট ঘটনাবলি তা পাঠকের কাছে ঋজু ভাষায় পরিবেশন করে। কৃষ্ণের বিরহেই যে তিনি গৃহত্যাগ করে সন্ন্যাসী হন তা তিনি কথাপ্রসঙ্গে বঙ্গে নব্যন্যায়-এর প্রবর্তক দার্শনিক বাসুদেব সার্বভৌম (১৪২০/৩০-১৫৪০)-কে জানান। সার্বভৌমের সঙ্গে চৈতন্যদেবের প্রথম সাক্ষাৎ হয় পুরীতে। তখন চৈতন্য সন্ন্যাসীবেশ পরিহিত ও মুণ্ডিতমস্তক। সার্বভৌমের উক্তি-
পরম সুবুদ্ধি তুমি হইয়া আপনে।
তবে তুমি সন্ন্যাস করিলা কি কারণে?
শ্রীচৈতন্যের জবাব-
প্রভু বোলে শুন সার্বভৌম মহাশয়।
‘সন্ন্যাসী’ আমারে নাহি জানিহ নিশ্চয়।
কৃষ্ণের বিরহে মুঞি বিক্ষিপ্ত হইয়া।
বাহিরে হইলু শিখাসূত্র মুড়াইয়া।
‘সন্ন্যাস’ করিয়া জ্ঞান ছাড় মোর প্রতি।
কৃপা কর যেন মোর কৃষ্ণের হয় মতি।
[চৈতন্য ভাগবত, অন্ত খণ্ড, তৃতীয় অধ্যায়]
চৈতন্যদেবের জীবন, শিক্ষা ও দর্শন সম্পর্কে ষোল শতকে রচিত কবিরাজ গোস্বামীর ‘শ্রীশ্রীচৈতন্যচরিতামৃত’, জয়ানন্দের ‘চৈতন্যভাগবত’ প্রভৃতি বাঙালির জীবনকে শুধু আলোকিত করেনি, তাকে শুধু নতুন দর্শনই উপহার দেয়নি, তাকে নতুন আধ্যাত্মিক শিক্ষাই দান করেনি, তাকে দিয়েছে নতুন এক সৃষ্টিশীল সাহিত্য সম্পদ। বাঙালিকে বৈষ্ণবীয় ঈশ্বরতত্ত্বে উদ্বুদ্ধ করেছে। যেমন –
অনুমান প্রমাণ নহে ঈশ্বর-তত্ত্ব-জ্ঞানে।
কৃপা বিনা ঈশ্বরের কেহ নাহি জানে।
ঈশ্বরের কৃপালেশ হয়ত যাহারে।
সেই ত ঈশ্বর তত্ত্ব জানিবারে পারে।
বাংলা ভাষায় বৈষ্ণব সাহিত্য বা পদাবলী অমূল্য সম্পদ। বৈষ্ণব পদাবলী একই সঙ্গে যেমন নরনারীর প্রেমবিষয়ক সাহিত্যকর্ম তেমনি তা ঈশ্বরপ্রেমবিষয়ক রচনাও বটে অর্থাৎ তার মধ্যে ধর্মীয় উপাদান উপস্থিত। পনের শতক থেকে আঠার শতক পর্যন্ত চার শ বছর বাংলার বৈষ্ণব কবিগণ তাঁদের কাব্য সাধনা অব্যাহত রাখেন। বহু সংখ্যক বৈষ্ণব কবি ও তাঁদের রচিত পদাবলী আজ হারিয়ে গেছে বিস্মৃতির অতলে। শুধু বিদ্যাপতি, চন্ডীদাস (বড়ু, দ্বিজ প্রভৃতি), জ্ঞানদাস, গোবিন্দ দাস প্রমুখ কয়েকজন কবির অমূল্য শিল্পগুণসম্পন্ন রচনা আজও টিকে আছে। টিকেই নয় প্রতিদিনই পঠিত হয় শুধু শিক্ষার্থীদের দ্বারা নয় সাধারণ পাঠকদের দ্বারাও। সেগুলোর বিষয়বস্তু ও রসের কারণে তা চিরকাল টিকে থাকবে। কারণ ওই গান শুধু দেবতার উদ্দেশ্যে নিবেদিত নয়, মানব-মানবীর জন্যেও। তাই রবীন্দ্রনাথ প্রশ্ন করেছেন :
শুধু বৈকুণ্ঠের তরে বৈষ্ণবের গান!
পূর্বরাগ, অনুরাগ, মান-অভিমান,
অভিসার, প্রেমলীলা, বিরহ-মিলন,
বৃন্দাবনগাথা — এই প্ৰণয়স্বপন
শ্রাবণের শর্বরীতে কালিন্দীর কূলে,
চারি চক্ষে চেয়ে দেখা কদম্বের মূলে
শরমে সম্ভ্রমে, এ কি শুধু দেবতার!
এ সংগীতরসধারা নহে মিটাবার
দীন মর্ত্যবাসী এই নরনারীদের
প্রতি রজনীর আর প্রতি দিবসের
তপ্ত প্ৰেমতৃষা!
বৈষ্ণব কবিদের রচনায় রাধাকৃষ্ণের প্রেমের বিচিত্র অনুভূতি থেকেই দেবতার চরণে অর্ঘ্য হিসেবে নিবেদিত হোক না কেন তাতে নরনারীর দেহঘনিষ্ঠ প্রেমেরই প্রকাশ ঘটেছে। সহজিয়াপন্থী গৌড়ীয় বৈষ্ণবদর্শনের প্রবক্তারা যে পিরীতি-সাধনা’ করেছেন তা নরনারীরই চিরন্তন প্রেম। যেমন চন্ডীদাস বলছেন :
সই কেবা শুনাইল শ্যাম নাম।
কানের ভিতর দিয়া মরমে পশিল গো
আকুল করিল মোর প্রাণ
না জানি কতেক মধু শ্যাম নামে আছে গো
বদন ছাড়িতে নাহি পারে।
জপিতে জপিতে নাম অবশ করিল গো
কেমনে পাইব সই তারে।
নাম পরতাপে যার ঐ ছন করিল গো
অঙ্গের পরশে কিবা হয়।
যেখানে বসতি তার নয়নে দেখিয়া গো
যুবতী ধরম কৈছে রয়।
পাশরিতে করি মনে পাশরা না যায় গো
কি করিব কি হবে উপায়।
কহে দ্বিজ চন্দিদাস কুলবতী কুলনাশে
আপনার যৌবন যাচায়!
জ্ঞানদাস আরো স্পষ্ট করে আরো সুন্দর ভাষায় বলছেন :
রূপ লাগি আঁখি ঝুরে গুণে মন ভোর।
প্রতি অঙ্গ লাগি কান্দে প্রতি অঙ্গ মোর।
হিয়ার পরশ লাগি হিয়া মোর কান্দে।
পরাণ পিরীতি লাগি থির নাহি বান্ধে।
জ্ঞানদাস ও প্রেম-প্রতপ্ত নর-নারীর অন্তরের বিরহের কথাই বলেছেন কাব্যগুণমণ্ডিত ভাষায় :
এঘোর রজনী মেঘ গরজনি
কেমনে আওব পিয়া।
শেজ বিছাইয়া রহিলূঁ বসিয়া
পথ পানে নিরখিয়া।
সই, কি করব কহ মোরে।
এতহু বিপদ তরিয়া আইল
নব অনুরাগ ভরে।
এহেন রজনী কেমনে গোঙাব
বন্ধুর দরশ বিনে।
বিফল হৈল সব মনোরথ
প্রাণ করে উচাটনে।
দহয়ে দামিনী ঘন ঘন ধ্বনি
পরাণ মাঝারে হানে।
এর মধ্যে ধর্মকর্মের কথা কোথায়? ধর্মের বা শাস্ত্রের কঠোর বাণী কোথায়? নরনারীর চিরন্তন হৃদয়াবেগই প্রকাশিত হয়েছে। তবে আধ্যাত্মিক আকুতিও প্রকাশ পায় কোনো কোনো পদাবলীতে। যেমন বিদ্যাপতি বলছেন :
গগণে গরজে ঘন ফুকরে ময়ুর।
একলি মন্দিরে হাম পিয়া মধুপুর।
শুন সখি হামারি বেদন।
বড় দুঃখ দিল দারুন মদন।

হরি গেল মধুপুরি হাম একাকিনী।
ঝুলিয়া ঝুরিয়া মরি দিবসরজনী
নিঁদ নাহি আওয়ে শয়ন নাহি ভায়।
বৈষ্ণব ধর্মের মূল্য বাণী ‘প্রেম’ ও ‘সমর্পন’ এই সব পদাবলীতে প্রচারিত হয়েছে বটে, এর আধ্যাত্মিক দিক বাদ দিলেও বাংলা সাহিত্যের বিবর্তন ও বিকাশে এই সব পদাবলীর ভূমিকা অপরিমেয়। সহজিয়া সম্প্রদায়ের সতের শতকের কবি অকিঞ্চন দাস তাঁর ‘বিবর্ত বিলাস’-এ যে ভাষায় লিখেছেন তার দৃষ্টান্ত :
শ্রীরূপ করিলা সাধনা মীরার সহিতে
ভট্ট রঘুনাথ কৈলা কর্ণবাই সা’থে।
লক্ষ্মহীরা সনে করিলা গোঁসাই সনাতন।
মহামন্ত্র প্রেমে সেবা সদা আচরণ।
গোসাঞি লোকনাথ চন্ডালিনী কন্যা সঙ্গে।
দোহা জন অনুরাগ প্রেমের তরঙ্গে।
গোয়ালিনী পিঙ্গলা সে ব্ৰজদেবী সম।
গোসাঞি কৃষ্ণদাস সদাই আচরণ।
শ্যামা নাপিতানীর সঙ্গে শ্রীজীব গোঁসাই।
পরম সে ভাব কৈলা যার সীমা নাই।
রঘুনাথ গোস্বামী পীরিতি উল্লাসে।
মীরাবাঈ সঙ্গে তেহ রাধাকুন্ডে বসে।
গৌরপ্রিয়া সঙ্গে গোপাল ভট্ট গোঁসাই।
করয়ে সাধন অন্য কিছু নাই।
প্রধান ধর্মব্যবস্থাগুলির বাইরে উপমহাদেশে তথা বাঙালিসমাজে নানা ধরনের দেবতার প্রচলন ছিল যাঁরা সমাজের এক-একটি অংশের পূজার পাত্র ছিলেন। তাঁদের কেন্দ্র করে গড়ে উঠেছিল এক-একটি সম্প্রদায়। যেমন বৃক্ষ পূজা, সাপ পূজা অতি প্ৰাচীন কাল থেকেই এই অঞ্চলে প্রচলিত ছিলো। যেমন—
বৈদিক চিন্তার পরিণতিতে বাস্তুদেবতার দুইটি প্রতীক দাঁড়াইয়া গিয়াছিল। এক. বৃক্ষ অথবা স্থানু। দুই. নাগ (অর্থাৎ সাপ)। স্থানুর দুই পরিণতি চৈত্য এবং শিবলিঙ্গ। বৃক্ষ পূজার পরিণতি বিচিত্র- বট, অশ্বত্থ, বিল্ব, সিজ অথবা তুলসী। [ বাঙলা সাহিত্যের ইতিহাস, প্রথম খণ্ড, সুকুমার সেন, পৃ. ২২২]
পশ্চিমবঙ্গে ততটা নয় কিন্তু পূর্ব বাংলায় ব্রত-অনুষ্ঠানরূপে মনসাপূজা প্রচলিত ছিল প্রাচীনকাল থেকে। এ অঞ্চলের কবিগায়কগণ মধ্যযুগে পালাগানের আসর জমিয়ে মনসামঙ্গল বা বেহুলা-লক্ষিন্দরের কাহিনী শ্রোতাদের শুনিয়ে মুগ্ধ করতেন। সেইসব কবিতার ভাষাও যথেষ্ট প্রাঞ্জল। স্বামী লক্ষিন্দরকে নিয়ে বেহুলা শ্বশুরবাড়িতে যাবার আগে যোগী-যোগিনীর ছদ্মবেশে একবার বাপের বাড়ি যাচ্ছে। কবির ভাষায় –
চৌদ্দ ডিঙ্গা ঘাটে থুইয়া যোগী-যোগিনী হৈয়া
চলিল বেহুলা লক্ষিন্দর,
রূপ জিনি তিলোত্তমা রক্ত বস্ত্র পরি রামা
আচ্ছাদিত অঙ্গ মনোহর।
গলায় রুদ্রাক্ষমালা স্কন্ধে ঝুলি হাতে তালা
লখিন্দর চলে তার আগে
বেহুলা যায় পিছু পিছু লজ্জায় না বলে কিছু
মায়ারূপে দোহে ভিক্ষা মাগে।
সতের-আঠার শতকের আর একটি ‘মনসামঙ্গল’ বাক্যের ভাষা এ রকম :
পুত্রবর পাঞা আইসে মনসাকুমারী।
মনভাবে গর্ভে ধরে দেবী বিষহরি!
তার কত দিনে জন্ম লভিল কুমার।
আস্তিক তাহার নাম বিষ্ণু অবতার।
এইরূপে আস্তিকের হইল জনম।
বাপের চরণে পদ্ম লইল শরণ।
আমারে ছাড়িয়া মুণি গেলেন চলিঞা।
পৃথিবীতে রহিলাম আমি অপূজ্য হইঞা।
আশ্বাস দিলেন তারে দেব ত্রিলোচন।
তোমার পূজা মর্ত্যেতে করিবে জগজন।
সতের শতকের আরো বহু দেবদেবীর উদ্দেশ্যে মঙ্গলকাব্য রচিত হয়েছে। কৃষ্ণরায় দাস ১৭৫২ সালে রচিত তাঁর ‘কালিকামঙ্গল’ কাব্যে লিখেছেন :
দক্ষযজ্ঞভঙ্গ-কথা প্রথম রচহ গাঁথা
পুরাণ প্রমাণি এ সকল।
জন্ম হিমালয় গিরি কামদেব ভষ্ম করি
বিবাহ করিল পুণ হর।
তারকের গুণ নাশে সুলোচন বুঝে রোষে
তাহারে বধিলা পুরন্দর।
তারাবতী তার প্রিয়া সেবিয়া পাইল বর
কৈলা মোর চরিত্র সকল
নারদ তথায় গিয়া পশ্চাৎ হইল নর
বিদ্যা আর সুন্দর ভূতল।
সতের শতকের আর এক ‘মানসা-মঙ্গল’ কাব্যের রচয়িতা দ্বিজবংশীদাসের কন্যা চন্দ্রাবতী রচনা করেন ‘দস্যু কেনারামের পালা’। দস্যু কেনারাম দ্বিজ বংশীদাসের মুখে ‘মানসা ভাসান’ শুনে দস্যুবৃত্তি ত্যাগ করে নৈতিক জীবনে ফিরে আসে। সে ডাকাতি করা ছেড়ে দেয়। কেনারাম ও দ্বিজ বংশীর মধ্যে যে কথোপকথন হয় তাতে সে-কালের সমাজচিত্রটিও পাওয়া যায় :
“না দেখে মানুষজন বনের পশুপাখী।
যার ধন তার কাছে লুকাইয়া রাখি।”
“কার ধন কার কাছে রাখ লুকাইয়া।
অবাক্যি হইলা ঠাকুর একথা শুনিয়া।”
“কেনা কহে এই ধন সকলি মাটির।
মাটিতে লুকাইয়া রাখি যুক্তি করি স্থির।
মাটিতে মিশিয়া ধন যাউক মাটি হইয়া।
মানুষ যে নাহি পায় সে ধন খুঁজিয়া।
ভাবিয়া দেখহ ঠাকুর যত টাকা কড়ি।
কেবলি লোভের চিহ্ন জগতের বৈরি।”
“ঠাকুর বলেন কহ কি লাভ তাহায়।
ধন লইয়া কোন্ জন মাটিতে লুকায়।
ভোগ নাহি কর ধন রাখ লুকাইয়া।
এ ধনে কি ফল আছে অর্জন করিয়া।”
“কেনারাম বলে ঠাকুর ভোগের লাগিয়া।
ধন নাহি লই আমি পথিকে ভারাইয়া।
দেশে যত ধনী আছে তাহাদের ধনে।
ভিক্ষুক লোকের আসে কোন প্রয়োজনে।
থাকিয়া ভান্ডারের ধন ভান্ডারেতে ক্ষয়।
এ ধনেতে সংসারের কোন্ কার্য হয়।”
এই নীতিকথামূলক কাব্যের বিষয়বস্তু আমাদের বিবেচ্য নয়, এর সহজ-সরল ভাষা মধ্যযুগের বাঙালির প্রতিদিনের ভাষার দৃষ্টান্ত হয়ে আছে। এ ভাষার সঙ্গে আধুনিক ভাষার বিশেষ দূরত্ব কোথায়? এ ভাষায় ভাল গদ্য লেখাও যেতো।
মধ্যযুগে বহু মুসলমান কবি শরিয়তি ইসলাম ও লোকায়তিক ইসলাম বিষয়ে নানা উপাখ্যান-কাব্য রচনা করেছেন। আহমদ শরীফের মতে,
ধর্ম-সাহিত্য সৃষ্টির ক্ষেত্রে বাঙলার মুসলমানও উদাসীন ছিলেন না। তাঁরা জনগণকে ধর্মবুদ্ধি দানের জন্য নানাভাবে চেষ্টা-যত্ন করেছেন। রসুলচরিত, নবীকাহিনী, ইসলামের উদ্ভবযুগের বীর-বৃত্তান্ত – শরিয়ৎশাস্ত্র, মারফত তত্ত্ব, পীর-পাঁচালী প্রভৃতি রচনা করে তারা ইসলাম প্রচারে গৌরব, স্বধর্মের প্রসারগর্ব এবং ইসলামের শ্রেষ্ঠত্ববোধ গণমনে জিইয়ে রাখবার প্রয়াস পেয়েছেন।
[ বাঙালী ও বাঙলা সাহিত্য, পৃ. ৬০১]
চট্টগ্রামের অধিবাসী সৈয়দ সুলতান সতের শতকে বেশ কিছু ধৰ্মমূলক কাব্য রচনা করেন। তাঁর ‘জ্ঞানপ্রদীপ’ তান্ত্রিক যোগবিষয়ক রচনা। ‘নবীবংশ’ তাঁর স্মরণীয় কীর্তি। এতে সৃষ্টি তত্ত্ব, পয়গম্বরদের আবির্ভাব প্রভৃতি বিষয় আলোচিত হয়েছে। ‘নবীবংশ’ রচনা সম্পর্কে কবির নিজের ভাষ্য :
যে রূপে সৃজন হইল এ তিন ভূবন
যে রূপে সৃজিল জান সুরাসুর গণ।
যে রূপে আদম হাওয়া সৃজন হৈল
যে রূপে যথেক পয়গাম্বর উপজিল।
বঙ্গেতে এসব কথা কেহ না জানিল
নবীবংশ পাঞ্জালীতে সকল কহিল।
মুঞি পাপী এ সকল প্রচার করিলুঁ
তোহ্মরা সবের লাগি দর্পণ সৃজিলুঁ।
এ দর্পণ দর্শিনে খন্ডিব যথ ধন্ধ
নিরক্ষিলে দর্পণ জানিবা ভাল মন্দ।
হযরত মোহাম্মদ (সা:) মৃত্যুর আগে তাঁর উম্মতদের উদ্দেশ্যে যেসব উপদেশ দেন এবং প্রত্যেক মুসলমানের দায়িত্ব ও কর্তব্য সম্পর্কে যা বলেন-
তোহ্মরা সমাজ হোন্তে যাইতে আছি আহ্মি
কেহ কার অপচয় না করিবা তুহ্মি।
বিধবা সবেরে তুহ্মি করিবা আদর
পড়শীরে না বুলিবা কঠোর উত্তর।
পিতাহীন শিশুরে গৌরব অতি করি
পালন করিঅ সবে মনে মায়া ধরি।
বাপের মায়ের বোল না কর লঙ্ঘন
দোজাহানের পরিচর্যা করিবা সমন।
পরচর্চা পরিনিন্দা মিথ্যা না কহিঅ
পরধন পরনারী কভু না হেরিঅ।
রতি ভুঞ্জি গোসল করিঅ সেইক্ষণ
মালের জাকাত দিতে না হইঅ বিমন।
পঞ্চওক্ত তুহ্মি সবে নামাজ গুজারি
আল্লার সেবাত মন দিবা যত্ন করি।
কলেমা কহিঅ নিত্য রোজা একমাস
দাঢ়াইছে জিব্রিলে আসি মোর পাশ।
‘জ্ঞান-প্রদীপ’-এ স্মরণীয় আধ্যাত্মিক কথা ও সুফিবাদী সাধনতত্ত্ব সাবলীল ভাষায় ব্যক্ত হয়েছে। যেমন-
১. নাহি তার আদি অন্ত নাহি মাতা পিতা
আপন সে নিরাকার আছে সৃষ্টিকর্তা।
২, সূক্ষ্ম, স্থুল নহে সৰ্ব্ব ব্যাপিত যে আছে।
অজয়, অমর সে যে সবানক বাঞ্ছে।
৩. হুতাশনে তপ্ত প্ৰভু জলেতে শীতল।
জ্যোতিকাতে স্থির প্রভু পবনে চঞ্চল।
ভারতচন্দ্র রায় (১৭১২-১৭৬০) আঠার শতকের সর্বশ্রেষ্ঠ ‘মঙ্গল-কাব্য’ রচয়িতা কবি। তাঁর সম্পর্কে রবীন্দ্রনাথ বলেছেন,
রাজসভা কবি রায়গুণাকরের অন্নদামঙ্গল গান রাজকণ্ঠে মনিমালার মত, যেমন তাহার উজ্জ্বলতা, তেমনি তাহার কারুকার্য।
তিনি ছিলেন মহারাজ কৃষ্ণচন্দ্রের সভাকবি। বাংলা, সংস্কৃত, ফারসিসহ বহু ভাষায় ছিল তাঁর পাণ্ডিত্য, অথচ তাঁর কবিতার ভাষা অতি প্রাঞ্জল; তবে আমরা যে ধরনের ধর্মীয় ও আধ্যাত্মিক বিষয়ক রচনা নিয়ে আলোচনা করছি তেমন রচনা তাঁর সামান্য।
আঠার শতকের গীতিকবি রামপ্রসাদ সেন (১৭২০-১৭৮১) ভগবৎ সাধনায় বস্তুত সারাজীবনই ব্যয় করেন। তাঁর ভক্তিপূর্ণ সঙ্গীতসমূহ, যা ‘রামপ্রসাদী’ সঙ্গীত নামে জনপ্রিয়, বাংলা সাহিত্যের অমূল্য সম্পদ। ওগুলো ধর্মীয় রচনা না হলেও তার কাছাকাছি। তাঁর গানের ভাব ও ভাষা দুইই প্রাঞ্জল। যেমন সুরাপান বিষয়ক তাঁর একটি গানের ভাষা :
সুরাপান করিনে আমি, সুধা খাইরে কুতূহলে,
আমার মন-মাতালে মেতেছে আজ,
মদ-মাতালে মাতাল বলে।
খ্রিস্টান শাসকদের সঙ্গে সঙ্গে খ্রিস্টান মিশনারিরাও তাঁদের প্রচার কাজ চালিয়ে যান। শাসকদের থেকে তাঁরা পান পৃষ্ঠপোষকতা। ভারতের পৌরাণিক কাহিনী নিয়ে তাঁরা পুস্তিকা প্রকাশ করেন। এ দেশীয় ধর্মসমূহের চেয়ে যে খ্রিস্টান ধর্ম ভালো সেটা প্রমাণের জন্য মিশনারিরা এ জাতীয় রচনা প্রকাশ করেন, তবে তাতে বাংলা ভাষার গদ্যচর্চার দরোজা খুলতে থাকে। যেমন দোম আন্তোনিও রচিত ‘ব্রাহ্মণ-রোমান-ক্যাথলিক সংবাদ’-এর ভাষা—
রামের এক স্ত্রী, তাহার নাম সীতা, আর দুই পুত্রো লব আর কুশ তাহান ভাই লকোণ, রাজা অযোধ্যা বাপের সত্যো পালিতে বোনবাসী হইয়াছিলেন, তাহাতে তাহান স্ত্রীরে রাবোণে ধরিয়া লিয়াছিলেন, তাহার নাম সীতা, সেই স্ত্রীরে লঙ্কাত থাক্যা আনিতে বিস্তর যুর্দো করিলেন, বালিরে মারি তাহার স্ত্রী তারা সুসীবেরে দিলেন, সে বালির ভাই, তাহারে রাজখণ্ড দিলেন, বিস্তর রাখ্যোস বধ করিলেন, কুর্মোকর্ণো বধিলেন, ইন্দ্রোজিৎ বধিলেন, প্রছাতে রাবোণ বধিয়া সীতারে আনিলেন, রাবোণের স্ত্রীরে রাবোণের ছোটো ভাই বিবীষোণেরে দিলেন, তাহার নাম মোন্ধোদরী, তাহারে রাম বর দিয়াছিলেন, কহিয়াছিলেন, তুমি জর্মো আইয়োস্তী হও, এ কারোণ বিবীষোণেরে দিলাম, যেমনি (?) করিয়া রাবোণ বধ হইয়াছে, তাহারে আর জিয়াইতে না পারিলেন, তাহার অন্যো ও সীতা যে নিতে কহিলেন, তাহার পর সীতারে আনিয়ো বিস্তর পরীক্ষা দিলেন, যে রাবোণ নি এহারে পরোশ করিয়াছে। তাহাতে পরীক্ষাতে সীতা সাঁচা হইলেন, ততাচো রামে তাহানে প্রতএ নহিলো, আর রামের দুই পুত্রো লব আর কুশ সংগে রামের বিস্তার ষুর্ধ করিলেন পুত্রো না চিনিয়া, শেষ মুনিষ্যে পরাজএ করিয়া দিলো, প্রচাতে সকলে প্ৰত্তো হইলো, শেষ রাজখন্ডো অযোদ্যাতে করিলেন, প্রচাতে তাহান পরোলোক হইলো। তাহার আত্তাম্ পরমেশরেতে মিশিলো গিয়া।
(রামের কাহিনী, ব্রাহ্মণ-রোমান-ক্যাথলিক সংবাদ, দোম আন্তোনিও, সুরেন্দ্রেনাথ সেন সম্পাদিত, কলিকাতা বিশ্ববিদ্যালয়, ১৯৩৭, পৃ. ৩৭)
স্বাভাবিক কারণেই মধ্যযুগে বাঙালি ভাষা-সচেতন ছিল না। তাই উনিশ শতকের আগে বাংলা ভাষার বানানরীতিতে বা বাক্য-গঠনে কোনো শৃঙ্খলা ছিলো না। বাংলা বর্ণমালা ও বানান সংস্কার হচ্ছে উনিশ শতকের প্রথমার্ধ থেকে। মুদ্রণশিল্পের সূচনাও তখন থেকে। প্রথমে ধাতুতে ঢালাই যন্ত্রে বাংলা অক্ষর তৈরি হতো, তারপর তা হতো মুদ্রাযন্ত্র মুদ্রিত। সুস্থিত ও সর্বসম্মত মান-ভাষা স্থির হয়েছে উনিশ শতকেই। শব্দ, বানান, বাক্য, যতিচিহ্ন প্রভৃতি ক্ষেত্রে মোটের উপর একটি শৃঙ্খলা আসে আধুনিক কালেই। বাংলা ভাষায় সব ধরনের শব্দই রয়েছে- তদ্ভব, তৎসম, বিদেশী এবং গ্রাম্য আঞ্চলিক কথ্য।
মধ্যযুগের রচনায় যতিচিহ্ন বলতে দাড়ি ও দুই-দাড়ি ব্যবহৃত হতো, কমা- সেমিকোলন প্রভৃতি ইংরেজি ভাষা থেকে গৃহীত। উনিশ শতকের পূর্বপর্যন্ত যে বাংলা কবিতা তা মূলত পয়ারে রচিত। পয়ারের প্রথম পংক্তিতে এক-দাড়ি হিসেবে যে যতিচিহ্ন ব্যবহৃত হয়েছে তা অর্ধতি অর্থাৎ কমা-র কাজ করেছে এবং দ্বিতীয় পক্তিতে দুই-দাড়ি বা জোড়া-দাড়ি পূর্ণ যতি হিসেবে ব্যবহৃত হয়েছে। আমি, তুমি, আমরা, তোমরা প্রভৃতি সর্বনামগুলি অনেক লেখকই আহ্মি, তুহ্মি, আহ্মরা, তোহ্মরা এবং তোমাদের, তোহ্মাবার বানানে লিখেছেন। সপ্তমী বিভক্তির ‘এ’-কার যুক্ত না করে লেখা হতো— বনএ (বনে), মনএ (মনে), স্থানএ (স্থানে), ভিতরএ (ভিতরে), ঘরএ (ঘরে) প্রভৃতি। ক্রিয়াপদের রূপ ছিল নানা রকম- যেমন হৈল (হইল), করিমু (করিব) প্রভৃতি। অনুজ্ঞা ও অসমাপিকা ক্রিয়ার শেষে ‘ও’ বা ‘য়া’ না লিখে ‘অ’ ‘আ’ লেখা হতো- যেমন, যাইঅ, যাইআ প্রভৃতি। উইলিয়াম কেরী, রামমোহন রায় (১৭৭২-১৮৩৩), মৃত্যুঞ্জয় বিদ্যালঙ্কার (১৭৬২- ১৮১৯) প্রমুখ বাংলা ভাষাকে একেবারে সংস্কৃতায়িত করে ফেলেন আঠার শতক পর্যন্ত যা ছিল না। কেরী ছিলেন খোদ শাসকশ্রেণীর মানুষ; রামমোহন, ঈশ্বরচন্দ্র বিদ্যাসাগর (১৮২০-১৮৯১) প্রমুখ শাসকদের সহযোগী, তাঁরা যূথবদ্ধভাবে পরস্পরের সহযোগেই এই কাজটি করেন। প্রাক্-ঔপনিবেশিক যুগের মুসলিম শাসকদের রাজনীতি ও ভাষা- সংস্কৃতি সবকিছু তাঁদের কাছে অগ্রহণযোগ্য বা বর্জনীয় বোধ হয়ে থাকবে, এবং পাশ্চাত্য ও প্রাচীন ভারতীয় ব্রাহ্মণ্যবাদী সংস্কৃতির সংমিশ্রণে এক নতুন সংস্কৃতির জন্ম দেওয়ার আগ্রহ তাঁদের মধ্যে হয়ে থাকবে প্রবলভাবে জাগ্রত। তাই ভারতের প্রাচীনতম ও পবিত্রতম ভাষা সংস্কৃত (যা থেকে বাংলা ভাষার জন্ম বলে তাঁরা মনে করতেন) বেশি গুরুত্ব পায়— তৎসম ও সংস্কৃতসম শব্দ দখল করে প্রচলিত তদ্ভব ও দেশী শব্দের স্থান। নির্মিত হয় সংস্কৃতজাত বাংলা ভাষা যার প্রভাব-প্রতিপত্তি গোটা উনিশ শতকব্যাপী অক্ষুণ্ণ ছিল। আজ আমি যে ভাষায় এই বক্তৃতাটি উপস্থিত করছি তা তাঁদেরই তৈরি ভাষা। অথচ মধ্যযুগের সাহিত্যে দেখা যায় হিন্দু-মুসলমান নির্বিশেষে সকল লেখক আরবি-ফারসি ও প্রাকৃত-আঞ্চলিক শব্দ ব্যবহার করতেন। তবে উনিশ শতকে তৈরি মান সাধু গদ্য ভাষার দুর্গে আঘাত আসে কুড়ি শতকে চলতি বাংলা ভাষা প্রচলনের মাধ্যমে। সাধু ও চলতি ভাষায় প্রধানত পার্থক্য শুধু ক্রিয়াপদে ও সর্বনামে।
তবে এ কথাও অস্বীকার করার উপায় নেই যে, সাধু ও চলতি দুটি মানভাষার ধীর গতিতে বিকাশ ও বিবর্তন ঘটতে থাকে আগে থেকেই কুড়ি শতকে এসে বিশিষ্ট লেখকদের হাতে সাধু ও চলতি রীতি অর্জন করে সুস্থিতি। বিশেষ করে ফোর্ট উইলিয়াম কলেজের শিক্ষক ও সেকালের গদ্যলেখকগণ একটি সুশৃঙ্খল ভাষারীতি প্রচলনে গুরুত্বপূর্ণ ভূমিকা পালন করেন। ভাষার সঙ্গে শাসকশ্রেণীর সম্পর্ক অতি গভীর। জীবনের প্রয়োজনেই ভাষা সংস্কারের প্রয়োজন দেখা দেয় কারণ ভাষাকে নানা দায়িত্ব পালন করতে হয়। কুড়ি শতকের প্রথমার্ধ থেকেই সাধু ভাষার ব্যবহার কমে একেবারে শূন্যের কাছে নেমে আসে। আজকাল যে কোনো কোনো দৈনিক পত্রিকায় সম্পাদকীয়টি শুধু সাধু ভাষায় লেখা হয় তা নমুনা হিসেবে, অন্য প্রয়োজনে নয়। কোনো কোনো প্রাচীনপন্থী লেখক অবশ্য সারাজীবনই সাধু ভাষায় লিখেছেন এবং আজও হঠাৎ চোখে পড়ে কাউকে। তবে তাঁরা ব্যতিক্রম।
ইংরেজি সাহিত্যে গিওফ্রে চসার ( ১৩৩৭-১৪০০) যেমন তাঁর নিজের এলাকা ইংলন্ডের দক্ষিণ-পূর্ব মধ্যাঞ্চলের প্রচলিত ভাষায় সাহিত্যচর্চা করেন এবং শেষপর্যন্ত সেটাই আধুনিক মান ইংরেজির ভিত্তি তৈরি করে, তেমনি আধুনিক বাংলা সাহিত্যেও কলকাতা ও তার পার্শ্ববর্তী এলাকার কথ্য ভাষা সামান্য সংস্কার করে মান সাধু ও চলতি ভাষার মডেল তৈরি করে। প্রমথ চৌধুরী (১৮৬৮-১৯৪৬)-র মন্তব্য হলো ‘নদিয়া শান্তিপুর প্রভৃতি স্থানে, ভাগীরথীর উভয় কূলে এবং বর্তমান বর্ধমান ও বীরভূম জেলার পূর্ব ও দক্ষিণাংশে যে ডায়ালেট প্রচলিত ছিল, তাই কতক পরিমাণে সংস্কৃত শব্দের সঙ্গে মিশ্রিত হয়ে সাধু ভাষার রূপ ধারণ করেছে।’ [সাধু ভাষা বনাম চলতি ভাষা, ভারতী, চৈত্র ১৩১৯]।
ঔপনিবেশিক শাসকশ্রেণী ও তাঁদের বুদ্ধিজীবীদের বিচরণ ও কর্মক্ষেত্র ছিল প্রধানত ওই এলাকাটিতেই বেশি। তাই ওইসব এলাকার ভাষা তাঁদের কাছে গ্রহণযোগ্য হয়েছে। রবীন্দ্রনাথের অভিমতও তাই। তিনি বলেন, ‘কলিকাতা অঞ্চলের উচ্চারণকেই আদর্শ ধরিয়া লইতে হইবে। কারণ কলিকাতা রাজধানী। কলিকাতা সমস্ত বঙ্গভূমির সংক্ষিপ্তসার।’
[বাংলা উচ্চারণ, রবীন্দ্র-রচনাবলী, দ্বাদশ খন্ড]
রবীন্দ্রনাথের বক্তব্যে শাসকশ্রেণীর অভিপ্রায় ও মনোভাবই সমর্থিত হয়েছে। যে বাংলা ভাষা ও সাহিত্য নিয়ে আজ আমরা গর্ব করি, যে ভাষার কবি এশিয়ার মধ্যে প্রথম নোবেল পুরস্কার অর্জন করেছেন, যে-ভাষায় জন্মগ্রহণ করেছেন মধূসূদন, বঙ্কিমচন্দ্র, মীর মশাররফ হোসেন, রবীন্দ্রনাথ, নজরুল ইসলাম সহ অগণিত শক্তিশালী কবি-সাহিত্যিক একুশ শতকে আজ আমরা যে ভাষায় লিখছি তার স্রষ্টা ফোর্ট ইউলিয়াম কলেজের মিশনারি ও তাঁদের মুন্সীগণ নন মধ্যযুগের সাহিত্যসেবক গণই। যত অশুদ্ধ, শৃঙ্খলাহীন তাঁরা হোন না কেন তাঁরাই আধুনিক বাংলা ভাষার নির্মাতা। তাদের তৈরি ভিত্তি প্রস্তরের ওপরই নির্মিত হয়েছে আধুনিক বাংলা সাহিত্যের সুরম্য সৌধ। তাই মধ্যযুগের লেখকদের প্রতি জানাই আমাদের কৃতজ্ঞতা। *
বসুমতী প্রকাশিত, অন্নদামঙ্গল, ভারতচন্দ্র গ্রন্থাবলী
নীহাররঞ্জন রায়, বাঙ্গালীর ইতিহাস (আদি পর্ব), কলিকাতা, ১৩৫৯
ক্ষিতিমোহন সেন, ভারতীয় মধ্যযুগে সাধনার ধারা, কলিকাতা বিশ্ববিদ্যালয়, ১৯২৮
আহমদ শরীফ সম্পাদিত, বাংলার সুফী সাহিত্য, ঢাকা, ১৯৬৯
মুকুন্দরাম কবিকঙ্কণ, চন্ডীমঙ্গল কাব্য,
কৃষ্ণদাস কবিরাজ, চৈতন্যচরিতামৃত, বসুমতী সংস্করণ
বৃন্দাবন দাস, চৈতন্যভাগবত, বসুমতী সংস্করণ জয়ানন্দ, চৈতন্যমঙ্গল, কলিকাতা
ভক্তিমাধব চট্টোপাধ্যায় সম্পাদিত, শূন্যপুরাণ, কলিকাতা
দীনেশচন্দ্র সেন, বঙ্গ সাহিত্য পরিচয় (দ্বিতীয় খণ্ড), কলিকাতা
মুকুন্দরাম চক্রবর্তী, কবিকঙ্কন চন্ডী, বসুমতী সংস্করণ
মাধব আচার্য, অতুলকৃষ্ণ গোস্বামী সম্পাদিত, কৃষ্ণমঙ্গল, কলিকাতা
সুকুমার সেন, বৈষ্ণবীয় নিবন্ধ, কলিকাতা
সুকুমার সেন, বাঙ্গালা সাহিত্যের গদ্য, কলিকাতা
সুকুমার সেন, বাঙ্গালা সাহিত্যের ইতিহাস (প্রথম ও দ্বিতীয় খন্ড), কলিকাতা
অসিতকুমার বন্দ্যোপাধ্যায়, বাংলা সাহিত্যের ইতিবৃত্ত (১ম, ২য় ও ৩য় খণ্ড), কলিকাতা
আহমদ শরীফ, বাঙ্গালী ও বাঙলা সাহিত্য, বাংলা একাডেমী, ঢাকা
আহমদ শরীফ সম্পাদিত, বাঙলা সুফী সাহিত্য, বাংলা একাডেমী, ঢাকা
শশিভূষণ দাশগুপ্ত, বাংলা সাহিত্যের নবযুগ, কলিকাতা
শশিভূষণ দাশগুপ্ত, ভারতের শক্তি-সাধনা ও শাক্ত সাহিত্য, কলিকাতা
শশিভূষণ দাশগুপ্ত, শ্রীরাধার ক্রমবিকাশ : দর্শনে ও সাহিত্যে, কলিকাতা
সুকুমার সেন, মধ্যযুগের বাংলা ও বাঙালী, বিশ্ববিদ্যাসংগ্রহ
আশুতোষ ভট্টাচার্য, বাংলা মঙ্গলকাব্যের ইতিহাস, কলিকাতা
প্রমথনাথ তর্কভূষণ, বাঙালীর বৈষ্ণব ধর্ম, কলিকাতা
সত্যজিৎ চৌধুরী ও অন্যান্য সম্পাদিত, হরপ্রসাদ শাস্ত্রী রচনা সংগ্রহ
ভক্তি মাধব চট্টোপাধ্যায়, বাংলা গদ্যের আদিপূর্ব, কলকাতা

এশিয়াটিক সোসাইটি বাংলাদেশ-এর উদ্যোগে প্রদত্ত মুন্সী আফতাবউদ্দিন ও আবদুল হাফিজ ট্রাস্ট ফান্ড লেকচার ২০০২আহমদ ছফার চিন্তা ও চেতনার কেন্দ্রবিন্দুতে ছিল বাঙালি মুসলমান। বাঙালি মুসলমানের উত্থান-পতন, অর্জন ও ব্যর্থতা, জয় পরাজয়, তার সাফল্য ও সম্ভাবনা, তার শক্তি ও দুর্বলতা প্রভৃতি ছিল তাঁর আগ্রহের প্রধান বিষয়। এ সব নিয়ে তিনি নিজে যেমন বিরামহীন ভেবেছেন, তেমনি সমধর্মী ও প্রতিপক্ষের সঙ্গে তর্ক করতে পছন্দ করতেন। তাঁর সংস্পর্শে যাঁরা এসেছেন—কিশোর কিশোরী থেকে বৃদ্ধ-বৃদ্ধা পর্যন্ত—শিক্ষিত অশিক্ষিত নির্বিশেষে-তাদের সঙ্গে তিনি বাঙালি মুসলমানের বিচিত্র বিষয় নিয়ে কথা বলেছেন। আজ তাই দ্বিতীয় আহমদ ছফা স্মৃতিবক্তৃতার বিষয় হিসেবে আমরা নির্বাচন করেছি কুড়ি শতকের একজন বাঙালি মুসলমান নারী কবি, প্রাবন্ধিক, লেখিকা ও সমাজকর্মীকে যিনি বস্তুত কৈশোর পেরুতে না পেরুতেই এই পৃথিবী থেকে বিদায় নেন। গত ৭৫ বছরে তাঁর নাম সাহিত্য সংস্কৃতির কোনো আসরে কেউ উচ্চারণ করেননি। কোনো নারীবাদী গ্রন্থে তো নয়ই কোনো প্রবন্ধ-নিবন্ধেও তিনি উল্লেখিত হননি। নারীবাদ সম্পর্কে অজস্র লেখালেখি ও যথেষ্ট গবেষণা হয়েছে গত কয়েক দশকে। কোথাও এই সম্ভাবনাময়ী নারীবাদীর কোনো উল্লেখ নেই। এই হতভাগিনী কবি, প্রাবন্ধিক ও সমাজকর্মীর নাম মোসাম্মৎ রেজিয়া খাতুন। মাত্র ১৭ বছর বয়সে এই মেধাবী কবি ও নারীবাদী লেখিকার আক্ষরিক অর্থেই অকালমৃত্যু হয় এবং সঙ্গে সঙ্গেই তিনি হারিয়ে যান বিস্মৃতির অতলে। বাঙালি মুসলমান নারীবাদের ইতিহাস রচনা করতে গেলে তাঁকে স্মরণ করা কর্তব্য।
উনিশ শতকে অল্প কয়েকজন বাঙালি হিন্দু নারী তাঁদের গৃহের প্রাঙ্গণ থেকে সমাজের প্রান্তরে প্রবেশ করেন। কুড়ি শতকই বাঙালি মুসলমান নারীর জীবনে প্রথম শতক, তার আগে বাঙালির ইতিহাসে মুসলিম নারী বস্তুত অনুপস্থিত। এই শতকের শুরুতে বাঙালি মুসলমান নারী প্রথমবার ঘর থেকে বেরিয়ে সমাজের প্রাঙ্গণে তার সফল পদার্পন ঘটায়। শতাব্দীর শুরুতেই আমরা পাই দু’জন প্রতিভাময়ী নারীকে : বেগম রোকেয়া সাখাওয়াত হোসেন ও খায়রন্নেসা খাতুন। তাঁরা একাধারে সাহিত্যসেবী ও সমাজসেবক, বিশেষ করে শিক্ষাবিস্তারে তাঁরা উভয়েই অগ্রণী ভূমিকা পালন করেন।
শতাব্দীর পর শতাব্দী নীরবে নিভৃতে অবহেলিত অবরুদ্ধ ও নির্বাক থাকার পর কুড়ি শতকে সাধারণের মধ্যে বাঙালি নারীর প্রথম কণ্ঠস্বর শোনা যায়। পুরুষের মতো তারও কিছু বলবার আছে, ঘরের ভেতরে শুধু সন্তান প্রতিপালন ও রান্নাবান্নায় নয়, সমাজ ও দেশের কাজেও তার মেধা ও ক্ষমতা আবশ্যক, সেটা জানা গেলো কুড়ি শতকে। পত্রপত্রিকায় বাঙালি নারীর পদ্য, প্রবন্ধ-নিবন্ধ প্রভৃতি প্রকাশিত হতে শুরু হয় এবং সমাজসংস্কার, শিক্ষাবিস্তার এমন কি রাজনৈতিক ব্যাপারেও তাদের আগ্রহ প্রকাশ পায়, যদিও তারা এ জন্যে মুখোমুখি হন প্রবল বাধার। বেশির ভাগই বাড়ির ভেতরে থেকে কঠোর অধ্যবসায় দ্বারা স্বশিক্ষিত হয়ে উঠেন, কেউ কেউ পারিবারিক আনুকূল্যে বিদ্যালয়ে শিক্ষার সুযোগ পান বটে কিন্তু পর্দাপ্রথার ঝামেলা হিন্দু নারীদের চেয়ে তাদের বেশি পোহাতে হয়। ১৯২০-এর দশক নাগাদ পর্দাপ্রথা কিছুটা শিথিল হয়ে আসে অথবা সহনীয় পর্যায়ে পৌঁছে। তবে কোনো নারীর একাকী বাইরে চলাফেরা তখনো শুরু হয়নি, সেটা হয় অনেক দেরিতে, ষাটের দশকের আগে নয়।
রূপজালাল (১৮৭৩) আখ্যানকাব্যের স্রষ্টা শিক্ষানুরাগিনী কুমিল্লার জমিদার ফয়জুন্নেসা চৌধুরানীর (১৮৪৭-১৯০৩) পরের প্রজন্মের বেগম রোকেয়া ও খায়রুননেসার সমসাময়িকদের মধ্যে খ্যাতি অর্জন করেননি বটে কিন্তু প্রতিভার স্বাক্ষর রাখেন করিমুন্নেসা খানম (১৮৫৫-সেপ্টেম্বর ১৯২৬), যাঁর সম্পর্কে তাঁর মৃত্যুর পর বেগম রোকেয়ার মন্তব্য হলো, ‘সমাজ তাঁকে গলাটেপা করিয়া না রাখিলে করিমুন্নেসা সাহেবা দেশের একটা উজ্জ্বল রত্ন হইতে পারিতেন।’ ১৯২০-এর দশক নাগাদ বাঙালি মুসলমান সমাজের অনেক তরুণী সাহিত্য ও সমাজসংস্কার বিশেষ করে নারীর অধিকার অর্জনের জন্য সামাজিক ও ধর্মীয় প্রথা উপেক্ষা করে অন্দর থেকে বাইরে বেরুনোর উদ্যোগ নেন। পত্রপত্রিকায় তাঁদের গল্প কবিতা উপন্যাস প্রবন্ধ নিবন্ধ প্রভৃতি প্রকাশিত হতে দেখা যায়। তাঁদের কেউ কেউ উৎসাহ আনুকূল্য না পেয়ে অকালে ঝরে পড়েন, কেউ কেউ খ্যাতি অর্জন করেন এবং লেখালেখি চালিয়ে যান অনেক দিন পর্যন্ত। ১৯২০ এবং ১৯৩০-এর প্রথম দিকে বিভিন্ন পত্রপত্রিকায় যে সব মুসলমান নারীর লেখা চোখে পড়ে তাঁদের মধ্যে উল্লেখযোগ্য—মিসেস এস. রহমান (১৮৮৫-১৯২৬), নূরুন্নেসা খাতুন বিদ্যাবিনোদিনী (১৮৯৪-১৯৭৫), আখতার মহল সৈয়দা খাতুন (১৯০১-১৯২৮), মাহমুদা খাতুন সিদ্দিকা (১৯০৬-১৯৭৭), ফজিলাতুননেসা (১৯০৫-১৯৭৫), শামসুন্নাহার মাহমুদ (১৯০৮- ১৯৬৪), বেগম সুফিয়া কামাল (১৯১১-১৯৯৯), রাবেয়া খাতুন, সফিয়া খাতুন, খাতুন সফিয়া, সফিয়া খানম, রাজিয়া খাতুন, মোসাম্মৎ রেজিয়া খাতুন, ফাতেমা খাতুন, নসিমুন নেসা খাতুন, শামসুন নাহার, সাজেদা খাতুন, মোসাম্মৎ আনোয়ারা বেগম, হাসিনা খাতুন, সালেমা খাতুন সিদ্দিকা, রাহেলা খাতুন, সৈয়দা উম্মে আতিয়া আজিজ, ফাতেমা খানম, আনোয়ারা চৌধুরী, এম. আনোয়ারা বেগম প্রমুখ। অনেক নারী কবি-সাহিত্যিকের পরিচয় আমরা অনেক অনুসন্ধানের পরে জানতে পেরেছি বটে, অনেকের পরিচয়ই রয়ে গেছে অজানা। আর একটি ব্যাপার আমাদের কৌতুহলের সৃষ্টি করে। তা হলো বাঙালি মুসলমান প্রতিভাসম্পন্ন নারীদের উপর শুধু সমাজই বৈরীভাবাপন্ন নয়, বিধাতাও যেন বিরূপ। বহু প্রতিভাময়ী নারীরই অকালমৃত্যু হতে দেখা যায়, তাঁদের মধ্যে একজন রেজিয়া খাতুন।
রেজিয়া খাতুন সম্পর্কে তাঁর মৃত্যুর পর সওগাত (ভাদ্র ১৩৩৩) মন্তব্য করেছিলো—তিনি ‘অতুলনীয় বুদ্ধিমতী ও রাজনীতিকা’ ছিলেন, কথাটি যথার্থ। স্বামী ও পিতামাতার প্রভাবে তিনি কৈশোরেই হয়ে ওঠেন ভারতীয় জাতীয় কংগ্রেসের একজন কর্মী। গান্ধীর প্রথম অসহযোগ আন্দোলনের সময় (১৯২০-২১) তিনি নিতান্ত বালিকা, তবু ওটুকু বয়সেই তিনি এবং তাঁর বড় বোন রহিমা খাতুন অসহযোগে যোগ দেন। বাংলা ইংরেজি দুটো ভাষাই ভালোমতো রপ্ত করতে থাকেন। তখনই শুরু তাঁর সাহিত্যচর্চা এবং অন্যান্য সামাজিক সাংস্কৃতিক কাজের।
[তাঁর পিতার ও পিতামহের নাম আমি বহু কষ্টে সংগ্রহ করেছিলাম, আমার সংগ্রহে আছে, তবে এই মুহূর্তে খুঁজে না পাওয়ায় উল্লেখ করা সম্ভব হলো না।]
১৩১৬ বঙ্গাব্দের ৩ চৈত্র (মার্চ ১৭, ১৯১০) খুলনা শহরের টুটপাড়া এলাকায় এক সংস্কৃতিবান পরিবারে রেজিয়া খাতুনের জন্ম।২ অতি অল্প বয়সে অর্থাৎ আট দশ বছরের মধ্যেই তাঁর প্রতিভার পরিচয় সকলের কাছে প্রতিভাত হয়। তাঁর সম্পর্কে আমি প্রথম অবগত হই বহুদিন আগে আমার ঘনিষ্ঠ একজন পুলিশ অফিসারের স্ত্রীর কাছ থেকে। ১৯২০-এর শেষ অথবা ১৯৩০-এর শুরুতে তাঁর স্বামী খুলনার কোনো থানার একজন দারোগা ছিলেন। তাঁরা যখন খুলনায়- বছর তিনেকের বেশি ছিলেন- তখন রেজিয়া খাতুন ও রহিমা খাতুনের নাম শোনেন। বিশেষ করে অকালপ্রয়াত রেজিয়া খাতুন সম্পর্কে নানা কথা জানতে পারেন। আমি যে মহিলার কথা বলছি তাঁরও গল্প উপন্যাস কবিতার বই পড়ার খুবই সখ ছিল। তাঁর কাছে রবীন্দ্রনাথ, শরৎচন্দ্র, নজরুল ইসলাম, কামিনী রায় প্রমুখের গল্প উপন্যাস কবিতার বইয়ের প্রথম সংস্করণ আমি দেখেছি। তিনি বলেছেন, রেজিয়া খাতুনদের পরিবারে এবং তাঁর স্বামীর পরিবারে পড়াশোনার চর্চা ছিলো উল্লেখ করার মতো। রেজিয়া খাতুন, রহিমা খাতুন তাঁদের পাড়ায় প্রতিষ্ঠা করেছিলেন পাঠাগার, বিশেষভাবে মেয়েদের জন্যে। তাছাড়া চালু করেছিলেন মেয়েদের নৈশ বিদ্যালয়। ১৯৩০-এর দশকের শেষ নাগাদও তা ছিলো। চল্লিশের দশকের ভাঙাগড়ার মধ্যে সব নিশ্চিহ্ন হয়ে গেছে। কারণ বুদ্ধির মুক্তি আন্দোলনের নেতা আবুল হুসেনের (১৮৯৬- ১৯৩৮) ছোটো ভাই সৈয়দ মোহাম্মদ হোসেনের সঙ্গে আমি ১৯৮০-র প্রথম দিকে খুলনায় গিয়ে যেসব এলাকায় রেজিয়া খাতুন বাস করতেন সেখানে খোঁজ নিয়ে তাঁর প্রতিষ্ঠিত ইস্কুল বা পাঠাগারের কোনো চিহ্ন দেখিনি।
সেকালের রীতি অনুযায়ী ১২-১৩ বছর বয়সেই রেজিয়া খাতুনের বিয়ে হয়ে থাকবে। ঠিক কত সনে তাঁর বিয়ে হয়েছিল তা জানা সম্ভব হয়নি, আনুমানিক ১৯২২-২৩ সালে হবে। তাঁর স্বামী ছিলেন দৌলতপুরের ‘খাঁ বাড়ি’র সন্তান মোহাম্মদ আবুল কাশেম অসহযোগ আন্দোলনের সময় তিনি ছিলেন মহাত্মা গান্ধী এবং শওকত আলী, মোহাম্মদ আলীর একজন অবিচল সমর্থক। ১৯২১-২২ সালে অসহযোগে অংশগ্রহণ করার কারণে তিনি এক মাস কারাগারে ছিলেন। তারপর সম্ভবত তিনি বিয়ে করে সাংবাদিকতায় যোগ দেন। মোহাম্মদ আবুল কাশেম ছিলেন বাংলার এক প্রাচীন পরিবারের সন্তান।
রেজিয়া খাতুনের পিতার পরিবারে সাহিত্য-সংস্কৃতির পরিবেশ ছিলই, কিন্তু বিয়ের পরেই তাঁর প্রতিভা বিকাশের উপযুক্ত সুযোগ আসে। স্বামী মোহাম্মদ আবুল কাশেম ছিলেন একজন সংস্কৃতিবান মানুষ, প্রগতিশীল এবং জাতীয়তাবাদী রাজনীতির কর্মী, সাংবাদিক, শিক্ষা-সাহিত্য প্রভৃতি ব্যাপারে তাঁর গভীর আগ্রহ ছিল। তিনি নিজেও সাহিত্যচর্চা করতেন। দৌলতপুরেরই পাশের পল্লী মহেশ্বরপাশা। আবুল কাশেম সম্পর্কে মহেশ্বর পাশা পরিচয় গ্রন্থে বলা হয়েছে :
মোহাম্মদ আবুল কাসেম তরুণ সাহিত্যসেবী, তিনি ইং ১৯২২ সালে অসহযোগ আন্দোলনে যোগ দিয়া কলিকাতা কংগ্রেস অফিসে উপস্থিত হন এবং পরে রাজনৈতিক বক্তৃতার ফলে এক মাস সশ্রম কারাদণ্ডে দণ্ডিত হন। কারামুক্ত হইয়া তিনি নিঃসম্বলে ভারতের বিভিন্ন দেশ ও নগর পর্যটন করেন। তাঁহার ভ্রমণবৃত্তান্ত পরে নানাবিধ সাময়িক পত্রিকায় প্রকাশিত হয়। “মোহাম্মদী’ “আল্ মুসলিম”, “দৈনিক সুলতান” প্রভৃতি কয়েকটি মুসলিম কাগজের সম্পাদকীয় বিভাগে কার্য্য করেন। [ডাক্তার খগেন্দ্রনাথ বসু, মহেশ্বর পাশা পরিচয়, ১৯৩০, পৃ. ৩০৪।]
মুঘল যুগের সম্ভ্রান্ত ও শিক্ষিত পরিবারের সন্তান আবুল কাশেম। তাঁরই এক পূর্বপুরুষের নামে দৌলতপুরের নামকরণ হয়। এ সম্পর্কে গবেষক ডাক্তার খগেন্দ্রনাথ বসু লিখেছেন :
উচ্চ
অর্ধ শতাব্দী পূর্ব্বে ভৈরবনদের কূলে দৌলতপুর কয়েক ঘর মুসলমান এবং চর্মকারের বসতিযুক্ত একটি ক্ষুদ্র পল্লী ছিল, কিন্তু আজ ইহার প্রসিদ্ধি বহুগুণে বৃদ্ধি প্রাপ্ত হইয়াছে। এই পল্লী আজ ক্ষুদ্র শহরে পরিণত হইতে চলিয়াছে। প্রথম শ্রেণীর কলেজ, ইংরাজী স্কুল, মাদ্রাসা, মক্তব, বালিকা বিদ্যালয়, পোস্টাফিস, রেল স্টেশন, স্টীমার স্টেশন, বাজার, ডাক্তারখানা প্রভৃতি শিক্ষিত মানবের নিত্য প্রয়োজনীয় প্রতিষ্ঠান সমন্বিত এরূপ বন্দর বঙ্গদেশে আর কোথায়ও আছে কিনা সন্দেহ। ভৈরবের কূলে দৌলতপুর অতি রমণীয় স্থান। এই সকল সুবিধার জন্য অনেক বিদেশী ভদ্রলোক এখানে বাড়ি করিতেছেন। নিকটবর্তী গ্রাম অপেক্ষা এখানকার স্বাস্থ্য ভাল। [ডাক্তার খগেন্দ্রনাথ বসু, পৃ. ২০৩।]
মুঘল আমল ও ইংরেজ কোম্পানীর সময়ের দলিলপত্র ঘেঁটে খগেন্দ্রনাথ যাঁর নামে দৌলতপুর নামকরণ সেই দৌলত খানের পূর্বপুরুষদের বংশ তালিকার ভিত্তিতে রেজিয়া খাতুনের শ্বশুর পরিবারের পুরো বিবরণ দিয়েছেন। তিনি জানান :
দৌলত খান নামক এক ব্যক্তি “খান” অর্থাৎ ‘বিজয়ী” উপাধি লইয়া পশ্চিম দেশ হইতে এই স্থানে আসেন, তাঁহার বংশধরগণ “শেখ” অর্থাৎ “ধৰ্ম্ম নেতা” উপাধি লইয়া এখানে বাস করিতেছেন। দৌলত খান যখন এই দেশে আগমন করেন, তখন খুলনা পৃথক জেলারূপে পরিগণিত হয় নাই, নওয়াবাদের থানা বলিলেই খুলনা বুঝিতে হইত। দৌলতপুর তখন জঙ্গলাবৃত ছিল। দৌলত খান অল্প দিনের মধ্যেই এতদ্দেশে প্রতিপত্তি বিস্তার করেন এবং এই স্থানের দৌলতপুর নামকরণ করেন। দৌলত খানের বংশের একটি শাখা মাত্র এখানে বাস করিতেছেন।
দৌলত খানের অধস্তন ৮ম পুরুষ নুটই সেখ। (এটি সম্ভবত তাঁর ডাক নাম।) তাঁহার পাঁচ পুত্রের অন্যতম আমানুল্লা সেখের পৌত্র রায়ান উদ্দীনের নাম এ স্থলে উল্লেখযোগ্য। তিনি দৌলতপুর স্কুল হইতে প্রবেশিকা পরীক্ষায় উত্তীর্ণ হইয়া দৌলতপুর কলেজে অধ্যয়ন করেন, পরে পুলিশ বিভাগে প্রবেশ করিয়া সাব-ইনস্পেক্টার হন, অশ্বারোহণ এবং প্যারেড প্রভৃতি ব্যায়াম চর্চায় যথেষ্ট পারদর্শিতার পরিচয় দেন, কিন্তু পুলিশের কর্ম তাঁহার ভাল লাগে নাই সেজন্য তিনি দৌলতপুর স্কুলে শিক্ষকতা গ্রহণ করেন। সংসারের ঘাত-প্রতিঘাতে নিষ্পেষিত হইয়াও, নানা বাধাবিঘ্নের মধ্য দিয়াও তিনি মক্কা পরিদর্শন করিয়া হাজী উপাধিতে ভূষিত হন, কিন্তু ইহার এক বৎসর পরেই ১৯২৮ খ্রিস্টাব্দের ৩রা জানুয়ারি তারিখে কলেরা রোগে অকালে প্রাণত্যাগ করেন। শারীরিক ব্যায়ামে এক সময়ে তিনি যথেষ্ট কৃতিত্ব দেখাইয়া বহু পারিতোষিক লাভ করিয়াছিলেন।” [ডাক্তার খগেন্দ্রনাথ বসু, মহেশ্বর পাশা পরিচয়, ১৯৩০, পৃ. ২০৩-৪।]
নুটই শেখের নাতি গোলাম রহমান ছিলেন রেজিয়া খাতুনের শ্বশুর। গ্রন্থটি যখন প্রকাশিত হয় তখন গোলাম রহমান জীবিত। তাঁর সম্পর্কে মহেশ্বর পাশা পরিচয় প্ৰণেতা লিখেছেন :
গোলাম রহমান সত্যনিষ্ঠ, ন্যায়পরায়ণ, পরোপকারী; এ জন্য তিনি হিন্দু মুসলমান সকলেরই শ্রদ্ধাভাজন। তিনি বহু জনহিতকর কার্যে লিপ্ত আছেন এবং স্থানীয় মসজিদের বর্তমান ইমাম বা ধর্মগুরু। [মহেশ্বর পাশা পরিচয়, পৃ. ২০৪।]
রেজিয়া খাতুনের এলাকায় যেমন ছিল জাতীয়তাবাদী রাজনীতির একটি শক্ত ঘাঁটি তেমনি শিল্প-সাহিত্য-সংস্কৃতির চর্চার অনুকূল পরিবেশও। তাঁর শিল্পীসত্তা পরিস্ফূটিত হওয়ার সুযোগ আসে সেখান থেকেই। কবিতা প্রবন্ধ লেখা শুধু নয় ছবি আঁকা; মাটি, কাপড় ইত্যাদি দিয়ে নানা কারুশিল্পের কাজ প্রভৃতি চর্চার জন্য তাঁদের এলাকায় একটি চমৎকার পরিবেশ ছিল সেকালে। ভারতের প্রখ্যাত অর্থনীতিবিদ প্রয়াত ড. ভবতোষ দত্ত তাঁর আত্মজীবনীতে লিখেছেন :
কাঁটাতারের ঘেরা (দৌলতপুর) কলেজের “ক্যাম্পাস”-এর বাইরে ছোট ছোট গ্রাম— খালিশপুর, পাবলা। একটু দূরে মহেশ্বর পাশা, সেখানে শশী পাল নামে একজন চিত্রশিল্পী ছিলেন। বছরে একবার প্রদর্শিত হতো–আমরা নৌকা করে দেখতে যেতাম মহানন্দে। এখন মনে হয় শশী পাল অনেকটা রবি বর্মা ধরনের ছবি আঁকতেন। বৈষ্ণব ধর্মাশ্রিত কলেজে দুর্গাপূজো হতো না, তাই পূজো দেখতে যেতাম পাবলার জমিদার বাড়ি, আর বিসর্জন দেখতাম ভৈরব নদের ওপারে সেনহাটির কাছে গিয়ে। সেনহাটি এ অঞ্চলের বিখ্যাত গ্রাম। সদ্ভাবশতক-এর কবি কৃষ্ণচন্দ্র মজুমদার থেকে আরম্ভ করে বহু জ্ঞানী-গুণী এই গ্রাম থেকে বেরিয়েছে। [ভবতোষ দত্ত, আট দশক, কলকাতা, ১৯৮৮, পৃ. ১৪।]
রেজিয়া খাতুনের কোনো কোনো কবিতায় কৃষ্ণচন্দ্র মজুমদারের (১৮৩৪-১৯০৭) প্রভাব লক্ষ্য করা যায়। মেধাবী নিষ্ঠাবান ও আদর্শ মানুষের সংস্পর্শে আসার সুযোগ হয়েছিল রেজিয়া খাতুনের। তাঁদের এলাকায় তখন ইতিহাসবিদ সতীশচন্দ্র মিত্রের (১৮৭২-১৯৩১) খুবই নামডাক। তিনি ছিলেন দৌলতপুর বি.এল. কলেজের সর্বজনশ্রদ্ধেয় অধ্যক্ষ। শিশু কিশোর যুবক যুবতীদের মধ্যে তাঁর প্রভাব ছিল অসামান্য। ড. ভবতোষ দত্ত তাঁর স্মৃতিচারণমূলক আত্মজীবনীতে লিখেছেন :
আসল ভয় ছিল কয়েকজন মানুষকে। সবচেয়ে বেশি ভয় করতাম আমার বন্ধু শিবুর (শিবশঙ্কর মিত্রের) বাবা অধ্যাপক সতীশচন্দ্র মিত্রকে। আমরা পাশাপাশি বাড়িতেই থাকতাম। কখনো তাঁর পড়ার ঘরে আমাদের কলবর পৌঁছে গেলে হুঙ্কার দিতেন “ওহানে কেডা-রে?” আমরা প্রাণপণে পালাতাম। তবে মাঝে মধ্যে তিনি অদৃশ্য হয়ে যেতেন। শিবু বলত কলকাতায় নাকি প্রকাণ্ড একটা লাইব্রেরি আছে- দৌলতপুরের লাইব্রেরির একশটার সমান- সেখানে তিনি পড়াশোনা করতে যান। আমরা মনে মনে ভাবতাম আরো একটু বেশি পড়াশোনা করলেই ত পারেন। [ভবতোষ দত্ত, আট দশক, কলকাতা, ১৯৮৮, পৃ. ১৭।]
ভবতোষ দত্ত অনেকের প্রসঙ্গেই সরস স্মৃতিচারণ করেছেন, কিন্তু তিনিও দু লাইন লিখতে ভুলে যান রেজিয়া খাতুনের কথা। রেজিয়া খাতুনকে তিনিও জানতেন। ১৯২০- এর দশকে লেখিকা হিসেবে, সমাজসেবী হিসেবে ছিলেন তিনি তখন সুপরিচিত। আমি ১৯৯০-এর প্রথম দিকে কলকাতায় ভবতোষ দত্তকে রেজিয়া খাতুন সম্পর্কে জিজ্ঞেস করেছিলাম। তিনি বলেন, ‘খুব মনে আছে। আমাদেরই বয়েসী ছিলেন। অল্প বয়সে মারা যান।
মহেশ্বর পাশা পরিচয়-এ মহেশ্বর পাশার পার্শ্ববর্তী খুলনা দৌলতপুর অঞ্চলের আঠার- উনিশ শতক ও বিশ শতকের প্রথম দিকের খ্যাতনামা ও বিশিষ্ট ব্যক্তিদের সংক্ষেপে পরিচিতি দেওয়া হয়েছে। এলাকার ‘বিশেষভাবে উল্লেখযোগ্য’ ব্যক্তিত্ব রেজিয়া খাতুন সম্পর্কে শ্রদ্ধার সঙ্গে বলা হয়েছে :
এই স্বর্গীয় কুসুম প্রস্ফূটিত হইবার পূর্ব্বেই চিরদিনের জন্য ঝরিয়া পড়িয়াছে। এই বিদুষী মুসলমান রমণীর অকাল মৃত্যু দৌলতপুরের দুর্ভাগ্য। ১৩৩৩ সালের ৩রা আশ্বিন মাত্র ১৭ বৎসর বয়সে তাঁহার মৃত্যু হইয়াছে। পূর্ব্ব বৎসর তিনি স্বামীর আন্তরিক চেষ্টায় মুসলমান সমাজের শত বাধাবিঘ্ন অতিক্রম করিয়া কলিকাতা গবর্নমেন্ট মোসলেম ফিমেল পৰ্দ্দাহ ট্রেনিং ইন্‌স্টটিউশনে টিচারশিপ পড়িতে যান, কিন্তু দুরন্ত বেরিবেরি রোগের কবলে পড়িয়া ইহসংসার ত্যাগ করিয়া গিয়াছেন। রোগাক্রান্ত হইলেই চিকিৎসকদের পরামর্শে তাঁহাকে পিত্রালয় খুলনা টুটপাড়ায় আনা হয় এবং সেইখানেই তাঁহার মৃত্যু হয়। গদ্য ও পদ্য উভয়বিধ রচনাতেই তিনি পারদর্শিনী ছিলেন। তাঁহার প্রবন্ধ ও কবিতা “বঙ্গলক্ষ্মী”, “মাতৃমন্দির”, “সওগাত”, “ইসলাম দর্শন”, “মোসলেম দর্পণ” প্রভৃতি পত্রিকায় প্রকাশিত হইয়াছিল। বস্তুতঃ সাহিত্যক্ষেত্রে তিনি অল্পদিনের মধ্যে খ্যাতি অর্জন করেন। উন্নত সূচীকার্য্য, এমব্রয়ডারি, ক্রচেট ওয়ার্ক, চিত্রাঙ্কন ইত্যাদিতে তিনি বহু পদক ও প্রশংসাপত্রের অধিকারিণী হইয়াছিলেন। [ডাক্তার খগেন্দ্রনাথ বসু, মহেশ্বর পাশা পরিচয়, পৃ. ৩০৫।]
রেজিয়া খাতুনের আকস্মিক মৃত্যুর পর খুলনার মানুষ শোকাভিভূত হয়। তাঁর স্মৃতিকে ধরে রাখার জন্য তারা দৌলতপুরে প্রতিষ্ঠা করেন তাঁর নামে একটি প্রাথমিক বালিকা বিদ্যালয় : দৌলতপুর রেজিয়া খাতুন বালিকা বিদ্যালয়। এই বিদ্যালয়ের পরিচালনা কমিটির সভাপতি ছিলেন মির্জা ইব্রাহিম হোসেন। তাঁর সম্পর্কেও কিছু বলা দরকার। মির্জা ইব্রাহিমের জন্ম ১৯০১ খ্রিস্টাব্দে দৌলতপুরে তাঁর মাতুলালয়ে। তাঁর পৈত্রিক বাড়ি ছিলো খুলনার অন্তর্গত দেয়ানা গ্রামে। খগেন্দ্রনাথ বসু লিখেছেন :
তাঁর পূর্বপুরুষগণ দিল্লীর সম্ভ্রান্ত বংশোদ্ভূত ছিলেন। ভারতের মোগল সাম্রাজ্যের অবনতির সঙ্গে সঙ্গে তাহার বৃদ্ধ প্রপিতামহ যশোহরে আসিয়া বসতি স্থাপন করেন এবং অচিরেই যথেষ্ট ভূ-সম্পত্তির মালিক হইয়া পড়েন। পিতামহ মির্জ্জা ছানা উল্লা সংসারে অনাসক্ত সাধু প্রকৃতির লোক ছিলেন। সম্পত্তি বিভাগ বিষয়ে ভ্রাতৃগণের সহিত মনোমালিন্য হওয়ায় তিনি স্বীয় অংশ এমন কি গৃহ পর্যন্ত পরিত্যাগ করিয়া স্ত্রী এবং ৫ বৎসর বয়স্ক পুত্র মির্জা মোহাম্মদ তোরফানকে লইয়া চিরদিনের মত আসিয়া খুলনার অন্তর্গত দেয়ানা গ্রামে নূতন বসতি স্থাপন করেন। [ডাক্তার খগেন্দ্রনাথ বসু, মহেশ্বর পাশা পরিচয়, পৃ. ৩০৫।]
ছানা উল্লার পুত্র কেনায়েত উল্লাহর কনিষ্ঠ পুত্র হলেন মির্জা ইব্রাহিম। ১৯২৪ সালে তিনি বেঙ্গল সিভিল সার্ভিসে যোগদান করেন। প্রথমে সাব-ডেপুটি ম্যাজিস্ট্রেট ও পরে ডেপুটি ম্যাজিস্ট্রেট হন। মির্জা ইব্রাহিম শিক্ষা বিস্তারের জন্য ১৯২০ ও ৩০-এর দশকে প্রচুর কাজ করেন। দেশের বিভিন্ন স্থানে বহু শিক্ষা-প্রতিষ্ঠান তাঁর চেষ্টায় প্রতিষ্ঠিত হয়। দৌলতপুর বীণাপাণি বালিকা বিদ্যালয়ের তিনি অন্যতম প্রতিষ্ঠাতা। তাঁর উদ্যোগে ১৯২০- এর দশকে প্রতিষ্ঠিত অন্যান্য শিক্ষা প্রতিষ্ঠানের মধ্যে রয়েছে দৌলতপুর মাদ্রাসা, দৌলতপুর হাই স্কুল, চুয়াডাঙ্গার মেমনগর হাইস্কুল, চুয়াডাঙ্গার অন্তর্গত কলাবাড়ি রায়নগর জুনিয়ার মাদ্রাসা, উথলি বালিকা মক্তব প্রভৃতি। ১৯২৮-২৯ সালে তিনি চুয়াডাঙ্গার সার্কেল অফিসার ছিলেন।
মির্জা ইব্রাহিম ছিলেন রেজিয়া খাতুনের একজন বড় উৎসাহদাতা ও পৃষ্ঠপোষক। তাই তাঁর মৃত্যুর পর তিনি প্রতিষ্ঠা করেন ‘রেজিয়া খাতুন বালিকা বিদ্যালয়’। এই বিদ্যালয়ের জন্য তিনি ‘যথেষ্ট অর্থব্যয়’ শুধু করতেন না, বিভিন্ন বালিকা বিদ্যালয়ের ছাত্রীদের তিনি নিজের টাকায় বইপত্র কিনে দিতেন। এই মহান শিক্ষাব্রতীর কথা আজ তাঁর এলাকার মানুষও ভুলে গেছে। তাঁর সম্পর্কে বিস্তারিত লিখেছেন খগেন্দ্রনাথ :
বালিকাগণের পুস্তকাদির ব্যয়ভার তিনিই বহন করিতেছেন। তিনি অত্যন্ত সরল এবং অমায়িক প্রকৃতির লোক, উচ্চপদস্থ হইয়াও অতি দীনাতিদীনকেও বন্ধুভাবে আলিঙ্গন করিতে দ্বিধাবোধ করেন না। দরিদ্রকে যথাসাধ্য অর্থসাহায্য করা তাঁহার জীবনের আর একটি ব্রত, দরিদ্রব্যক্তি নিজের অভাব জানাইয়া কখনও তাঁহার নিকট হইতে বিফল মনোরথ হয় নাই। অনেক স্কুল কলেজের ছাত্রকেও তিনি রীতিমতভাবে অর্থ সাহায্য করিয়া থাকেন। [মহেশ্বর পাশা পরিচয়]
বাঙালি মুসলমান-সমাজে বড় সমাজসেবক, সমাজ-সংস্কারক, উচ্চ অন্তঃকরণবিশিষ্ট ব্যক্তি বিশেষ জন্মগ্রহণ করেননি। মির্জা ইব্রাহিমের মতো একজন সমাজসেবীকেও মনে রাখার প্রয়োজন বোধ করেনি তাঁর সম্প্রদায়, অথচ সেকালে নারীশিক্ষা বিস্তারে তাঁর ভূমিকা ছিল অতুলনীয়। তাঁর প্রতিষ্ঠিত রেজিয়া খাতুন বালিকা বিদ্যালয়টি এক সময় অযত্নে অবহেলায় বন্ধ হয়ে যায়।
আত্মপ্রকাশের পর পরই রেজিয়া খাতুন সকলের দৃষ্টি আকর্ষণ করেন। বহুমুখী প্রতিভার কারণেই তিনি বিশেষ খ্যাত ছিলেন। আবদুল হাকিম বিক্রমপুরী তাঁর এক প্রবন্ধে রেজিয়া খাতুন সম্পর্কে, তখনো তিনি জীবিত, লিখেছিলেন :
এখন এমন একজন মহিলার নাম করিব যিনি লেখার চেয়ে শিল্প প্রতিভার জন্য বিশেষ প্রসিদ্ধ। ইনি খুলনা জিলার অন্তর্গত দৌলতপুরের মোসাম্মৎ রিজিয়া খাতুন সাহেবা। এই বিদূষী মহিলা ও তাঁহার ভগিনী রহিমা খাতুন সাহেবার বহুমুখী প্রতিভায় সকলেই চমৎকৃত হইয়াছেন। ইংরেজি-বাংলা বহু সংবাদপত্রই মুক্তকণ্ঠে ইঁহাদের প্রশংসা করিয়াছেন। অঙ্কন, শ্রমশিল্প, প্রাথমিক চিকিৎসা (First aid) ও গৃহধাত্রী বিদ্যায় ( Home Nursing) ইঁহারা প্রথমশ্রেণীর পদক ও প্রশংসাপত্র প্রাপ্ত হইয়াছেন। তাঁহাদের এই অসাধারণ পারদর্শিতা দর্শনে আমাদের প্রাণে বঙ্গীয় মুসলিম নারীদের ভবিষ্যৎ সম্বন্ধে একটা আশার সঞ্চার হইয়াছে। [“বঙ্গ সাহিত্যে মুসলমান মহিলা’, সওগাত, চতুর্থ বর্ষ তৃতীয় সংখ্যা, ভাদ্র ১৩৩৩।]
অতি অল্প বয়সে সাহিত্যজগতে রেজিয়া খাতুনের আবির্ভাব যে সকলের কৌতুহলী দৃষ্টি আকর্ষণ করেছিল এবং তাঁর ‘গুণকীর্তনে’ সকলেই পঞ্চমুখ হয়ে উঠেছিলেন তা তাঁর মৃত্যুর মাত্র কয়েক সপ্তাহ আগে প্রকাশিত বিক্রমপুরীর এই লেখা থেকে অনুমান করা যায় :
রিজিয়া খাতুন সাহেবার বঙ্গভাষার প্রতিও যে যথেষ্ট অনুরাগ আছে, তাহার পরিচয় আমরা প্রাপ্ত হইয়াছি। ইনি ইসলাম দর্শন, শরিয়ৎ, মোসলেম দর্পণ, বঙ্গলক্ষী প্রভৃতি পত্রিকায় প্রবন্ধ লিখিয়াছেন এবং এখনো লিখিতেছেন। আশা করি এভাবে বঙ্গভাষার সাধনা করিয়া অন্যান্য বিষয়ের ন্যায় সাহিত্যেও ইনি শক্তিমত্তার পরিচয় দিবেন। কুসংস্কারাচ্ছন্ন সমাজের কঠিন নিগড় ও ভয়ভীতি উপেক্ষা করিয়া যে দূরদর্শী ও মহাপ্রাণ পুরুষ মুরুব্বীগণের ঐকান্তিক চেষ্টা ও উৎসাহে এই মহিলাদ্বয় বিবিধ শিক্ষায় পারদর্শিতা লাভ করিয়া সমাজের মুখোজ্জ্বল করিয়াছেন, আমরা আজ এই সুযোগে প্রাণ খুলিয়া তাহাদের উৎসাহ ও সমাজহিতৈষণার গুণকীর্তন করিতেছি। [সওগাত, ভাদ্র ১৩৩৩।]
এই প্রবন্ধ প্রকাশের মাত্র এক মাসের মধ্যে আকস্মিকভাবে রেজিয়া খাতুনের মৃত্যু হয় এবং তিনি যে কবিতাটি সওগাত-এ প্রকাশের জন্য পাঠিয়েছিলেন সেটি প্রকাশিত হওয়ার আগেই রেজিয়া খাতুন পৃথিবী থেকে বিদায় নেন। সওগাত-এর কার্তিক ১৩৩৩ সংখ্যায় সেই মনের বিয়ে’ শীর্ষক কবিতাটি যখন প্রকাশিত হয় তখন কবিতার শেষে তারকাচিহ্ন দিয়ে সম্পাদক লেখেন : ‘অল্পদিন পূর্বেই লেখিকা সওগাতে প্রকাশার্থে কবিতাটি আমাদের নিকট পাঠাইয়াছিলেন কিন্তু মর্মান্তিক দুঃখের বিষয় কবিতাটি ছাপা হওয়ার পূর্বেই তিনি এন্তেকাল করিয়াছেন।’ রেজিয়া খাতুনের ‘মনের বিয়ে’ শীর্ষক শেষ প্রকাশিত কবিতাটি এই :
সজনে শাখে দোয়েল নাচে
কোথায় ধায় পরাণখানি,
আনন্দেরি উৎসবেতে
অবুজ মন অ-থির বাণী।
আজকে বুঝি অজানা দেশে
সখীগণের আঁচল ছায়ে,
ফুটল যেন বিয়ের কুঁড়ি
আগুন-ভরা উতল বায়ে।
আদিম হতে নারীই যে গো
পুরুষেরই পথের সাথী,
জীবন ভরা অন্ধকারে
দেখিয়ে নেয় সমুখ বাতি
সকল যুগে আমরা দুটি
আসূচি চলে বাঁধন গড়ে,
আজকে কেন থাকব মোরা
দূরের দেশে একলা সরে।
আমাদের এ মিলন-ক্ষণে
হাসির ভায়ে উজল ধরা,
হর্ষ বোলে আঙনখানি
আগমনীর পুলক-ঝরা।
আশীষ করে স্বর্গ হতে
নহবতের সুরের বেনু,
বধির আজি শ্রবণ পেল
উঠল বেজে কাহার বেনু।
সত্য যেন হউক উহা
জীবন পথে সকল যুগে,
পরস্পরে ঘর করি গো
আনন্দেতে নিবিড় সুখে।
সওগাত সম্পাদক মোহাম্মদ নাসিরউদ্দিনও রেজিয়া খাতুনের উচ্ছ্বসিত প্রশংসা করেছেন এবং তিনি ছিলেন তাঁর একজন পৃষ্ঠপোষক ও গুণগ্রাহী।
পশ্চাৎপদ মুসলমানসমাজের মেয়েদের উন্নতির জন্য রেজিয়া খাতুনের অসামান্য আগ্রহ ছিলো এবং উদ্যোগ ছিল। মেয়েরা যাতে বিদ্যালয়ে শিক্ষার সঙ্গে সঙ্গে হাতের কাজ করে কিছু উপার্জন করতে পারে সে ব্যাপারে তিনি উদ্যোগ গ্রহণ করেন। কুটির শিল্পের কাজে শুধু নয় চিত্রশিল্পেও রেজিয়া খাতুনের ঝোঁক ছিল অসামান্য, বেঁচে থাকলে শুধু বড় লেখিকা নন হয়ে উঠতেন তিনি একজন চিত্রশিল্পীও : বাঙালি মুসলমানসমাজে প্রথম মহিলা চিত্রশিল্পী।
রেজিয়া খাতুনের মৃত্যুর পর বাংলা ভাষার সবচেয়ে প্রভাবশালী সাহিত্য পত্রিকা প্রবাসী যেখানে মুসলমানদের কোনো স্থানই ছিল না বলা চলে, তাঁর সম্পর্কে লিখেছিল :
আমরা দুঃখের সহিত জানাইতেছি যে, মুসলমান লেখিকা রেজিয়া খাতুনের মৃত্যু হইয়াছে। মৃত্যুর সময় তাঁহার বয়স মাত্র ১৭ বৎসর হইয়াছিল। মোসাম্মদ রেজিয়া খাতুনের নাম হিন্দু মুসলমান অনেকেই জানেন। তিনি মোসলেম সমাজের শত বাধা- বিঘ্ন ও ভয় ভীতি উপেক্ষা করিয়া ১৯২৫ [খ্রিস্টাব্দে] কলিকাতা গভর্ণমেন্ট মোসলেম ফিমেল ট্রেনিং ইনস্টিটিউশনে “টিচারশিপ” পড়িতে আসেন। ইনি সাহিত্য, উন্নত সূচীকার্য, এমব্রয়ডারী, ক্রচেট-ওয়ার্ক, চিত্রাঙ্কন ড্রইং ইত্যাদিতে পারদর্শিতার জন্য বহু পদক ও প্রশংসাপত্র প্রাপ্ত হইয়াছিলেন। রেজিয়া খাতুনের সাহিত্যচর্চার প্রতি অত্যন্ত অনুরাগ ছিল। তিনি দ্বিতীয় বার্ষিক শ্রেণীতে [নবম শ্রেণী] উন্নীত হওয়ার পূর্বেই অবসরমত স্কুল লাইব্রেরির সমস্ত ভালো বই ও পত্রিকা পড়িয়াছিলেন। পরে তাহার প্রবন্ধ ও কবিতা বঙ্গলক্ষী, মাতৃমন্দির, সওগাত, ইসলাম দর্শন, মোসলেম দর্শন ও শরিয়ত প্রভৃতি মাসিক পত্রে প্রকাশিত হইয়াছিল ইঁহার লেখার ভিতর দিয়া প্রগাঢ় ধর্ম ও সমাজপ্রীতি সর্বত্র ফুটিয়া উঠিত। ইনি স্বীয় ধর্মে দৃঢ় বিশ্বাসী হইলেও ধর্মান্ধতা বা কোনরূপ কুসংস্কারের অধীনা ছিলেন না। [প্রবাসী, মাঘ ১৩৩৩।]
রেজিয়া খাতুনের অপ্রত্যাশিত মৃত্যুর পর মুসলমানসমাজের প্রগতিশীল সাহিত্য পত্রিকা সওগাত লিখেছিল :
বঙ্গীয় মুসলমান সমাজের অন্যতম সুলেখিকা মোসাম্মৎ রেজিয়া খাতুন সাহেবা বিগত ফাতেহা দোয়াজ দহমের পুণ্যময় সোবেহ সাদেকে বেরীবেরী রোগে ইহজগৎ পরিত্যাগ করিয়া গিয়াছেন (ইন্নলিল্লাহে….)। মৃত্যু-সময় তাঁহার বয়স মাত্র ১৭ বৎসর হইয়াছিল। এই অল্প বয়সেই তিনি শরিয়ত, মোসলেম দর্পণ, ইসলাম দর্শন, মাতৃমন্দির ও বঙ্গলক্ষী প্রভৃতির পত্রিকায় লেখনী চালাইয়া যথেষ্ট খ্যাতিলাভ করিয়াছিলেন। তাঁহার লেখার ভিতর দিয়া প্রগাঢ় সমাজ ও ধর্মপ্রীতি ফুটিয়া উঠিয়াছিল। ইসলামধর্মে দৃঢ়বিশ্বাসী হইলেও তিনি কোনরূপ কুসংস্কারের অধীন ছিলেন না। সমাজের শত বাধাবিঘ্ন উপেক্ষা করিয়া তিনি কলিকাতায় মোসলেম ফিমেল ট্রেনিং স্কুলে অধ্যায়নার্থ আসেন। মোসাম্মৎ রেজিয়া খাতুন গদ্য পদ্য উভয়বিধ রচনায় সিদ্ধহস্ত ছিলেন। শুধু সাহিত্য আলোচনায় নয়, অন্যদিকেও মোসাম্মৎ রেজিয়া খাতুন বিশেষ যশ অর্জন করিয়াছিলেন। তিনি সূচিকর্ম, অঙ্কন, শ্রমশিল্প, প্রাথমিক চিকিৎসা, ধাত্রীবিদ্যা প্রভৃতিতে বিশেষ কৃতিত্ব লাভ করেন। ধাত্রীবিদ্যায় পারদর্শীতার জন্য এই বৎসর তিনি সেন্ট জন এমবুলেন্স হইতে প্রথম শ্রেণীর মেডেল ও সার্টিফিকেট প্রাপ্ত হন। সূচিকর্ম ও অঙ্কনে বিগত খুলনা প্রদর্শনীতে তিনি প্রথম স্থান অধিকার করেন এবং পুরস্কারস্বরূপ মেডেল সার্টিফিকেট ও অর্থ প্রাপ্ত হন। তৎপর জব্বলপুর প্রদর্শনীতে এই দুই বিষয়ে তিনি প্রথম শ্রেণীর মেডেল ও সার্টিফিকেট প্রাপ্ত হন। বস্তুতঃ এত অল্প বয়সে এরূপ সর্ব্বোতমুখী প্রতিভা বড়ই দুর্লভ। ইঁহার অকাল প্রয়াণে বঙ্গীয় মুসলমান সমাজ একটি উজ্জ্বল রত্ন হারাইলেন বলিতে হইবে। আমরা ইঁহার [আত্মার] মাগফেরাৎ কামনা করিতেছি। [সওগাত, কার্তিক ১৩৩৩।]
রেজিয়া খাতুনের আরেক বৈশিষ্ট্য তাঁর মধ্যে সাম্প্রদায়িকতার লেশমাত্র ছিল না, এ জন্যে সেই সাম্প্রদায়িকভাবে উত্তপ্ত ১৯২০-এর দশকেও হিন্দু মুসলমান দু’সম্প্রদায়ের মধ্যেই তাঁর সমান জনপ্রিয়তা ছিল। হিন্দুদের মধ্যেও তিনি শ্রদ্ধা-ভালোবাসার একটি স্থান করে নিয়েছিলেন তার পরিচয় পাওয়া যায় ডাক্তার খগেন্দ্রনাথ বসু কাব্যবিনোদ সাহিত্যভূষণের মহেশ্বর পাশা পরিচয় শীর্ষক গ্রন্থে, যে গ্রন্থ থেকে আগেই উদ্ধৃত করা হয়েছে। মহেশ্বর পাশা সেকালের খুলনা জেলার একটি বিখ্যাত প্রাচীন গ্রাম। মহেশ্বর পাশার পাশের গ্রামেরই বাসিন্দা ছিলেন রেজিয়া খাতুন। খগেন্দ্রনাথ লিখেছেন :
সে আজ বেশি দিনের কথা নহে, বিদূষী রাজিয়া (রেজিয়া) খাতুন লোকান্তরিত হইয়াছেন। এই তরুণ লেখিকা মুসলমান সাহিত্যিক মাত্রেরই আশাপূর্ণ দৃষ্টি আকর্ষণে সক্ষম হইয়াছিলেন। কিন্তু ফুটিতে না ফুটিতেই তিনি ঝরিয়া পড়িয়াছেন।
মহেশ্বর পাশা পরিচয় গ্রন্থটি আলোচনাকালে সওগাত খগেন্দ্রনাথ এবং রেজিয়া খাতুনের এই অসাম্প্রদায়িক দিকটির কথা উল্লেখ করেছিল :
সঙ্কলয়িতা [খগেন্দ্রনাথ] এই মুসলমান বিদূষীর কথা গ্রন্থে সন্নিবিষ্ট করিয়া আমাদের কৃতজ্ঞতাভাজন হইয়াছেন। বর্তমান সময়ে এ দৃশ্য একটু অস্বাভাবিক, কারণ এখন হিন্দু ও মুসলমান প্রত্যেকেই প্রতিবেশির কর্তব্য ভুলিয়া গিয়া দ্বন্দ্ব-কলহে একান্ত অনবসর। এই অনবসরের মধ্যে যে একজন হৃদয়বান হিন্দু প্রতিবেশি মুসলমানের কথা ভাবিতে পারিয়াছেন, ইহা তাঁহার উদার হৃদয়েরই পরিচায়ক। [সওগাত, ৭ বর্ষ ৬ সংখ্যা, মাঘ ১৩৩৬।]
১৯২০-এর দশকে বাঙালি মুসলমান সম্পাদিত বেশ কয়েকটি উদারপন্থী পত্রপত্রিকা প্রকাশিত হয় তার মধ্যে হাকিম মশিহর রহমান কোরায়শী সম্পাদিত মাসিক মোসলেম দর্পণ উল্লেখযোগ্য। কলকাতার ৫০ কর্ণওয়ালিশ স্ট্রিট থেকে সম্পাদক কর্তৃক এটি প্রকাশিত হয়। ড. আনিসুজ্জামান লিখেছেন :
প্রথম সংখ্যার প্রকাশকাল ৫ ফেব্রুয়ারি ১৯২৫, পৃষ্ঠাসংখ্যা ৪৮, মুদ্রণসংখ্যা ৩,২০০ দাম দু’আনা। তৃতীয় সংখ্যা ছাপা হয় ৪,০০০। অনতিবিলম্বে এর ইংরেজি সংস্করণ The Moslem Mirror প্রকাশ পায় ডা. এস. জামানের সম্পাদনায়। [আনিসুজ্জামান, মুসলিম মানস ও বাংলা সাহিত্য, ১৯৬৪, পৃ. ৩৯৬।]
রেজিয়া খাতুন মোসলেম দর্পণ-এর একজন নিয়মিত লেখিকা ছিলেন। পত্রিকাটির সবগুলি কপি এখন পাওয়া যায় না। বাংলাদেশে তো নয়ই কলকাতায়ও নয়। অতি অল্প বয়সেই একটি জীবনদর্শন তৈরি হয় রেজিয়া খাতুনের। ধর্মীয় গোঁড়ামি ছিল না একটুও কিন্তু নিজের ধর্ম ইসলামের প্রতি অনুরাগ ছিলো অসামান্য। মোসলেম দর্পণ-এ “বিশ্ব- রহস্য’ শীর্ষক এক কবিতায় তিনি লেখেন :

আমি জ্ঞান হতে জানি প্রভু
অনন্ত দয়ার আধার তুমি,
সসীমের গণ্ডী স্পর্শেনি তোমায়
অসীম তুমি যে বিশ্বস্বামী।

তোমার বাণী কোরাণে লিখিত
হজরত মোহাম্মদ (দঃ) তোমার প্রেরিত।
তুমিই সৃজিয়াছ অনন্ত আকাশ
তোমার হুকুমে প্রকৃতি বিকাশ।

‘কুন’ শব্দে হয়েছিল জগতের সৃষ্টি,
‘ফায়াকন’ শব্দে নাশিবে সমষ্টি।
যেদিক নেহারি তোমার লীলা,
তাজ্জব হই ভাবি বিশ্বজনীন খেলা।

তোমার প্রদত্ত জ্ঞানের প্রভাবে,
হয়েছিল ‘তাজে’র ভিত্তি:
তোমার শ্রেষ্ঠ দানের মহিমায়
মর্তে ‘পিরামিড’ আশ্চর্য সত্যি।

বিশ্ববরেণ্য যাঁহারা আজি,
তোমার কৃপায় তাহা, সত্য জানি।
আজি যে বিজ্ঞানের উন্নতি এত
নিয়ে সে যে তব আশীষ বাণী।

অনন্ত ক্ষমতা তোমার প্রভু,
ল্যাপলণ্ডে ষান্মাস নিশা রাজে।
হিমালয় শৃঙ্গে অনন্ত তুষার,
হিরক থাকেও কয়লার মাঝে।

প্রশান্ত মহাসাগরে ভীষণ তুফান
তাহার মাঝারে দ্বীপের উত্থান।
তথায় আবার মানব-বসতি
সেও যে তব আজব কীরিতি।

তোমার মহিমা বোঝা যে ভার,
প্রলয় করে তাহা সাধ্য কার,
হাসির লহরী ছুটিছে সংসারে,
নিমিষে প্রবর্তিত হয় হাহাকার। [মোসলেম দর্পণ, অক্টোবর ১৯২৬।]
রেজিয়া খাতুনের কোনো কোনো কবিতার ছন্দে ত্রুটি লক্ষ্য করা যাবে, বেঁচে থাকলে তা কাটিয়ে ওঠা তাঁর পক্ষে মোটেই কঠিন হতো না। তবে সুন্দর রোমান্টিক কবিতাও তিনি বেশ কিছু লিখেছেন। যেমন :
আধারে সাথী
আনন্দ মোর ঝড়ের সাথে
বাদল ধারাতে-
কোলাহলের বিপুল ধ্বনি
সুরের সাড়াতে।
নিবিড় নীরব একটি ক্ষণে
জাগ্‌ছে বেদন সকল মনে
রুদ্ধ কারাতে।
নেমে এসো প্রিয় আমার
কোরবো কি আশা!
সাথে লয়ে হর্ষ-ধ্বনি
মিলন পিয়াসা।
বাঁশীর সুরের আনন্দেতে
দুহুঁ মোরা উঠব মেতে
ফুটবে না ভাষা।
রেজিয়া খাতুনের বেশ কিছু প্রবন্ধের সন্ধান পাওয়া গেছে। তাঁর প্রবন্ধের ভাষা ও বিষয়বস্তু মননশীল। বেঁচে থাকলে পরিণত বয়সে মূল্যবান চিন্তাশীল প্রবন্ধ তাঁর হাত থেকে পাওয়া যেতো। ইসলাম ও মুসলমানদের ইতিহাস সম্পর্কে তাঁর যে আগ্রহ ও পড়াশোনা ছিল যথেষ্ট তার প্রমাণ তাঁর প্রবন্ধে উপস্থিত। ইসলামের ঐতিহাসিক ভূমিকা সম্পর্কেও তিনি সচেতন ছিলেন। স্বদেশের মুসলমানদের অধঃপতনে দুঃখ পেলেও রেজিয়া খাতুন হতাশ হননি। জাতির দুঃসময়ে কোনো মহৎ চিন্তাশীল মানুষের বড় গুণ যা তা হলো জনগণকে আশাবাদী করে তোলা। ‘মোসলেম জাহানের বিশেষ মসজিদ মিশন সমূহ’ (মোসলেম দর্পণ, অক্টোবর ১৯২৬) তাঁর একটি ইতিহাস বিষয়ক রচনা। ‘মোসলেম জাহানের মুখপত্রসমূহ’ শীর্ষক এক প্রবন্ধে তিনি লেখেন :
বৰ্ত্তমান মুসলমানগণ এই বঙ্গদেশের স্থানবিশেষে হীনবীর্য নিষ্প্রভ হইলেও সমগ্র দুনিয়ায় চল্লিশ কোটি মোসলেমের অসাধারণ ক্ষমতা, অতুল প্রভাব প্রতিপত্তি ও তেজঃবীৰ্য্য যথেষ্ট আছে। তাঁহাদের অতুলনীয় বীরত্ব, অসাধারণ পাণ্ডিত্য দর্শনে বহু শতাব্দী পূর্বেও পাশ্চাত্য জগত স্তম্ভিত ও চমৎকৃত হইয়াছিল এবং এখনও হইতেছে। স্মিথ সাহেবও শেষটায় স্বীকার করিয়াছেন যে, “সমগ্র জগতে ইসলামের স্থান অনেক উপরে। তাঁহাদের ভ্রাতৃত্ব ও সাম্যভাব জগতে আদর্শ স্থানীয় শিখিবার জিনিস।” বর্তমানে প্রাচ্যের শত শত নিঃস্বার্থ প্রতিভাবান মনীষী প্রচারক জীবন মরণ পণ করতঃ প্রতীচ্যে নীরবে নিঃসন্দেহে আপন আপন ধর্মের মহিমা, মাহাত্ম্য-গূঢ়-মৰ্ম্ম মোসলেম গৌরবকীর্তি গাঁথা প্রচার করিয়া সাত সমুদ্র তের নদী পারেও আশাতিরিক্ত ফল পাইতেছেন, তাহা এই ক্ষুদ্র প্রবন্ধ পাঠে কতকটা বুঝিতে সক্ষম হইবেন। এতৎদ্দেশে সাম্প্রদায়িকবিবাদ-বিসম্বাদ নাই, কলহ জিঘাংসা নাই; প্রচারকগণ স্ব স্ব কার্যোদ্ধারের জন্য প্রাণপণ পরিশ্রম করিতেছে। তাই তাহাদের যুগ যুগব্যাপী কঠোর সাধনা ক্রমে ফলবতী হইয়াছে। প্রসিদ্ধ ইংরেজ কবি “কীপলিং” বলিয়াছেন- “প্রাচ্য ও প্রতীচ্যের মিলন অসম্ভব।” আজ ইসলাম তাঁহার ভবিষ্যতবাণী বাতিল করিয়া দিয়াছেন। অর্থাৎ ইসলামই আজ বিশ্বের সমূদয় মানবজাতিকে এক অচ্ছেদ্য প্রীতির ডোরে বাঁধিয়া দুনিয়া হইতে দ্বন্দ্ব, কলহ, অশান্তি ও অধর্ম্ম তুলিয়া দিতে বদ্ধপরিকর হইয়াছে। [মোসলেম দর্পণ, এপ্রিল ১৯২৬।]
সমাজে নারী যে নিপীড়িত শ্রেণীর অন্তর্গত এবং চিরকাল সর্বত্র ‘স্বার্থান্ধ পুরুষ’ দ্বারা অত্যাচারিত তা তিনি শৈশবেই উপলব্ধি করতে সমর্থ হন। মৃদু প্রতিবাদের সুর শোনা যায় তাঁর ‘রমণী-সৌন্দর্য্য’ শীর্ষক প্রবন্ধে :
এত অত্যাচার, এত উৎপীড়ন, এত বাধা ও এত বিঘ্ন—সমস্তই স্ত্রী জাতির একচেটিয়া সম্পত্তি; আবার শুনি তাহার কোনই প্রতিকার নাই- এমন কি, তাহা অসম্ভব; কারণ ইহা বিধিদত্ত। তবে কি নারী জীবন বিধাতার অভিসম্পাৎ? আমাদের অবস্থা বিবেচনা করিয়া কল্পনাই হউক আর যাহাই হউক আমার একটা ধারণা হয়। বোধ হয় সেই অনন্ত কালের প্রথম দিন, যেদিন ভাগ্যনিয়ন্তা মানব ভাগ্য-বিধান প্রস্তুত করিতেছিলেন, সেই দিন আমরা আশায় উদ্‌দ্গ্রীব হইয়া অতিরিক্ত লাভের আশায় ও লোভে পড়িয়া বিধাতার কি চুরি করিয়াছিলাম— তাই তিনি আমাদিগকে অভিসম্পাত করিলেন; একদিনের ব্যবহারে আমাদের সমস্ত জীবন অন্ধকারাচ্ছন্ন হইয়া গেল। যদি তা’ না হয়, তবে বোধ হয় পুরুষ ও নারী খোদাতালার দুই ধারে দাঁড়াইয়া যখন আপন আপন স্বার্থের দাবী তুলিতেছিল কিন্তু তখন পুরুষ তাহাদের স্বার্থের সহিত বিধাতার প্রস্তুত প্রত্যেক বিধানটি মিলাইয়া দেখিতেছিল, সেই দিন বোধ হয় অবলা আমরা কোন কথাই বলিতে পারি নাই—কেবল হাঁ-হু করিয়াই বিধাতা যাহা বলিলেন তাহাই মাথা পাতিয়া লইলাম; ফলে আমরা নিজেদের সমস্ত স্বার্থ হইতে বঞ্চিতা হইলাম— এমন কি নিজস্ব কিছুই থাকিল না। শুধু আমরা ভাগ্যহীনাই হইলাম না— আর একজনের ভাগ্যের সহিত আমাদের ভাগ্য গ্রথিত হইয়া তাহারই ভাগ্যের গতি অনুসারে আমাদের চলিতে হইবে, ইহাই বিধাতার বিধানে বিধিবদ্ধ হইয়া গেল। বোকা আমরা—তখন আমাদের অবস্থা-জ্ঞান হয় নাই; দূরদর্শী খোদাতালা কিন্তু সুদূর ভবিষ্যতের কালিমাময় চিত্র দেখিয়া আমাদিগের ভাগ্যনিয়ন্তাদিগকে বলিয়া দিলেন— “দেখ, আপনা ভুলিয়া, আপনা ছাড়িয়া সে আজ তোমাতে সম্পূর্ণ আত্মসমর্পণ করিয়া তোমার অধীনা হইল, তুমি স্নেহ, প্রীতি ও অনুগ্রহ দানে কখনও তাহাকে বঞ্চিতা করিও না।” কিন্তু এতো বিধাতার অনুরোধ মাত্র- আইন ত’ নয়? আইনই যদি হইত তাহা হইলে তাহারা এরূপ নিঃসঙ্কোচ ও নির্ভয়ে আমাদিগকে যত অত্যাচার ও উৎপীড়নের কেন্দ্র করিয়া নিজ নিজ স্বার্থ-সিদ্ধির চেষ্টা করিত না।
সত্যই কি আমাদের কোনো অধিকার নাই? না থাকে চাই না, দয়াময়ই বঞ্চিতা করিয়া থাকেন তো অন্যের দানের অধিকার লাভ কি? যে স্বার্থত্যাগের মহামন্ত্র বলে আমরা সেদিন কোন অধিকার চাহিয়া লই নাই- আজিও তাহা চাই না; যত বিপদ; যত আপদ, যত অভাব, যত অসুবিধা, যত অত্যাচার ও যত উৎপীড়ন আমাদের ঘাড়ে চাপাইয়া দাও- আমরা বহিতে পারিব
“স্বার্থত্যাগ মহামন্ত্রে দীক্ষা আছে যার,
কঠোর বীরের ধর্ম পালে সেই জন।”
কিন্তু স্বার্থান্ধ পুরুষ তোমার নিজের স্বার্থেই তোমার জ্ঞান নাই- আমাদের উপর অত্যাচার করিতে যাইয়া তোমাদের নিজেদের স্বার্থের মূলে যে কুঠারাঘাত করিতেছ, তাহা একবার চাহিয়া দেখ। [ইসলাম দর্শন, ৫ম বর্ষ ৫ম সংখ্যা, ফাল্গুন ১৩৩২ পৃ-১৯৭]
শারীরিক সৌন্দর্য নারীর প্রধান সৌন্দর্য নয় তার আত্মার সৌন্দর্যই তার প্রধান গুণ– সে কথাটি তিনি বলবার চেষ্টা করেছেন। ‘রমণী সৌন্দর্য্য’ শীর্ষক প্রবন্ধে তিনি বলেছেন :
আমার যাহা কর্তব্য কার্য্য তাহাই আমি করিব জানিতে কিছু হয় ত সেই সম্বন্ধেই জানিব; কাজ সারিয়া যদি সময় থাকে ত অন্য দিক দেখিব, ইহাই আমাদের ব্রত হওয়া উচিত। আমরা রমণী আমাদের এই রমণীত্বের মধ্যে এতগুলি কৰ্ত্তব্য নিহিত আছে যে, তাহা সুচারুরূপে সম্পন্ন করিতে হইলে সেই সম্বন্ধে পূর্ণ জ্ঞান লাভ করাই দুষ্কর; অন্য বিষয় ত দূরের কথা! আমাদের কৰ্ত্তব্যগুলি অত্যন্ত কঠিন; অথচ তাহা সুন্দররূপে করা চাই বলিয়া আমাদিগকে এত ধৈর্য্যশীল ও সৌন্দর্য্যশালিনী করা হইয়াছে। নচেৎ সংসারে সুখ-শান্তির অস্তিত্বই থাকিত না। অতএব সংসারে সুখ-শান্তি পূর্ণরূপে বিকশিত করিতে হইলে রমনীর ভিতর ও বাহিরের সমস্ত সৌন্দৰ্য ফুটাইয়া তোলা যে একান্ত আবশ্যক, তাহা বোধ হয় কেহই অস্বীকার করিতে পারিবেন না। আর সেই জন্যই আমরা রমনী-সৌন্দর্য্যের প্রতি আমাদের সমাজের দৃষ্টি আকর্ষণ করিতেছি। [ইসলাম দর্শন, ৫ম বর্ষ ৫ম সংখ্যা, ফাল্গুন ১৩৩২ পৃ-২২৮]
রেজিয়া খাতুন তাঁর স্বল্প স্থায়ী জীবনে যথেষ্ট কাজ করেছেন। তার চেয়ে বড় কথা তিনি একটি সাড়া জাগাতে সমর্থ হয়েছিলেন। তিনি যখন মারা যান তখন বেগম রোকেয়া জীবিত। কিন্তু তাঁর মৃত্যুর পরে বাংলার মুসলমান নারীসমাজ তাঁর স্মৃতি রক্ষায় কোনো উদ্যোগ গ্রহণ করেননি। তাঁর কবিতা, গল্প, প্রবন্ধ প্রভৃতি সংগ্রহ করে কোনো বই প্রকাশের ব্যবস্থা নেয়া হয়নি। বহুকাল পরে আজ আমাদের হাতে তাঁর সম্পর্কে প্রাপ্ত তথ্য অপ্রতুল। যে কারণে তাঁর সঠিক ভূমিকাটির মূল্যায়ন করা কঠিন।
বাঙালি মুসলমান নারীর জেগে ওঠার ক্ষেত্রে ১৯২০-এর দশকটি খুবই গুরুত্বপূর্ণ। যেমন হিন্দু-ব্রাহ্ম নারীদের ক্ষেত্রে ১৮৭০-৮০। পত্রপত্রিকা প্রকাশের সঙ্গে নারী জাগরণের ব্যাপারটি ওতপ্রোতভাবে জড়িত। উনিশ শতকে মুসলমানদের প্রকাশিত পত্রপত্রিকায় ইসলাম প্রচারক, সুধাকর, মিহির, মিহির ও সুধাকর, লহরী প্রভৃতিতে—নারীর কোনো স্থান ছিল না। কিন্তু কুড়ি শতকের মুসলমান সম্পাদিত-প্রকাশিত পত্রপত্রিকা ও সাময়িকীতে নারীদের স্থান দেওয়া হলো। নবনূর (১৯০৩), সওগাত (১৯১৮), বঙ্গনূর (১৯১৯), নূর (১৯২০), মোসলেম ভারত (১৯২০), মোসলেম দর্পণ (১৯২৫), ইসলাম দর্শন প্রভৃতি সাময়িকীতে মুসলমান নারীর উপস্থিতি লক্ষ্য করার মতো। শিক্ষা, সাহিত্য, সাংবাদিকতা ও সমাজসংস্কারে মুসলমান নারীর অংশগ্রহণ শুরু হয় বিশের দশকেই। শিক্ষার প্রতি তাঁদের আগ্রহ প্রকাশ পায়। সমাজসংস্কারে তাঁরা মন দেন। ঘরকন্যার বাইরে বহির্জগতে তাদের ভূমিকা সম্পর্কে বাঙালি মুসলমান নারী সচেতন হয়ে ওঠেন। অত্যন্ত দুঃখের বিষয়, তাদের প্রাথমিক পর্যায়ের ভূমিকাটির আজও সঠিক মুল্যায়ন হয়নি। আমি ১৯২০- এর দশকের পনের জন নারীর লেখালেখি ঘেঁটে দেখেছি তাঁরা যথেষ্ট প্ৰগতিশীল ভূমিকা পালন করেছেন কঠিন সীমাবদ্ধতার ভেতরেও।
আমরা অকারণে অথবা ভাবাবেগবশত কাউকে, অতীতেরই হোন বা বর্তমানেরই হোন, মহিমান্বিত করতে চাই না। তবে আমাদের মনোযোগের অভাবে কোনো কৃতী বিস্মৃতির অন্ধকারে হারিয়ে যাবেন সেটাও কাম্য নয়। আধুনিককালে নারীবাদ বা নারীমুক্তি বলতে যা বোঝায় তেমন মুক্তি ও স্বাধীনতা ৮০/৮৫ বছর আগের বাঙালি নারীবাদীদের কাছে আশা করা সমীচীন নয়। তাঁদের ছিলো পুরুষের মতো শিক্ষিত হয়ে ওঠার আকাঙক্ষা, অন্দর থেকে বেরিয়ে সমাজে কিছু কাজ করার আকুলতা, পুরুষের প্রায় সমান অধিকার অর্জনের স্বপ্ন। তাঁদের সেই আকাঙ্ক্ষা, আকুলতা ও স্বপ্ন শতাব্দীর শেষ দিকে এসে বাস্তবায়িত হয়েছে। তাঁদের সেই শতাব্দীটিরই শেষ দশকটিতে বাংলাদেশের মানুষ শাসিত হলেন দু’জন মহিলা প্রধানমন্ত্রীর দ্বারা। জীবনের সকল পর্যায়ে আজ নারীর উপস্থিতি অপরিহার্য। পোশাকশিল্পের লাখ লাখ নারী সকাল থেকে মধ্যরাত অব্দি কাজ করে বিপুল বৈদেশিক মুদ্রা উপহার দিচ্ছেন হত দরিদ্র জাতিকে। এই যে নারী জাগরণ এর পেছনে শতাব্দীর প্রথম দিকের বাঙালি মুসলমান নারীর অবদান সামান্য নয়। আজকের প্রগতিশীল নারীসমাজ তাঁদের কাছে অপরিশোধ্য ঋণের দায়ে আবদ্ধ—তাঁদের কাছে আমাদের কৃতজ্ঞতা সীমাহীন। *

১ আগস্ট ২০০৩ তারিখে ঢাকা বিশ্ববিদ্যালয়ের বাণিজ্য অনুষদ সম্মেলন কক্ষে প্রদত্ত আহমদ ছফা স্মৃতি বক্তৃতা ২০০৩
এত অত্যাচার, এত উৎপীড়ন, এত বাধা ও এত বিঘ্ন-সমস্তই স্ত্রী জাতির একচেটিয়া সম্পত্তি : আবার শুনি তাহার কোনই প্রতিকার নাই-এমন কি, তাহা অসম্ভব; কারণ ইহা বিধিদত্ত। তবে কি নারী জীবন বিধাতার অভিসম্পাত্ত আমাদের অবস্থা বিবেচনা করিয়া কল্পনাই হউক আর যাহাই হউক আমার একটা ধারণা হয়। বোধ হয় সেই অনন্ত কালের প্রথম দিন, যেদিন ভাগ্যনিয়ন্তা মানব ভাগ্য-বিধান প্রস্তুত করিতেছিলেন, সেই দিন আমরা আশায় উদ্গ্রীব হইয়া অতিরিক্ত লাভের আশায় ও লোভে পড়িয়া বিধাতার কি চুরি করিয়াছিলাম— তাই তিনি আমাদিগকে অভিসম্পাত করিলেন; একদিনের ব্যবহারে আমাদের সমস্ত জীবন অন্ধকারাচ্ছন্ন হইয়া গেল। যদি তা’ না হয়, তবে বোধ হয় পুরুষ ও নারী খোদাতালার দুই ধারে দাঁড়াইয়া যখন আপন আপন স্বার্থের দাবী তুলিতেছিল কিন্তু তখন পুরুষ তাহাদের স্বার্থের সহিত বিধাতার প্রস্তুত প্রত্যেক বিধানটি মিলাইয়া দেখিতেছিল, সেই দিন বোধ হয় অবলা আমরা কোন কথাই বলিতে পারি নাই—কেবল হাঁ-হু করিয়াই বিধাতা যাহা বলিলেন তাহাই মাথা পাতিয়া লইলাম; ফলে আমরা নিজেদের সমস্ত স্বার্থ হইতে বঞ্চিত হইলাম- এমন কি নিজস্ব কিছুই থাকিল না। শুধু আমরা ভাগ্যহীনাই হইলাম না—আর একজনের ভাগ্যের সহিত আমাদের ভাগ্য গ্রথিত হইয়া তাহারই ভাগ্যের গতি অনুসারে আমাদের চলিতে হইবে, ইহাই বিধাতার বিধানে বিধিবদ্ধ হইয়া গেল। বোকা আমরা—-তখন আমাদের অবস্থা-জ্ঞান হয় নাই; দূরদর্শী খোদাতালা কিন্তু সুদূর ভবিষ্যতের কালিমাময় চিত্র দেখিয়া আমাদিগের ভাগ্যনিয়ন্তাদিগকে বলিয়া দিলেন- “দেখ, আপনা ভুলিয়া, আপনা ছাড়িয়া সে আজ তোমাতে সম্পূর্ণ আত্মসমর্পণ করিয়া তোমার অধীনা হইল, তুমি স্নেহ, প্রীতি ও অনুগ্রহদানে কখনও তাহাকে বঞ্চিতা করিও না।” কিন্তু এ তো বিধাতার অনুরোধ মাত্র- আইন ত’ নয়? আইনই যদি হইত তাহা হইলে তাহারা এরূপ নিঃসঙ্কোচ ও নির্ভয়ে আমাদিগকে যত অত্যাচার ও উৎপীড়নের কেন্দ্র করিয়া নিজ নিজ স্বার্থ-সিদ্ধির চেষ্টা করিত না।
সত্যই কি আমাদের কোন অধিকার নাই? না থাকে চাই না, দয়াময়ই বঞ্চিতা করিয়া থাকেন তো অন্যের দানের অধিকারে লাভ কি? যে স্বার্থত্যাগের মহামন্ত্র বলে আমরা সেদিন কোন অধিকার চাহিয়া লই নাই- আজিও তাহা চাই না; যত বিপদ; যত আপদ, যত অভাব, যত অসুবিধা, যত অত্যাচার ও যত উৎপীড়ন আমাদের ঘাড়ে চাপাইয়া দাও—আমরা বহিতে পারিব।
“স্বার্থত্যাগ মহামন্ত্রে দীক্ষা আছে যার,
কঠোর বীরের ধর্ম পালে সেই জন।”
কিন্তু স্বার্থান্ধ পুরুষ তোমার নিজের স্বার্থেই তোমার জ্ঞান নাই- আমাদের উপর অত্যাচার করিতে যাইয়া তোমাদের নিজেদের স্বার্থের মূলে যে কুঠারাঘাত করিতেছ, তাহা একবার চাহিয়া দেখ।
মানুষ এমনই বোকা যে, আপন লাভ আপনিই বোঝে না। আমাদিগের দ্বারা স্বার্থসিদ্ধি করুক ক্ষতি নাই; কিন্তু আমাদিগকে পদদলিত করিয়া তাহার যে কোনও স্বার্থই সিদ্ধ হইতে পারে না, তাহা তাহারা বোঝে না। খোদাতালা কিন্তু ভারি কৌশলী; যে দিন টু’ শব্দটাও না করিয়া আমরা অবাধে তাহার কথাগুলি মানিয়া লইলাম-সেই দিন তিনি কিন্তু আমাদের পরিণাম দেখিয়া শিহরিয়া উঠিলেন; ফলে কৌশলে আমাদের ভাগ্য-পুরুষের ভাগ্যের সহিত এরূপভাবে নিয়ন্ত্রিত করিয়া দিলেন যে, আমাদিগগের উপর অত্যাচার করিয়া তাহারাও কোনও উপকার লাভ করিতে পারিবে না। দয়াময়ের এই একটিমাত্র ইঙ্গিতে তাহাদের সমস্ত চাতুরী বিফল হইয়া গেল; মোহান্ধ তাহারা তখনও কিছু বোঝে নাই-এখনও বোঝে কিনা জানি না। ধরিলাম তাহাদেরই কথা সত্য— স্ত্রীলোক পুরুষের সেবাই মাত্র করিবে; জগতের যত উন্নতি সব তাহারা একচেটিয়া করিয়া লইবে; আর আমরা তাহাদের আজ্ঞা পালন করিব মাত্র। কিন্তু সেবা ধৰ্ম্মটা যদি আমাদিগকে না শিখান হয়, তাহা হইলে আমরা তাহাদিগের সন্তোষজনক সেবা করিব কেমন করিয়া? অতন্ত : এই জন্য—এই সেবা ধর্মটা তাহাদিগের নিজের স্বার্থের দিকে চাহিয়া না হয় আমাদিগকে শিখাইলেন। তাঁহারা যতই উচ্চাঙ্গের উন্নতি লাভ করিতে থাকেন এবং এই উন্নতির ফলে তাঁহাদিগের রুচি যতই মার্জ্জিত হইতে থাকে, ততই সেই সেবাটাও একটু মার্জিত রুচিসম্পন্ন হওয়া বাঞ্ছনীয় নয় কি? সেবাটার মার্জিত রুচিসম্পন্ন হইতে হইলে তাহারও যে একটা শিক্ষার প্রয়োজন—ইহা তাহাদের বোঝা উচিত; তাহা ছাড়া নিজের উন্নতির পরিমাণ অনুযায়ী যদি এই সেবিকারা উন্নত না হয়, তাহা হইলে তাহাদিগকেই ত প্রকারান্তরে সেবক সাজিতে হইবে; কারণ সে যাহা বলে সেবিকা যদি তাহা না বুঝে, সে যাহা করে তাহা যদি অনুসরণ করিতে না পারে, এবং সে যাহা চায় তাহা যদি না দিতে পারে, অধিকন্তু উল্টা তাহার রক্ষণাবেক্ষণ ও তত্ত্বাবধান করিতে হয়, তাহা হইলে তাহার সব উন্নতির মাথাই যে ভাঙ্গিয়া পড়িবে।
মনে হয় আমারই বুঝিবার ভুল না হয় সাধারণের অবিচার; কারণ একে যে জ্ঞান অবাধে লাভ করিবে অন্যের তাহাতে অধিকার নেই- এ এক অপূৰ্ব্ব উক্তি! আমি বুঝি নারী-পুরুষ সকলেই মানুষ, একের যাহা প্রাপ্য অন্যেরও তাহাতে পূর্ণ অধিকার আছে। আমিও জ্ঞানলাভ করিব সে ও জ্ঞানলাভ করিবে এবং উভয়েই জ্ঞানালোকে আলোকিত হইয়া একের অভাব অন্যে পুরণ করিয়া—উভয়ে মিলিয়া জ্ঞানের পূর্ণতা সাধন করিবে। আমার যাহা অভাব সে দেখিবে, তাহার যাহা অভাব আমি দেখিব; এইরূপ আদান প্রদানের ফলে আপনা হইতে যে পবিত্র মিলন, অকৃত্রিম বন্ধুত্ব ও অনাবিল প্রেমের সৃষ্টি হইবে, তাহা জ্ঞানের মহত্ত্বর অঙ্গরূপে উভয়েরই জীবনে যে শান্তির আলোকবিকীর্ণ করিবে, সেই আলোকের ফলে উভয়ের হৃদয় আলোকিত হইয়া যে নূতন জ্ঞান- রাজ্যের সৃষ্টি করিবে, তাহার অন্যথা অসম্ভব। উভয়ের ভাগ্য এক সূত্রে গ্রথিত, একই পথে চালিত হইয়া বিভিন্ন কৰ্ত্তব্যে নিয়োজিত থাকিবে; ইহার মধ্যে বাধ্যতামূলক কোনও কিছুর সমাবেশ আছে বলিয়া আমার মনে হয় না। একই পথে দুইজন কর্মী দুইজনের কর্ত্তব্য পরস্পর হইতে বিভিন্ন তথাপিও এরূপভাবে জড়িত যে, এক হইতে অন্যকে ছিন্ন করা যায় না; দুই জনে দুই জনের কৰ্ত্তব্য করিয়া চলিয়া যাইতেছে অথচ একের কার্য্য প্রভাব অন্যে অনুভব করিতেছে এবং এই প্রভাব বলে পরস্পর পরস্পরের কর্তব্যকে মার্জিত করিয়া লইতেছে; ফলে উভয়ের কাজই নির্দোষভাবে সম্পন্ন হইতে হইতে পরস্পর পরস্পরের আকর্ষণ দ্বারা আকর্ষিত হইয়া ক্রমেই নিকটবর্ত্তী হইতেছে ততই উভয়ের প্রভেদ বিলুপ্ত হইতেছে এবং এইরূপ চলিতে চলিতে যতই পূর্ণতা হইতেছে, এবং এইরূপ চলিতে যতই পূর্ণতা প্রাপ্ত হইতে থাকিবে, প্রভেদ ততই লুপ্ত হইয়া যাইবে। কালে পূর্ণতার ফলে উভয়ে মিশিয়া এক হইয়া এক উজ্জ্বল-মধুর মিলনের সৃষ্টি করিবে, এই মিলনের ফলে আর একটা নূতন জ্ঞানালোকের সৃষ্টি হইবে।
যদি নারী নারী হয় ও পুরুষ পুরুষ হয় এবং স্ত্রী-পুরুষে যদি কোনও প্রভেদ থাকে, তাহা হইলে তাহাদিগকের কর্তব্যের মধ্যেও যে একটা প্রভেদ আছে, তাহা কেমন করিয়া অস্বীকার করা যায়। নারীর স্থান যেমন পুরুষে পূর্ণ করিতে পারে না, সেইরূপ একের কর্ত্তব্য অন্যের দ্বারা সম্পাদিত হইয়াও অসম্ভব। প্রত্যেকের কর্তব্যই প্রত্যেকের বিশেষত্ব এবং সেই কর্তব্যের মধ্য দিয়া প্রত্যেকের স্বভাব প্রকাশ পাইবে। এইরূপে দুই দিক হইতে দুই জনের স্বভাব বিকশিত হইয়া পূর্ণত্ব প্রাপ্ত হইয়া জ্ঞান সম্পূর্ণ হয়। এই দুই দিকের মধ্যে যে দিক যত অবনত হইবে, জ্ঞানও তদনুরূপ অপূর্ণ থাকিবে; শুধু তাহাই নহে, এক অঙ্গের বিকলত্বের জন্য সমস্ত অঙ্গ কর্মহীন হইয়া যায়-তথাকথিত পুরুষের জ্ঞানও পূর্ণ হয় না; যতদূর হয় তাহাও কার্য্যকরী হয় না। হজরত মোহাম্মদ (দঃ) জননী ‘আয়েশা’কে যখন বালিকা বয়সে বিবাহ করেন, তখন কারণ জিজ্ঞাসিত হইলে বলিয়াছেন, “বালিকা-বিবাহ করিলাম তাহাকে আপন হাতে গড়িয়া তুলিয়া কাৰ্য্যোপযোগী করিব; আমার জীবনের অর্দ্ধেকটা তাহার মধ্যে নিবদ্ধ থাকিবে; নারীজগতের গুপ্ত রহস্য আয়েশার মধ্য দিয়া প্রকাশিত হইবে।” এই জন্য বাস্তবিক হজরতের দেহত্যাগের পর ধর্ম্ম সম্পর্কীয় আইনের অর্দ্ধেকের বেশি জননী আয়েশার দ্বারা প্রকাশ পাইয়াছিল। এই ‘আয়েশা’ না থাকিলে হজরতের কত মূল্যবান কথা ও উপদেশ যে অপ্রকাশ থাকিত তাহা কে জানে? দ্বিতীয়তঃ পরম ধার্ম্মিকা ও বিদূষী জননী ‘খোদেজা’ সহায়তা না করিলে হজরত ইসলাম ধর্ম্ম অত সহজে প্রচার করিতে উৎসাহিত হইতেন কি না সন্দেহের ব্যাপার। এইরূপ স্বামী-স্ত্রী উভয়ে পূর্ণ জ্ঞানে জ্ঞানী হইলেই তাহারা পরস্পর পরস্পরের সাহায্যে জগতের মহত্তম কার্য্য করিতে সমর্থ হন।
এখন কথা হইতেছে —-উভয়ে উভয়ের কাজ করিবে, গন্তব্য পথে যাইবে তাহাতে অন্যে বাধা না দেয়। এইরূপ বাধা ও প্রতিবন্ধকতার ফলে যে আত্ম-অবনতি হয় তাহা শত চেষ্টায়ও পূরণ করা সহজ নহে। সমাজের দোহাই দিয়া একজনকে পদদলিত করিয়া অন্যজন যতই উন্নতি লাভ করুক না কেন এবং সমাজকে যতই উন্নত করুক না কেন, আর একজনের জ্ঞানলাভের অন্তরায় হইয়া এবং সেই জ্ঞানলাভ দ্বারা সমাজের যে উন্নতি হইত তাহার প্রতিবন্ধক হইয়া প্রকারান্তরে সমাজের যে অপকার করিল তাহা পূরণ হইবার কি?
একের জ্ঞানলাভে অন্যের প্রতিবন্ধক যেমন অন্যায় ও অবিচার, সেইরূপ একের সীমা ছাড়াইয়া জ্ঞানলাভার্থে অন্যের সীমার মধ্যে প্রবেশ করা অনধিকার চর্চা। পুরুষ ও নারীর প্রকৃতিগত প্রভেদ অনুসারে তাহাদের জ্ঞানেরও একটা প্রভেদ আছে; এই প্রভেদ মানে তাহাদের যার যার একটা সীমা। যে যার সীমাবদ্ধ থাকিয়া তাহারই মধ্যে জ্ঞানের উপকরণ গড়িয়া লইবে; কিন্তু সে যদি তাহা না করিয়া লোভবশে অন্যের সীমার মধ্যে পদার্পণ করে, তাহা হইলে সব নষ্ট হইয়া যাইবে। একজন হয়তো বহু পরিশ্রম—বহু অধ্যবসায়ের ফলে নিজের জ্ঞানের পথ পরিষ্কার করিয়াছে, আর একজনের পক্ষে তাহা অবাধে ভোগ করিতে যাওয়া সমীচীন নহে; তা ছাড়া ভোগেও সে শান্তি পায়না—নিজের প্রকৃতির সহিত খাপ খায় না, অথচ জবরদস্তি করিয়া তাহা আপনা করিয়া লইবার চেষ্টা করিবার ফলে নিজের বিশেষত্ব নষ্ট হইয়া যায়। উচিত যে যার সীমার মধ্যে বদ্ধ থাকে এবং তাহারই মধ্যে বসিয়া স্বভাবসিদ্ধ পরিচিত জিনিসসমূহের আলোচনা ও গবেষণার দ্বারা তাহাকে আরও উন্নত করা উচিত। এইরূপ উন্নতি যেমন উচ্চ হইতে উচ্চতরে উঠিতে থাকে, তাহার ঘাত প্রতিঘাতে নিজের স্বভাব ও মন উন্নত হয়; এইরূপ আত্মোন্নতি সমাজের সহিত অতি ঘনিষ্ঠভাবে সংশ্লিষ্ট। মনে কর স্ত্রী-জগত যদি তাহাদেরই জগতের মধ্যে সীমাবদ্ধ থাকিয়া আপনাদের অভাব অভিযোগ শারীরিক, মানসিক ও দৈহিক বিষয়সমূহ আপনারাই আলোচনা করিতে থাকে এবং তাহার উন্নতি ও প্রতিকার করিবার পথ আপনারা আবিষ্কার করে তাহাতে সমস্ত সমাজের উপর যে গভীর উন্নতির আলো বিকীর্ণ হয়, তাহা অন্যের দ্বারা সম্ভব নহে। তাহাদের প্রথম কর্তব্য তাহারা আপন কৰ্ত্তব্য আপনি দেখিয়া লয়, সেই কৰ্ত্তব্য প্ৰত্যেককে পৃথকভাবে রাখিয়া একটি একটি করিয়া তাহার আকার প্রকার ও প্রকৃতি বিবেচনা করিতে থাকে সঙ্গে সঙ্গে তাহার অতীত ও বর্তমানের ক্রিয়াকলাপ পর্যবেক্ষণ করিয়া তাহার অভাব অসুবিধা ভবিষ্যতে যাহাতে দূরীভূত হয় তাহার উপায় অবলম্বন করিতে তৎপর হয়। এইরূপ অভাব অসুবিধা দূর হইয়া যখন স্বাভাবিকভাবে দাঁড়ায় তখন চিন্তা ও কর্ম্মের পথে আর কোনও বাধা থাকে না; এই চিন্তা ও কর্ম যখন অপ্রতিহতভাবে কাজ করিতে পারে তখন ক্রমেই উচ্চাঙ্গের উন্নতির পথে অগ্রসর হয়। এই উন্নতিই আত্মোন্নতি। এইরূপ আত্মোন্নতির ফলে দেহ-মন পবিত্র হইয়া যখন স্থিরভাবে দাঁড়ায় তখন চতুদিকস্থ জিনিসের উপর নজর পড়ে এবং সূক্ষ্ম বুদ্ধি বলে তাহার প্রকৃত অবস্থা অবগত হইয়া তাহাদের উন্নতির দিকে ধাবিত হয়। এখান হইতেই প্রকৃত সমাজের উপকার ব্রত আরম্ভ হয়।

জ্ঞানলাভের প্রথম অঙ্গ শক্তি ও সীমা-বিচার। প্রথম দেখিতে হইবে আমি কি এবং সমাজে আমার স্থান কোথায়! ‘কি এবং কোথায়’ এই দুইটি কথা দুই দিকে রাখিয়া মধ্য থেকে আমার কর্তব্যের উদ্ধার করিতে হইবে। সেই কর্ত্তব্যটি আবার এমন হওয়া চাই যাহা আমার অস্থি ও মজ্জাগত। এইরূপ গবেষণার ফলে অনেকগুলি কর্তব্যের সম্মুখীন হয়তো হইতে হয়। ইহাদিগকে আবার শ্রেণী-বিভাগ করিয়া অভাব অভিযোগের অনুপাতে একটির পর একটি করিয়া যাইতে হয়। যখন যে কত্তব্যটি হাতে থাকে, তাহাকে লইয়া একটু বিবেচনা করিতে হয়; একদিকে কর্তব্যের গুরুত্ব আর একদিকে আমার শক্তির পরিমাণ বিবেচনা করিতে হয়। আমার শক্তি অনুযায়ী যেখান হইতে যতদূর আমার পক্ষে করা সম্ভব তাহাও দেখা উচিত। এইরূপে যখন কর্ত্তব্যটার একাংশ করা হইল, তখনই কৰ্ত্তব্যপথে আমার কিছু উন্নতি হইল। এই উন্নতির সঙ্গে সঙ্গে আমার শক্তিও একটু অগ্রসর হয় এবং উহা যেখানে যাইয়া থামে, সেই জায়গায় আমার শক্তিও প্রতিগত হয়। তখন কর্তব্যের আর কতকটা অংশ তাহার দৃষ্টিগোচর হয়। দর্শনমাত্র সেটুকুও করিবার জন্য শক্তি অগ্রসর হয়। এইরূপ একাংশের পর আর একাংশ সম্পন্ন করিতে করিতে একদিকে আমার দেহ- মন নিজেও যেমন উন্নতির উচ্চতম শিখরে আরোহণ করে সেইরূপ আমার জীবনের অনুষ্ঠিত কৰ্ম্মগুলিকেও সঙ্গে সঙ্গে সম্পন্ন করিয়া আমার ইহ-পরকাল ধন্য করিয়া দেয়।
কিন্তু এই শক্তি-সাধনা ও কর্তব্য পালন পরস্পরের মধ্যে এরূপভাবে জড়িত যে, একটির উন্নতি অন্যটির সাধন ব্যতীত হয় না। ইহাদের মধ্যে মিলন এতই গভীর যে ঠিক আমারই যাহা কৰ্ত্তব্য তাহা না পাইলে আমার শক্তিও কার্য্য করিতে সমর্থ হয় না। এই যে মহা-শক্তি যাহা আমার জীবনের প্রকৃত সার্থকতা সম্পাদন করিবে, তাহা নিজে নিজে প্রকাশ হইতে পারে না; তাকে প্রকাশিত হইতে হইলে আমার কর্তব্য সাধনের মধ্য দিয়াই হইতে হইবে। তাই কৰ্ত্তব্য নিৰ্ব্বাচনে যদি ভুল হয় আসলেই যদি গলদ থাকে, তবে কোনও শক্তিই কাজ করিতে পারে না; সুতরাং কৰ্ত্তব্য নিৰ্ব্বাচনই প্রথম ও প্রধান কাজ। প্রথমে কৰ্ত্তব্য নির্বাচন করিয়া তাহাতে আত্ম-শক্তি প্রয়োগ করিলে উভয়ের সংঘর্ষে জ্ঞানামৃত লাভ হইয়া থাকে। এখন কথা হইতেছে যে, আমাদের এই কর্ত্তব্যটি কি? আমার মতে আমাদের প্রথম কৰ্ত্তব্য গৃহধর্ম্ম। মানব-জীবনের প্রধান অধ্যায় এই সংসার–ধর্ম্ম আবার কয়েক ভাগে বিভক্ত; যথা স্বামী-সেবা, সন্তান-পালন, স্বাস্থ্যরক্ষা ও সর্ববিষয়ের শৃঙ্খলা; সংসারের উন্নতির প্রতি দৃষ্টি করাও এই কর্তব্যের অন্তর্ভুক্ত। আবার এই সংসার কতকগুলি বিভিন্ন সম্বন্ধীয়, বিভিন্ন ভাবাপন্ন এবং বিভিন্ন রুচি ও বিভিন্ন প্রকৃতির লোক দ্বারা সংগঠিত। তাদের একদল পুত্রকন্যা স্থানীয়, একদল ভ্রাতা-ভগিনী সম্বন্ধীয় এবং অন্যদল মাতৃপিতৃ স্থানীয়। এতদ্ব্যতীত অবস্থা-বিশেষ চাকর-চাকরাণীও থাকে। এদের প্রত্যেকের অবার অভিযোগ দেখিয়া তদনুযায়ী তাহা পূরণ করিতে নিতান্ত কম জ্ঞানের প্রয়োজন হয় না। এদের সকলের আব্দার সহ্য করিয়া সব দিক রক্ষা করা বড় সহজ ব্যাপার নয়। তাই তীক্ষ্ণ বুদ্ধি, স্থির সঙ্কল্প, উদার ভাব, অপক্ষপাতিত্ব, সহৃদয়তা, কৰ্ত্তব্যনিষ্টা ও নিঃস্বার্থপরতা প্রভৃতি বহু গুণের সমন্বয় না হইলে সংসারে সুখ-শান্তি আনয়ন করা একান্তই অসম্ভব হইয়া পড়ে। কিন্তু সুশিক্ষিতা ও সদগুণশালিনী রমনী এত সহজে ও সুন্দরভাবে ঐ সকল কর্তব্য পালন করে যে, তাহা দেখিলে বিস্ময়ে অবাক হইতে হয়। অতএব যে রমণী শিক্ষিত অশিক্ষিত, বালকবৃদ্ধ প্রভৃতি প্রত্যেকের মন যোগাইয়া চলিতে না পারে, তাহার শিক্ষা-দীক্ষা ব্যর্থ এবং সে সংসার ধর্মের সম্পূর্ণ অনুপযুক্ত।
আমাদের সর্ব্বদাই মনে রাখিতে হইবে যে, জীবন-বিকাশের প্রথম হইতেই ভবিষ্যৎ জীবনের আদর্শ গঠিত হয়। বাল্যকালে যখন বাহিরের বিষয়ে জ্ঞান থাকে না, তখন চঞ্চলমতি বালক-বালিকাগণ যাহা দেখে তাহারই অনুকরণ করে; এই অনুকরণ তাহার ভিতর অলক্ষ্যে এরূপভাবে প্রভাব বিস্তার করে যে, ইচ্ছায় হউক আর অনিচ্ছায় হউক সমস্ত জীবনে সে ইহার বিপরীত কার্য্য করিতে পারে না। সুতরাং চরিত্র গঠন কার্য্য এইখানেই আরম্ভ এবং এইখানেই শেষ হয়; ভবিষ্যতে সংসার কর্মক্ষেত্রে এই সময়ের গঠিত চরিত্রের গুণগুলি প্রকাশ পায় মাত্র।
আবার জ্ঞান ও গুণের একটা সমাবেশ না হইলে সংসার-ধর্ম পালন করা অসম্ভব। জ্ঞান দ্বারা কর্ত্তব্য নির্ব্বাচন ও উহার গুরুত্ব অনুভব করিতে হয়। কিন্তু নির্দ্ধারিত কর্তব্য প্রতিপালন করিতে হয় গুণ দ্বারা। জ্ঞান কর্ত্তব্য দেখাইয়া দেয়, গুণ তাহাকে সরল ও সরস করে; তাই জ্ঞান ও গুণের মিলন এত মধুর। সংসার জ্ঞানাভিনয় দেখাইবার জায়গা নয়। আমরা যদি শুধু লোক দেখাইবার জন্য জ্ঞান অর্জ্জন করি এবং সেই অর্জিত জ্ঞানের অভিমানে গৰ্ব্বভরে বসিয়া থাকি, তবে জ্ঞান লাভ হইয়াছিল সত্য, কিন্তু তাহা বৃথা গেল। যে সম্বন্ধে যে জ্ঞান লাভ করিব, তাহা উল্টাইয়া পাল্টাইয়া ভাল করিয়া দেখিয়া তার সদ্ব্যবহার করিব; এই ত জ্ঞান লাভের প্রকৃত উদ্দেশ্য। কিন্তু যদি তাহা না করি, তবে সে জ্ঞান অর্জ্জন না করাই ভাল ছিল। আমি যে কত কি জানি, তা’ লোকে নাই বা জানিল; কিন্তু আমি যা জানি, তা’র দ্বারা আমি যাহা করিতে পারি তাহাই করিব। এখানেই জানার স্বার্থকতা। আমি জানি, ইহা লোকে বুঝুক—সে জানা না জানাই ভাল; বরং আমি যাহা জানি, লোকে তাহা শিখুক, ইহাই আমার উদ্দেশ্য হওয়া উচিত। আমার যাহা কৰ্ত্তব্য কাৰ্য্য তাহাই আমি করিব—জানিতে কিছু হয় তা সেই সম্বন্ধেই জানিব; কাজ সারিয়া যদি সময় থাকে ত অন্য দিক দেখিব, ইহাই আমাদের ব্রত হওয়া উচিত। আমরা রমণী; আমাদের এই রমণীত্বের মধ্যে এতগুলি কৰ্ত্তব্য নিহিত আছে যে, তাহা সুচারুরূপে সম্পন্ন করিতে হইলে সেই সম্বন্ধে পূর্ণ জ্ঞান লাভ করাই দুষ্কর; অন্য বিষয় ত দূরের কথা! আমাদের কর্তব্যগুলি অত্যন্ত কঠিন; অথচ তাহা সুন্দররূপে করা চাই বলিয়া আমাদিগকে এত ধৈর্য্যশীল ও সৌন্দর্য্যশালিনী করা হইয়াছে। নচেৎ সংসারে সুখ- শান্তির অস্তিত্বই থাকিত না। অতএব সংসারে সুখ-শান্তি পূর্ণরূপে বিকশিত করিতে হইলে রমনীর ভিতর ও বাহিরের সমস্ত সৌন্দর্য্য ফুটাইয়া তোলা যে একান্ত আবশ্যক, তাহা বোধ হয় কেহই অস্বীকার করিতে পারিবেন না। আর সেই জন্যই আমরা রমণী-সৌন্দর্য্যের প্রতি আমাদের সমাজের দৃষ্টি আকর্ষণ করিতেছি।

[* প্রথম প্রকাশ : ইসলাম দর্শন, ৫ম বর্ষ ৫ম সংখ্যা, ফাল্গুন ১৩৩২; এবং ৫ম বর্ষ ৬ষ্ঠ সংখ্যা, চৈত্র ১৩৩২। ]
[রাষ্ট্রসভা পত্রমালার ২য় সংখ্যায় চারজন জ্ঞানী মানুষ লিখেছিলেন আহমদ ছফার “শত গুণ থাকা সত্ত্বেও তিনি নারীবিদ্বেষী হিসেবে প্রতিভাত, তাঁর সাহিত্যে নারীর উপস্থাপন সমস্যাজনক জ্ঞানীচতুষ্টয়ের সাবধানবাণী আমরা ভুলি নাই। আমাদের ধারণা এই সাবধানবাণী কিছুটা ভুল বোঝাবুঝির ফল। আহমদ ছফা বাঙালি মুসলমান সমাজের ভবিষ্যত ভাবনার অংশ হিসেবে বাঙালি মুসলমান সমাজের নারী আন্দোলন নিয়েও কিছুটা ভাবতেন। তা দেখলেই বোঝা যাবে তিনি যার বিরোধিতা করতেন তা নারী নয়, বরং নারীর নামে বাঙালি বুর্জোয়া শ্রেণীর বিদেশ অনুকরণ, বিদেশী সাম্রাজ্যবাদের দালালী। একেই ছফা বলতেন ‘ইংরিজী ইংরিজী’ আন্দোলন। মহাত্মা আহমদ ছফার দুটি অল্প পরিচিত লেখা এখানে পুনমুদ্রণের অনুমতি দেওয়ার জন্য আমরা তাঁর উত্তরাধিকারীদের ঋণ স্বীকার করছি।
বর্তমান সংখ্যায় আমরা বাঙালী মুসলমান সমাজের আদি নারী চিন্তাবিদদের একজন দৌলতপুরের রেজিয়া খাতুনের কথা হাজির করছি। এই অকালমৃত প্রতিভাময়ীর জীবন ও সাহিত্য নিয়ে মরহুম আহমদ ছফার বন্ধু সৈয়দ আবুল মকসুদ প্রদত্ত ‘আহমদ ছফা স্মৃতিবক্তৃতা; ২০০৩’ এই সংখ্যায় ছাপতে পেরে আমরা আনন্দিত। প্রচলিত নারীবাদী গবেষণার সাথে সৈয়দ আবুল মকসুদের গবেষণার কিছু প্রভেদ চোখে পড়ার মতো। প্রচলিত গবেষক- যেমন গোলাম মুর্শিদ বা সোনিয়া নিশাত আমিন – যে জিনিসকে আধুনিকতা বলেন তা আসলে ঔপনিবেশিক প্রভুদের অনুকরণ। সৈয়দ আবুল মকসুদ এই ধারার গবেষক নন। সৈয়দ আবুল মকসুদ আমাদের অগ্রণী সমাজ সংস্কারক ও চিন্তাবিদদের একজন। সম্প্রতি তিনি ইঙ্গ মার্কিন সাম্রাজ্যবাদের ইরাক আগ্রাসনের প্রতিবাদে পাশ্চাত্য লেবাস বাদ দিয়ে সত্যাগ্রহ শুরু করেছেন। আমরা তাঁর এই প্রতিবাদের পক্ষে দাঁড়িয়েছি। তিনিও বাঙালী মুসলমান সমাজ বিষয়ে তাঁর বড় গবেষণার একটি অংশ এখানে তিনি প্রকাশ করার অনুমতি দিয়ে আমাদের পত্রিকার মান বাড়িয়েছেন। আমরা তাঁর কাছে কৃতজ্ঞ!
মনীষী সৈয়দ আবুল মকসুদের সৌজন্যেই এখানে আমরা রেজিয়া খাতুনের মাসিক ইসলাম দর্শন-এ ১৩৩২ বাংলায় প্রকাশিত একটি লেখা নতুন করে ছাপতে পারলাম।
আহমদ ছফার এন্তেকালের এক বছরের মাথায়- গত বছর শ্রাবণ মাসে- আমরা অনিয়মিত গবেষণাপত্র জ্ঞানে ‘রাষ্ট্রসভা পত্রমালা’ প্রকাশ শুরু করি। আমাদের গরীবী হালের প্রমাণস্বরূপ গত এক বছরে এই কাগজের মাত্র তিনটি চিকন সংখ্যা ছাপা হয়। অতএব বর্তমান সংখ্যাটি ২য় বছরের ১ম বা সারা জীবনের ৪র্থ সংখ্যা। বর্তমান সংখ্যা প্রকাশের ব্যয়ভার আংশিক বহন করেছেন আহমদ ছফা অনুরাগী এই মুহূর্তে মার্কিন যুক্তরাষ্ট্রপ্রবাসী কবি শামস আল মমিন। আমরা তাঁর প্রতি কৃতজ্ঞ। হক’স বে লিমিটেডের স্বত্বাধিকারী জনাব আবদুল হক বিজ্ঞাপন দিয়ে এই সংখ্যায়ও আমাদের বাধিত করলেন। প্রথম আলো পত্রিকার সাংবাদিক জনাব নাসির আলী মামুন এবং উপ-সম্পাদক জনাব সাজ্জাদ শরিফ আহমদ ছফার অনুরাগী। তাঁদের ঋণও আমরা অকুণ্ঠচিত্তে স্বীকার করি।
পাঠক ও পাঠিকা পত্রিকাটি কিনে পড়বেন বলেই আমরা আশা রাখি। বাংলাদেশের চিন্তাভাবনার জগতে এই পত্রিকাটি যদি সামান্যও একটি ভূমিকা পালন করতে পারে, তবে আমাদের ভালবাসা সফল হবে।
প্রধান সম্পাদক : সলিমুল্লাহ খান
সম্পাদক-প্রকাশক : জহিরুল ইসলাম
ঢাকা ১৭ শ্রাবণ ১৪১০

খালেদা খাতুন গয়রহ, ‘আহমদ ছফা রাষ্ট্রসভা’ ও লিঙ্গীয় সম্পর্ক নিয়ে অধিপতির ভাবনাজাল। চিঠি’, রাষ্ট্রসভা পত্রমালা : ২, ২০০২
সারমেয় চেনা যায় বাবলা গাছের গোড়ায়, আর বুদ্ধিজীবীদের আপৎকালে। আমাদের বুদ্ধিজীবীরা তাদের খাসলতের পরিচয় ধারাবাহিকভাবে দিয়ে আসছেন। আমেরিকা যখন ন্যাংটো হয়ে গায়ে তেল মেখে নির্লজ্জভাবে ইরাকের ওপর ঝাঁপিয়ে পড়েছিল, তাদের চেহারার আরেক প্রস্থ তখন আমাদের কাছে আরো স্পষ্ট হয়ে ধরা পড়ে। কিন্তু এই দুঃসময়ে তাদের বাইরে থাকেন গুটিকয়েকজন। এঁদের মধ্যে সৈয়দ আবুল মকসুদের শিরদাঁড়ার চিহ্ন আমরা উত্তরোত্তর স্পষ্ট হতে দেখি। তিনি ঘৃণাভরে শরীর থেকে উপনিবেশের চিহ্ন পরিত্যাগ করেছেন। এবং সেখানেই থেমে থাকেননি, গ্রাম-গ্রামান্তরে ঘুরে সাম্রাজ্যবাদের বিরুদ্ধে মানুষের মধ্যে আত্মমর্যাদার উদ্বোধন ঘটাতে চেয়েছেন।
সৈয়দ আবুল মকসুদ গবেষণা করেন, গরু খোঁজেন না। তাঁর গবেষণা নিরঞ্জন নয়। সেগুলোর উদ্দেশ্য ও বিধেয় আছে। তাঁর ভাবুকতা ও অন্বেষণের বিষয় পূর্ববঙ্গের জনসমাজ- ইতিহাসের তলায় চাপা পড়া যে সমাজ অবিরাম তার ইতিহাসের কর্তা হয়ে ওঠার লড়াই চালিয়ে গেছে, ইতিহাসের বাঁকে বাঁকে তাদের নাম যা-ই হোক না কেন : শুদ্র, বৌদ্ধ, নাথ বা মুসলমান। সৈয়দ আবুল মকসুদের গবেষণার বিষয় পূর্ববঙ্গের জনসমাজ বটে, কিন্তু এই হতমান ও লাঞ্ছনাপীড়িত জনগোষ্ঠীর যেসব সদস্য চারপাশের মানুষকে নিয়ে সম্মানের সঙ্গে উঠে দাঁড়াতে চেয়েছেন তাঁদের সাধনা এবং এর মধ্য দিয়ে এই সমাজের অভিসারী ও ঊর্ধমুখী চেতনার রেখাঙ্কন তাঁর গবেষণার বিষয়বস্তু। ফলে তাঁর গবেষণার তালিকায় পাশাপাশি স্থান করে নিতে পারেন হরিশচন্দ্র মিত্র, গোবিন্দচন্দ্র দাস, খায়রন্নেসা খাতুন, মওলানা আবদুল হামিদ খান ভাসানী বা সৈয়দ ওয়ালীউল্লাহ্। ভাসানী এবং ওয়ালীউল্লাহকে নিয়ে তাঁর গবেষণা রীতিমতো সমীহ জাগায়।
সৈয়দ আবুল মকসুদের জন্ম দেশভাগের এক বছর আগে, ১৯৪৬ সালে, মানিকগঞ্জে সাংবাদিকতা পেশার সূত্রে তিনি দেশের আনাচে-কানাচে ঘুরে বেড়িয়েছেন, যা তাঁর মনকে দিয়েছে ব্যাপকতা এবং রচনা করেছে তাঁর গবেষণার পশ্চাৎভূমি।
তাঁর উল্লেখযোগ্য বইয়ের মধ্যে আছে সৈয়দ ওয়ালীউল্লাহ্র জীবন ও সাহিত্য (৩ খণ্ড), যুদ্ধ ও মানুষের মূর্খতা, হরিশচন্দ্র মিত্র, ব্যক্তি সমাজ ও রাষ্ট্র, মোতাহের হোসেন চৌধুরী ও তাঁর সাহিত্যকর্ম, গোবিন্দচন্দ্র দাসের ঘরগেরস্থালি, বিশ্বের শ্রেষ্ঠ দশ দার্শনিক, মওলানা আবদুল হামিদ খান ভাসানী, বিকেলবেলা, জার্মানীর জর্নাল, পারস্যের পত্রাবলি, রবীন্দ্ররাজনীতি, পথিকৃৎ নারীবাদী খায়রন্নেসা খাতুন, চিন্তা ও চেতনা, বাঙালির সাংস্কৃতিক উত্তরাধিকার, রাজনীতি ও ধর্মীয় রাজনীতি প্রভৃতি। এছাড়া তিনি সম্পাদনা করেছেন মোতাহের হোসেন চৌধুরী রচনাবলী।
এখন তিনি নিমগ্ন রয়েছেন পূর্ববঙ্গের সঙ্গে মহাত্মা গান্ধীর সংসর্গ এবং কাজী নজরুল ইসলামের জীবনসংক্রান্ত গবেষণায়।
[রাষ্ট্রসভা পত্রমালা চতুর্থ সংখ্যা]বাংলাদেশের প্রথম দর্শন উৎসবের উদ্বোধনী অনুষ্ঠানে আমার মতো অভাজনকে আমন্ত্রণ জানানোর জন্য জাক লাকাঁ সভার পরিচালকদের প্রতি আমার কৃতজ্ঞতা সীমাহীন। আমার নিজের যে ধরনের দর্শন-সাধনা তা এখনো লোকচক্ষুর আড়ালে অতি সংগোপনে সাধিত হয়— তা অনেকটা যোগ-ব্যায়ামের মতো ব্যক্তিগত ব্যাপার। দর্শন বিষয়ে আমার কাজ আজও অসমাপ্ত ও অপ্রকাশ্য, অন্য মানুষের কাছে তা পরিবেশন করার সুযোগ এখনো আসেনি। এই অবস্থায় আমাকে ধরে এনে কোনো দর্শনবিষয়ক সমাবেশের সামনে দাঁড় করিয়ে দেয়া সমীচীন হয়নি। তবু ডাক যখন পড়েইছে তখন দুটো কথা বলে যদি কোনোরকমে দায়িত্ব পালন করে বিদায় নেওয়া যায় সে-চেষ্টা করা উচিত।
তা ছাড়া চর্চার জন্য আপনারা নির্বাচন করেছেন এমন একজন দার্শনিককে যাঁর দর্শন, বারট্র্যান্ড রাসেলের মতে, অতিশয় জটিল (Hegel’s philosophy is very difficult) এবং সকল মহান দার্শনিকদের মধ্যে তাঁকে বোঝা সবচেয়ে কঠিন (he is, I should say, the hardest to understand of all the great philosophers.)। এই একই কথা আমাকে দুই যুগ আগে বার্লিনের ফ্রি ইউনিভারসিটির দর্শন ইনসটিটিউটের এক তরুণ অধ্যাপক বলেছিলেন : হেগেলের অধিবিদ্যা ও যুক্তিবিদ্যা অত্যন্ত দুর্বোধ্য ও জটিল। তাঁর চিন্তাধারা শুরু থেকে শেষ অব্দি এক রৈখিক নয় বহুমাত্রিক এবং শেষপর্যন্ত তাতে পরস্পরবিরোধী- প্রগতিশীল, রক্ষণশীল ও প্রতিক্রিয়াশীল উপাদান পর্যাপ্ত। তা সত্ত্বেও তাঁর স্বদেশ জার্মানীতে শুধু নয় গোটা ইউরোপ ও আমেরিকায় উনিশ শতকের মধ্যভাগ থেকে প্রাতিষ্ঠানিক দার্শনিকদের উপর তাঁর প্রভাবই ছিল সবচেয়ে বেশি। এই সময়কালের পশ্চিমের সকল প্রধান দার্শনিকই ছিলেন হেগেলিয়ান বা হেগেলপন্থী। বিশেষ করে বিশুদ্ধ দর্শন (অধিবিদ্যা, জ্ঞানতত্ত্ব প্রভৃতি), প্রোটেস্টান্ট ধর্মতত্ত্ব, ইতিহাস দর্শন ও রাজনৈতিক দর্শন প্রভৃতি ক্ষেত্রে তাঁর চিন্তা অতুলনীয় প্রভাব বিস্তার করে। বিশ্ববিদ্যালয়গুলোতে শুধু নয় রাষ্ট্র ও রাজনৈতিক সংগঠনের উপরও তাঁর দর্শনের প্রভাব ছিল খুবই প্রবল। রুশ সমাজতান্ত্রিক বিপ্লবের প্রেরণা হিসেবে শুধু নয়, নাৎসি জার্মানী ও ফ্যাসিবাদী ইতালীর একনায়কত্ববাদী স্বৈরশাসনের উত্থানের পেছনেও বহু আগে প্রয়াত হেগেলের হাত রয়েছে বলে অভিযোগ উত্থাপিত হয়। বাংলা ভাষায় হেগেল সম্পর্কে প্রথম যে বইটি আমি বহুদিন আগে পাঠ করি তা হলো নগেন্দ্রনাথ সেনগুপ্তের হেগেলের দার্শনিক মতবাদ ও মার্কসীয় দর্শন।
সকল মানুষেরই জীবনদর্শন গড়ে ওঠে তাঁর সময়ের সংস্কার, আর্থসামাজিক, রাজনৈতিক, নৈতিক, সাংস্কৃতিক ও ধর্মীয় পরিমণ্ডল ও পারিপার্শ্বিক পরিস্থিতির পরিপ্রেক্ষিতে। প্রাচীন গ্রিসের দার্শনিকগণই হোন, চীনের কনফুশিয়াস, লাও জু অথবা মো জু-ই হোন, ব্রিটিশ অভিজ্ঞতাবাদীরাই হোন বা জার্মান ভাববাদীরাই হোক তাঁদের কারো পক্ষেই সম্পূর্ণ স্থানকালের ঊর্ধে ওঠা সম্ভব ছিল না। এক দার্শনিক তাঁর সময়ের আর-একজনের চেয়ে অপেক্ষাকৃত রক্ষণশীল অথবা প্রতিক্রিয়াশীল হতে পারেন, কিন্তু তাঁদের চিন্তা-চেতনা আবর্তিত হয় একটি অভিন্ন অবস্থার পটভূমিতে। আমাদের মনে রাখতে হবে যে হেগেলের সময় জার্মানী আজকের মতো অখণ্ড একটি রাষ্ট্র ছিল না। সেকালের জার্মানী ছিল অনেকগুলি জার্মানভাষী স্বাধীন রাজ্য নিয়ে গঠিত একটি পশ্চাৎপদ ভূখণ্ড। সে-সাম্রাজ্যের চরিত্র ছিল সামন্ততান্ত্রিক। তবে সেটি ইউরোপীয় সামন্ততন্ত্রের অন্তিমকাল। বড় পুঁজিবাদী শিল্প-কারখানা ইংলন্ডে গড়ে ওঠায় সাধারণ কৃষক ও গ্রামীণ পেশাজীবীদের অবস্থা খুবই খারাপ হতে থাকে। শোচনীয়ভাবে তারা শোষিত হচ্ছিল নানাভাবে।
তবে পুঁজিবাদের সেই জন্মলগ্নেই সূচিত হয় শ্রেণী-সংগ্রাম, বুর্জোয়া গণতন্ত্র প্রতিষ্ঠার আগ্রহ এবং দেশে দেশে জাতীয় মুক্তিসংগ্রাম। তখন থেকেই অনুভূত হতে থাকে সর্বহারা শ্রমিকশ্রেণীর ঐতিহাসিক জাগরণ। অসংগঠিতভাবে হলেও তারা পুঁজিবাদের বিরুদ্ধে অসন্তুষ্টি প্রকাশ করতে শুরু করে। যখন মহামারী কলেরায় হেগেল মারা যান সেই ১৮৩১-৩ এ ফরাসিদেশের সবচেয়ে বড় শিল্প এলাকা লিয়োঁতে শ্রমিক আন্দোলন হয়েছিলো। ১৮৩০-এর দশকে ইংলন্ডেও শ্রমিকশ্রেণীর রাজনৈতিক আন্দোলন দেখা দেয়। জার্মানীর রাজ্যগুলোয় সামন্তবাদ, স্বৈরশাসন ও ভূমিদাস ব্যবস্থা যথেষ্ট মাত্রায় ছিল। কোনো শক্তিশালী বুর্জোয়া ও মধ্যবিত্ত শ্রেণীও ছিল না জার্মান-ভাষী এলাকাটিতে। সামন্তবাদী শোষণ-নিপীড়নমূলক ব্যবস্থার বিরুদ্ধ মধ্য-আঠার শতক নাগাদ লেখক- দার্শনিকগণ সংযত প্রতিবাদ জানাতে থাকেন। ইমানুয়েল কান্ট, জোহান গটলিয়েব ফিটে, হেগেলের দার্শনিক রচনায় এবং জোহান ভোলফগ্যাঙ ফন গোয়েটে, ফ্রিডরিশ ফন শিলার, হাইনরিশ ফন ক্লাইন্ট প্রমুখের সাহিত্যে প্রতিবাদী বক্তব্য ধ্বনিত হয়। সমকালীন অনেক গৌণ লেখক তাঁদের অনুসরণ করেন।
গেয়র্গ ভিলহেল্ম ফ্রিডরিশ হেগেলের জন্ম স্টুটগার্টে ১৭৭০ খ্রিস্টাব্দে। শিক্ষা-জীবনে ছিলেন গ্রিক সাহিত্য ও দর্শনের ছাত্র। এক সময় তিনি খ্রিস্টধর্মের চেয়ে গ্রিকদের ধর্মকে বেশি ভালো মনে করতেন। ১৭৯৩-এ তিনি টুইবিগেন বিশ্ববিদ্যালয় থেকে স্নাতক হন। সেখানে তাঁর পাঠ্যবিষয় দর্শন ছিল না, ছিল ধর্মতত্ত্ব ও ভাষাতত্ত্ব। ছাত্রজীবন শেষে কিছুকাল জীবিকার জন্য বার্ণ ও ফ্রাংকফুর্টে গৃহশিক্ষকের কাজ করেন। ১৭৯৯-তে তাঁর পিতার মৃত্যুর পর তিনি সামান্য অর্থের অধিকারী হন এবং গৃহশিক্ষকতা ছেড়ে দেন। তাঁর ইচ্ছে হয় তিনি নিরবচ্ছিন্ন জ্ঞানচর্চায় সময় ব্যয় করবেন। তাঁর বন্ধু দার্শনিক ফ্রিডরিশ শিলিং তাঁকে পরামর্শ দেন আপেক্ষাকৃত নিরিবিলি শহর ইয়েনায় গিয়ে জ্ঞানচর্চা করতে। ১৮০১ সালে হেগেল ইয়েনা যান এবং ১৮০৩-এ ইয়েনা বিশ্ববিদ্যালয়ে ইতিহাসের অধ্যাপক হিসেবে যোগ দেন। এর মধ্যে ১৮০৬ সালে নেপোলিয়নের সৈন্যসামন্ত ইয়েনা দখল করে। হেগেলের বাসবভনেও ঢুকে পড়ে ফরাসি সৈন্যরা। সেই গোলযোগের মধ্যেই তিনি তাঁর অবিস্মরণীয় কীর্তি The Phenomenology of Spirit-এর পাণ্ডুলিপিটি নিয়ে কোনোরকমে ইয়েনা ত্যাগ করেন। কপর্দকহীন হেগেল অতঃপর যান বামবার্গ-এ। সেখানে একটি দৈনিকের সম্পাদক নিযুক্ত হন। কিন্তু সেন্সরশীপ নিয়ে কর্তৃপক্ষের সঙ্গে তাঁর বনিবনা হলো না। সম্পাদনা ছেড়ে দিয়ে ১৮০৮ সালে তিনি চলে যান নূরেমবার্গে, সেখানকার বিশ্ববিদ্যালয়ে পেলেন রেক্টরের চাকরি। কয়েক বছর সেখানে ছিলেন। ১৮১২-তে প্রকাশিত হয় তাঁর Objective Logic -এর চার বছর পর Subjective Logic। এরমধ্যে তাঁর খ্যাতি জার্মানীর বাইরে বিস্তৃত হয়েছে। হাইডেলবার্গ বিশ্ববিদ্যালয়ে যোগ দেন প্রফেসর হিসেবে এবং গভীর দর্শনচর্চায় মনোযোগ দেন, কিন্তু হাইডেলবার্গের রাজনৈতিক পরিবেশ তাঁর ভালো লাগে না। বছর দুই সেখানে কাটান। ১৮১৭-তে প্রকাশিত হয় তাঁর Encyclopedia of Philosophy। আহ্বান আসে বার্লিন বিশ্ববিদ্যালয়ে যোগদানের। তখন সেটি ইউরোপের শ্রেষ্ঠ দর্শনচর্চার কেন্দ্র। বার্লিন বিশ্ববিদ্যালয়ে যোগ দেবার পর বেরোয় তাঁর The Philosophy of Right। বার্লিনে তিনি লেকচার দিতেন বহু বিষয়ে : গ্রিক দর্শন, নন্দনতত্ত্ব, ধর্মতত্ত্ব, ধর্মদর্শন, ইতিহাস- দর্শন, দর্শনের ইতিহাস প্রভৃতি।
হেগেল যখন টুইবিনগেন বিশ্ববিদ্যালয়ের শিক্ষার্থী তখনই তার ওপর খ্রিষ্টধর্ম ও ফরাসি বিপ্লব বিশেষ প্রভাব বিস্তার করে। তিনি হয়ে ওঠেন সামন্ততন্ত্রবিরোধী, স্বৈরতন্ত্রের সমালোচক এবং অচল ও পুরনো ব্যবস্থাকে ভেঙে বুর্জোয়া গণতান্ত্রিক সমাজ প্রতিষ্ঠার লক্ষ্যে পরিচালিত বিপ্লবের সমর্থক। নেপলিয়নের ব্যক্তিত্ব ও তাঁর ঐতিহাসিক ভূমিকায় তরুণ হেগেল মুগ্ধ হন এবং তাঁকে আখ্যায়িত করেন বিশ্বরাষ্ট্রের কর্ণধার ও ‘বিশ্ব আত্মা’ বলে। জার্মানীর রাজ্যগুলোর প্রচলিত ঘুনে ধরা অবস্থার তুলনায় নেপলিয়নের সংস্কারমূলক ও প্রগতিশীল ব্যবস্থাগুলো তাঁর কাছে গ্রহণযোগ্য মনে হয়। একটি সাংবিধানিক প্রতিনিধিত্বমূলক গণতান্ত্রিক রাষ্ট্রব্যবস্থা প্রতিষ্ঠার স্পৃহা তাঁর মধ্যে দেখা দেয়। কিন্তু অল্পকাল পরে নেপলিয়নের পতনকে তিনি দেখেছেন একটি ‘ঐতিহাসিক বিপর্যয়’ বলে। তাঁর বিভিন্ন সময়ে রাজনৈতিক লেখায় দেখা যায় যে তিনি সাংবিধানিক রাজতন্ত্র এবং রাষ্ট্রের সকল সম্প্রদায়ের প্রতিনিধিত্বমূলক একটি সীমিত গণতান্ত্রিক ব্যবস্থা প্রত্যাশা করেছেন। আঠার শতকের শেষ দশকে তিনি রচনা করেন ‘জার্মানীর সংবিধান’ শীর্ষক এক লেখা, যা তাঁর মৃত্যুর পরে প্রকাশিত হয়। একটি কেন্দ্রীয় জার্মান রাইখ বা সংসদ পুনরুদ্ধারের প্রস্তাব তাতে আছে, যার থাকবে একক রাজনৈতিক কর্তৃত্ব ও আইন প্রণয়নের ক্ষমতা। জীবনের শেষ দিকে লেখা তাঁর ‘ব্রিটিশ সংস্কার বিল’ শীর্ষক লেখাটিতে হেগেলের রক্ষণশীল মনোভাবের পরিচয় পাওয়া যায়। তিনি জনগণকে একটু ‘বেশি ভোটাধিকার’ না দেওয়ার পক্ষপাতী ছিলেন।
রক্ষণশীল মনোভাবের পরিচয় হেগেল অনেক বিষয়েই দিয়েছেন। সমাজে নারী ও পুরুষের অবস্থান সম্পর্কে তিনি যা বলেছেন তা শুনলে আজকের অনেক নারীবাদী তাঁর প্রতিকৃতির প্রতি তাকাবেনও না। যে-সব নারী-নেত্রী বাংলাদেশসহ নানা দেশে ক্ষমতাসীন হয়েছেন তাঁরা তাঁকে রীতিমতো ঘৃণা করবেন। বাংলা অনুবাদে হেগেলের কথা :
নারী ও পুরুষের মধ্যে ব্যবধান হলো প্রাণী ও উদ্ভিদের মধ্যে যা পার্থক্য তাই। পুরুষ প্রাণীর সঙ্গে তুলনীয়, নারী উদ্ভিদের সঙ্গে। যখন কোনো নারী কোনো রাষ্ট্রে কর্ণধার হন, তৎক্ষণাৎ সে-দেশ বিপর্যয়ের মধ্যে পড়ে।
হেগেলীয় দর্শনের প্রধান উপজীব্যগুলোর মধ্যে রয়েছে চেতনা বা মন, দ্বান্দ্বিক পদ্ধতি, ইতিহাসের দর্শন, দর্শনের ইতিহাস, খ্রিস্ট ধর্ম, প্রকৃতি দর্শন, রাজনৈতিক দর্শন, নন্দনতত্ত্ব প্রভৃতি। তিনি ছিলেন আস্তিক ও প্রচলিত খ্রিস্টধর্মের অনুসারী। ঈশ্বর তাঁর ভাষায় এক Pure Spirit বা পরম আত্মা বা বিশুদ্ধ নিরাকার চেতনা। কিন্তু সেই পরম আত্মাকে বোঝার জন্য, তাঁর মতে, ধর্মগ্রন্থের চেয়ে দর্শনই বেশি উপযোগী। তিনি উপলব্ধি করতেন যে ধর্ম হলো অন্ধবিশ্বাসে পরিপূর্ণ। সুতরাং ধর্মের মাধ্যমে প্রকৃত সত্যকে বিশুদ্ধ নিরাকার পরম সত্তাকে জানা সম্ভব নয়। দর্শন চর্চার মাধ্যমেই সেই পরম আত্মা বা সত্তাকে জানা সহজ। হেগেল আত্মস্থ করেছিলেন তাঁর পূর্ববর্তী বিভিন্ন ইউরোপীয় চিন্তাধারাগুলো, যেমন— ফরাসি দার্শনিকদের ভাববাদী দর্শন, জার্মান রোম্যান্টিকদের চিন্তা ও ব্রিটিশ প্রয়োগবাদীদের দার্শনিক মতবাদ প্রভৃতি। তাতে তিনি হয়ে ওঠেন জার্মান ক্লাসিক্যাল ভাববাদীদের একজন মহত্তম ও প্রতিভূ প্রতিনিধি, কান্টের পরেই যাঁর স্থান।
কান্টের বিশুদ্ধ দর্শন বা মেটাফিজিকস্ হেগেলকে বিপুলভাবে প্রভাবিত করেছে। কান্টের দার্শনিক মতবাদ হলো ভাববাদের সঙ্গে বস্তুবাদের সমন্বয় এবং এই দুই মতবাদের মধ্যে একটা আপসরফা। তাঁর দার্শনিক তত্ত্ব বলে, মানুষ নিজেই এই প্রপঞ্চময় জগৎকে ও সেই জগতের ক্রিয়াশীল নিয়মগুলো সৃষ্টি করেছে। কান্ট সংবেদন (Sensation) বা ইন্দ্রিয়ানুভূতিকে জ্ঞানের একমাত্র উৎস বলে গণ্য করতেন, কিন্তু এটাও মনে করতেন যে বস্তুসমূহ বা বিষয়গুলোর সারমর্ম বা ‘স্বরূপী সত্তা’ (things-in-themselves) মানুষের পক্ষে জানা সম্ভব নয়। কান্টের মতে, দর্শন হলো একটি ধারণামূলক জ্ঞান (a conceptual knowledge)। কিন্তু হেগেলের মতে, সকল জ্ঞানই মানুষের অভিজ্ঞতালব্ধ মানবিক জ্ঞান (All knowledge is human knowledge)।
কান্টের অধিবিদ্যার মতো হেগেলের অধিবিদ্যাও অত্যন্ত দুরূহ। তাঁর ভাষা বিমূর্ত, দুর্ভেদ্য, অতি সংহত ও রহস্যময়। এমন সব শব্দ বা শব্দবন্ধ তিনি ব্যবহার করেছেন যা আর কেউ কোথাও প্রয়োগ করেননি। তাঁর দর্শন সর্বব্যাপ্ত, বহুবিধ ও বিচিত্রগামী। তাঁর অধিবিদ্যা জীবনের অন্তরস্থ প্রকৃতি (inner nature of life) সম্পর্কে বিচার-বিশ্লেষণ করে না বটে, কিন্তু আমাদের ফলপ্রসূভাবে (productively) চিন্তা করতে শেখায়। হেগেলীয় দৰ্শন মূলত ইতিহাসের অগ্রগতি উপলব্ধির পদ্ধতিমাত্র (is mainly a method for understanding the progress of history)। তাঁর দর্শনকে আরো বলা হয় মানবজাতির সচেতন প্রচেষ্টার অভিব্যক্তি (expression of Man’s efforts)।
হেগেলের অধিবিদ্যা মানবজাতির অমূল্য সম্পদ হলেও তাঁর ডায়ালেকটিক্‌স বা দ্বান্দ্বিক পদ্ধতি, ইতিহাস-দর্শন এবং রাজনীতিসংক্রান্ত ‘অধিকার দর্শন’-ই দেশে দেশে আজও আগের মতোই আলোচিত-সমালোচিত হচ্ছে। ক্লাসিক জার্মান দার্শনিকগণই ডায়ালেকটিসের সমস্যাগুলির প্রতি অতীতের যে-কোনো দার্শনিকের চেয়ে বেশি মনোযোগ দিয়েছেন। বস্তুজগতের বিকাশ ও সেই জগৎকে প্রতিফলনকারী মানুষের চেতনা বা মনের বিকাশের বিশ্বজনীন সংযোগ ও বিশ্বজনীন নিয়মগুলো নিয়ে ডায়ালেটিক্সের কাজ। আমরা লক্ষ্য করি প্রকৃতি, সমাজজীবন ও মানবচেতনার মধ্যে এক পরস্পরনির্ভরশীলতা। সংযোগ ও মিথষ্ক্রিয়ার মতো যার মধ্যে বস্তু ও প্রক্রিয়াসমূহ পরস্পরকে প্রভাবিত করে ও পরস্পরের ওপর প্রতিক্রিয়া সৃষ্টি করে, ডায়ালেকটিসের আরেক মূল নীতি হলো বিকাশের নীতি। সমাজের নিয়ম প্রগতির পথে বিকশিত হওয়া, কিন্তু তা সরল পথে নয় দ্বান্দ্বিক উপায়ে হয়ে থাকে। তাই বিপরীতগামী হওয়া এবং পুনরায় পূর্বাবস্থায় প্রত্যাবর্তনের বহু দৃষ্টান্ত ইতিহাসে রয়েছে।
বস্তুবাদী দ্বান্দ্বিক পদ্ধতির প্রবক্তাদের সঙ্গে ভাববাদী হেগেলের পার্থক্য হলো, তাঁর মতে, পৃথিবীর অন্তঃসার (essense) ও ভিত্তি হলো এক নিরাকার চেতনা (pure spirit), যার অস্তিত্ব মানুষের বাইরে— মানুষনিরপেক্ষ। হেগেলের দ্বান্দ্বিক মতবাদ সাবজেকটিভ ভাববাদী, তা ধর্মের ঈশ্বর ধারণার সঙ্গে সংগতিপূর্ণ, সেখানে বস্তু গৌণ, মানুষের মনই প্রকৃত সত্য। তাই মার্কস প্রমুখ বস্তুবাদী দ্বান্দ্বিক দার্শনিকগণ মনে করেন হেগেলের মতবাদ অবৈজ্ঞানিক।
হেগেল ডায়ালেকটিসের মৌলিক নিয়মগুলি বিশদভাবে সূত্রাবদ্ধ করেছিলেন। যে কোনো জাগতিক বিকাশের উৎস হলো বিপরীতের সঙ্গে সংগ্রাম, বস্তুসমূহ ও ঘটনাবলির সহজাত আভ্যন্তরীণ দ্বন্দ্বগুলিই সকল গতি ও জীবনের মূল। তিনি বলেছেন, সত্য একটি প্রক্রিয়া। তাকে প্রতিষ্ঠিত করতে চাইলে মূল প্রতিপাদ্যের (thesis) সঙ্গে তার বিরোধী ভাবধারার সন্নিবেশ ঘটিয়ে (anti-thesis) সংশ্লেষণের (synthesis) মাধ্যমেই করা সম্ভব। তিনি বলেছেন, যে কোনো বিষয় ও ঘটনাকে বিচার করা উচিত দ্বান্দ্বিক পদ্ধতিতে- তাঁর উদ্ভব, তার পরিবর্তন বা বিকাশ ও বিনাশের দৃষ্টিকোণ থেকে।
হেগেলের রাজনৈতিক দর্শনে সমাজতান্ত্রিক বিপ্লবী উপাদান পর্যাপ্ত, যা তাঁর পূর্ববর্তী আর কোনো দার্শনিকের মতবাদে ছিল না। একটি রাজতন্ত্রী শাসনব্যবস্থায় বাস করেও এবং নিজে ভাববাদী হয়েও তিনি সমাজতন্ত্র প্রতিষ্ঠার পথ-নির্মাতার ঐতিহাসিক দায়িত্ব পালন করেন। অবশ্য হেগেলীয় চিন্তাধারাকে মার্কস এঙ্গেলস আরো বিজ্ঞানসম্মত দাৰ্শনিক ভিত্তি দিয়েছেন। হেগেলের মতে, ইতিহাসের কোনো অবস্থা বা পর্যায়ই মূল্যহীন নয় তা যত অসহনীয় বা বীভৎসই হোক না কেন। হেলমূট কোয়েনিগ তাঁর Spirit of Revolution—Studies in Kant, Hegel and Marx (স্টুটগার্ট ১৯৮১) এ এ- সম্পর্কে বিস্তারিত আলোচনা করে দেখিয়েছেন যে তাঁর ফেনোমেনোলজি-তেও বিপ্লবের উপাদান বিদ্যমান। হেগেল বলেছেন, সর্বহারা শ্রমজীবী শ্রেণীর পরাজয়, ব্যর্থতা ও প্রতিবন্ধকগুলো হলো একটি বিশেষ ধাপ–একএকটি অপ্রতিরোধ্য প্রক্রিয়া। এই কাৰ্য পরম্পরার ভেতর দিয়েই সর্বহারা শ্রেণী একটি বিপ্লবী শক্তিতে পরিণত হবে, নতুন যুগের সৃষ্টি করবে এবং পালটে দেবে পৃথিবীর ইতিহাস।
শুধু সমাজতন্ত্র নয় গণতন্ত্র সম্পর্কেও হেগেলের চিন্তাধারা প্রণিধানযোগ্য। ১৯৭৯- এর ফেব্রুয়ারিতে আমি যখন বন এবং কোলন-এ যাই তখন আমার সঙ্গে ঘনিষ্ঠতা হয় মনিকা ডিমান নামে এক তরুণীর, বন্ বিশ্ববিদ্যালয়ের দর্শনের ছাত্রী। তাঁর সঙ্গে ঘোরাফেরার সময় একদিন তাঁকে নিয়ে দু’চারটি বইয়ের দোকানে যাই। তার কিছুদিন আগে হেগেলের গণতান্ত্রিক ধারণা সম্পর্কে একটি শ’ চারেক পৃষ্ঠার গ্রন্থ বন্ থেকে প্রকাশিত হয়েছিল। রাইনহার্ড আলব্রেট রচিত সেই গ্রন্থের নাম Hegel und die Demokratie অর্থাৎ ‘হেগেল ও গণতন্ত্র’। মনিকা আমাকে বইটি উপহার দেন। ওটি পড়ার মতো বিদ্যা আমার ছিল না। তবে অন্য বিশেষজ্ঞ দিয়ে পড়িয়ে জানতে পারি যে হেগেলের Philosophy of Law-এর আলোকে তাঁর মৌলিক রাজনৈতিক চিন্তাধারা ও পশ্চিমী গণতন্ত্রের সঙ্গে তার সম্পর্ক নিয়ে হের আলব্রেট আলোচনা করেছেন। হেগেল চেয়েছেন রাষ্ট্রের সাংবিধানিক তত্ত্বের সঙ্গে গণতন্ত্রের একটি নিঃশর্ত ও সুস্পষ্ট নীতি সংযুক্ত থাকবে। সংসদীয় গণতন্ত্র সম্পর্কে তার অ-প্রগতিশীল বক্তব্যও রয়েছে। আগেই বলেছি পরস্পরবিরোধী বক্তব্য হেগেলের রচনায় দুর্লভ নয়।
হেগেলের মৃত্যুর বহু বছর পরে কুড়ি শতকের ব্রিটিশ দার্শনিক কার্ল পোপার যে বিতর্কের সূচনা করেন তাঁর ‘মুক্ত সমাজ এবং/অথবা অবরুদ্ধ সমাজ’ (open society and/or closed society) তত্ত্বের উপস্থাপনের মধ্য দিয়ে সে প্রশ্নের মুখোমুখি হেগেলও হয়েছিলেন এক শ বছরেরও আগে। ফরাশি দার্শনিকগণ, জার্মান রোম্যান্টিকগণ অথবা ব্রিটিশ উপযোগবাদী দার্শনিকগণ কেউই শিল্পোন্নত বিশ্বের অনাগত সমস্যা ও সংকট এবং সমাজে তার প্রতিক্রিয়া সম্পর্কে ভাবিত হননি। সে-ক্ষেত্রে হেগেল বরং অনেক অগ্রসর ও পরিণামদর্শী। তিনি তাঁর ‘আইনের দর্শন’-এ আধুনিক সমাজের বাস্তবতা দেখতে পেয়েছিলেন এবং সেজন্য ‘রাষ্ট্রের একটি দার্শনিক তত্ত্ব’ প্রণয়নের প্রয়োজনীয়তার উপর জোর দিয়েছিলেন।
হেগেলের রাজনৈতিক মতবাদ বিশেষ করে তাঁর ‘অধিকার দর্শন’ যুগপৎ প্রগতিশীল, প্রতিক্রিয়াশীল, রক্ষণশীল ও সমালোচনামূলক; তাই তাঁর মৃত্যুর পর হেগেলপন্থীরা তৎক্ষণাৎ দু’ভাগের ভাগ হয়ে যান : এক দল তাঁর বাম প্রগতিশীল চিন্তার ওপর জোর দেন, অপরটি তাঁর রক্ষণশীল মতবাদকেই বেশি গুরুত্ব দেন। বাম ধারার নব্য হেগেলপন্থীরা ধর্ম ও জার্মান রাষ্ট্রব্যবস্থার সমালোচনা করেন, দক্ষিণপন্থীরা রক্ষণশীল অংশকে তাদের প্রয়োজনে কাজে লাগাতে ব্যস্ত হন। ১৮৩০ এবং ‘৪০-এর দশকে তাঁদের যৌবনে মার্কস ও এঙ্গেলস ছিলেন নব্য বাম হেগেলপন্থী। তাঁরা হেগেলের যুক্তিবাদী দ্বান্দ্বিক প্রগতিশীল চিন্তাধারা বৈপ্লবিক-গণতান্ত্রিক দৃষ্টিকোণ থেকে ব্যাখ্যা করেন। তাঁরা তাঁর বুর্জোয়া চরিত্র, রক্ষণশীলতা ও প্রতিক্রিয়াশীলতার সমালোচনা করেন।
কুড়ি শতকে এক দল নব্য হেগেলপন্থীর আবির্ভাব ঘটে পশ্চিম ইউরোপে, বিশেষ করে জার্মানীতে ও ইতালীতে। এমনিতেই ওই দুই দেশের রাজনৈতিক পরিস্থিতি ছিল হিংসাত্মক, প্রতিক্রিয়াশীল, গণতন্ত্রবিরোধী ও আগ্রাসনপ্রবন। এই উগ্র হেগেলপন্থীরা তাতে আরো ইন্ধন জোগান। ১৯৩০-এ হেগ-এ গঠিত হয় ‘আন্তর্জাতিক হেগেলীয় সংঘ’। নাৎসী জার্মানীর উত্থানের পেছনে এই সংঘের তাত্ত্বিক সমর্থন ছিল ব্যাপক। তিরিশের দশকের শুরুতে বার্লিনে ও রোমে এই সংঘের আরো দুটি গুরুত্বপূর্ণ অধিবেশন হয়। তাঁরা হেগেলের রাজনৈতিক দর্শনের প্রতিক্রিয়াশীল অংশকে গুরুত্বের সঙ্গে তুলে ধরেন। এই নব্য হেগেলপন্থীদের মধ্যে ছিলেন প্লেঙ্গে, লাসন, বিন্ডার, স্মিড্‌ট, গায়েরিং প্রমুখ। রা কাইজার জার্মানীর পতনের পর ভাইমার প্রজাতন্ত্রের সংসদীয় গণতান্ত্রিক প্রতিষ্ঠানগুলির বিরোধিতা করেন এবং রাষ্ট্রের সামরিকায়নের পক্ষে মত দেন। তাঁরা হিটলারের রাইখকে অভিনন্দন জানান একটি ‘নৈতিক রাষ্ট্র’ রূপে, বন্দনা করেন হিটলারের সম্প্রসারণবাদী সমরনীতির। ‘অধিকার দর্শন’-এর প্রতিক্রিয়াশীল চিন্তাকে নাৎসী জার্মানীর অভ্যন্তরীণ ও আগ্রাসী সম্প্রসারণবাদী নীতির সঙ্গে সামঞ্জস্যপূর্ণ বলে বর্ণনা করেন।
অন্যদিকে ১৯২০ ও ‘৩০-এর দশকেই ইতালীতে অভ্যুদয় ঘটে আর এক দল নতুন হেগেলপন্থীর। তাঁদের মধ্যে জেতিলে প্রধান। তাঁরা মুসলিনীর সর্বগ্রাসী কর্তৃত্বপরায়ন ফ্যাসিবাদী তৎপরতাকে সমর্থন দেন। মুসোলিনীর আমলাতন্ত্রী, জনগণের সকল অধিকার- হরণকারী নিপীড়নমূলক রাষ্ট্রের সমর্থনে হেগেলের দর্শনকে উপস্থিত করেন। তবে নাৎসী জার্মানী বা ফ্যাসিবাদী ইতালীতে হেগেলপন্থীদের মতবাদ কখনো ‘সরকারি দর্শন’ হিসেবে স্বীকৃতি পায়নি, বাইরে থেকে তারা সরকারকে সমর্থন দিয়েছেন মাত্র।
তবে এতো পক্ষে-বিপক্ষে লেখার মধ্যেও তাঁর অধিবিদ্যা, লজিক ও ইতিহাস- দর্শনের নিরপেক্ষ আলোচনাও একালে কম হয়নি। যেমন হেগেলের ইতিহাস দর্শনের সম্ভবত অমার্কসবাদী দৃষ্টিতে সবচেয়ে বস্তুনিষ্ঠ ব্যাখ্যা বিশ্লেষণ করেছেন আর. জি. কলিংউড তাঁর Idea of History (Oxford, 1946 ) গ্রন্থে। কার্ল ব্রোজে তাঁর হেগেল ও নীৎসের ইতিহাস ও রাজনৈতিক দর্শনের ওপর প্রণীত Kritische Geschichte (Critical History, Berne, 1978) গ্রন্থে বিস্তারিত আলোচনা করেছেন। কলিংউড, ব্রোজে প্রমুখ দ্ব্যর্থহীনভাবে বলেছেন, আজও হেগেলের চিন্তাধারা প্রাসঙ্গিক।
হেগেলের দ্বান্দ্বিক দার্শনিক তত্ত্ব প্রাসঙ্গিক শুধু তাঁর দেশ ও পশ্চিমের অন্যান্য দেশে নয়, আমাদের বর্তমান আর্থ-সামাজিক ও রাজনৈতিক পরিস্থিতিতেও তা প্রাসঙ্গিক ও প্রযোজ্য। সামাজিক-রাজনৈতিক পরিস্থিতি বিশ্লেষণ করে উদ্ভূত সমস্যা সমাধানে তাঁর দর্শনের একটি প্রয়োগিক মূল্য রয়েছে। আমাদের রাজনৈতিক বিশ্লেষকগণ বিষয়টি ভেবে দেখবেন। *

জাক লাকাঁ সভা আয়োজিত সপ্তাহব্যাপী ‘ঢাকা দর্শন উৎসব’-এ ‘হেগেল বক্তৃতা ১৪১০’-এর উদ্বোধনী অনুষ্ঠানে প্রদত্ত প্রধান অতিথির অভিভাষণ, ১০ মে ২০০৩।১৩২৪ বঙ্গাব্দের বৈশাখী পূর্ণিমায় কলকাতার বিবেকানন্দ সোসাইটি আয়োজিত বুদ্ধ-স্মরণ উৎসবে পঠিত এক প্রবন্ধে মহামহোপাধ্যায় হরপ্রসাদ শাস্ত্রী বলেন, ‘বাংলাদেশের ইতিহাস পাওয়া যায় না। কিন্তু বাংলা যে বহু পূর্বকাল, এমন-কি আর্যগণের পাঞ্জাবে আসিবার বহু পূর্বেও সভ্য জাতির বাস ছিল, তাহার নিদর্শন পাওয়া যায়।’ তিনি আরো বলেন, ‘ঋদ্বেদে’ বাংলা দেশের নাম পাওয়া যায়নি। কিন্তু ঋগ্বেদে’র ‘ঐতরেয় আরণ্যকে’ তিনটি জাতির নাম পাওয়া যায়। এখানে জাতি শব্দের অর্থ ইংরেজিতে যাকে caste বলে তাহা নহে— কিন্তু ethnic race। একটির নাম বঙ্গ, একটির নাম বগধ এভং অপরটির নাম চের। দ্রাবিড় জাতির সাধারণ নাম চের। …. কোনো কোনো anthropologist বলেন, বঙ্গ বা বং নামে এক দ্রাবিড় জাতি বাংলাদেশে বাস করিত।’ [ উদ্বোধন, আষাঢ় ১৩২৪]
হরপ্রসাদ শাস্ত্রী আরো বলেছেন, ‘বুদ্ধদেবের জন্মগ্রহণের পূর্বেও’ বাংলায় বিভিন্ন অনার্য জাতি বাস করিত এবং ইহারা কতক পরিমাণে সভ্য হইয়াছিল; কারণ জৈনদিগের প্রায় সকল তীর্থংকরই বাংলাদেশে বিশেষত রাঢ়ে বহুদিন বাস, তপস্যা ও সিদ্ধিলাভপূর্বক আপন আপন ধর্মের মূলভিত্তি প্রতিষ্ঠা করেন।’ এই বক্তব্য থেকে যে তথ্য আমরা পাচ্ছি তা হলো বঙ্গের এই গঙ্গেয় বদ্বীপে আড়াই হাজার বছরের বেশি সময় যাবৎ মানুষ বসবাস ও ধর্মচর্চা করছে। যে সমাজে মানুষ ধর্মশাস্ত্রের চর্চা করে সেখানে প্রত্যক্ষ বা পরোক্ষভাবে দর্শনেরও চর্চা হয় তবে সেই দর্শনচর্চা সুশৃঙ্খলভাবে ও যথাযথ পদ্ধতি অনুসারে হয়েছে কিনা তা বিচার্য। আজ পর্যন্ত প্রাপ্ত তথ্য-প্রমাণের ভিত্তিতে এ দাবি আমরা করতে পারি যে বাঙালি অন্তত দেড় হাজার বছর যাবৎ পদ্ধতিগতভাবে দর্শনের আলোচনায় নিয়োজিত রয়েছে।
যিশু খ্রিষ্টের জন্মের পাঁচ শ বছর পর থেকেই যে বাংলায় পণ্ডিতগণ দর্শনশাস্ত্রের (logic and metaphysics) আলোচনা করছেন তাতে এখন আর কোনো সন্দেহ নেই। ১৯২০-এর দশকের শুরুতে দামোদরপুরে যে পাঁচটি তাম্রশাসন পাওয়া যায় তাতে জানা গেছে খ্রিষ্টীয় পঞ্চম শতাব্দীর মধ্যভাগেও বাংলায় দর্শনশাস্ত্র আলোচিত হয়েছে। প্রাচীনকালে অন্তত একখানি বেদ পাঠ না করলে কোনো পণ্ডিতের বিদ্যাশিক্ষা সমাপ্ত হতো না। দামোদরপুরের এক ব্রাহ্মণ ‘অগ্নিহোত্রোপযাগায়’ ভূমি প্রার্থনা করেছেন। অগ্নিহোত্রাদি যজ্ঞবেদের কর্মকান্ডের অন্তর্গত। মীমাংসা দর্শনেও তার সম্বন্ধে আলোচনা আছে। তাতে প্রতীয়মান হয়, পঞ্চম শতাব্দীতেও বঙ্গদেশে মীমাংসা দর্শনের আলোচনা ও চর্চা হতো। বঙ্গে আর্য সভ্যতা যে প্রাচীনকালেই অর্থাৎ দু’আড়াই হাজার বছর আগেই প্রতিষ্ঠিত হয়েছিল দামোদরলিপি থেকে তা অবগত হওয়া যায়।
পঞ্চম শতাব্দী থেকে যে পরবর্তী শত শত বছরব্যাপী এ দেশে দর্শনের চর্চা হয়েছে তার প্রমাণ ষষ্ঠ শতাব্দীতে চৈনিক পরিব্রাজক হুয়েন সাঙ-এর ভ্রমণবৃত্তান্ত থেকে জানা যায়। হুয়েন সাঙ নালন্দা মহাবিহারের অধ্যক্ষ আচার্য শীলভদ্রের নিকট পাঁচ বছর অবস্থান করে হিন্দু ও বৌদ্ধ ধর্মশাস্ত্র অধ্যয়ন করেন। বেদ, বেদাঙ্গ, ত্রিপিটক ও অন্যান্য বৌদ্ধশাস্ত্ৰ সম্পর্কে শীলভদ্র তাঁকে পাঠ দেন। শীলভদ্রই আমাদের সমতটের প্রথম প্রধান দার্শনিক। শীলভদ্র বৌদ্ধ সন্ন্যাসী হয়ে জীবন শুরু করার আগেই যুক্তিবিদ্যা, ভাষাতত্ত্ব, চিকিৎসাবিজ্ঞান, অথর্ব, সাংখ্য দর্শন ও অন্যান্য ধর্মশাস্ত্র গভীর মনোযোগ দিয়ে পাঠ করেন। হুয়েন সাঙ-এর লেখা থেকে যা জানা যায় তাতে বলা চলে ছয় শতকে বঙ্গে বিভিন্ন দর্শনের মধ্যে ন্যায় ও সাংখ্যই বেশি পঠিত হতো। বেদান্তের কথা অবশ্য হুয়েন সাঙ-এর বিবরণে নেই। সপ্তম শতাব্দীর মহান বৌদ্ধ দার্শনিক শান্তিদেবের ‘বোধিচর্যাবতার’ সহ কোনো কোনো গ্রন্থ বাংলায় অনূদিত হয়েছে।
অষ্টম শতাব্দীতে বাংলায় বৌদ্ধ ধর্মাবলম্বী পাল রাজাদের শাসন শুরু হয়। সুতরাং বাংলায় বৌদ্ধ ধর্মতত্ত্ব ও দর্শনের ব্যাপক চর্চা হয়েছিল তাতে সন্দেহ নেই। তবে ধারণা হয় বৌদ্ধ-শাসকরা হিন্দুদের ধর্ম রক্ষায় এবং তাঁদের দর্শনশাস্ত্র চর্চায় কোনো বাধা- বিপত্তিরও সৃষ্টি করেননি। গুপ্ত সম্রাটদের মতোই মহারাজ ধর্মপাল দার্শনিক ব্রাহ্মণদের ‘ভূমিদান করিয়া উৎসাহ দিতেন’। একটি উদাহরণ অন্তত আমাদের হাতে রয়েছে। তা হলো, মহারাজ বৈদ্যদেব বরেন্দ্রভূমির ভাব-গ্রামের অধিবাসী শ্রীধর নামক এক ব্রাহ্মণ- পণ্ডিতকে গ্রামদান করেছিলেন। সেকালের আর একজন বিশিষ্ট বেদান্ত পণ্ডিত দর্ভপাণি পাল রাজাদের সভাসদও ছিলেন এবং দর্শনচর্চাও করতেন। দর্ভপাণির পৌত্র কেদার মিশ্র চতুর্বেদে বিখ্যাত পণ্ডিত ছিলেন। তাঁরই বংশধর দার্শনিক গুরব মিশ্র।
হিন্দু দর্শনের চর্চা তো বঙ্গে হতোই, কিন্তু বাংলার বৌদ্ধ দার্শনিকদের খ্যাতি ভারতের বাইরেও ছড়িয়ে পড়ে। চট্টগ্রামের তিব্বত-বিশেষজ্ঞ পন্ডিত শরচ্চন্দ্র দাস (১৮৪৯-১৯১৭ ) তাঁর Indian Pandits in the Land of Snow-তে জানিয়েছেন, অষ্টম ও নবম শতাব্দীতে বাংলার বহু পণ্ডিত বৌদ্ধধর্ম সংস্কার করার জন্যে তিব্বতে আমন্ত্রিত হন। এই সময়ই অষ্টম শতাব্দীর প্রথমার্ধে বাঙালি বৌদ্ধ দার্শনিক আচার্য শান্ত রক্ষিত তিব্বত যান। শীলভদ্রের মতো তিনিও ছিলেন নালন্দা বিহারের অধ্যক্ষ। তিব্বতের জনগণ তাঁকে আচার্য ‘বোধিসত্ত্ব’ নামে সম্বোধন করেন। সেখানে তিনি বহু বছর অবস্থান করে বৌদ্ধ সম্প্রদায়ের মানুষকে বৌদ্ধ দর্শন ও নৈতিকতা শিক্ষা দিয়েছেন এবং সে সম্পর্কে গ্রন্থ রচনা করেছেন। শান্ত রক্ষিত নেপালেও বৌদ্ধধর্ম প্রচার করেন। তাঁর দুটি গ্রন্থের নাম ‘মদ্যমকালঙ্কার- কারিকা’ ও ‘সত্যদ্বয়বিভঙ্গপঞ্জিকা’ বাংলা ভাষায় রচিত না হলেও, লেখক বাঙালি বলে আমরা গর্বিত।
শীলভদ্র, শান্তিদেব ও শান্ত রক্ষিতের পরে যে দার্শনিকের কথা উল্লেখ করব তাঁর নামটি এখন সকলেই জানেন। তিনি অতীশ দীপঙ্কর শ্রীজ্ঞান। দশম একাদশ শতাব্দীর এই দার্শনিকের নামে ঢাকায় একটি সড়ক আছে এবং সম্প্রতি একটি বিশ্ববিদ্যালয়ও প্রতিষ্ঠা করা হয়েছে। তিনি বিক্রমপুরের সন্তান, জন্ম আনুমানিক ৯৮০ খ্রিস্টাব্দে। ১০৪০ অব্দে তিনি নেপাল হয়ে তিব্বত যান এবং সেখানে তিনি বুদ্ধের আবতার রূপে পূজিত হয়েছেন। হিন্দুদর্শন ও বৌদ্ধধর্মতত্ত্বে ছিল তাঁর অপার পাণ্ডিত্য। তিব্বতে যাবার আগে তিনি ছিলেন বিক্রমশিলা বিহারের অধ্যক্ষ। তিব্বতে তিনি বজ্রযান ও কালচক্রযান মতবাদ প্রচার করেন। বজ্রযানের মধ্যে দর্শন, রহস্যবাদ ও যৌনকলার সংমিশ্রন ঘটেছে, অন্যদিকে ভক্তদের বিশ্বাস কালচক্রযান হলো তাই যে-যান অবলম্বন করলে মৃত্যু থেকে পরিত্রাণ পাওয়া যায়। তাঁর যে সব গ্রন্থাবলির সন্ধান পাওয়া গেছে তার মধ্যে রয়েছে- ‘রত্নাকরস্তোদঘাট’, ‘বোধিপাঠপ্রদীপ পঞ্জিকা’, ‘ বোধিপাঠ প্রদীপ’ প্রভৃতি। তাছাড়া অতীশ দীপঙ্কর বহু সংস্কৃত গ্রন্থ তিব্বতের ‘ভোট’ ভাষায় অনুবাদ করেন। ১০৫৩ খ্রিস্টাব্দে তিনি তিব্বতেই পরলোকগমন করেন। ধর্মনির্বিশেষে বাঙালি জাতি তাঁকে নিয়ে গর্বিত।
৮০০ খ্রিস্টাব্দ থেকে পরবর্তী ছয় সাত’শ বছর বাংলাদেশে কাব্য ও জ্ঞানচর্চার প্রধান মাধ্যম ছিল সংস্কৃত, কয়েক প্রকারের প্রাকৃত এবং ‘ শৌরসেনী অপভ্রংশ’। শিল্প-সাহিত্য ও বিজ্ঞান-দর্শনের আলোচনায় বাঙালি পণ্ডিতগণ সংস্কৃত ভাষা ব্যবহার করতেন। সেকালের সৃষ্টিশীল ও মননশীল লেখকদের ‘চেষ্টা ছিল প্রাকৃতজনের কথ্যভাষাকে শুদ্ধ ও সংস্কৃত করিয়া ব্যাকরণসম্মত করিয়া নিজের বক্তব্যকে প্রকাশ করা। “এই শুদ্ধ, “সংস্কৃত’, ব্যাকরণসম্মত ভাষাই সংস্কৃত ভাষা। প্রাকৃতের চর্চা বাংলাদেশে বড় একটা হইত না।” [শাস্ত্রী] বৌদ্ধ পণ্ডিতরাও ‘শুদ্ধ সংস্কৃত না হয় প্রাকৃতাশ্রয়ী মিশ্র সংস্কৃত’ বা ‘ বৌদ্ধ সংস্কৃত’ ভাষায় লিখতেন।
পাল বংশ ও পাল সাম্রাজ্য প্রতিষ্ঠার ‘দুই এক শতাব্দী আগে’ থেকেই বাংলাদেশে জ্ঞান-বিজ্ঞান-দর্শনের চর্চা ব্যাপকভাবে শুরু হয়। পাঁচ থেকে এগার শতাব্দী পর্যন্ত বাংলাদেশে বেদ, বেদান্ত, মীমাংসা, শ্রুতি, স্মৃতি প্রভৃতির চর্চা শুরু হয। জানা যায়, চার বেদের মধ্যে যজুর্বেদীয় বাজসনেয়ী শাখাই বেশি অধীত হতো। বড় বড় চতুষ্পাঠীগুলোয় পণ্ডিতরা বেদ, বেদান্ত, স্মৃতি, মীমাংসা প্রভৃতি আলোচনা করতেন। বাংলায় পাল রাজত্বে গৌড়পাদ বা গৌড়াচার্যের পর দর্শনশাস্ত্র সম্বন্ধে গ্রন্থ রচনা করে ‘সর্বভারতীয় খ্যাতি অর্জন’ করেছিলেন ন্যায়কন্দলী রচয়িতা শ্রীধর ভট্ট। তিনি আরো গ্রন্থ প্রণয়ন করেন তবে তা আজ আর টিকে নেই। তিনি ন্যায় বৈশেষিক দর্শনের একজন ভাষ্যকার ছিলেন। শ্রীধর ভট্টের সমসাময়িক ও সামান্য পরবর্তী বাঙালি দার্শনিকদের মধ্যে উল্লেখযোগ্য হলেন উদয়ন ও গঙ্গেশ উপাধ্যায়। সেকালে বাংলায় বেদান্ত দর্শনের চেয়ে ন্যায় বৈশেষিক ও বৌদ্ধ দর্শনের চর্চাই বেশি হতো। এ সময়ের আর একজন ন্যায়-দর্শন বিশেষজ্ঞের নাম অভিনন্দ। তের শতকের দুজন বিশিষ্ট বৌদ্ধ দার্শনিক-পণ্ডিত হলেন মৈত্রেয় রক্ষিত ও জিনেন্দ্রবুদ্ধি। দুর্ভাগ্য আমাদের যে তাঁদের কারো জীবন সম্বন্ধে বিশেষ কিছু জানা যায় না, শুধু তাঁদের কিছু কিছু রচনা এখনো টিকে আছে।
অতীশ দীপঙ্করের প্রায় সমসাময়িক ছিলেন বিক্রমশীল বিহারের আচার্য জ্ঞানশ্রী মিত্র। জন্মগতভাবে ছিলেন হীনযানী বৌদ্ধ, পরে তিনি মহাযানে দীক্ষা নেন। তাঁর বৌদ্ধ-ন্যায় সম্বন্ধীয় গ্রন্থ কার্যকরণ-ভাবসিদ্ধি। চৌদ্দ শতকের আচার্য মাধব রচিত সর্বদর্শনসংগ্রহে জ্ঞানশ্রী মিত্রের রচনার আলোচনা রয়েছে। এই সময়ের আর একজন বিখ্যাত বৌদ্ধ দার্শনিক হলেন অভয়াকর গুপ্ত। তন্ত্রশাস্ত্রে তাঁর কাজ অসামান্য। তিনি অন্তত ‘বিশখানা বজ্রযানী গ্রন্থের রচয়িতা’।
তের চৌদ্দ শতক পর্যন্ত বৌদ্ধ দার্শনিকগণ প্রায় সকলেই ছিলেন বাঙালি, মূল বাংলাদেশ ও বর্তমান বিহারের অংশবিশেষে ছিল তাঁদের বসবাস। মহাযান, বজ্রযান, মন্ত্রযান প্রভৃতি সম্পর্কে বিপুল রচনা তাঁরা সৃষ্টি করেন সংস্কৃত ভাষায়। তার কিছু কিছু তিব্বতী ভাষায় অনুদিত হয়েছিল।
একেশ্বরবাদী ধর্মকে শুরুতে ভাগবত ধর্ম বলা হতো, পরে বৈষ্ণবধর্ম নামকরণ হয় বিভিন্ন সম্প্রদায়ের উপাস্য দেবতাদের বিষ্ণুর সঙ্গে সমীকরণের ফলে। বৈষ্ণবধর্মের উদ্ভব হয় পশ্চিম ভারতে, কিন্তু তা বিকশিত হয় বঙ্গে। একেশ্বরবাদ ঐতিহাসিক ও সামাজিক বিবর্তন পদ্ধতিরই এক ধরনের পরিণতি। এক ও অদ্বিতীয় সর্বশক্তিমান ঈশ্বর জগতের উপর প্রভূত্ব করেন, রাষ্ট্রের সর্ব ক্ষমতার অধিকারী রাজাও তাই করেন। এ জন্যে একেশ্বরবাদী বৈষ্ণবধর্ম ও শৈবধর্ম বাংলায় রাজানুকূল্য পেয়েছে, যেমন অন্যত্র পেয়েছে ইসলাম ও খ্রিষ্টধর্ম। অদ্বিতীয় স্রষ্টাকে নিঃশর্ত ভক্তি রাজাকে ভক্তিরই উচ্চতর রূপ বৈষ্ণবধর্ম বাংলাসহ পূর্ব ভারতে রাজতন্ত্র ও সামন্ততন্ত্র প্রতিষ্ঠায় সহায়ক হওয়ায় শাসকদের অসামান্য আনুকূল্য পেয়েছে।
দক্ষিণ ভারতে বৈষ্ণব ধর্মের প্রসার ঘটেছিল অতি প্রাচীনকালেই। গুপ্ত বংশীয় রাজারা ছিলেন বৈষ্ণবধর্মের পৃষ্ঠপোষক। রামানুজ, নিম্বার্ক, মঞ্চ, বল্লভ দক্ষিণের একেশ্বরবাদী ধর্মনেতা। বাংলায় চৈতন্যদেব। তাঁর জন্ম ১৪৮৫ খ্রিস্টাব্দে নবদ্বীপে, মাত্র ৪৭ বছর বয়সে তাঁর অকালমৃত্যু ঘটে। তাঁর পিতামহের আদি নিবাস সিলেট। স্বল্পায়ু জীবনেই তিনি প্রেমোন্মাদনাময় রাধাকৃষ্ণের ভক্তিরসে গোটা দেশ প্লাবিত করেন। তাঁর প্রবর্তিত প্রেমধর্মে ব্রাহ্মণ-চণ্ডালের ভেদাভেদ ছিল না। অ-হিন্দুদের জন্যেও তাঁর দরোজা উন্মুক্ত ছিল। চৈতন্যদেব নিজে কোনো তত্ত্বমূলক গ্রন্থ প্রণয়ন না করলেও গৌড়ীয় বৈষ্ণবগণ ‘দশমূল- শ্লোক’-কে শ্রীচৈতন্যের নিজস্ব রচনা বলে মনে করেন। তাঁর সমসাময়িক ও তাঁর অনুসারী ও শিষ্যগণ বাংলাসহ বিভিন্ন ভাষায় তত্ত্বমূলক বহু মূল্যবান গ্রন্থ রচনা করেন। গৌড়ীয় বৈষ্ণব দার্শনিকদের মধ্যে উল্লেখযোগ্য অচ্যুতানন্দ, গোপাল ভট্ট, প্রবোধানন্দ, মুরারি গুপ্ত, শ্রীজীব গোস্বামী, বৃন্দাবন দাস, জয়ানন্দ, কৃষ্ণদাস কবিরাজ প্রমুখ।
দশমূল-শ্লোক থেকে প্রতীয়মান হয় চৈতন্যদেবের বৈষ্ণবধর্ম এক ধরনের ‘ভেদাভেদবাদ’ যা নিম্বার্কের দ্বৈতাদ্বৈতবাদের নিকটবর্তী। এই মতবাদ ‘অচিন্ত্যভেদাভেদ’ নামেও পরিচিত। শঙ্কারাচার্যের নির্গুণ ব্রহ্মই একমাত্র পরম সত্য- এই মতবাদের বিরোধী চৈতন্যদেব ও তাঁর অনুসারীরা। তাঁদের মতে, পরমসত্তা ব্রহ্ম হলেন এই বিশ্বজগতের প্রভু, সৃষ্ট জীবের সঙ্গে তাঁর সম্পর্ক প্রেমের। চৈতন্য প্রবর্তিত বৈষ্ণবধর্মের প্রধান বৈশিষ্ট্য হচ্ছে, সেখানে ঈশ্বর ও জীবকে কৃষ্ণ ও রাধা বলে ধারণা করা হয়। কৃষ্ণ পরমাত্মা যিনি অসীম ও পূর্ণ চৈতন্যস্বরূপ এবং জীবাত্মা রাধা তাঁর মানবিক অংশ। কৃষ্ণের প্রধান শক্তি প্রেম, রূপবতী ও গুণবতী রাধা তাঁর প্রেমের মূর্ত প্রতীক। পরমের সঙ্গে তাঁর অংশের ভেদ নেই বটে, কিন্তু জীবাত্মার পৃথক অস্তিত্বের দরুন একটা ভেদের ব্যাপারও অস্বীকার করা যায় না। সেজন্যেই গৌড়ীয় বৈষ্ণব মতবাদকে ‘ভেদাভেদবাদ’ বলে।
অনেকের মতো রবীন্দ্রনাথেরও ধারণা, ‘চৈতন্যের আবির্ভাবে বাংলাদেশে বৈষ্ণবধর্ম যে হিল্লোল তুলেছিল সে একটা শাস্ত্রছাড়া ব্যাপার। তাতে মানুষের মুক্তি পাওয়া চিত্ত ভক্তিরসের আবেগে আত্মপ্রকাশ করতে ব্যাকুল হল। সেই অবস্থায় মানুষ কেবল স্থাবরভাবে ভোগ করে না, সফলভাবে সৃষ্টি করে। এইজন্য সেদিন কাব্যে ও সংগীতে বাঙালি আত্মপ্রকাশ করতে বসল’। [দেশ, মার্চ ৬, ১৯৯৯]
দর্শনচর্চার ক্ষেত্রে নবদ্বীপ ছিল মধ্যযুগে বাংলার অক্সফোর্ড, ফ্লোরেন্স বা বার্লিন 1 চৈতন্যদেব ও তাঁর সমসাময়িক রঘুনাথ শিরোমণি ও কৃষ্ণানন্দ আগমবাগীশের অর্ধ শতাব্দী আগেও বাংলায় ষড়দর্শনের চর্চা হতো। বৃন্দাবনদাস ঠাকুর (১৫০৭-১৫৮৯) তাঁর ‘শ্রীচৈতন্য ভাগবত’-এর চৈতন্যপূর্ব নবদ্বীপের যে অবস্থার বর্ণনা দিয়েছেন তাতে জানা যায় সেখানে নব্য-ন্যায়ের চর্চা শুরুর আগেও অন্যান্য দর্শনশাস্ত্রের চর্চা বাঙালি পণ্ডিতগণ করতেন, তবে তা বাংলায় নয় সংস্কৃত ভাষায়।
পনের ষোল শতকের বাঙালি মনীষা দর্শনশাস্ত্রের আলোচনায় অসামান্য মৌলিকতা ও বিপুল সৃষ্টিশীলতার পরিচয় দিয়েছে। পনের শতকের শেষ নাগাদ বাংলায় এক নবজাগরণের সৃষ্টি হয়। তখন নবদ্বীপে রঘুনাথ ভট্টাচার্য স্মৃতিশাস্ত্র; হুগলীতে রঘুনন্দন দাস গোস্বামী, নবদ্বীপে রঘুনাথ শিরোমণির নব্য-ন্যায়, চৈতন্যদেবের প্রেমধর্ম, কৃষ্ণানন্দ আগমবাগীশের তন্ত্র-সংস্কার ব্যাপকভাবে চর্চা হয়েছিল। আগে নব্য-ন্যায়ের চর্চা শুধু মিথিলায় হতো, পনের শতক থেকে নবদ্বীপের নৈয়ায়িক ও দার্শনিক পণ্ডিতগণ দর্শন আলোচনায় এক নতুন যুগের সূচনা করেন।
নবদ্বীপে নব্য-ন্যায়ের প্রতিষ্ঠাতা কে তা নিয়ে কিছু মতপার্থক্য রয়েছে। বাসুদেব সার্বভৌমকেই সে স্বীকৃতি দিতে হয়। তবে মহেশচন্দ্র ন্যায়রত্নের (১২৪২-১৩১২) মতে, কুসুমাঞ্জলি-র অন্যতম ব্যাখ্যাকার রামচন্দ্র সিদ্ধান্তবাগীশই নবদ্বীপের আদি নৈয়ায়িক। বাসুদেবের স্থান তাঁর অব্যবহিত পরে। তারপর তাঁর ছাত্র রঘুনাথ শিরোমণি আরো বিস্তারিতভাবে ভারতীয় দর্শনের এই শাখাটি আলোচনা করেন।
বাসুদেব সার্বভৌম মধ্যযুগের অন্যতম শ্রেষ্ঠ বাঙালি দার্শনিক। তাঁর জন্ম ১৪৩৫-৪৫ খ্রিস্টাব্দের মধ্যে। তাঁর মতো নৈয়ায়িক, বৈদান্তিক ও ষড়দর্শনে পণ্ডিত মধ্যযুগে আর কেউ ছিলেন না। পণ্ডিত পরিবারেই তাঁর জন্ম, বাসুদেবের পিতামহ নরহরি বিশারদ একজন শাস্ত্রবিদ ছিলেন। বাসুদেব মিথিলার পক্ষধর মিশ্রের কাছে ন্যায়শাস্ত্র অধ্যয়ন শুরু করেন। সেখানে সর্বোচ্চ পরীক্ষায় উত্তীর্ণ হয়ে ‘সার্বভৌম’ উপাধি পান। নৈয়ায়িক রঘুনাথ শিরোমণি ও অনুমানমনিব্যাখ্যা গ্রন্থের লেখক কণাদ তাঁর ছাত্র ছিলেন। জীবনের শেষ দিকে তিনি উড়িষ্যার রাজা পুরুষোত্তম দেবের পুত্র রাজা প্রতাপরুদ্র দেবের সভাসদ ছিলেন। চৈতন্যদেবের পিতা জগন্নাথ মিশ্র ছিলেন বাসুদেবের পিতৃতুল্য। চৈতন্যজীবনী থেকে জানা যায়, তিনি জগন্নাথ দেবের মূর্তি দেখে প্রেমবিহ্বল অবস্থায় অচেতন হয়ে পড়লে, হঠাৎ সেখানে সার্বভৌম উপস্থিত হয়ে তাঁকে নিজের গৃহে নিয়ে আসেন এবং সেবা করে সুস্থ করেন। পুরীতে তাঁদের মধ্যে ধর্মালোচনা হয়েছে বলে অনেক গ্রন্থে উল্লেখ আছে। একদিন বাসুদেব চৈতন্যদেবকে প্রশ্ন করেন, তাঁর মতো সুপণ্ডিত কেন সন্ন্যাস গ্রহণ করেছেন? তখন প্রত্যুত্তরে-
প্রভু বোলে শুন সার্বভৌম মহাশয়।
সন্ন্যাসী আমারে নাহি জানিহ নিশ্চয়।
কৃষ্ণের বিরহে মুঞি বিক্ষিপ্ত হইয়া।
বাহির হইলূঁ শিখাসূত্র মুড়াইয়া।
বাসুদেবের ছাত্রদের মধ্যে সবচেয়ে প্রভাবশালী দার্শনিক ও নৈয়ায়িক ছিলেন রঘুনাথ শিরোমণি। তিনি ছিলেন খ্যাতনামা স্মৃতিশাস্ত্রবিদ মূলপাণি মহামহোপাধ্যায়ের দৌহিত্র। রঘুনাথের জন্ম পনের শতকের প্রথমার্ধে। তাঁর সহপাঠীদের মধ্যে একজন চৈতন্যদেব। রঘুনাথের অবিস্মরণীয় গ্রন্থ অনুমানদীধিতি। তাঁর এই দর্শনগ্রন্থটি ওজনের দিক থেকে অনেকটা দেকার্তে, বেকনের গ্রন্থাবলির সঙ্গে তুলনীয়। রঘুনাথের অন্যান্য অমূল্য গ্রন্থের মধ্যে উল্লেখযোগ্য প্রত্যক্ষমণিদীধিতি, শব্দমণিদীধিতি, দ্রব্যকিরণাবলীপ্রকাশদীধিতি, গুণকিরণাবলীপ্রকাশ দীধিতি, আত্মতত্ত্ববিবেকদীধিতি, অখ্যাতবাদ, নঞবাদ, পদার্থখণ্ডন প্রভৃতি।
ষোল শতকের আর একজন শ্রেষ্ঠ দার্শনিক রঘুনাথ ভট্টাচার্য। তাঁর পিতা হরিহর ভট্টাচার্যও ছিলেন একজন বিশিষ্ট স্মৃতিশাস্ত্রবিদ। হিন্দুসমাজের সঙ্গে স্মৃতি শাস্ত্রের সম্পর্ক অতি ঘনিষ্ঠ। হিন্দুর ধর্ম, অধর্ম, কর্তব্য, অকর্তব্য অর্থাৎ জীবনাচরণ সম্পর্কিত সব বিষয় স্মৃতিশাস্ত্রের উপজীব্য। প্রাচীন হিন্দুসমাজের নেতা আর্য ঋষিগণ একবাক্যে শ্রুতি ও স্মৃতিকে ব্রাহ্মণের দুইটি চক্ষু বলিয়া মনে করিয়াছেন।’ বাঙালি হিন্দুসমাজের নানা অবক্ষয় প্রতিরোধ করতে রঘুনাথের রচনাবলি সেকালে অত্যন্ত সহায়ক হয়েছিল। তাঁর অমর কীর্তি অষ্টাবিংশতিতত্ত্বস্মৃতিগ্রন্থ। স্মৃতিশাস্ত্রে তাঁর অতুলনীয় পাণ্ডিত্যের জন্য লোকে তাঁকে ‘স্মার্ত ভট্টাচার্য’ বলে সম্বোধন করত।
ষোল, সতের ও আঠার শতকের বহু নৈয়ায়িকের নাম এবং তাঁদের দার্শনিক গ্রন্থাবলির পরিচয় ড. সতীশচন্দ্র বিদ্যাভূষণ (১৮৭০-১৯২০) তাঁর অবিস্মরণীয কাজ History of Indian Logic (১৯২২)-এ দিয়েছেন। ওই নামের তালিকার দিকে তাকালে বোঝা যায় তিন শতাব্দীব্যাপী বাঙালি কি ব্যাপকভাবে যুক্তিবিদ্যা ও দর্শনের চর্চা করেছেন। সতীশচন্দ্রের গ্রন্থটি বাঙালির দর্শনের এক মূল্যবান ইতিহাস। তবে দার্শনিকদের কালনির্ণয়ে তিনি অনেক ক্ষেত্রে অনুমানের উপর নির্ভর করেছেন বলে পরবর্তীকালের কোনো কোনো পণ্ডিত মনে করেন।
সতের শতকে মতুরানাথ তর্কবাগীশ ‘মাথুরী’ এবং জগদীশ তর্কালঙ্কার ‘জগদীশী’ নামক ভাষ্য রচনা করে বাঙালির দর্শনচর্চায় এক নতুন মাত্রা যোগ করেন। জগদীশ ছিলেন চৈতন্যদেবের শ্বশুর সনাতন মিশ্রের অধঃস্তন পুরুষ, সেজন্যে সেকালে তাঁর মর্যাদা ছিল অনেক বেশি। সতের শতকের আর একজন নব্য-নৈয়ায়িক গদাধর ভট্টাচার্য তাঁর ‘গদাধরী টীকাভাষ্যের জন্যে স্মরণীয় হয়ে আছেন। তিনি বগুড়া জেলার অধিবাসী ছিলেন। গদাধরের একটি গ্রন্থের নাম ব্যুৎপত্তিবাদ এটির ১৬২৫ সালে হাতে-লেখা একটি কপি উদ্ধার করা গেছে।
দর্শনের ক্ষেত্রে মধ্যযুগে নবদ্বীপের স্থানই শীর্ষে, তবে সমগ্র বাংলায়ই দর্শনের চর্চা হতো। বিশেষ করে ১৪ থেকে ১৮ শতক পর্যন্ত সময়ে ঢাকার বিক্রমপুর, ফরিদপুরের কোটালীপাড়া, এবং কৃষ্ণনগরের খানাকূল, বাকলা, চন্দ্রদ্বীপ, ভট্টপল্লী, বালি প্রভৃতি স্থানে ব্যাপকভাবে দার্শনিক জ্ঞানের আলোচনা হতো। উত্তরবঙ্গে ও চট্টগ্রাম, নোয়াখালি, কুমিল্লায়ও দর্শনচর্চা হয়েছে।
নবদ্বীপের পরেই ছিল কোটালিপাড়ার স্থান। এখানকার রামচন্দ্র ন্যায়বাগীশ ছিলেন একজন অসাধারণ নব্য-ন্যায় দার্শনিক। জগদানন্দ তর্কবাগীশ প্রমুখ অন্তিম-মধ্যযুগের মানুষ। আঠার শতকে যাঁদের আবির্ভাব তাঁদের মধ্যে রয়েছে চন্দ্রনাথ তর্কালঙ্কার, কুলচন্দ্র শিরোমণি, আশুতোষ তর্করত্ন, নারায়ণ তর্করত্ন, শশধর তর্কচূড়ামণি প্রমুখ। বাংলা ভাষায় ষড় দর্শনের উপর যাঁরা প্রথম গ্রন্থ প্রণয়ন করেন তাঁদের একজন জয়নারায়ণ তর্কপঞ্চানন (১৮০৬-১৮৭২), তাঁর একটি গ্রন্থের নাম সর্বদর্শনসংগ্রহ (১৮৬১)। পদার্থতত্ত্বসার-সহ তিনি আরো অনেক গ্রন্থের প্রণেতা।
অত্যন্ত গৌরবের সঙ্গে আমি আঠার শতকের দু’জন মহিলা দার্শনিকের নাম করব, তাঁরা হলেন বৈজয়ন্তী দেবী ও প্রিয়ম্বদা দেবী। বৈজয়ন্তী দেবীর স্বামীর একটি কাব্যগ্রন্থ রয়েছে, নাম আনন্দলতিকা। তাঁর পিতাও ছিলেন একজন দার্শনিক। প্রিয়ম্বদা দেবীর পিতা শিবরাম সার্বভৌম ছিলেন একজন বড় পণ্ডিত এবং স্বামী রঘুনাথ মিশ্রও দার্শনিক ছিলেন। প্রিয়ম্বদা মীমাংসাদর্শনে অসামান্য পাণ্ডিত্যের অধিকারিণী ছিলেন। বৈজয়ন্তী ও প্রিয়ম্বদা উভয়েই গোপালগঞ্জের অধিবাসী।
দুর্ভাগ্য বাঙালির যে মধ্যযুগের মুসলমান তত্ত্বজ্ঞানী বা দার্শনিকদের সম্পর্কে বস্তুত তেমন কিছুই লেখা হয়নি। সাহিত্যের ইতিহাসে তাঁরা যদি-বা কিছুটা স্থান পেয়ে থাকেন, বাঙালির দর্শনচিন্তার ইতিহাসে তাঁরা সম্পূর্ণ অনুপস্থিত বা অপাংক্তেয়। তাঁরা টোলের পণ্ডিতদের মতো শুধু গ্রন্থকীট ছিলেন না, শাস্ত্র নিয়ে শুধু ভাষাগত তর্ক করেননি, তাঁরা রবীন্দ্রনাথের মতো স্বাধীন তত্ত্বজ্ঞানী।
ষোল শতকের কবি আবদুল হাকিম জাগতিক ও অতীন্দ্রিয় জ্ঞানের আলোকে জীবনের অন্ধকার দূর করার উপর জোর দিয়ে বলেছেন- ‘এলেম প্রদীপে নাশ ঘর অন্ধকার।’ আবদুল হাকিম ছিলেন এমন একজন একেশ্বরবাদী যিনি শাস্ত্রনিরপেক্ষ, ধর্মনিরপেক্ষ ও অসাম্প্রদায়িক। কবীর বা দাদুর চিন্তার সঙ্গে তাঁর কোনো দূরত্বই নেই। তিনি বলেন : সর্বগুণের আধার স্রষ্টা একজনই, তিনি হিন্দু-মুসলমান সকলের, তাঁকে যে নামেই ডাকা হোক না কেন। তিনি তাঁর নূরনামা-য় বলেন,
আল্লা-খোদা-গোঁসাই সকল তার নাম।
সর্বগুণে নিরঞ্জন প্রভু গুণধাম।
মধ্যযুগের কবি সৈয়দ সুলতানও একজন সুফী ও তত্ত্বজ্ঞানী বা দার্শনিক ছিলেন। তাঁর জ্ঞান-চৌতিশা অসামান্য চিন্তামূলক ও নীতিতত্ত্বে পরিপূর্ণ গ্রন্থ। তিনি রচনা করেছেন সাধনতত্ত্বানুগ পদাবলী। তিনি ও তাঁর মতো অনেকেই ‘ভাল মানুষ্যের’ সাধনা করেছেন এবং তাদের ‘তরে’ই পয়ার রচনা করেছেন। তিনি ছিলেন একজন ইসলামি তত্ত্বজ্ঞানী, তবে তাঁর মাধ্যম কবিতা। সৈয়দ সুলতান তত্ত্বজ্ঞান অর্জনের মাধ্যমে দুর্লভ মানবজীবনকে সার্থক করার উপর জোর দিয়েছেন :
আএ ভাই শাস্ত্র পড়ি করহ আমল
মানব দুর্লভ জন্ম না হইয়া বিফল।
মুসলমানসমাজের লৌকিক তত্ত্বকথা তাঁর রচনায় পাওয়া যায়। একেশ্বরবাদী সৈয়দ সুলতান চেয়েছেন সাধনার মাধ্যমে ‘ভবের জনম’ সার্থক করতে। তিনি বলেন,
শরিয়ত তরিকত কিবা হকিকত।
সাধিয়া এ সব অর্জিবারের মারকত।
সাফল্য করিতে নিজ ভবের জনম।
সবেরে জানিব মুখ্য আপ্ত জানি কম।
সৈয়দ সুলতান ছিলেন এক ধরনের সর্বেশ্বরবাদী। বিশ্বচরাচরে সর্বত্র তিনি নিরাকার আল্লার অস্তিত্ব দেখতে পেয়েছেন। তাঁর নিজের ভাষায় ‘ঘটে ঘটে ব্যাপিত আছ এ নৈরাকার’। হিন্দু অদ্বৈতবাদদের সঙ্গে তাঁর পার্থক্য কোথায়?
আঠার শতকের চিন্তক-কবি আলি রজা বা রাজা ছিলেন মানবপ্রেমিক। তিনি ‘ধনের বদলে প্রেম’ প্রত্যাশা করেছেন। সে প্রেম ঈশ্বরেরও প্রেম, মানুষেরও প্রেম। তাঁর কাছে প্রেমের মূল্য সীমাহীন। তিনি বৈষ্ণবদের মতোই বলেন :
পিরীতি অমৃত ফল না পাকে না ঝরে।
পিরীতি কণ্ঠের মালা মরণে না ছাড়ে।
বৌদ্ধ শূণ্যবাদের মতোই অনেক মুসলমান তাত্ত্বিকের চিন্তা। মধ্যযুগের একজন মুসলমান তত্ত্বসাধক বলেন :
দেখিতে না পারি যারে তারে বলি শূণ্য।
তাহারে চিনিলে দেখি পুরষ হএ ধন্য!
মধ্যযুগের মুসলমান তত্ত্বজ্ঞানীরা যেমন জ্ঞানলব্ধ সত্যের সন্ধান করেছেন, তেমনি তাঁরা তাঁদের ধর্মীয় বিশ্বাসকেও বাতিল করেননি। তবে তাঁরা শাস্ত্রের উপর জোর কম দিয়েছেন, আধ্যাত্মিক চিন্তার উপর জোর দিয়েছেন বেশি।
বাউল দর্শন বাঙালির নিজস্ব সম্পদ। তা মানবতাবাদী দর্শন, সম্পূর্ণ শাস্ত্রনিরপেক্ষ, কিন্তু তাতে ঘুরে ফিরে আসে বেদ, উপনিষদ, কোরআন, হাদিস, তন্ত্র, যোগ, বৌদ্ধ শূণ্যবাদ, সহজিয়া, সুফীতত্ত্ব প্রভৃতি সব শাস্ত্র ও মতবাদের কথাই। কারণ বিভিন্ন ধর্ম ও সব সম্প্রদায় থেকেই বাউলদের আবির্ভাব ঘটে। সত্যের সন্ধান করেছেন তাঁরা সকল ধর্ম ও সম্প্রদায়ের মধ্যেই। তারপর পৌঁছেছেন নিজস্ব মতবাদে। বাউলদের ধর্ম যদি থাকে তা হলে তা মানবধর্ম যার মূল বাণী হলো প্রেম। বাউলরা প্রেমের পথেরই পথিক। মুসলিম সুফীদের সঙ্গে তাঁদের মিল আছে, হিন্দু বৈষ্ণবদের সঙ্গেও মিল আছে। যোগদর্শনের অনেক উপাদানও তাঁদের চিন্তায় উপস্থিত। তাঁরা কোনো বিশেষ ধর্ম-বর্ণে বিশ্বাসী নন। তাই হিন্দু বাউলের মুসলমান শিষ্য, মুসলমান বাউলের হিন্দু শিষ্য। বস্তুত তাঁরা সত্যিকারের ধর্মনিরপেক্ষ ভাবুক। বাউলদের চিন্তায় ত্যাগ ও বৈরাগ্যের কথা খুব স্পষ্টভাবে আছে। সংসার জীবনে তাঁরা উদাসীন, কিন্তু প্রেমের ব্যাপারে উদার ও ধর্মবর্ণনিরপেক্ষ।
উনিশ শতকের বাংলার সর্বশ্রেষ্ঠ বাউল লালন সাঁই-এর (১৭৭৪-১৮৯০) অজস্র গানে বাঙালির উদার মানবতাবাদী ও ধর্মনিরপেক্ষ চিন্তার প্রকাশ ঘটেছে। তিনি মুসলমানের ঘরে জন্মেছিলেন না হিন্দুর ঘরে জন্মেছিলেন সে আলোচনা আজ অবান্তর। তিনি ছিলেন একজন প্রকৃত ধর্মনিরপেক্ষ সাধক এবং কবীর দাদু প্রমুখেরীর দাদুর উত্তরসূরী। তাঁর কিছু কিছু গান আজ সংগীতশিল্পীদের কল্যাণে খুবই জনপ্রিয়। যেমন তাঁর বিখ্যাত গানটি : ‘সব লোকে কয় লালন কি জাত সংসারে’। ধর্মীয় আচার ও সংস্কারের কারণে মানুষের মধ্যে যে ব্যবধান তা তিনি অস্বীকার করেছেন। তাই এই গানটিতে তিনি প্রশ্ন তুলেছেন, খাত্না করলে যদি মুসলমান হয় তা হলে মেয়েলোকের কী উপায়, পৈতা দিলে যদি ব্রাহ্মণকে চেনা যায় তা হলে ব্রাহ্মণী চেনার ব্যবস্থা কী? লালন পরম সত্তার সন্ধান করেছেন, তবে কোনো শাস্ত্রীয় পথে নয়, আত্মজ্ঞান অর্জনের মাধ্যমে। তিনি বলেন,
কারে আর সুধাই সে কথা,
কোন্ সাধনে পাব তারে, যে আমার জীবনদেবতা।
‘জীবনদেবতা’ পদটি কি রবীন্দ্রনাথ লালনের কাছ থেকে নিয়েছেন? হতে পারে ধর্মীয় শাস্ত্র, উপাসনালয় প্রভৃতি তাঁর কাছে অবান্তর মনে হয়েছে। মানুষই তাঁর কাছে মুখ্য। তাঁর ভাষায়,
মানুষ তত্ত্ব সত্য যার মনে।
অন্য রূপ সে কি মানে।
মাটির টিপি, কাঠের ছবি, ভূত ভাবনা, দেবাদেবী,
ভোলে না সে কোন্ ভোলে, মানুষ রতন চেনে।
সুফীদের আধ্যাত্মজ্ঞানের মতোই বাউলদের আত্মজ্ঞান। আধুনিক অস্তিত্ববাদীদের সঙ্গেও বাউলদের অনেক মিল রয়েছে। দেহের আধারে আত্মার অবস্থান। তাঁরা দেহ ও আত্মা দুটোকেই জানার উপর জোর দেন। লালন শাহের কঠিন প্রশ্ন—
খাঁচার ভিতর অচিন পাখি কেমনে আসে যায়।
ধরতের পারলে মন-বেড়ী দিতাম তাহার পায়।
বাংলাদেশে বাউল সাধক ও লোককবিদের মধ্যে লালন ছাড়াও রয়েছেন অনেকে, যেমন শেখ মদন, পাগলা কানাই, পাঞ্জু সাঁই, সৈয়দ শাহনূর প্রমুখ। বাউল গান সম্পর্কে রবীন্দ্রনাথ বলেছেন, ‘এ হিন্দু-মুসলমান উভয়েরই; একত্র হয়েছে অথচ কেউ কাউকে আঘাত করেনি।… এ গানের ভাষায় ও সুরে হিন্দু-মুসলমানের কণ্ঠ মিলেছে। কোরানে- পুরাণে ঝগড়া বাধেনি।’ [আহমদ শরীফ, বাঙালি ও বাঙলা সাহিত্য, পৃ. ১১৫]
লোককবি-দার্শনিকদের মধ্যে লালন শাহের মতো হাসন রাজাকেও উপেক্ষা করার উপায় নেই। দার্শনিক অভিসন্দর্ভ রচনার মাধ্যমে নয় সংগীতের মাধ্যমে তাঁরা উভয়েই জীবন ও জগৎ সম্পর্কে তাঁদের অনুভূতি ও চিন্তা প্রকাশ করেছেন। হাসন রাজা শুরু থেকেই এই জগতের আদি ও পরম সত্তাকে উপলব্ধি করার জন্য বিভিন্ন পথ বা মাধ্যম গ্রহণ করেন। মুসলমানের ঘরে জন্ম তাই প্রথমে ছিল তাঁর ইসলামি প্রত্যয়। তারপরে প্রেম। তারপরে বৈরাগ্য। এবং সবশেষে তাঁর নিজের সত্তার মধ্যে আদি সত্তার সন্ধান পেয়েছেন। তাই তিনি বলেন,
রূপ দেখিলাম রে নয়নে,
আপনার রূপ দেখিলাম রে।
আমার মাঝেতে বাহিরিয়া দেখা দিল আমারে।
আর একটি গানে তিনি তাঁর স্বভাবসুলভ ভাষায় বলেন-
মম আঁখি হইতে পয়দা আসমান জমিন,
কর্ণেতে হইল পয়দা মুসলমানি দীন।
শরীলে করিল পয়দা শক্ত আর নরম,
আর পয়দা করিয়াছে ঠাণ্ডা ও গরম।
নাকেতে করিল পয়দা খুশ্‌বয় বদ্‌বয়,
আমি হইতে সর্বোৎপত্তি হাসন রাজায় কয়।
হাসন রাজার গান রবীন্দ্রনাথ প্রথমে ১৯২৫ সালে ভারতীয় দর্শন কংগ্রেসের প্রতিষ্ঠার সময় তাঁর সভাপতির বক্তৃতায় ইংরেজিতে অনুবাদ করে বলেছিলেন। পরে ১৯৩১-এ অক্সফোর্ডে হিবার্ট লেকচারে এবং শেষে কলকাতা বিশ্ববিদ্যালয়ে স্যার আশুতোষ মুখোপাধ্যায় কর্তৃক তাঁর কন্যার নামে প্রতিষ্ঠিত স্মারক বক্তৃতায় উল্লেখ করেছিলেন। হাসন রাজাকে আমরা বলতে পারি এক ধরনের সর্বেশ্বরবাদী। তবে তাঁর সর্বেশ্বরবাদ তাঁর একেবারেই নিজস্ব, স্পিনোজার প্যানথেইজমের মতো নয়। পরিশেষে তিনি ব্যক্তি- কেন্দ্রিক সর্বেশ্বরবাদ পরিত্যাগ করে বলেছেন,
হাসন রাজায় কয়
আমি কিছু নয় রে আমি কিছু নয়,
যে দিকে তাকাই দেখি তুমি দয়াময়।
আগেই বলেছি উনিশ শতকের পূর্ববর্তী প্রায় দেড় হাজার বছর বাঙালি দার্শনিকদের দর্শন চর্চার মাধ্যম ছিল সংস্কৃত ভাষা। মধ্যযুগে মুসলিম শাসনের মধ্যে ফার্সি এবং আরবিতেও কিছু কাজ হয়েছে। উনিশ শতক থেকে বাঙালির দর্শন চর্চার প্রধান মাধ্যম হয় ইংরেজি ও বাংলা। ফোর্ট উইলিয়াম কলেজ প্রতিষ্ঠার পর থেকে ভাব প্রকাশের মাধ্যম হিসেবে বাংলা গদ্য দ্রুত শক্তি অর্জন করার সঙ্গে সঙ্গে সংস্কৃতের পরিবর্তে বাংলায় দর্শন আলোচনার দরোজা খুলে যায়। গত পৌনে দু’শ বছরে অসংখ্য বাঙালি লেখক বৌদ্ধ ও হিন্দু-দর্শনের কঠিন ও জটিল বিষয়গুলি বাংলায় বিচার-বিশ্লেষণ করেছেন। প্রাচীন সংস্কৃত গ্রন্থের টীকা ও ভাষ্য রচনা শুরু হয় বাংলা ভাষায়। বলাই বাহুল্য, এই সব রচনা মূলত হিন্দু ধর্মতত্ত্ব বা theology; এগুলিকে তত্ত্ববিদ্যা বা pure metaphysics বলা যাবে না। বাংলার মাটিই ভাববাদের শক্ত ঘাঁটি। যুক্তি নয় ভক্তিই এ সমাজে প্রাধান্য পায়। এক সাধক কবির ভাষায় : ‘বিশ্বাসে মিলায় বস্তু তর্কে বহু দূর’। সাধারণ মানুষ বিশ্বাসে পরিচালিত হলেও, সংস্কৃত পণ্ডিতগণ তর্কে ছিলেন ক্লান্তিহীন।
গত পৌনে দু’শ বছরে খ্যাতিমান লেখকদের বাইরে অসংখ্য অজ্ঞাত অপরিচিত ব্যক্তি, বিশেষ করে হিন্দু সম্প্রদায়ের ভাবুক সাধক সন্নাসীরা হাজার হাজার বই ও নিবন্ধ লিখেছেন; যার প্রায় সবই বেদ-বেদান্ত ও গীতা এবং বৈষ্ণবধর্ম সম্পর্কিত। তাছাড়া বহু হিন্দু সাধু-সন্ত ও সংসার বিবাগী ব্যক্তি জগৎ, জীবন ও স্রষ্টা সম্পর্কে তাঁদের ব্যক্তিগত অভিজ্ঞতা ও আধ্যাত্মিক উপলব্ধি প্রকাশ করেছেন তাঁদের কথায় ও লেখায়। সেগুলো pure metaphysics নয় বটে তবে এক ধরনের ফিলসফি। তাতে জীবনের রহস্য সম্পর্কে অনেক প্রশ্নের উত্তর খোঁজার চেষ্টা করা হয়েছে। এই সব হাজার হাজার ভক্তিমূলক গ্রন্থে শুধু যে ঈশ্বরপ্রেমের গভীর প্রকাশ ঘটেছে তাই নয়, এ গুলোতে সামগ্রিকভাবে বাঙালি হিন্দুর দর্শনচিন্তার পরিচয়ও পাওয়া যায়। কুড়ি শতকের আগের বাঙালি দর্শন মূলত ধর্মদর্শন, বিশেষ করে হিন্দু ও বৌদ্ধ ধর্মতত্ত্ব অথবা জৈন ধৰ্ম, ভাগবত বা বৈষ্ণব ধর্ম, শৈব ধর্ম, শাক্ত ধর্ম ও তন্ত্র। কুড়ি শতকে কিছু দার্শনিক আলোচনা হয়েছে ইসলামি দর্শন, সুফিবাদ, খ্রিস্টধর্ম প্রভৃতি সম্পর্কেও। সেই সঙ্গে তাঁরা আধুনিক পাশ্চাত্য দর্শন আলোচনায়ও মনোযোগ দেন।
‘আধুনিক ভারতের জনক’ রামমোহন রায় (১৭৭২-১৮৩৩) বাংলা গদ্য ভাষায় দর্শনচর্চারও জনক। হুগলীর খানাকুলে জন্ম, রামমোহনকে দিল্লীর বাদশা মোহাম্মদ আকবর ১৮২৯ সালে ‘রাজা’ উপাধি দেন। ১৮৩১-এর এপ্রিলে তিনি বাদশার দূত হিসাবে ইংলন্ড যান এবং সেখানেই পরলোকগমন করেন। রামমোহন ছিলেন তাঁর কালের সবচেয়ে প্রগতিশীল মানুষ এবং বহুমুখী প্রতিভার অধিকারী। তাঁর কাছে বাঙালি জাতির ঋণ কোনোদিন পরিশোধ হবে না। সংস্কারক হিসেবে তাঁর তুলনা শুধু ঈশ্বরচন্দ্র বিদ্যাসাগর। আরবি, ফার্সি, সংস্কৃত ও ইংরেজি ভাষায় তাঁর সমান অধিকার ছিল। ১৮০৩ সালে বেরোয় তাঁর ফারসিগ্রন্থ ‘তুহফাত-উল মুওয়াহিদ্দীন’– একটি ধর্মতত্ত্বমূলক গ্রন্থ। আরবি দর্শনশাস্ত্র, যুক্তিবিদ্যা, ধর্মতত্ত্ব, মনোবিজ্ঞান প্রভৃতি তিনি গভীরভাবে পাঠ করেন। ১৮১৫ থেকে তাঁর বেদান্তসূত্র, বেদান্তসার, তলবকার উপনিষৎ, ঈশোপনিষৎ, কঠোপনিষৎ, মাণ্ডূক্যোপনিষৎ প্রভৃতি বইগুলি বেরুতে থাকে। মৃত্যুঞ্জয় বিদ্যালঙ্কারের (১৭৬২-১৮১৯) বেদান্ত চন্দ্রিকা- র উত্তরে তিনি লেখেন ভট্টাচার্যের সহিত বিচার (১৮১৭)। তিনি প্রমাণ করেন ব্রহ্ম অনাদি, অরূপ, নির্গুণ চৈতন্যস্বরূপ। বাংলার নবজাগরণের অগ্রদূত একেশ্বরবাদী রামমোহন ছিলেন উদার, অসাম্প্রদায়িক ও আন্তর্জাতিকতাবাদী। দ্বারকানাথ ঠাকুর (১৭৯৪-১৯৪৬) প্রমুখের সঙ্গে ১৮২৮ সালে তিনি প্রতিষ্ঠা করেন ‘ব্রাহ্মসমাজ’।
রামমোহনের পরে বাঙালি হিন্দু সমাজে দেবেন্দ্রনাথ ঠাকুর (১৮১৭-১৯০৪) ছিলেন সবচেয়ে প্রভাবশালী ভাবুক ও ব্যক্তিত্ব। তিনি ‘সরস প্রেমের ব্রাহ্মধর্ম প্রচার করিয়া বাঙালি সমাজে এক নতুন দার্শনিক চিন্তার বিস্তার ঘটানোর পথ উন্মুক্ত করে দেন। তাঁর প্রণীত ব্রাহ্মধর্মগ্রন্থতে তাঁর দর্শন ব্যাখ্যা করা হয়েছে। সর্বশক্তিমান এক ও অদ্বিতীয় ‘ঈশ্বরের দিকে হৃদয়’ তাঁর সর্বদা পড়ে থাকতো, ঈশ্বরকে অনুভব করতেন কর্মে, চিন্তায়, শত বিপদে-আপদে, সুখে-দুঃখে। তাঁর আত্মজীবনী অসামান্য সাহিত্যকর্ম, তবে তাঁর দার্শনিক গ্রন্থের মধ্যে আত্মতত্ত্ববিদ্যা (১৮৫২), ব্রাহ্মধর্মের মত ও বিশ্বাস (১৮৬০), কলিকাতা ব্রাহ্মসমাজের বক্তৃতা (১৮৬২), ব্রাহ্মধর্মের ব্যাখ্যান (১৮৬১) এবং জ্ঞান ও ধর্মের উন্নতি (১৮৯৩) প্রভৃতিতে তাঁর গভীর আধ্যাত্মবোধের সাক্ষর রয়েছে। ঋষিপ্রতিম দেবেন্দ্রনাথকে ‘মহর্ষি’ আখ্যায়িত করা হয়।
ব্রাহ্মনেতাদের মধ্যে মতপার্থক্য ও মনোমালিন্য সৃষ্টি হলে ১৮৬৬-তে কেশবচন্দ্র সেনের (১৮৩৮-১৮৮৪) নেতৃত্বে ‘ভারতবর্ষীয় ব্রাহ্মসমাজ’-এর সৃষ্টি হয়। দেবেন্দ্রনাথের সমাজের নাম হলো ‘আদি ব্রাহ্মসমাজ’। কেশবচন্দ্র ‘নানা মত নানা পথ’ নীতিতে বিশ্বাস করতেন। উপনিষদের ব্রহ্মবাদিতা, খ্রিষ্টানধর্মের জন-কল্যাণবোধ, ইসলামের সাম্য ও ভ্রাতৃত্ব, চৈতন্যের প্রেমময় ভক্তি, বুদ্ধের বৈরাগ্য, মানবতাবাদ ও বিজ্ঞান চেতনা, শাক্তের মাতৃভাব, সুফীদের মরমিয়াবাদ প্রভৃতি সমন্বয় ঘটাতে চেয়েছিলেন কেশবচন্দ্র। তাঁর দার্শনিক চেতনা ছিল সমন্বয়বাদী। তাঁর ধর্মদর্শন ও নববিধান বাঙালির দর্শনচিন্তার ক্ষেত্রে অমূল্য সম্পদ।
উনিশ শতকে বাংলায় প্রধান মৌলিক দার্শনিক ছিলেন দু’জন- বঙ্কিমচন্দ্র চট্টোপাধ্যায় (১৮৩৮-১৮৯৪) এবং দ্বিজেন্দ্রনাথ ঠাকুর (১৮৪০-১৯২৬)। প্রাচীন ভারতীয় দর্শন সম্পর্কে তাঁদের উভয়েরই জ্ঞান ছিল অপার। আধুনিক ইংরেজি শিক্ষিত বঙ্কিম ইউরোপীয় দার্শনিকদের লেখাও পাঠ করেছেন। উনিশ শতকে তিনিই বাংলা ভাষার সর্বশ্রেষ্ঠ সৃষ্টিশীল ও মননশীল লেখক। আধুনিক বাংলা উপন্যাসের তিনি যেমন জনক তেমনি আধুনিক ভারতের এক নতুন চিন্তারও উদ্গাতা। আধুনিক ভারতে বিবেকানন্দ ও বঙ্কিমের ধর্মবিশ্বাস ও দর্শন-চিন্তার প্রভাবই সমাজে সবচেয়ে বেশি ও সুদূরপ্রসারী। তাঁর উপন্যাস আনন্দমঠ স্বাধীনতা-সংগ্রামীদের বেদে পরিণত হলো। বৈদান্তিক হীরেন্দ্রনাথ দত্ত তাঁর দার্শনিক বঙ্কিমচন্দ্র গ্রন্থে বঙ্কিমের ধর্মতত্ত্ব প্রথমভাগ সম্পর্কে মন্তব্য করেন ‘বঙ্কিমের সর্বোত্তম দার্শনিক অবদান’ বলে। এতে মানবজীবনের সবচেয়ে জরুরি প্রশ্নের উত্তর খোঁজা হয়েছে। তবে হিন্দুধর্মের গৌরব প্রচার করতে গিয়ে তিনি ক্ষতিও করেছেন যার ফল বহুজাতির ও বহু ধর্মাবলম্বী উপমহাদেশের মানুষ ভোগ করবে বহুকাল। বেদান্ত দর্শনের অদ্বৈতবাদ বা শঙ্কারাচার্যের মায়াবাদ নয় বঙ্কিম আস্থা স্থাপন করেছেন রামানুজ-শ্রীধর স্বামীর দ্বৈতবাদে। তাঁর মতে, জগতের সব কিছু নিয়েই ধর্ম। ধর্মতত্ত্বের অনুশীলন অধ্যায়ে তিনি বলেন, ‘অন্য জাতির বিশ্বাস সে, কেবল ঈশ্বর ও পরকাল লইয়া ধর্ম। হিন্দুর কাছে ইহকাল, ঈশ্বর, মনুষ্য, সমস্ত জীব, সমস্ত জগৎ-সকল লইয়া ধর্ম। এমন সর্বব্যাপী সর্বসুখময়, পবিত্র ধর্ম কি আর আছে?’ ভারতে হিন্দুত্বের ভয়াবহ পুনর্জাগরণে তাঁর ভূমিকাই সবচেয়ে বেশি।
সবচেয়ে গভীর ও নিমগ্ন বাঙালি দার্শনিক হলেন দ্বিজেন্দ্রনাথ ঠাকুর (১৮৪০-১৯২৬), দেবেন্দ্রনাথের জ্যেষ্ঠপুত্র। তিনি ছিলেন একজন বহুমুখী প্রতিভা, অসামান্য পণ্ডিত ও মৌলিক চিন্তাবিদ। বহুদিন ‘ভারতী’ ও ‘তত্ত্ববোধিনী পত্রিকা’-র সম্পাদক ছিলেন। তাঁর স্বপ্নপ্রয়াণ কাব্যগ্রন্থটিও একটি দার্শনিক চিন্তার আধার। তাঁর দার্শনিক গ্রন্থগুলির মধ্যে চার খন্ড তত্ত্ববিদ্যা বাংলা ভাষার অক্ষয় কীর্তি। প্রথম জ্ঞানকাণ্ড (১৮৬৬), দ্বিতীয় ভোগকাণ্ড (১৮৬৭), তৃতীয় কর্মকাণ্ড (১৮৬৮) এবং চতুর্থ সাধন প্রকরণ (১৮৯) সব বিশ্ববিদ্যালয়ের দর্শনের ছাত্রদের অবশ্যপাঠ্য হওয়া উচিত। দ্বিজেন্দ্রনাথের অন্যান্য দার্শনিক গ্রন্থের মধ্যে রয়েছে : সাধনা—প্রাচ্য ও প্রতীচ্য (১৮৯২), আর্য্যধর্ম ও বৌদ্ধধর্মের পারস্পারিক ঘাত- প্রতিঘাত ও সংঘাত (১৩০৬ ), বিদ্যা ও জ্ঞান (১৯০৬), অদ্বৈতমতের সমালোচনা (১৩০৩), অদ্বৈতমতের প্রথম ও দ্বিতীয় সমালোচনা (১৩০৪), ব্রহ্মজ্ঞান ও ব্রহ্মসাধন (১৩০৬) প্রভৃতি। বাংলা ভাষায় আধুনিক দর্শনচর্চার ক্ষেত্রে দ্বিজেন্দ্রনাথ অন্যতম প্ৰধান পথিকৃৎ। জড়বাদ খণ্ডন করে ভারতীয় দর্শন ও ইউরোপীয় কান্ট হেগেলের মতবাদের সংমিশ্রনে দ্বিজেন্দ্রনাথ তাঁর নিজস্ব এক মৌলিক আধ্যাত্মদর্শন গড়ে তুলেছেন। মানুষ হিসেবেও তিনি ছিলেন ঋষিতুল্য এবং নিজেকে মনে করতেন ‘ব্রাহ্ম-সম্প্রদায় অন্তর্গত হিন্দু’। অল্প কথায় দ্বিজেন্দ্রনাথের দার্শনিক চিন্তার পরিচয় দেওয়া অসম্ভব।
অরবিন্দ ঘোষ (১৮৭২-১৯৫০) আশৈশব জাতীয়তাবাদী, মধ্যজীবনে বিপ্লবী রাজনীতির গুরু, শেষজীবনে যোগী ও দার্শনিক। যোগ ও আধ্যাত্মিক সাধনায় সিদ্ধি অর্জনের ফলে তিনি ‘ঋষি’ আখ্যা পান। বাংলা ইংরেজিতে তিনি বহু গ্রন্থের প্রণেতা। তাঁর The Life Divine, Essays on Gita, The Renaissance in India, ধর্ম ও জাতীয়তা প্রভৃতি দার্শনিক তাৎপর্যে অসামান্য। বিদ্যজীবনের সাধনা করেছেন তিনি। পশ্চিমের ভাববাদী দার্শনিকদের তিনি পাঠ করেছিলেন কিন্তু শান্তি পাননি। তিনি ছিলেন বৈদিক সাহিত্যে অসামান্য পণ্ডিত। তাঁর মতে, বিশ্বজগতের ক্রমবিবর্তনের প্রক্রিয়ায় মানুষের পক্ষে একদিন অতিমানবে রূপান্তরিত হওয়া সম্ভব।
প্রাতিষ্ঠানিক দার্শনিকদের মধ্যে কুড়ি শতকের প্রথম দিকে ব্রজেন্দ্রনাথ শীল (১৮৬৪- ১৯৩৮)-ই ছিলেন প্রধান। কঠোর নীতিবান আইনজীবী পিতার ঘরে কলকাতায় জন্ম, তাঁর শিক্ষা ও কর্মজীবনের শুরুও কলকাতায়। কলকাতা বিশ্ববিদ্যালয় থেকে পিএইচডি পান ১৯১০ সালে। তাঁর গবেষণার বিষয় ছিল : Mechanical, physical and chamical theories of ancient Hindus। ধীরে ধীরে তিনি হয়ে উঠেন প্রাচীনভারতবিশেষজ্ঞ। কলকাতা বিশ্ববিদ্যালয়ে অধ্যাপনারত অবস্থায় তিনি যোগ দেন মহীশূর বিশ্ববিদ্যালয়ে উপাচার্য হিসেবে ১৯২১ সালে। ১৯৩০-এ সেখান থেকে অবসর গ্রহণ করেন। ড. সর্বপল্লী রাধাকৃষ্ণনের ভাষায়, ড. শীল ছিলেন ‘একজন শিক্ষাবিদ, দার্শনিক ও রাজনৈতিক তাত্ত্বিক’। নানা বিষয়ে তাঁর বিভিন্ন প্রবন্ধের পরে ১৯১৫-তে প্রকাশিত হয় তাঁর অসামান্য গ্রন্থ The Positive Sciences of the Ancient Hindus। এর সাতটি অধ্যায়ে তিনি আলোচনা করেছেন প্রাচীন হিন্দুদের সমরবিদ্যা, পদার্থবিদ্যা, রসায়নশাস্ত্র, শব্দতত্ত্ব সম্পর্কে হিন্দুদের ধারণা, উদ্ভিদবিদ্যা সম্পর্কে হিন্দুদের চিন্তা, হিন্দুচিন্তায় জীবজন্তুর শ্রেণীবিভাগ, জীববিজ্ঞান ও শরীরবিদ্যা সম্পর্কে প্রাচীন হিন্দু মতবাদ প্রভৃতি। ড. শীলের সব সিদ্ধান্ত গ্রহণযোগ্য কিনা সে-প্রশ্ন করে বিনয়কুমার সরকার বলেছেন, ‘ব্রজেন শীলের এই বইটার মতন বই লিখবার ক্ষমতা সেকালের দুনিয়ার কোনো পণ্ডিতের ছিল না। ফরাসি, জার্মান, ইতালিয়ান, ইংরেজ আর মার্কিন এই পাঁচ জাতের পণ্ডিতদের ঘটে ও বিষয়ে কত বিদ্যা আছে, আমি ভাল করে ঘুটে দেখেছি। [বিনয় সরকারের বৈঠক, প্রথম ভাগ, কলকাতা, ১৯৪৪, পৃ. ২১] অতিশয়োক্তি হলেও খুব বেশি মিথ্যে নয়। ১৯২৪-এ প্রকাশিত হয় তাঁর Syllabus of Indian Philosophy; শিক্ষার্থীদের প্রয়োজনে লেখা হলেও প্রাচীন ভারতীয় দর্শনের এক পূর্ণাঙ্গ পরিচয় এতে পাওয়া যায়। বৈদিক ধর্ম ও তার দার্শনিক উপাদান, উপনিষদের বাণী, ধর্মীয় দর্শনের পদ্ধতি, চার্বাক, বৌদ্ধ, জৈন ধর্মতত্ত্ব, ন্যায়, বৈশেষিক, মীমাংসা প্রভৃতি দার্শনিক মতের পরিচয় এতে দেয়া হয়েছে। বিনয় সরকার মন্তব্য করেছেন, ‘সূচীটা দেখলেই বোঝা যায় যে, একমাত্র ব্রজেন শীল ছাড়া আর কারো সাধ্য নেই যে, সে-বই লেখে। ভারতীয় দর্শন সাহিত্যে যাঁরা ঘাঁটাঘাঁটি করতে চায়, তাঁরা অনেকদিন পরেও এই সূচির ভেতর হরেক রকমের হাদিস পেতে বাধ্য। …. ব্রজেন শীলের কল্পনায় ছিল প্রকারান্তরে গোটা ভারতীয় সংস্কৃতির ইতিহাস। একমাত্র দর্শনে যাঁরা মাথা খেলায়, তাঁদের পক্ষে ব্রজেন শীলের সূচির ভেতর থৈ পাওয়া কঠিন, – এমনকি অসম্ভব। দর্শন বললে তিনি একসঙ্গে দেখতেন অনেক জিনিস। দর্শন শব্দে তিনি গোটা জীবনকে বুঝতেন। তাঁর চিন্তায় দর্শন অন্যান্য অনেক কিছুর সঙ্গে যথা নৃতত্ত্ব, ধনবিজ্ঞান, রাষ্ট্রবিজ্ঞান, সুকুমার শিল্প, ইতিহাস ইত্যাদি সুজড়িত ছিল।’ [প্রাগুক্ত, পৃ. ৬৫-৬৬]
১৯৩৬-এ প্রকাশিত তাঁর The Quest Eternal-এ কবিতার আঙ্গিকে প্রাচীন, মধ্যযুগ ও আধুনিক যুগের দার্শনিক আদর্শ বিবৃত হয়েছে। রবীন্দ্রনাথের বন্ধু, ড. শীলের সঙ্গে বারট্রান্ড রাসেলের যোগাযোগ ছিল। তিনি যত বড় পণ্ডিত ছিলেন তাঁর দার্শনিক কাজ সে তুলনায় কম। ড. শীলের মৃত্যুর পরে অধ্যাপক হরিদাস ভট্টাচার্য মন্তব্য করেছিলেন, ‘তাঁহার সমালোচক বুদ্ধি তাঁহার দার্শনিক বুদ্ধিকে প্রসার লাভ করিতে দেয় নাই। যখনই একটা মতবাদকে আঁকড়াইয়া ধরিবার চেষ্টা করিয়াছেন, তখনই তাঁহার বিরুদ্ধে যুক্তি আসিয়া তাঁহার হস্তকে স্তম্ভিত করিয়া দিয়াছে।’ [‘আচার্য ব্রজেন্দ্রনাথ প্রসঙ্গে’, বাসন্তিকা, ষোড়শবর্ষ ১৩৪৫]।
ব্রজেন্দ্রনাথের প্রায়-সমসাময়িক প্রাতিষ্ঠানিক দার্শনিকদের মধ্যে কৃষ্ণচন্দ্ৰ ভট্টাচার্য (১৮৭৫-১৯৪৯) সবচেয়ে গুরুত্বপূর্ণ। কর্মজীবনে অমলনারে ইন্ডিয়ান ইনস্টিটিউট অব ফিলজফির অধ্যক্ষ (১৯৩৩-৩৫) এবং কলকাতা বিশ্ববিদ্যালয়ে দর্শনের প্রধান (১৯৩৫- ৩৭) ছিলেন। তাঁর রচনার পরিমাণ কম, মাত্র দুটি প্রধান গ্রন্থ ও কিছু প্রবন্ধ, কিন্তু তা অসামান্য গভীর ও মৌলিক। বেদান্তদর্শন ও ইমানুয়েল কান্টের দর্শনের সমন্বয়ে তিনি এক নতুন দর্শনের স্রষ্টা। তাঁর মতে জ্ঞানাত্মক চেতনার চারটি স্তর, ১. ব্যবহারিক চিন্তা : ব্যবহারিক জগতে প্রত্যক্ষীকৃত বস্তু বা প্রত্যক্ষীভূত হয়েছে বলে কল্পিত বস্তুসম্বন্ধীয় চিন্তা; ২. বিশুদ্ধ বস্তুগত চিন্তা : যে চিন্তা বস্তুসম্বন্ধীয় কিন্তু সেই বস্তু প্রত্যক্ষীভূত হবেই এমন কোনো কথা নেই; ৩. আধ্যাত্মিক চিন্তা : যার সঙ্গে বস্তুর সম্পর্ক নেই এবং যা সম্পূর্ণ আত্মগত; এবং ৪. অলৌকিক চিন্তা : যা বস্তুগতও নয় আত্মগতও নয়। তাঁর Subject as Freedom একটি অসামান্য দার্শনিক গ্রন্থ। তাঁর পুত্র দার্শনিক কালিদাস ভট্টাচার্যের ভাষায়, কৃষ্ণচন্দ্রের দর্শন ‘বহুতলগভীর অনুভব মহিমায় মহিমান্বিত ও সূক্ষাতিসূক্ষ্ণ বিশ্লেষণ সম্ভারে সমৃদ্ধ।’
কালিদাস ভট্টাচার্যের (১৯১১-১৯৮৪) কাজের পরিমাণ বরং বেশি। তিনি বিভিন্ন কলেজে দর্শনের অধ্যাপনা করেছেন, শেষ জীবনে বিশ্বভারতীর উপাচার্য ছিলেন। তাঁর ভারতীয় সংস্কৃতি ও অনেকান্ত বেদান্ত (১৯৮২) এবং মণ্ডুক্যউপনিষদের কথা (১৯৮২) অসামান্য কাজ। তবে ইংরেজিতে Object, Content and Relation (1951), Alternative Standpoints in Philosophy (1953), Philosophy, Logic and Language (1965), Presuppositions of Science and Philosophy and Other Essays (1974), Fundamentals of K.C. Bhattacharyya’s Philosophy (1975), Indian Concept of Man (1982) প্রভৃতি মূল্যবান কাজ। বাংলায় রয়েছে তাঁর বহু প্রবন্ধ।
ভারতীয় দর্শনের ইতিহাস রচয়িতা হিসেবে সুরেন্দ্রনাথ দাসগুপ্ত (১৮৮৫-১৯৫২) অদ্বিতীয়। ১৯১০ থেকে তিনি বহুদিন চট্টগ্রাম, রাজশাহী, প্রেসিডেন্সি কলেজ ও কলকাতা বিশ্ববিদ্যালয়ে অধ্যাপনা করেন। ১৯২০-২২-এ ক্যাম্ব্রিজে লেকচারার ছিলেন। সেখান থেকে ডি. ফিল করেন। তাঁর ৫ খন্ড A History of Indian Philosophy, A Study of Patanjali, Yoga Philosophy in Relation to Other System of Indian Thoughts, Rabindranath the Poet and Philosopher, সৌন্দর্যতত্ত্ব প্রভৃতি বাঙালির অমূল্য সম্পদ। তবে তিনি তাঁর নিজের জীবনদর্শন সম্পর্কে অল্পই লিখেছেন।
বস্তুবাদী চিন্তার ক্ষেত্রে মানবেন্দ্রনাথ রায় (১৮৮৭-১৯৫৪) কুড়ি শতকের প্রথম দিকে বাঙালিসমাজে বড় ভূমিকা পালন করেছেন। শুরুতে মার্ক্সবাদী বিপ্লবী ছিলেন, শেষজীবনে বিপ্লবী মানবতাবাদ বা নব মানবতাবাদের (new humanism) প্রবক্তা হন। তাঁর এই মানবতাবাদ ছিল উদার মানবিক নৈতিকতা ভিত্তিক। তাঁর দর্শনের লক্ষ্য শোষণ- নিপীড়নমুক্ত এক অগ্রসর সমাজব্যবস্থা।
আধুনিক বৌদ্ধ দার্শনিকদের মধ্যে বেণীমাধব বড়ুয়া (১৮৮৮-১৯৪৮)-ই সর্বশ্রেষ্ঠ। চট্টগ্রামের মহামুনি পাহাড়তলীতে জন্ম। শিক্ষাজীবন কাটে চট্টগ্রাম ও কলকাতায়। ১৯১৭- তে তিনি লন্ডন বিশ্ববিদ্যালয় থেকে ডি.লিট পান। এশিয়াবাসীর মধ্যে তিনি প্রথম। ১৯১৮-তে তিনি লন্ডন বিশ্ববিদ্যালয়ে অধ্যাপনা শুরু করেন এবং আমৃত্যু সেখানেই ছিলেন। বৌদ্ধদর্শনসহ প্রাচীন ভারতীয় দর্শন ও ধর্মতত্ত্বে তাঁর তুলনীয় পণ্ডিত তাঁর সমসাময়িকদের মধ্যে আর কেউ ছিলেন না। বাংলায় তাঁর কয়েকটি গ্রন্থ, প্রবন্ধ ও অভিভাষণ রয়েছে, কিন্তু তাঁর অবিস্মরণীয় গ্রন্থাবলি সবই ইংরেজিতে। তাঁর A History of Pre-Buddhistic Indian Philosophy, a Prolegomenon to the History of Buddhist Philosophy, Philosophy of Progress, Inscripion of Ashoka (3 vols) প্রভৃতি অত্যন্ত মৌলিক কৰ্ম।
বহুকাল কলকাতা বিশ্ববিদ্যালয় ছিল বাঙালির প্রাতিষ্ঠানিক দর্শনচর্চার কেন্দ্র। ১৯২১- এ ঢাকা বিশ্ববিদ্যালয় প্রতিষ্ঠার পর এখানেও আধুনিক দর্শন চর্চার একটি নতুন কেন্দ্র তৈরি হয়। এই বিশ্ববিদ্যালয়ের দর্শনের প্রথম অধ্যক্ষ হরিদাস ভট্টাচার্য (১৮৯১-১৯৫৬) ছিলেন একজন খাঁটি দার্শনিক। দার্শনিক পঞ্চানন তর্করত্ন (১৮৬৬-১৯৪০) তাঁকে ‘দর্শন সাগর’ উপাধি দিয়েছিলেন। বিভিন্ন বাংলা ও ইংরেজি জার্নালে প্রকাশিত তাঁর তত্ত্ববিদ্যা ও নৈতিক দর্শন বিষয়ে ১০০-র মতো অমূল্য প্রবন্ধ প্রকাশিত হয়েছে। ঢাকা বিশ্ববিদ্যালয়ের প্রথম দিকের শিক্ষক উমেশচন্দ্র ভট্টাচার্য, বিশ্বনাথ ভট্টাচার্য, সতীশচন্দ্র রায়, মমতাজউদ্দিন আহমদ, বিনয়েন্দ্রনাথ রায়, গোবিন্দচন্দ্র দেব থেকে একালের আমিনুল ইসলাম পর্যন্ত সকলেই আধুনিক দর্শনের চর্চা করেছেন। তাঁরা সকলেই উদার মানবতাবাদী। ড. দেব নিজেকে বলতেন, সমন্বয়ী ভাববাদী। বর্তমান সংঘাতপূর্ণ পৃথিবীতে তাঁর এই মধ্যপন্থী সমন্বয়ী দর্শন অত্যন্ত উপযোগী। দেওয়ান মোহাম্মদ আজরফও (১৯০৮-১৯৯৯) গভীর ভাবুক ছিলেন এবং ড. দেবের মতোই তিনিও সমন্বয়ী ভাববাদী। মুসলিম দর্শনের ওপর সাইদুর রহমানের বইটি মূল্যবান।
উপনিবেশ উত্তরকালে দর্শনের ক্ষেত্রে অনেকেই কাজ করেছেন। নতুনদের মধ্যে আমি শুধু একজনের কথা উল্লেখ করবো। ১৯৯১-তে মাত্র ৫৬ বছর বয়সে বিমলকৃষ্ণ মতিলালের অকালমৃত্যু বাঙালি দার্শনিক ও দর্শনের শিক্ষার্থীদের জন্য এক মর্মান্তিক দুঃসংবাদ। তিনি সংস্কৃত কলেজ ও কলকাতা বিশ্ববিদ্যালয়ে সংস্কৃত ভাষা, সাহিত্য ও দর্শন অধ্যয়ন করেন। তারপর কলকাতা বিশ্ববিদ্যালয় ও অক্সফোর্ডে শিক্ষকতা। তাঁর অভিসন্দর্ভ Nabya – Naya Doctrine of Negation এক অসামান্য কাজ, প্রকাশিত হয় হার্ভার্ড বিশ্ববিদ্যালয় থেকে ১৯৬৫-তে। এর মূল উপজীব্য নব্য-ন্যায়ে ‘না/নেই’ শব্দের অর্থবিশ্লেষণ। এই গ্রন্থে তিনি ১৪ ও ১৫ শতকের ভারতীয় যুক্তিবিদ্যার শক্তি ও সূক্ষ্মতা বিশ্লেষণ করেন। অসামান্য অধিকার ছিল বিমলকৃষ্ণের ভারতীয় ও পাশ্চাত্য যুক্তিবিদ্যা, ভাষাবিজ্ঞান, প্রাচীন ও নব্য-ন্যায়, বেদান্ত, জৈন ও বৌদ্ধ দর্শনে শুধু নয় পাণিনির ব্যাকরণ, পুরাণ, ধর্মতত্ত্ব, রসশাস্ত্র ও অলঙ্কারশাস্ত্রেও।
বহু মূল্যবান গ্রন্থ ও প্রবন্ধের প্রণেতা বিমলকৃষ্ণ। ভারতীয় ও পাশ্চাত্য দর্শনে প্রত্যক্ষ প্রমাণ (perception), জৈন অনেকান্তবাদের সমালোচনামূলক বিশ্লেষণ, জ্ঞানতত্ত্ব (Epistemology), যুক্তিবিদ্যা (Logic) ও ভাষাদর্শন (Language philosophy) বিষয়ক তাঁর গ্রন্থগুলি পশ্চিমে খুবই সমাদৃত। ১৯৯১-এর প্রথম দিকে নতুন দিল্লী থেকে বেরায় তাঁর Word and the World বা শব্দ ও জগৎ। বিমলকৃষ্ণের একমাত্র বাংলা গ্রন্থ নীতি, যুক্তি ও ধর্ম এর উপজীব্য হলো ‘রামায়ন ও মহাভারতে বিবেকবোধ ও সামাজিক ধর্মনীতির টানাপোড়েন’। প্রাচীন ভারতীয় সাহিত্যে পণ্ডিত অনেকেই আছেন, আগেও ছিলেন, কিন্তু ভারতীয় দর্শন আত্মস্থ করে নিজস্ব মৌলিক দার্শনিক চিন্তাজগৎ নির্মাণ করতে পেরেছিলেন আধুনিকদের মধ্যে একালে একমাত্র বিমলকৃষ্ণই।
উনিশ ও কুড়ি শতকে হিন্দুশাস্ত্র ও হিন্দুদর্শন বিশেষজ্ঞদের মধ্যে প্রমথনাথ তর্কভূষণ, পঞ্চানন তর্করত্ন, হারাণচন্দ্র শাস্ত্রী, ফনিভূষণ তর্কবাগীশ, গোপীনাথ কবিরাজ, কমলকৃষ্ণ স্মৃতিতীর্থ, রাখালদাস ন্যায়রত্ন, হরিদাস সিদ্ধান্তবাগীশ, মহেশচন্দ্র ন্যায়রত্ন, কালীবর বেদান্তবাগীশ, কোকিলেশ্বর ভট্টাচার্য, চন্দ্রকান্ত তর্কালঙ্কার, যাদবেশ্বর তর্করত্ন, জগদ্দুর্লভ ন্যায়ালঙ্কার, শীতানাথ তত্ত্বভূষণ প্রমুখ অসামান্য কাজ করেছেন। তাঁদের অধিকাংশ গ্রন্থই বাংলা ভাষায় রচিত।
ব্রিটিশ যুগে স্বাধীনভাবে যাঁরা দর্শনচর্চায় মনোনিবেশ করেন তাঁদের মধ্যে কুমিল্লার দ্বিজদাস দত্ত (১৮৪৯-১৯৩৪), মহেশচন্দ্র ঘোষ (১৮৬৮-১৯৩০), রাজকৃষ্ণ মুখোপাধ্যায় (১৮৪৫-১৮৮৬), ব্রাহ্মণবাড়িয়ার অবিনাশচন্দ্র ভট্টাচার্য (১৮৮৮-১৯৬৩), দীনেশচন্দ্ৰ ভট্টাচার্য (১৮৯০-১৯৫৭), সত্যব্রত সামশ্রমী, রাজেন্দ্রনাথ ঘোষ, কেদারনাথ ভারতীয়, শঙ্করনাথ পণ্ডিত, হীরেন্দ্রনাথ দত্ত (১৮৬৮-১৯৪২), ড. প্রসন্নকুমার রায় (১৮৪৯-১৯৩২), মোহাম্মদ এসহাক, আলাউদ্দিন আহমদ, খোন্দকার গোলাম আহমদ, আমিনউদ্দিন আহমদ, আহসানউল্লাহ, প্রবাসজীবন চৌধুরী, হুমায়ুন কবির প্রমুখের নাম উল্লেখ করা আবশ্যক।
কুড়ি শতকের ভারতবর্ষে হিন্দুসমাজের উপর ধর্মগুরু রামকৃষ্ণ পরমহংসদেব (১৮৩৬- ১৮৮৬) এবং তাঁর প্রিয় ও যোগ্যতম শিষ্য স্বামী বিবেকানন্দের (১৮৬৩-১৯০২) প্রভাবই সবচেয়ে বেশি। রামকৃষ্ণ তথাকথিত উচ্চশিক্ষিত ছিলেন না, কিন্তু হিন্দুধর্মের উদার শিক্ষা তিনি তাঁর ভক্তদের মধ্যে প্রচার করেছেন। বলেছেন, “সত্য একটিই, ঋষিরাই বলেন বহু।’ তাঁর ভাষায়, ‘সব ধর্মই সত্য; যত মত তত পথ।’ তাঁর শিক্ষা জীবই শিব। জীবের কল্যাণ করার মাধ্যমেই ঈশ্বরলাভের পথ খুঁজে পাওয়া সম্ভব।
বিবেকানন্দ অদ্বৈতবাদী ছিলেন, তবে মূর্তিপূজাও অনুমোদন করেছেন। স্বামীজী বলতেন, ‘ব্রহ্মই একমাত্র সৎ পদার্থ, তিনিই অদ্বিতীয়, কিন্তু তিনিই আবার দেবদেবী হয়েছেন।’ [ভগিনী নিবেদিতা, স্বামীজীকে যেমন দেখেছি, ৪র্থ সং, পৃ. ১৫৭] তিনি শুধু আধ্যাত্মিক নেতা ছিলেন না, ছিলেন জাতীয়তাবাদী ও মানবতাবাদী। হিন্দুধর্মকে নতুন জীবন দিয়েছেন তিনি। তাঁর ভাববার কথা, বর্তমান ভারত, ইংরেজি গ্রন্থ কর্মযোগ, রাজযোগ, জ্ঞানযোগ ও ভক্তিযোগ যুগপৎ বিপ্লবী ও অ-বিপ্লবী জাতীয়তাবাদীদের প্রেরণার উৎস। রামকৃষ্ণের আদর্শগুলি তিনি সেবাধর্ম ও কর্মপ্রচেষ্টার মাধ্যমে মূর্ত করে তোলেন। শুধু হিন্দুদের ধর্মজীবন নিয়ে তিনি ভাবিত ছিলেন না, পরাধীন ভারতের যাবতীয় সমস্যা- দারিদ্র, অশিক্ষা, কুসংস্কার, জাতিভেদপ্রথা- প্রভৃতি কারণে প্রাণহীন দেশবাসীকে তিনি আত্মসচেতন ও আত্মমর্যাদাশীল করে পুনর্জাগরণ আনতে অতুলনীয় ভূমিকা পালন করেন। তাঁর সহজ-সরল বাণী উৎপীড়িত ও বঞ্চিত মানুষের কাছে অতি সহজেই দ্রুত পৌঁছে যায়। বেদান্তের তিনি নিজে যে ব্যাখ্য দিয়েছেন, তা জীবন, জগৎ, পরমাত্মার পারস্পরিক সম্পর্কের বিষয়ে যতো নয় তার চেয়ে বেশি ছিল নিপীড়িতের জন্যে তাঁর ব্যাপক কর্মপ্রচেষ্টার তাত্ত্বিক সমর্থন
রবীন্দ্রনাথ যদি কবিতা, গল্প, উপন্যাস, নাটক প্রভৃতি না লিখে শুধু দর্শনের চর্চা করতেন তা হলে তিনি হতেন আধুনিক ভারতের সর্বশ্রেষ্ঠ মৌলিক দার্শনিক। তাঁর শাস্ত্রনিরপেক্ষ দার্শনিক চিন্তা নিয়ে সংখ্যাহীন প্রবন্ধ-নিবন্ধ ও বহু পূর্ণাঙ্গ গ্রন্থ প্রণীত এবং গবেষণা হয়েছে। এ কালের বাঙালি পাঠকমাত্রই তাঁর মানবতাবাদী চিন্তা সম্পর্কে অবহিত। সুতরাং আমি আমার এই ক্ষুদ্র প্রবন্ধে তাঁকে বিস্তারিত আলোচনার সুযোগ পাব না। রবীন্দ্রনাথ তাঁর দার্শনিক চিন্তা তাঁর কবিতায়, গানে, নাটকে ও প্রবন্ধে প্রকাশ করেছেন। ১৯২৫-এ কলকাতা দর্শন কংগ্রেসে তাঁর ভাষণটি খুবই তাৎপর্যপূর্ণ। সেদিন তিনি বলেছিলেন, ‘ভারতে কাব্য ও দর্শন কেমন হাত ধরাধরি করিয়া চলিয়াছে। জীবনে পূর্ণতা লাভের সহজ ও সম্ভব পথটি মানুষকে ধরাইয়া দিবার দায়িত্ব দর্শন গ্রহণ করিয়াছে বলিয়াই এটি ভারতে সম্ভব হইয়াছে। সে পূর্ণতার অর্থ কি? ইহার অর্থ সত্যের মধ্যে মুক্তি, যাহার জন্য এই প্রার্থনা জাগিয়াছে— অসতো মা সদ্‌গময়- কারণ যাহা সত্য, তাহাই আনন্দ।’ রবীন্দ্রনাথের দার্শনিক ও আধ্যাত্মিক জীবন নিয়ে সবচেয়ে মূল্যবান আলোচনা করেছেন আবু সয়ীদ আইয়ুব, যিনি নিজেও ছিলেন একজন অসামান্য দার্শনিক।
দেশের পরাধীনতার গ্লানি কাজী নজরুল ইসলাম (১৮৯৯-১৯৭৬)কে জাতীয়তাবাদী রাজনীতিতে জড়িয়ে ফেলে। করেন তিনি অন্যায়, অবিচার ও সাম্রাজ্যবাদের বিরুদ্ধে বিদ্রোহ। কিন্তু নজরুলের মধ্যে যে একজন মহৎ মরমী দার্শনিক ছিলেন তা তাঁর শেষের দিকের অভিভাষণ ও লেখাগুলি পাঠ করলে উপলব্ধি করা যায়। তাঁর মানবতাবাদী দর্শন নিয়ে বিস্তারিত আলোচনার প্রয়োজন রয়েছে।
বাঙালি ‘নেচারাল’ দার্শনিকদের কথা বলতে গেলে আরজ আলী মাতুব্বর (১৯০০- ১৯৮৫)-এর নাম উল্লেখ করতেই হবে। ইউরোপে বিশ্ববিদ্যালয়ের দর্শনের শ্রেণীকক্ষের ভেতরে যেমন নতুন দর্শনের সৃষ্টি হয়েছে, তেমনি প্রাচ্যে নতুন নতুন দর্শনের উদ্ভব হয়েছে ব্যক্তির নির্জন কক্ষে অথবা হাট-বাজারে জনগণের কোলাহলের মধ্যে। মাতুব্বর ছিলেন ধর্মীয় গোড়ামিমুক্ত ও অন্ধত্বমুক্ত একজন আলোকিত মানুষ। তিনি সত্যের সন্ধান করেছেন আজীবন। অন্য দার্শনিকদের মতামত যতটুকু সম্ভব তিনি পাঠ করেছেন এবং পছন্দমতো সেখান থেকে গ্রহণ করেছেন। আমাদের ধর্মীয় কুসংস্কারাচ্ছন্ন সমাজের মানুষের উচিত তাঁর অনুমান, সৃষ্টিরহস্য, সত্যের সন্ধান প্রভৃতি গ্রন্থগুলি পাঠ করা। সাধারণ প্রাতিষ্ঠানিক শিক্ষাবঞ্চিত মানুষের পক্ষে মরমীবাদী হয়ে ওঠাই সহজ, কিন্তু মাতুব্বর তাঁর বিপরীত। তিনি ছিলেন যুক্তিবাদী ও বিজ্ঞানপন্থী। তিনি তাঁর সত্যের সন্ধান- এ সুস্পষ্ট বলেছেন, ‘বর্তমান যুগে বিজ্ঞানবিরোধী কোন শিক্ষাই গ্রহনীয় নয়।’ পাণ্ডিত্যের দিক থেকে তুলনীয় নন, খ্যাতি ও প্রভাবের দিক থেকেও নন, কিন্তু আধুনিকতা ও যুক্তিশীলতার দিক থেকে মাতুব্বর অরবিন্দের চেয়ে আধুনিক ও প্রগতিশীল।
দর্শনের প্রতি আত্মনিবেদিত বাঙালির আত্ম-উপলব্ধির মধ্য দিয়েই জগতের ও মানবজীবনের গভীরতম সত্য ও পরমসত্তার অনুসন্ধানের কাজটি হয়েছে শতাব্দীর পর শতাব্দী ধরে। বৌদ্ধ পণ্ডিতদের গ্রন্থে ও সহজ সাধকদের চর্যাপদে, হিন্দুধর্মশাস্ত্র ব্যাখ্যা- বিশ্লেষণের মাধ্যমে, বৈষ্ণব সাহিত্য ও পদাবলিতে, মুসলমানদের ধর্মতত্ত্ববিশ্লেষণে ও পুঁথি সাহিত্যে, হিন্দুদের শ্যামাসংগীতে, ধর্ম ও শাস্ত্রনিরপেক্ষ বাউল গানে পরমসত্তার পরিচয় খোঁজার চেষ্টা হয়েছে। সম্প্রদায় ও সাধনভেদে ভাবুক ও সাধকদের নানা নামে আখ্যায়িত করা হয়েছে। তাঁরা বিশ্বলীলা উপলব্ধি ও পর্যবেক্ষণ করে যা খুঁজে পেয়েছেন তা অকপটে প্রকাশ করেছেন নানা মাধ্যমে। রক্ষণশীল হোক, প্রগতিশীল হোক বা প্রতিক্রিয়াশীল হোক, বাঙালির ব্রহ্মোপলব্ধি বস্তুত মানবজীবন উপলব্ধিরই নামান্তর। তাই প্রাচীন ও মধ্যযুগের বাঙালির সাধনায় ও দার্শনিক চিন্তায় এবং সাহিত্যকর্মে ঈশ্বরের কথা, পরমাত্মার সন্ধান, দেব-দেবীর কথা যতই বলা হোক শেষ পর্যন্ত মনুষ্যত্বের জয়গানই ধ্বনিত হয়েছে।
ব্রিটিশ ঔনিবেশিকদের শাসন শুরু হলে বাঙালির দর্শন চর্চা এক নতুন মোড় নেয়। আধুনিক শিক্ষা-প্রতিষ্ঠান অর্থাৎ বিশ্ববিদ্যালয় কলেজগুলোকে কেন্দ্র করে প্রাচ্য ও পাশ্চাত্য দর্শনের যুগপৎ আলোচনা হতে থাকে। বাঙালি শুধু নব্য-ন্যায়, বৈষ্ণব ভাবধারা বা সুফিতত্ত্ব নয় কান্ট, হেগেল, মিল, মার্ক্স, সার্ত্রে, হাইডেগারদের নিয়েও আলোচনায় ব্রতী হয়। সামগ্রিকভাবে সমকালীন পৃথিবীর চিন্তাধারার সঙ্গে সামঞ্জস্য রেখেই বাঙালি মনীষা গড়ে তুলতে চায় নতুন নতুন জীবনদর্শন। ভাববাদী ও বস্তুবাদী, ধর্মপন্থী ও ধর্মনিরপেক্ষ সব ধরনের দর্শনই আলোচিত হতে থাকে।
গত প্রায় পৌনে এক শতাব্দী যাবৎ বাঙালি জাতি নানা রকম রাজনৈতিক ও সামাজিক দুর্বিপাক ও অস্থিরতার মধ্য দিয়ে অতিক্রম করছে। প্রায় দুই শতাব্দী উপমহাদেশের অন্যান্য জাতির মতোই বাঙালি ছিল ইউরোপীয় সাম্রাজ্যবাদী ও ঔপনিবেশিক শাসকদের পদানত। কিন্তু কূটাভাসের মতো মনে হয়, সেই সময়টিই ছিল বাঙালির জন্য খুবই সৃষ্টিশীল। বাঙালির মহান প্রতিভার জন্ম হয়েছে সেই কালেই।
অতি উর্বর ভূমির অধিকারী হলেও, বিচিত্র খাদ্যশস্য ও অন্যান্য ফসল উৎপন্ন হওয়া সত্ত্বেও, মূল্যবান প্রাকৃতিক সম্পদের মালিক হওয়া সত্ত্বেও, বিদেশী শাসন-শোষণের ফলে বাঙালির অর্থনৈতিক মেরুদণ্ড ভেঙে গিয়েছিল। তার উপর গত কয়েক দশকে বাঙালির রাজনৈতিক ভূগোলের একাধিকবার পরিবর্তন ঘটেছে। বাঙালি এখন দুইটি সার্বভৌম রাষ্ট্রের এবং একটি রাষ্ট্রের তিন চারটি প্রদেশের অধিবাসী। তবে অধিকাংশ বাঙালি স্বাধীন বাংলাদেশ রাষ্ট্রের নাগরিক। সামগ্রিকভাবে বাঙালি আজ চরম অস্থিরতার মধ্যে রয়েছে। রাজনৈতিক ও সামাজিক অস্থিরতার মধ্যে, চরম অবক্ষয় ও নীতিহীনতার মধ্যে জীবনের গভীর-জটিল বিষয়ে মনোনিবেশ করা কঠিন বৈ কি! সে জন্যেই আজ বাঙালির দর্শনচর্চা থেমে আছে, ১০০ বছর আগেও যা ছিল না। কিন্তু অতীতে বহু জাতির জীবনেই এমনটি ঘটেছে। জাতির উত্থান-পতন উন্নতি-অবনতি চিরকালই ছিল। দ্বিতীয় বিশ্বযুদ্ধের পর জার্মানী, জাপান, ইতালির যে অবস্থা হয়েছিল তাতে কয়েক শ বছরেও যে তারা সোজা হয়ে উঠে দাঁড়াতে পারবে সে কথা অনেকে চিন্তাও করেননি। কিন্তু তারা আজ অত্যন্ত অগ্রসর ধনে ও জ্ঞানে, শিল্প-সাহিত্যে এবং শিল্প ও ব্যবসা-বাণিজ্যে।
যে বাঙালি জাতির দুই তিন হাজার বছরের ইতিহাস রয়েছে, যে বাঙালির দার্শনিক জ্ঞানচর্চার দেড় হাজার বছরের ঐতিহ্য রয়েছে, উনিশ শতকে ঔপনিবেশিক শাসনের মধ্যেও যে বাঙালির একটি অংশ নতুন করে জেগে উঠেছিল, জ্ঞান-বিজ্ঞানে এগিয়ে গিয়েছিল বহু দূর, তখন সে ছিল যে-কোনো উন্নত জাতির সমকক্ষ, যে বাঙালি ১৯৭১-এ দুর্ধর্ষ পাকিস্তানি দখলদার বাহিনীকে প্রত্যক্ষ যুদ্ধে পরাভূত করেছে, তার ধ্বংস নেই। সপ্তম ও অষ্টম শতকে মাৎস্যন্যায় এবং তের শতকের রাষ্ট্র বিপর্যয়ের পরও যে বাঙালি নিঃশেষ হয়নি তার ভবিষ্যৎ সম্পূর্ণ অন্ধকার হতে পারে না। প্রাচীন বাংলার ভাষা, সাহিত্য, দর্শন ও অন্যান্য জ্ঞানচর্চার মজবুত ভিত্তির কারণেই সাময়িক বিপর্যয় থেকে বারবার বাঙালির উত্তরণ ঘটবে। যে জাতির অহংকার করার মতো অতীত রয়েছে একদিন সে জাতি জ্ঞানবিভাসিত (Enlightened) হয়ে উঠবে তাতে সন্দেহের অবকাশ নেই। ভবিষ্যতে সে জেগে উঠবেই- তবে সে ভবিষ্যৎ অদূর না সুদূর তা বলা সম্ভব নয়। প্রার্থনা করি সেই ভবিষ্যৎ যেন সুদূর না হয়ে অদূর হয়।*
অনন্তকুমার ভট্টাচার্য, বৈশেষিক দর্শন
উপেন্দ্রনাথ ভট্টাচার্য, ভারতীয় দর্শন
নলিনীনাথ দাসগুপ্ত, বাঙালার বৌদ্ধধর্ম
নীহাররঞ্জন রায়, বাঙালির ইতিহাস, আদিপর্ব
আহমদ শরীফ, বাঙালি ও বাঙলা সাহিত্য
কালিদাস ভট্টাচার্য, ভারতীয় সংস্কৃতি ও অনেকান্ত বেদান্ত, বর্ধমান বিশ্ববিদ্যালয়
অরবিন্দ পোদ্দার, মানবধর্ম ও বাংলা কাব্যে মধ্যযুগ
প্রমোদবন্ধু সেনগুপ্ত ও মতিলাল মুখোপাধ্যায়, ভারতীয় দর্শন, প্রথম খণ্ড
ক্ষিতিমোহন সেন, ভারতের সংস্কৃতি
নরেন্দ্রনাথ ভট্টাচার্য, ভারতীয় ধর্মের ইতিহাস
নগেন্দ্রনাথ বসু, বিশ্বকোষ
মুহাম্মদ এনামুল হক, বঙ্গ সুফী প্রভাব
শ্রীনাথ চন্দ, ব্রাহ্মসমাজের চল্লিশ বৎসর
শঙ্করনাথ রায়, ভারতের সাধক
শশিভূষণ বিদ্যালঙ্কার [স], জীবনীকোষ
হরিমোহন মুখোপাধ্যায় [স], বঙ্গভাষার লেখক
গৌরাঙ্গগোপাল সেনগুপ্ত, স্বদেশীয় ভারতবিদ্যা-পথিক
দীনেশচন্দ্র ভট্টাচার্য, বাঙালির সারস্বত অবদান
হেমচন্দ্র ভট্টাচার্য, বঙ্গীয় মহামহোপাধ্যায় জীবনী
সুকুমার সেন, মধ্যযুগের বাংলা ও বাঙালী
সুবোধচন্দ্র সেনগুপ্ত [স] সংসদ বাঙালী চরিতাভিধান
মনো মুখোপাধ্যায়, উনিশ শতকের বাংলা সাহিত্যে দার্শনিক চেতনা