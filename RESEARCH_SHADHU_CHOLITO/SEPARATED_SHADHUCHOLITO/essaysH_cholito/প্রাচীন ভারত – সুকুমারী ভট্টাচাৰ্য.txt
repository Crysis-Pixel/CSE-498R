পৃথিবীর সভ্যতার বয়স অনেক। সাড়ে ছ’লক্ষ বছর আগেকার আগ্নেয়গিরির ছাইয়ের মধ্যেও মানুষের তৈরি জিনিস পাওয়া গেছে। খ্রিস্টপূর্ব উনিশ হাজার বছর আগে মানুষ আগুন ব্যবহার করতে শিখেছে; মানুষের সভ্যতার ইতিহাসে এটি একটি বিশেষ ধাপ। ভারতবর্ষের ক্ষেত্রে ব্যাপারটা কী রকম ছিল?
মেহেরগড়ের প্রত্নখননে (মাটি খুঁড়ে ইতিহাসের সন্ধানে) ৭৫০০] খ্রিস্ট পূর্বাব্দে নব্য প্রস্তুর যুগের মাটির জিনিস পাওয়া গেছে, চাষেরও কিছু কিছু প্রমাণ মিলেছে। এবং বহু দূর দেশের সঙ্গে ভারতবর্ষের যে বাণিজ্যসম্পর্ক ছিল তা-ও জানা যায় (সে সময়ে রাশিয়ার তুর্কমেনিস্তান ছাড়া অন্য কোথাও টার্কয়েজ পাথর পাওয়া যেত না, সে পাথর মেহেরগড়ে পাওয়া যাওয়াতে বোঝা যায় যে, তখনকার ভারতবর্ষের বাণিজ্য অন্তত তুর্কমেনিস্তান পর্যন্ত বিস্তৃত ছিল)।
অধিকাংশ পণ্ডিতই এখন স্বীকার করেন যে, আর্যরা এখনকার ভারতবর্ষের যে ভৌগোলিক সীমা তার বাইরে থেকেই এ দেশে এসেছিলেন। তবে এর মধ্যে অনেক কথা আছে: আজকের ভারতবর্ষের ভৌগোলিক সীমা বা ১৯৪৭-এ দেশ ‘স্বাধীন’ হওয়ার আগে যে সীমা ছিল, তার বহু পূর্বে ভারতবর্ষের সীমা মধ্যপ্রাচ্যের দিকে অনেক বেশি বিস্তৃত ছিল। শুধু বাণিজ্য সীমায় নয়, সাংস্কৃতিক আদানপ্রদানের ভিত্তিতে জাতিগোষ্ঠী বা জনগোষ্ঠী হিসেবে এক না হলেও অনেক বিস্তৃত এক ভূখণ্ডে উত্তর পশ্চিম সীমান্ত প্রদেশ ছাড়িয়েও ছিল এর বিস্তৃতি। এ অঞ্চলটা হয়তো কেন্দ্রীয় কোনও শাসনের অন্তর্ভুক্ত ছিল না, কিংবা বলা যায়, শতাব্দীর পর শতাব্দীতে, এমনকী সহস্রাব্দেরও ওপারে, ওই অঞ্চলের শাসনব্যবস্থাগুলোর বারেবারে হাতবদল হয়েছে। কিন্তু ওই অঞ্চলের মানুষের মনে ভারতবর্ষ বলতে অনেক বিস্তৃত, অনেক বহুজাতিক বহুভাষিক এক জনগোষ্ঠীর ধারণা ছিল। এটা কোনও নিশ্চিত বা স্থায়ী বা বরাবরের জন্য স্থিরীকৃত কোনও অঞ্চলের কথা নয়; এর মধ্যে দিয়ে মিশর, ভূমধ্যসাগরের প্রান্তের দেশগুলি, মধ্যপ্রাচ্যের নানা দেশ, দক্ষিণ ইয়োরোপ ও চিনের কিছু অঞ্চলের মানুষের আনাগোনা বেশ কয়েক হাজার বছর ধরে অব্যাহত ছিল। এই অঞ্চলে অন্যান্য জাতি ও ভাষাগোষ্ঠী ছাড়াও অস্ট্রিক ও দ্রাবিড়ভাষী লোকেরাও বাস করত। কাজেই সে কালে বহুদূর পর্যন্ত ও স্থানে বহু দেশের সীমানা ছাড়িয়ে যে একটি সংস্কৃতি বর্তমান ছিল, তার মধ্যে বহু ভাষা ও জাতিগোষ্ঠী ছিল।
এখনকার ভারতবর্ষের উত্তর পশ্চিম অঞ্চল থেকে মধ্যভারতের উত্তরভাগ পর্যন্ত যে জনগোষ্ঠীর বাস ছিল সেই প্রাগার্যরা সিন্ধু সভ্যতা সৃষ্টি করেছিল। এ সভ্যতা খ্রিস্টপূর্ব তৃতীয় সহস্রাব্দ থেকে দ্বিতীয় সহস্রাব্দের মাঝামাঝি পর্যন্ত বেলুচিস্তান, আফগানিস্তান, সিন্ধু, পঞ্জাব, গুজরাট ও রাজস্থানের কিছু অংশে বিস্তৃত ছিল। মহেঞ্জোদরো, হরপ্পা, কালিবাঙ্গান, লোঠাল— এগুলি ছিল এই সভ্যতার বড় বড় শহর। প্রাগার্য এই সভ্যতাটি বেশ উঁচুমানের ছিল: চওড়া রাস্তা, দুর্গ, প্রাচীরঘেরা শহর, বড় দোতলা বাস্তুবাড়ি, দোকান, কারখানা, জলাধার, মজুরদের এক কামরার বস্তি— মাটি খুঁড়ে এ সব পাওয়া গেছে। শহরের ঠিক মাঝখানে বড় বড় বাড়িগুলি সম্ভবত প্রশাসনের কাজের জন্যই ছিল। বন্যা ঠেকাবার জন্যে নদীর পাড়ে উঁচু বাঁধ দেওয়া ছিল। আর ছিল সাধারণের স্নানের জায়গা, বাড়িতে উঠোনের কোণে রান্নাঘর, নিজস্ব কুয়ো, বারান্দা, রাস্তার পাশে বড় বড় পাথরের ঢাকা দেওয়া জলনিকাশের নর্দমা যার ওপরের পাথরগুলো তুলে নিয়ে নালী পরিষ্কার করা যেত। ফলে নাগরিকদের স্বাস্থ্যরক্ষার প্রাথমিক ব্যবস্থা ভাল ছিল। একটি বাড়িতে শস্যভাণ্ডার পাওয়া গেছে। অস্ত্রশস্ত্র পাওয়া যায়নি, তাই মনে হয় শান্তিপূর্ণ কেন্দ্রীয় শাসন ছিল, হয়তো বা পুরোহিত শাসিত ব্যবস্থা। মধ্যপ্রাচ্য ও মিশরের সঙ্গে এদের বাণিজ্য সম্পর্ক ছিল; এখানকার সীলমোহর, মৃৎশিল্পের নিদর্শন, যেমন মাটির গাড়ি, খেলনা, ইত্যাদি ওই সব অঞ্চলে মাটির নীচে পাওয়া গেছে। সিন্ধু সভ্যতা অঞ্চলে যে মাটির ভাঁড়, জালা, গামলা পাওয়া গেছে, সেগুলির গায়ে রঙিন চিত্র করা। এ ছাড়া একটি যোগী মূর্তি পাওয়া গেছে, তার চার দিকে হাতি, গণ্ডার, বাঘ ও ষাঁড়। একটি দাড়িওয়ালা মানুষের মূর্তি ও একটি নর্তকীর মূর্তিও বেরিয়েছে। যোগী মূর্তিটিকে পণ্ডিতেরা পশুপতি শিবের মূর্তি বলে মনে করেন; যা যা পাওয়া গেছে তা থেকে সিন্ধুসভ্যতার ধর্মবিশ্বাস ও ধর্মাচরণ সম্বন্ধে নিশ্চিত ভাবে কিছুই জানা যায় না। সিন্ধুসভ্যতার মানুষ লিখতে পড়তে জানত, সীলামোহরের ওপরের লেখায় তার প্রমাণ আছে। কিন্তু সে লিপি এখনও পড়া যায়নি, এবং পড়া গেলেও সম্ভবত এদের জীবন, বিশ্বাস, ধর্ম সম্বন্ধে বিশেষ কিছু জানা যেত না, কারণ মনে হয়, সীলমোহরগুলি বাণিজ্যে ব্যবহারের কাজেই লাগত। এদের মধ্যে মৃতদেহের দাহ ও সমাধি দুয়েরই প্রমাণ মেলে। সমাজটি মনে হয় শ্রেণিবিভক্ত ছিল এবং হয়তো দু শ্রেণির জন্যে দু রকমের অন্ত্যেষ্টি হত। এ সমাজ অত্যন্ত স্থিতিশীল ছিল। অন্তত এক হাজার বছর ধরে সমাজব্যবস্থা একই রকম ছিল। কেন্দ্রীয় শাসন সম্ভবত খুব শক্তিশালী ছিল। এই বিস্তৃত এলাকায় শুধু নগর পরিকল্পনা যে একই রকমের ছিল তাই নয়, ওজনের বাটখারাগুলো পর্যন্ত একই ওজনের ছিল।তথ্যসূত্র
সম্ভবত খ্রিস্টপূর্ব পঞ্চদশ শতকে আর্যরা মধ্যপ্রাচ্য থেকে দু-তিনবার দু-তিন দলে ভারতবর্ষে আসে। যারা বেদ নিয়ে এসেছিল তারা হয়তো খ্রিস্টপূর্ব দ্বাদশ শতকের কাছাকাছি কোনও সময়ে এখানে পৌঁছয়, তবে তাদের আগেও এখানে অন্য আর্য দল এসেছিল। আর্যরা যখন মধ্যপ্রাচ্য বা ইরান থেকে আসে তখন চাষের সঙ্গে তাদের সাক্ষাৎ পরিচয় থাকলেও ওই দীর্ঘ পথ তারা পশুচারী যাযাবর হিসেবেই আসে। ওই পথে বহু মানুষ গুরু-মোষ ভেড়া-ছাগল নিয়ে আসছিল। তখন তাদের খাদ্য ছিল মাংস, দুধ, দই, ঘি, ছানা, ছাতু, মধু, ইত্যাদি। ভারতবর্ষে পৌঁছতে তাদের অনেক সময় লেগেছিল এবং সে সময়টা কাটে যাযাবার ভাবেই। পথের মধ্যে কোথাও কোথাও কিছু দিন ধরে বাস করলেও স্থায়ী জীবনযাত্রার সুযোগ তো ছিল না, ফলে বীজ বুনে ফসল তোলবার মতো সময় তাদের হাতে থাকত না।
আর্যদের সম্বন্ধে জানবার প্রধান ও প্রায় একমাত্র সূত্র হল বেদ: আধুনিক প্রত্নতাত্ত্বিক, যাঁরা মাটি খুঁড়ে পুরনো সভ্যতার অবশেষ বের করেন, তাঁদের পাওয়া বস্তুগুলি থেকেও খানিকটা জানা যায়। বেদের সময়কার উৎখননে প্রায় তেমন কিছুই পাওয়া যায়নি। ফলে আর্যদের প্রথম দিকের জীবন সম্বন্ধে খবর বৈদিক সাহিত্যই আমাদের কাছে খুব বড় উৎস।
বেদ চারটি: ঋক্, সাম, যজুঃও অথর্ব। এগুলির প্রত্যেকটির আবার চারটি অংশ: সংহিতা, ব্রাহ্মণ, আরণ্যক ও উপনিষদ। ঋকসংহিতা ছন্দে রচিত, এর সূক্ত অর্থাৎ পুরো কবিতাগুলি আবৃত্তি ও গান করা হত (সু+উক্ত=সূক্ত, ভাল করে বলা কথা)। সূক্তগুলি অনেক ঋক বা মন্ত্র দিয়ে রচিত। যজুর্বেদ সংহিতায় মন্ত্র ছাড়াও কিছু কিছু গদ্য অংশ আছে। সামবেদ গান করা হত এবং এর মন্ত্রগুলি সবই ঋকসংহিতা থেকে নেওয়া; অথর্ববেদ-এ অনেক অংশ ঋকসংহিতা থেকে, তা ছাড়াও এতে অন্যান্য বহু মন্ত্র ও কিছু কিছু গদ্য মন্ত্ৰ আছে।
ব্রাহ্মণ সাহিত্য সম্পূর্ণ ভাবেই গদ্যে রচনা, যজ্ঞ কেন ও কী ভাবে করতে হবে তাই এতে বলা আছে। ব্রাহ্মণগুলি খুব সংক্ষিপ্ত গদ্যে রচনা। আরণ্যক উপনিষদ-এর অনেকটাই প্রশ্ন-উত্তর আকারে রচিত, আবার গদ্যে বা ছন্দে একটানা কিছু কিছু রচনাও আছে। অথর্বসংহিতা-য় ঋগ্বেদ-এর সূক্ত ছাড়াও বেশ কিছু লোকায়ত বিশ্বাসের ও ধর্মাচরণের কথাও আছে, যেমন কবচ, মাদুলি, ঝাড়ফুঁক। একটি বড় অংশ হল রোগ (যেমন তক্সন অর্থাৎ ম্যালেরিয়া, যক্ষ্মা, কৃমি, শোথ, গলগণ্ড, গর্ভস্রাব, ন্যাবা, দৃষ্টিহীনতা, ইত্যাদি) সারানো, আয়ুবৃদ্ধি, সমৃদ্ধি ও স্বাস্থ্যের জন্য প্রার্থনা, শত্রু ও সতীনের ক্ষতির জন্যে প্রার্থনা। রোগ সারানোর সঙ্গে উদ্ভিদ ও ধাতুর মাদুলি ও কবচের কথা শুনি। এর সবটাই জাদুমন্ত্র নয়, অনেকটাই প্রাথমিক বিজ্ঞান ভারতবর্ষের চিকিৎসাবিজ্ঞানের প্রথম সূচনা অথর্ববেদ-এই। অথর্ববেদ-এর শেষ পর্যায়ের সূক্তগুলি যখন রচনা হচ্ছিন তখন আর্যরা বিহারের দক্ষিণপূর্ব অঞ্চল পেরিয়ে বাংলার উত্তরপূর্ব অঞ্চলে পৌঁছেছিল। তাই, এখানকার জলাজমিতে সহজেই হয় এমন সব রোগের নাম পাওয়া যায়। সে দিক থেকে অথর্ববেদ সংহিতা সাহিত্যের শেষতম অংশের ভূগোল, সমাজ, ধর্মবোধ ও আচরণের একটি দামি সামাজিক দলিলও বটে, সে দিক থেকে এর বিশেষ একটি তাৎপর্য ও মূল্য আছে। অথর্ববেদ সংকলনের কিছু আগে থেকেই ছোট ছোট স্বয়ংসম্পূর্ণ রাজ্যের উদ্ভব হয়; তাই এখানে রাজা ও সৈন্যদের সম্বন্ধে অনেক মন্ত্র আছে। বিষাক্ত বাণ থেকে, অস্ত্রক্ষত থেকে রক্ষার জন্য প্রার্থনা আছে; যুদ্ধ জয়ের জন্যেও রাজপুরোহিতকে অথর্ববেদ-এ পণ্ডিত হতে হত।
যজ্ঞ ছাড়া অথর্ববেদ-এ তপস্যার কথাও শুনি, মুনি, ঋষি তো ঋগ্বেদ-এও ছিল; অথর্ববেদ-এ তপস্যার উল্লেখ সমাজের এই অংশটির ওপরে আলো ফেলে। বেদ যখন রচনা হয় তখন আর্যরা লিখতে পড়তে জানত না, তাই সম্ভবত একেবারে শেষের দিকের সামান্য কিছু আগে পর্যন্ত সবটাই মুখে মুখে রচনা; লোকেরা গুরু শিষ্যপরম্পরায় শুনে মুখস্থ করে রাখত।
ধর্মাচরণ
ঋগ্বেদ-এর অধিকাংশ মণ্ডলই এক একটি ঋষিবংশের কবিরা রচনা করেছিলেন। ঋগ্বেদ-এর দশটি অধ্যায় মণ্ডল নামে বিখ্যাত; প্রত্যেক মণ্ডলেই অনেকগুলি করে সূক্ত যা আবৃত্তি বা গান করা যেত, এই সূক্তগুলি অনেক ‘ঋক’ বা পদের সমাহার। সূক্তগুলিকে মোটামুটি চারটি রচনাংশে ভাগ করা যায়: ১. স্তব, যাতে দেবতার আকৃতি, বেশবাস, অলংকার, অস্ত্রশস্ত্র, রথ ও অশ্বের বর্ণনা; ২. দেবতার কাছে ভক্তদের প্রার্থনা— আয়ু, যশ, সন্তান, পশুপাল, যুদ্ধ জয়, শত্রুনাশ, স্বাস্থ্য, ধন, অন্ন ইত্যাদির জন্য; ৩. ওই দেবতা আগে কোন ভক্তকে কী কী দিয়েছেন তারও বর্ণনা আছে কোথাও কোথাও; ৪. (ক) দেবতার বরের বিনিময়ে ভক্ত তাঁকে যা যা দিচ্ছেন, যেমন পুরোডাশ (যবের রুটি), গো-মহিষের মাংস, দুধ, দই, ছানা চরু (ক্ষীর), ঘোল, মধু, সুরা ও সোমরস, ইত্যাদি; এ ছাড়া (খ) দেবতাকে প্রীত করবার জন্যে নতুন করে রচিত কোনও স্তোত্র, অথবা যে স্তোত্র আগে শুনে দেবতা প্রীত হয়ে বরদান করেছেন এমন পুরোনো পরীক্ষিত শক্তিমান স্তোত্র। লক্ষ্য করলে দেখা যায় কবিবংশগুলির মধ্যে একটি প্রতিযোগিতার ভাব আছে; যার গান বেশি ভাল বলে প্রমাণিত, তার ভাগ্যে যশ ও পুরস্কার জুটত। দেবতা ও ভক্তের সম্পর্কটা মোটা দাগে আঁকলে সেটা একটা দেনাপাওনার সম্পর্কেই দাঁড়ায়: দেবতা যাতে খুশি হন এমন খাদ্যপানীয় স্তব আপ্যায়ন ভক্ত তাঁকে দেয়, আর ভক্ত যা চায়— ইহজীবনকে সুখী সমৃদ্ধ, বিজয়ী ও দীর্ঘায়ত করে তোলার জন্য যা যা প্রয়োজন তারই তালিকা এই সব প্রার্থনায়।
জীবনযাত্রা
সংহিতা-ব্রাহ্মণযুগের কর্মকাণ্ডে জীবনযাত্রার যে দিকটা চোখে পড়ে তাতে পশুপালের বৃদ্ধি, নিরাপত্তা, মানুষের পরমায়ু, স্বাস্থ্য, খাদ্য এবং পশুপাল ও সন্তানের সংখ্যাবৃদ্ধির জন্যে বহু প্রার্থনা। এর থেকে বোঝা যায় যে, পশুপালনই তাদের দৈনন্দিন প্রয়োজন মেটাবার একটা বড় উপায় ছিল; বহু সন্তান থাকলে শত্রুর সামনে লোকবলের জোর হত। তাই পশুর বৃদ্ধি, স্বাস্থ্য, ইত্যাদির জন্যে বিভিন্ন দেবতার দ্বারস্থ হত ভক্তরা। এ ছাড়া ভূমিকম্প, খরা, বন্যা, সংক্রামক ব্যাধি, ইত্যাদিতে আকস্মিক ভাবে পশুকুলের এবং মানুষের বিপদ যাতে না আসে তার জন্যে বিস্তর প্রার্থনা আছে। সংহিতার প্রার্থনার মূল কথা হল নীরোগ, স্বাস্থ্যবান ধনবান বিজয়ী ও পশুমান হয়ে যাতে মানুষ দীর্ঘকাল পৃথিবীতে বেঁচে থাকে।
আর্যরা এ দেশে আসবার পরে তাদের দৈনন্দিন জীবনযাত্রা ও সমাজগঠন কী রকম ছিল তা জানবার মতো উপাদান আমাদের হাতে বেশি নেই। সিন্ধুসভ্যতার জনপদগুলি থেকে প্রাগার্য অধিবাসীদের যুদ্ধে হারিয়ে বা হটিয়ে দিয়ে আর্যরা যখন উত্তরপশ্চিম সীমান্ত অঞ্চলে প্রথম বসবাস করতে শুরু করল, তখনও তাদের জীবনযাত্রা প্রধানত পশুচারণের ওপরে নির্ভর করত। প্রাগার্যদের কাছে হয়তো তারা চাষের কাজ অল্প সময়েই শিখে নিয়েছিল। কিংবা জুলুম করে প্রাগার্যদের ফসল কেড়ে নিয়ে ভোগ করত। মাংস, দুধ, দুই, ছানা, ঘোল, ঘি, মধু, রুটি, সুরা, এগুলিই নিত্য খাদ্য ছিল এ সবের সঙ্গে তারা সোমরস যজ্ঞে দেবতাকে হব্য হিসেবে নিবেদন করত।
যজ্ঞ
যজ্ঞ হত বেদিতে, বেদি হল পরিষ্কার করা কতকটা জমি। কোনও মন্দির বা মূর্তি ছিল না; বেদির ওপরে হব্য দিয়ে আগুনে ঘি ও নৈবেদ্য উৎসর্গ করে দেবতাদের উদ্দেশে মন্ত্ৰ পাঠ বা গান করা হত। বেদি তিন রকমের হত: আহবনীয়, গার্হপত্য ও দক্ষিণা। মোটের ওপর এই ছিল যজ্ঞ। যজ্ঞ ছিল প্রধানত দু রকমের: নিত্য ও নৈমিত্তিক। অগ্নিহোত্র, ইত্যাদি কয়েকটি ছোটখাটো দৈনন্দিন যজ্ঞ ছিল নিত্য, নেহাৎ সংক্ষিপ্ত রকমের। আগুন জ্বেলে মন্ত্র পড়ে তাতে দুধ ঢেলে দিলেই হয়ে যেত অগ্নিহোত্র। বিশেষ বিশেষ ঋতুতে বিশেষ উদ্দেশ্য নিয়ে যে যজ্ঞ অনুষ্ঠিত হত তা হল নৈমিত্তিক। প্রথম দিকের যজ্ঞে আড়ম্বর বিশেষ ছিল না, থাকা সম্ভবও ছিল না, কারণ পশুচারী যাযাবর আর্যরা পশুচারণের মধ্যেই একটা সময়ে সংক্ষেপে যজ্ঞ করত। ভারতবর্ষে পৌঁছেও প্রথম দিকে যুদ্ধ করে পায়ের নীচের মাটিতে অধিকার প্রতিষ্ঠা করা ও তার পরে সম্পূর্ণ ভিন্ন এক ধরনের জীবনযাত্রায় অভ্যস্ত একটি জনগোষ্ঠী ও সংস্কৃতির পাশাপাশি বাস করে ক্রমে তাদের তরুণ-তরুণীদের বিয়ে করে মিশ্র একটি জনগোষ্ঠী ও সংস্কৃতির প্রতিষ্ঠা করা— এ সবে আর্যদের বিস্তর সময় লেগেছিল। নিজেদের দুধ-মাংস প্রধান খাদ্যভোগের সঙ্গে প্রাগার্যদের মাছ সবজি রুটির অভ্যাস মিলল। তেমনই এখানকার হাতি ও নিজেদের ঘোড়া, এখানকার দ্রাবিড় অস্ট্রিক ভাষার সঙ্গে ইন্দো-ইয়োরোপীয় ভাষা, এদের ধর্মাচরণ ও নিজেদের যজ্ঞ, ইত্যাদি দিয়ে জীবনযাত্রার নতুন প্রণালী রচনা করা সময় সাপেক্ষ হয়ে থাকবে।
সংস্কৃতি
আর্যদের সমাজ মূলত পুরুষতান্ত্রিক ছিল, পুরুষ দেবতারা সংখ্যায় বেশি ও প্রধান ছিল এবং সমাজেও পুরুষেরই প্রাধান্য ছিল। পশুপালন, শিকার, এ সবে পুরুষের কাজই বেশি ছিল। চাষ শিখবার পরে মেয়েরা ক্ষেত-পাহারা দেওয়া, কাপড় বোনা, রান্না, শিশু, বৃদ্ধ ও পুরুষদের সেবায় দিন কাটাত; হয়তো কিছু সবজি ও ফসলের চাষও করত। খুব অল্পকালের মধ্যেই আর্যরা দক্ষিণপূর্ব দিকে এগোতে লাগল, নতুন নতুন অঞ্চলের লোকের সংস্পর্শে এসে তাদের জীবনযাত্রা, ধর্মবিশ্বাস, ধর্মাচরণ, সামাজিক রীতিনীতিতে কিছু কিছু পরিবর্তন দেখা দিল; যজুর্বেদ-এর যুগ থেকেই এই পরিবর্তন চোখে পড়ে। বীজ বোনা থেকে ফসল তোলার মধ্যে সময়টাতে কিছু শিল্পকর্ম— ধাতুর, মাটির, কাঠের, চামড়ার, পুঁতির কাজ, চালু হল। পেশার সংখ্যা বাড়তে লাগল, বেশবাসে পরিবর্তন এল, ক্রমে নারীর স্বাধীনতা কমতে লাগল। পরাজিত আদিবাসীরা দাসে পরিণত হল; তার জন্যে ভারী কাজের বোঝা এবং যজবেদ-এর যুগে ব্রাহ্মণ ক্ষত্রিয় বৈশ্যের দাসত্ব নির্দিষ্ট হয়ে গেল। যেমন নারীর কাজ ঠিক হয়ে গেল স্বামী সন্তান ও শ্বশুরবাড়ির লোকদের সেবা এবং বাড়ির কাজ।
এরই মধ্যে ছিল লৌকিক উৎসব, নাচ, গান, হয়তো বা খুব প্রাথমিক রকমের নাটকও। ঘরের বাইরে মেয়েরা খানিকটা স্বাধীনতা পেলেও ঘরের মধ্যে দাদাশ্বশুর বা শ্বশুর যিনিই বয়োজ্যেষ্ঠ হতেন, তাঁরই প্রতিপত্তি ছিল বেশি; তারপরে হয়তো শাশুড়ির, হয়তো বা অন্য বয়স্ক পুরুষের। পারিবারিক বন্ধন মোটের ওপর দৃঢ় ছিল— বহু মন্ত্রে মা-বাবার সন্তানবাৎসল্যের, ভাইদের সৌভ্রাত্র্যের সন্ধান পাই। আবার পরিবারের ভেতরে বাইরে তথাকথিত অবৈধ প্রণয়েরও বেশ কিছু নিদর্শন আছে; ভাই-বোন, বাপ-মেয়ের মধ্যে দু-একটি ব্যতিক্রমী হলেও অবৈধ সম্পর্কের কথা শোনা যায়। জারো ন’ অর্থাৎ ‘অবৈধ প্রেমিকের মতো’ এ উপমা বারে বারে ব্যবহার করা হয়েছে। তা ছাড়া ঋগ্বেদ-এই গণিকার বহু প্রতিশব্দ পাওয়া যায়। কাজেই সমাজে গণিকাবৃত্তি তখনই বেশ পরিচিত ছিল। সব দেশে সব কালে যে সব অপরাধ চলে এসেছে তার অনেকগুলিরই ঋগ্বেদ-এ উল্লেখ করা হয়েছে। হিংসা, স্বার্থপরতা, প্রতিহিংসাপরায়ণতা, শঠতা, আতিথ্যের ও আশ্রিতবাৎসল্যের অভাব, চুরি, ডাকাতি, খুন সবই তখনও ছিল। স্তবের মধ্যেই দেবতাকে বারবার বলা হয়েছে, ‘আমাদের শত্রুদের ছেলেপিলে ও গরুবাছুরগুলো ফেল।’ ‘কীকট দেশের ওরা যে যজ্ঞ করে না, কী করবে ওরা গাভী নিয়ে? ওগুলো কেড়ে আমাদের জন্যে এনে দাও।’ কিংবা ‘রাত্রে অমুকের বাড়ির মেয়েটিকে হরণ করতে যাচ্ছি, দেখো, ওর ভাইরা যেন না জেগে ওঠে, বাড়ির কুকুরগুলো যেন না চেঁচায়।’ এ ছাড়াও শুনি, বুড়ো বাপের সম্পত্তি ছেলেরা কেড়ে নিচ্ছে, অযোগ্য বর কন্যাপণ দিয়ে বিয়ে করছে। গায়ে লোম থাকায় যে-মেয়েটির বিয়ে হচ্ছে না তার বিলাপ, দুঃখী দরিদ্রের করুণ অবস্থা, দু-দলের মধ্যে রেষারেষি, মারামারি, হিংসে করে শত্রুকে কুয়োয় ফেলে দেওয়া— বহু ধরনের অপরাধ, মানবিক দুর্বলতা ও দুর্নীতির নজির পাওয়া যায়। আমাদের প্রথমতম সাহিত্য ঋগ্বেদ-এই বহুপত্নীকতা থাকার ফলে সতীনকে মেরে ফেলার প্রার্থনাও বেশ কিছু আছে এবং সহজেই অনুমান করা যায় এ ব্যাপারে প্রার্থনার সঙ্গে সক্রিয় প্রয়াসও ছিল। কাজেই ঋগ্বেদ-এর সমাজে যেমন সাধারণ হৃদয়বৃত্তি, মহানুভবতা ছিল, তেমনই হৃদয়হীনতা, নীচতা, শঠতা সবই ছিল। অর্থাৎ মানুষের সমাজ যেমন ভালমন্দ দুই নিয়েই হয় ঠিক তেমনটিই ছিল।
বৈদিক যুগের মাঝামাঝি সময়েই সমাজে অল্প কিছু ধনী ও বিস্তর গরিব ছিল। গরুই ছিল প্রধান সম্পত্তি এবং গরু চুরি করে নিয়ে যাওয়ার কথা প্রায়ই পাওয়া যায়। গরুর বদলে মানুষ অন্য জিনিসও সংগ্রহ করত, তাই যার অনেক গরু সেই ধনী। ধনীরা সংখ্যায় কম ছিল বলে সাধারণ লোক তাদের ঈর্ষা করত। দেবতার কাছে ধনের জন্য প্রার্থনা তাই সংখ্যায় এত বেশি। দেবতাদের প্রশংসা করে বলা হয়েছে ‘আগে তোমার অমুক ভক্তকে এত ধন-সম্পত্তি দিয়েছ, তা এখন আমাদেরও দাও।’ সূক্তগুলির এই অংশকে বলে দানস্তুতি।
নতুন দেশ দখল করে আর্যরা যখন দেখল যে পশুপালন এবং চাষ করলেই সংসার ভাল ভাবে চলে যায়, তখন অন্তত ঋষিরা (যাঁরা সূক্ত রচনা করতেন) জীবনে খুশি হয়েছিলেন এবং এই পৃথিবীতে দীর্ঘকাল বেঁচে থেকে যেন প্রত্যহ নতুন করে সূর্যোদয় দেখবার সৌভাগ্য লাভ করেন, সে কথা বারবার নানা সূক্তে বলেছেন। ঋগ্বেদ-এ ব্রাহ্মণে স্বর্গ, নরক, পরলোকের কথা নেই বললেই চলে। জীবন সুখেরই; যে হতভাগ্যের মৃত্যু হল সে এক অন্ধকারময় দেশে গেল, তার জন্যে রইল সমবেদনা। মৃত্যু নিয়ে কোনও বাড়াবাড়ি রকমের দুশ্চিন্তা ছিল না, কিন্তু মৃত্যুর পরে অজানা দেশে গিয়ে মানুষটার কী দশা হবে সে নিয়ে যথেষ্ট উদ্বেগ ছিল। তাই যমকে মৃতদের দেবতা বলে কল্পনা করা হল (মৃত্যুর দেবতা একেবারেই নয়) এবং তাঁকে উদ্দেশ করে, একগুচ্ছ প্রার্থনা নিবেদন হল: ‘যম যেন ওই অজানা দেশে প্রয়াত প্রিয়জনটিকে সেখানকার পথঘাট সব চিনিয়ে দেন, তার দেখাশোনা করেন, তার সঙ্গে খাওয়াদাওয়া করে তাকে আনন্দে রাখেন।’ এ সব সূক্তগুলি ঋগ্বেদ-এর শেষতম সংযোজন যে দশম মণ্ডল, তাতেই পাওয়া যায়।
মৃতের সঙ্গে তার স্ত্রীর সহমরণের রীতি ছিল না, বরং সদ্যোবিধবাকে এক জায়গায় বলা হচ্ছে যেন সে জীবিতদের মধ্যে অন্য একজনকে বিবাহ করে সন্তান উৎপাদন করে। মৃতের অন্ত্যেষ্টি ছিল শবদাহ, কোথাও কোথাও সমাধিও চালু ছিল। শ্রাদ্ধের কথা সংহিতা সাহিত্যে নেই, যদিও হয়তো তেমন কোনও অনুষ্ঠান ছিল। খ্রিস্টপূর্ব অষ্টম শতকের পরের সাহিত্যে শ্রাদ্ধ দেখা দেয় এবং দু-তিনশো বছরের মধ্যে বেশ প্রাধান্য পায়। যারা মারা গেছে সেই পিতৃপুরুষদের বলা হত ‘পিতরঃ’, এঁদের জন্যেও কিছু কিছু অনুষ্ঠান হত। এখন যেমন বিবাহ, ইত্যাদি শুভকাজের আগে পিতৃশ্রাদ্ধ অনুষ্ঠানে পিতৃপুরুষদের প্রথমে প্রসন্ন করা হয়, তখনও তেমনই হত। ‘পিতরঃ’ ক্রমে ক্রমে দেবতা হয়ে ওঠেন, পিতৃক্রিয়াও বেশ প্রয়োজনীয় একটি অনুষ্ঠান। বৈদিক সমাজে সবচেয়ে ওপরে দেবতারা, তার ঠিক নিচেই ‘পিতরঃ’, যক্ষ, গন্ধর্ব, কিন্নর ও অপ্সরারা; তার পরে মানুষ। তারও পরে রাক্ষস, অসুর, পিশাচ, দৈত্য দানবরা- এরা মানুষের চেয়ে শক্তিমান, কিন্তু এরা মন্দশক্তি। খুব সম্ভব প্রথম পর্যায়ে আর্যরা যুদ্ধে পরাজিত প্রাগার্য অধিবাসীদের অসুর নাম দিয়ে হীন প্রতিপন্ন করতে চেয়েছিল। পিশাচরাও মন্দশক্তি, মাংসাশী; রাক্ষস হচ্ছে যাদের থেকে রক্ষা পেতে হবে। দনু আর দিতি বলে দুটি অশুভ জননীকে কল্পনা করা হয়েছিল। তাদেরই সন্তান দানব ও দৈত্য।
পরবর্তী সাহিত্যে দেখা দিল প্রেতাত্মা, এরা অতৃপ্ত মৃতের আত্মা, মানুষের ক্ষতি করাই এদের কাজ; কত তাদের নাম, কত রকম বিপদের আশঙ্কা তাদের কাছ থেকে। অথর্ববেদ-এ দেখি বহু রোগব্যাধি প্রেতাত্মা বা মন্দ আত্মার দ্বারাই ঘটে; তবে এ সবের জন্যে নানা প্রতিকারও বলে দেওয়া আছে— কবচ, মাদুলি, মন্ত্র অনুষ্ঠান। এ সবের সঙ্গে এমন সব শেকড়বাকড় ও ধাতুর যোগ আছে যার সত্যকার ভেষজ গুণও আছে। মনে রাখতে হবে যে, পুরোহিতরা যেমন গোষ্ঠীর সামূহিক বিপদ কাটানোর জন্যে যজ্ঞ করতেন, সুখশান্তি পাওয়ার জন্যে ঠিক তেমনই তার পাশাপাশি ছিল ওঝারা (যেমন আজও আছে)। ঝাড়ফুঁক, কবচ, মাদুলি, শান্তি স্বস্ত্যয়ন নিয়েই ছিল তাদের কারবার। মানুষের ইতিহাসে ওঝারাই হয়তো পুরোহিতের চেয়ে বেশি প্রাচীন। ওঝার সঙ্গে পুরোহিতের তফাৎ হল, পুরোহিত দেবতাকে আহ্বান করে সমাজের বিপদ উদ্ধারের বা সুখশান্তি বিধানের জন্যে প্রার্থনা করেন, আর ওঝারা কোনও দেবতার মধ্যস্থতা ছাড়াই অর্থহীন কিছু শব্দ উচ্চারণ করে সরাসরি অতিপ্রাকৃত শক্তির সাহায্যে ওই একই চেষ্টা করে। সমাজে মাঝেমাঝেই দেখা দিত নানা উৎপাত ও বিপদ: মহামারী, বন্যা, খরা, ভূমিকম্প, শত্রুর আক্রমণ; বিপদের কি আর লেখাজোখা আছে? কাজেই দেবতার সংখ্যা বাড়তেই থাকে, সঙ্গে সঙ্গে দীর্ঘস্থায়ী ও জটিল হতে থাকে যজ্ঞ, আর সেই অনুপাতে চক্রবৃদ্ধিহারে বাড়তে থাকে যজ্ঞের দক্ষিণা। দক্ষিণায় দেওয়ার সামগ্রীর ফদও ক্রমে দীর্ঘতর হয়, পরিমাণ ও সংখ্যাও সমানে বেড়ে চলে; ফলে পুরোহিতের লোভ এমন দুর্বার হয়ে উঠল যে যজ্ঞ সাধারণ মানুষের নাগালের বাইরে চলে যাচ্ছিল।
এই ছিল বৈদিক সংহিতা যুগের সমাজের ছবি। শীর্ষে ছিলেন দেবতারা, তার নিচে ‘পিতরঃ’, তার নিচে উপদেবতা (যক্ষ, গন্ধর্ব, ইত্যাদি), তার পরে মানুষ, এবং সব নিচে অপদেবতা (প্রেতাত্মা, রাক্ষস, অসুর, ইত্যাদি)। এই ছকে মানুষের বস্তুজগতের ও কল্পনাজগতের যা কিছু প্রার্থিত তা পাওয়ার বিধান ছিল এবং যা কিছু অবাঞ্ছিত তাকে ঠেকাবার প্রণালীরও হদিশ মেলে। ধর্ম মানেই ছিল যজ্ঞ বা ঝাড়ফুঁক। ধর্মের একটি উৎস হল ভয়- রোগব্যাধি, মৃত্যু, প্রিয়জনবিনাশ, শত্রুর আক্রমণ, প্রাকৃতিক দুর্যোগ, ইত্যাদি সম্বন্ধে আতঙ্ক, পৃথিবী ও জীবনের অজানা দিকগুলি নিয়ে একটা আতঙ্ক থেকে নিরাপত্তার জন্য আকুলতা। ধর্মের অন্য উৎস ছিল বিস্ময়: প্রকৃতির প্রাচুর্য, সৌন্দর্য, সূর্যচন্দ্রগ্রহমণ্ডলীর অবস্থান, ঋতুর নিয়মিত আবর্তন, দিনরাত্রির আনাগোনা, মানুষের জীবনে নানা পরিবর্তন, প্রাণিজ ও উদ্ভিজ জগতের নানা বিস্ময়কর বস্তুর সমাবেশ, যার কার্যকারণ সম্পূর্ণ অজ্ঞাত সে সব নিয়ে অপার বিস্ময়। সৃষ্টি, জীবন, মৃত্যু সবই তো রহস্যে আবৃত, তাই সে সবই মানুষকে অভিভূত করত। বহু সূত্রে এই ভয় ও বিস্ময়ের প্রকাশ দেখা যায়। পৃথিবীর সব দেশেই ধর্মের আদিমতম উৎস এই দুটি অনুভূতিতে। দেবতা কল্পনা করে বেদের যুগের মানুষ তার ভয় ও বিস্ময় দুই-ই নিবেদন করেছে দেবতার কাছে; নিজে দায়িত্ব নিয়েছে নিয়মিত যাগযজ্ঞ করে দেবতাদের প্রসন্ন রাখার, যাতে তাঁরা তাদের মঙ্গল বিধান করেন।
ঋগ্বেদ-এর আর্যদের সম্পত্তি ছিল পশু, অর্থাৎ ঘোড়া, গরু, মোষ, ভেড়া, ছাগল; পেশা ছিল প্রধানত পশু পালন। খাদ্যের জন্য শিকারও করত তারা, পরাজিত শত্রুর সম্পত্তি লুঠতরাজ করত। ছোটখাট কুটিরশিল্পের মধ্যে গেরস্থালির দরকারি বাসনপত্র ছাড়াও ছিল রথ তৈরি, মোটামুটি রকমের ছুতোরের কাজ, চামড়ার কাজ, কাপড় বোনা, পশম বোনা আর কিছু গয়না ও খেলনা তৈরি। আর্যরা প্রথম দিকে রোদে শুকনো ইঁটের বাড়িতে থাকত, পোড়া ইঁট তৈরি করতে শিখেছিল অনেক পরে।
ঋগ্বেদ-যজুর্বেদ-এর যুগে সেনাপতি, দলপতি, গোষ্ঠীপতিই শাসন চালাত; গোষ্ঠীগুলি ছোট ছোট কৌমে বিভক্ত ছিল। শাসনকাজের জন্যে ছিল সভা ও সমিতি, এগুলি কেবলমাত্র পুরুষের সমাবেশ, এখানে নারীর প্রবেশ নিষিদ্ধ ছিল, গোষ্ঠীর সমস্ত পুরুষ আসত সমিতিতে আর সভা ছিল গোষ্ঠীর মধ্যে বয়স্ক, অভিজ্ঞ, প্রতিষ্ঠিত পুরুষদের সমাবেশ। গোষ্ঠীর ভাগ্য-ভবিষ্যৎ সম্বন্ধে সিদ্ধান্ত নেওয়াই এ দুটির দায়িত্ব ছিল। ঠিক কী ভাবে কী কাজ কোনটিতে হত তার কিছু জানা যায় না।
যজুর্বেদ-এর আমলে সমাজে যে-চারটি বর্ণের উল্লেখ পাই— ব্রাহ্মণ, ক্ষত্রিয়, বৈশ্য ও শূদ্র— প্রথম যুগে এগুলি জন্মগত ছিল না, বরং এদের মধ্যে সম্পর্ক বেশ খানিকটা সঞ্চারী ছিল, অর্থাৎ নিজের রুচিপ্রবৃত্তি ও ক্ষমতা অনুসারে এক বর্ণ থেকে অন্য বর্ণে যাওয়া যেত। এর কিছু কিছু নিদর্শন বেদে আছে। পরে অবশ্য ক্রমশই বর্ণগুলি জন্মগত, বংশগত হয়ে ওঠে।
সমাজ
বড় পরিবারকে বলা হত কুল, সেখানে একই বাড়িতে তিন-চার প্রজন্মের পুরো যৌথ পরিবার বাস করত। গ্রামে বাড়িগুলি কাছাকাছি থাকত, তার পরে পরিবার পিছু কতকটা নির্দিষ্ট জমি পরিবারের পশুগুলির চারণভূমি, তার ওপারে সারা গ্রামের জন্যে নির্দিষ্ট সমবেত চারণভূমি এবং তারও ও-পারে জঙ্গল। পাশে অন্য গ্রাম। জমির ব্যক্তিগত মালিকানা ছিল না, বাসের অধিকারই ছিল একমাত্র অধিকার। পরিবারের জ্যেষ্ঠ পুরুষই গৃহস্বামী, যদিও বাড়ির কর্তৃত্ব একেবারেই প্রথম যুগে ছিল স্বামী-স্ত্রী দু’জনের। তখন মেয়েদের খানিকটা স্বাধীনতা ছিল, কন্যা নিজে বর পছন্দ করে বিয়ে করত। হয়তো-বা পরিবারের মধ্যেও নারী-পুরুষের এক ধরনের সাম্য ছিল। অন্য এক ধরনের স্বাধীনতারও কিছু কিছু নজির পাওয়া যায়। বুদ্ধিমতী নারী হয়েও যুদ্ধে নেতৃত্ব দিচ্ছেন এমন কথা শুনি। যুদ্ধে বিপলার একটি পা কাটা গেছে, দেবতা অশ্বিনরা তাকে কাঠের পা গড়ে দিছেন তাও বলা আছে। যখন প্রাগার্য ও অন্যান্য গোষ্ঠীর সঙ্গে যুদ্ধ চলছে তখন নারী হয়তো সমাজে কতকটা সমান অধিকার পেত, পুরুষের পাশাপাশি যুদ্ধও কত। যে কুমারীরা বাপের বাড়িতেই বুড়ো হয়ে যেত তাদের ‘কুলপা’ কন্যা, ‘অমাজু’ বা ‘অমাজুরা’ (অমা=বাড়ি, সেখানে যে জীর্ণ হচ্ছে) বলা হত। সমাজে হয়তো পুরো সম্মান তারা পেত না, কিন্তু বিয়ে যে বাধ্যতামূলক হয়ে যায়নি তখনও, যেমনটা পরবর্তীকালে হয়েছিল, তার প্রমাণ রয়ে গেছে। সম্ভবত, বেশ অল্পকালের মধ্যেই নারীর এই স্বাধীনতা চলে যায়। প্রথমদিকের আর্যদের দেবমণ্ডলীর মধ্যে কিছু দেবী ছিল— ঊষা, ইলা, ভারতী, সরস্বতী, বাক্, ইত্যাদি পরে ক্রমে পুরুষ দেবতাদের সংখ্যাই বাড়তে থাকে। অর্থাৎ সমাজে তখন পুরুষ প্রধান হয়ে উঠেছে।
এখনও যেমন তখনও তেমনই সমাজে বিবাহের বাইরেও নারীপুরুষের সম্পর্ক ঘটত; বেদে তার বিস্তর নজির মেলে এবং এ নিয়ে সমাজ মোটেই শুচিবায়ুগ্রস্ত ছিল না। বিধবা বিবাহ হয়তো খানিকটা প্রচলিত ছিল, সতী প্রথা অর্থাৎ সহমরণ ছিল না। শত্রুর ক্ষতি করার জন্যে বহু প্রার্থনা আছে, প্রার্থনাগুলিতে পরাজিত শত্রু ও ভিন্ন গোষ্ঠীর সম্বন্ধে হিংসার বহু নজির পাওয়া যায়।
সাধারণ ভাবে মানুষ দীর্ঘজীবন কামনা করত এবং প্রথম পর্যায়ে লোকে জীবন সুখের বলেই মনে করত। মৃত্যুর পরে স্বর্গনরকের কল্পনা তখনও নেই, মৃত্যুকে অন্ধকারময় দুঃখের অবস্থা মনে করা হত। দীর্ঘকাল ধরে সূর্য দেখবার প্রার্থনা বারেবারেই শোনা যায়। জীবনটা দুঃখের, তার থেকে বেরিয়ে পড়াই ভাল, এমন কথা ব্রাহ্মণসাহিত্যেও শোনা যায় না।
‘সূর্যের স্ত্রী ঊষা যাচ্ছে’— লক্ষ করি যে ঊষা সূর্যের আগে আগে যায়, কাজেই স্ত্রী সর্বদাই স্বামীর পিছনে থাকত না। ‘ঊষা নিজের সৌন্দর্য সকলের সামনে প্রকাশ করছে’, ‘মা যাকে স্নান করিয়ে সাজিয়ে দিয়েছে তেমনই সুন্দরী কন্যা ঊষা।’ অগ্নি কেমন শুচি? ‘স্বামীর আদরের বধূর মতো।’ লক্ষ করি, দেবতার শুচিতার উপমান মর্ত বরবধূর প্রেমে। ‘স্বামীকে কামনা করে যে বধূ তার মতো স্মিত হাসি ঊষার।’ নরনারীর সম্পর্কের বর্ণনায় একটা সতেজ সৌন্দর্য বারেবারেই চোখে পড়ে।
দেবকুল
দেবতারা সংখ্যায় অনেক। এঁদের মধ্যে প্রথম দিকের দেবতারা প্রাকৃতিক শক্তি দেবরূপে কল্পিত, যেমন সূর্য, চন্দ্র, অগ্নি, বায়ু, নদী, অপঃ (জল), পর্জন্য (ঝড়), ইত্যাদি। দ্বিতীয় এক গোষ্ঠীর দেবতা ছিলেন যাঁদের নিয়ে বহুকাল আগে আর্যরা যাত্রা শুরু করেছিলেন এবং যাদের যথার্থ পরিচয় ঋগ্বেদের যুগেই লোকে ভুলে গেছে; কারও কারও সম্বন্ধে আবছা একটা স্মৃতিমাত্র আছে, যেমন, ভগ, অংশ, দক্ষ, অযমন, বিবস্বৎ, ইলা, ভারতী, ইত্যাদি। তৃতীয় ছোট একটি গোষ্ঠীর মধ্যে সেই সব দেবতারা যাঁরা পূর্বে মানুষ ছিলেন, বিশেষ কীর্তি বা যোগ্যতার জন্যে দেবতায় পরিণত হয়েছেন; যেমন, ঋভুরা, অশ্বিনরা ও ইন্দ্র। একেবারে শেষ পর্যায়ে কিছু বিমূর্ত বা প্রায়-বিমূর্ত শক্তিকে দেবতারূপে বর্ণনা করা হয়েছে; যেমন, প্রজাপতি, পুরুষ, ব্রহ্মণ, কাল, হিরণ্যগর্ভ, বৃহস্পতি, ব্রহ্মণস্পতি, ইত্যাদি।
পশুপালন থেকে আর্যরা যখন চাষ শিখল, তখন বীজ বোনা থেকে ফসল তোলার মধ্যেকার সময়টায় অবসর ছিল এবং চাষের জন্যে জমির কাছাকাছি স্থায়ী ভাবে বাস করতে হত। ওই অবসরে পুরোহিতরা যজ্ঞ ব্যাপারটাকে বিস্তৃত ও জটিল করে তুলতে লাগল। পুরোহিতের সংখ্যা বাড়তে লাগল; তাদের কাজেও ভাগ হতে লাগল, তাদের সহকারীর সংখ্যাও বাড়ল, অতএব দক্ষিণার পরিমাণও চক্রবৃদ্ধিহারে বাড়তে লাগল। এটা ঘটেছিল সংহিতার শেষ যুগে।
আর্থিক অবস্থা
যজুর্বেদ-এর আমল থেকেই সমাজের চারটি বর্ণ মোটামুটি কর্মভিত্তিক ছিল। ব্ৰাহ্মণ অধ্যাপনা ও শাস্ত্রচর্চা করত, ক্ষত্রিয় যুদ্ধ করত। তা ছাড়া যে সব ক্ষত্রিয়রা রাজার কাছাকাছি থাকত তাদের বলত রাজন্য; প্রধানত এদের সঙ্গে ব্রাহ্মণদের সমাজে প্রতিপত্তি নিয়ে একটা রেষারেষি ছিল। বৈশ্য চাষবাস ও পশুপালন করত; শূদ্র ছিল উচ্চ তিন বর্ণের দাস। এ যুগের মাঝামাঝি বৈশ্যের আর্থিক উন্নতি হতে লাগল; পশুপালন ও চাষ ছাড়াও সে বাণিজ্য করে ধনী হয়ে উঠল।
ব্যবসা চলত বিনিময় প্রথায়, যেমন গরুর বদলে কাপড় বা রথ, গরুই ছিল ধনের আদিম একক, তাই ধরে, অর্থাৎ জিনিসের দাম ঠিক হত ‘এক গরু’ বা ‘দু গরু’হিসেবে। যার যে উৎপন্ন দ্রব্যটা বেশি সে তার বাড়তির বদলে দরকারি জিনিস কিনত। এ ভাবে সমাজে নানা বস্তুর উৎপাদকরা দরকার অনুসারে নিজেদের বাড়তি দিয়ে কেনাবেচা করত। সারা পৃথিবীতেই প্রথম অর্থনৈতিক লেনদেন এ ভাবে বস্তুর আদানপ্রদানেই ঘটত। এ দেশে এটা দীর্ঘকাল ধরে চলেছিল, কারণ, গ্রামকেন্দ্রিক জীবনযাত্রায় এইটিই সবচেয়ে সুবিধাজনক ব্যবস্থা। এই বিনিময়-ভিত্তিক ব্যবসাতেই শ্রেণি-বিভাজনের বীজ আছে; কেউ যদি প্রয়োজনের অতিরিক্ত অনেকটা উৎপাদন হয়, বিশেষত এমন জিনিস যার চাহিদা খুব বেশি, তা হলে সে চড়া দামে চাহিদার জোগান দিতে পারে। ফলে ধনী দরিদ্র বিভেদ হবেই। তবে আদিম উৎপাদনব্যবস্থা স্বভাবতই এত অনুন্নত ছিল যে, অবস্থার মধ্যে ফারাক খুব বেশি হওয়ার সম্ভাবনা ছিল না। দুঃখী মজুরের কথা ঋগ্বেদেই পাই: ‘পাথর-কাটার মজুর অনেকক্ষণ পরিশ্রমের পরে মাঝেমাঝে যেমন হাই তুলে পিঠটা টানটান করে নেয়, তেমনই, হে দেবতা আমরা ঘাড় তুলে তোমার দিকে চাইছি।’ এখানে ক্লান্ত গরিব মজুরের ছবিটি রয়ে গেছে বহু মজুরের প্রতিনিধি হয়ে।
স্তবের মধ্যে মাঝেমাঝে ধনী বলে আলাদা উল্লেখ থেকে বুঝতে পারি যে, সমাজে প্রাথমিক এক রকম শ্রেণিভেদ ছিল। ‘মরুরা (বিদ্যুতে) সাজছে যেমন ধনী বর সোনার গয়নায় সাজে।’ ‘অশ্বিরা রেভকে কুয়ো থেকে উদ্ধার করেছেন, যেমন করে মানুষ (কুয়ো থেকে) সোনার কলসি তোলে।’ অযোগ্য বর কনের বাড়িতে দামি উপহার দেয়। ‘দেবতা পূষা জানেন কোথায় গুপ্তধন, যেমন ডাকাতরা জানে।’ এ সব থেকে ধনীর সঞ্চিত ধনের, লুকোনো সোনার কলসির, গুপ্তধনের খবর জানতে পারি; ঠিক তেমনই কিছু কিছু মন্ত্রে দারিদ্র্যের খবরও পাই: ‘অভাবে কুকুরের নাড়িভুঁড়ি রান্না করে খাচ্ছে গরিব বামদেব, এমন কথাও আছে। সে কী অভাব! কুকুরের মাংসও নয়, নাড়িভুঁড়ি রান্না করছে। অন্য কোনও মাংস জোগাড় করতে পারত না বলে সমাজের সবচেয়ে নিচুতলার মানুষ কুকুরের মাংস খেত, তাই তাদের বলা হত ‘শ্বপচ’ বা শ্বপাক’ (চণ্ডাল, যারা শ্বন অর্থাৎ কুকুর পাক করে)— অন্য মাংস কেনার সংগতি তাদের দেয়নি যে সমাজ, সেই সমাজই তাচ্ছিল্য করে তাদের ‘শ্বপাক’ বলেছে।
অভাব থাকলে, ধনী দরিদ্রের মধ্যে পার্থক্য থাকলে চোর থাকবেই। ঋগ্বেদ-এ বেশ কয়েকবার চোরের উল্লেখ আছে। ‘যে গরু চোর গরুদের নিয়ে গুহায় ঢুকেছে তাকে ধরবার জন্যে যেমন তার পায়ের ছাপ ধরে ধরে লোক খোঁজে।’ অর্থাৎ গরু চুরি একটি পরিচিত ঘটনা ছিল। অন্যান্য জায়গাতেও চোরের উল্লেখ আছে। ঠকানোর একটা করুণ উল্লেখ দেখি, বুড়ো বাপের সম্পত্তি যেমন ছেলেরা কেড়ে নেয়।’ নিষ্ঠুর প্রতারণাও তা হলে সমাজে বিরল ছিল না। রাজারা তো সর্বদাই শত্রু দমন করে থাকে; এক জায়গায় পড়ি, ‘রাজা যেমন দুর্বল শত্রুকে দমন করেন যক্ষ্মা তেমনই (দমন) করে সুস্থ মানুষকে।’ শত্রু সম্বন্ধে ঈর্ষার বহু বর্ণনা আছে, শত্রুপীড়নেরও। সমাজ তখন গ্রামপ্রধান, গ্রাম গোষ্ঠীকেন্দ্রিক। প্রত্যেক গ্রামেই মানুষের জীবনধারণের জন্যে নিত্যপ্রয়োজনীয় বস্তু উৎপাদনের জন্যে যে সব পেশার দরকার ছিল তার সবই থাকত।
যৌথ পরিবার বা কুলে সবচেয়ে বয়স্ক পুরুষটিই ছিল প্রধান, তারপরে অন্যান্য পুরুষ সদস্যরা বয়স এবং সম্পর্ক অনুক্রমে; তারপরে মেয়েরা, সে-ও বয়সের ক্রম অনুসারে। যদিও বিয়ের কনেকে আশীর্বাদ করে বলা হত: ‘শ্বশুর শাশুড়ি, ননদ, দেওরদের ওপরে সাম্রাজ্ঞী হয়ো’, তবু সেটা নেহাৎ ইচ্ছাপ্রকাশ মাত্র। বাস্তবের ছবি অন্য রকম। অথর্ববেদ-এ পড়ি, ‘সূর্যোদয়ে প্রেতরা যেমন ছুটে পালায়, তেমনই শ্বশুরের সামনে থেকে ছুটে পালায় পুত্রবধূ।’ এটাতে আর যাই হোক, সাম্রাজ্ঞী আর প্রজার সম্পর্ক বোঝায় না। অথর্ববেদে আছে, যে বধূ স্বামীর গৃহে ছেড়ে গেছে তাকে ফিরিয়ে এনে বাড়িতে প্রতিষ্ঠিত করার জন্যে মন্ত্র। এক নারীর দুটি এবং দশটি বিবাহের উল্লেখও পাই। এগুলি বহুলপ্রচলিত না হলেও কদাচিৎ নিশ্চয়ই ঘটত। অথর্ববেদ-এ সতীদাহের দুটি উল্লেখ আছে, ‘এই জীবিত মেয়েটিকে নিয়ে যাওয়া হচ্ছে মৃতের বধূ হতে’ আর ‘এ নারী (সহমরণে) প্রাচীন রীতির অনুসরণ করছে।মোটামুটি খ্রিস্টপূর্ব নবম শতকের শেষ থেকে ষষ্ঠ শতকের মধ্যে প্রধান ব্রাহ্মণগুলির রচনা। ঋগ্বেদ-এর দুটি, যর্জুবেদও সামবেদ-এর অনেক ও অথর্ববেদ-এর একটি ব্রাহ্মণ। এগুলিতে আছে যজ্ঞ করার প্রণালী, কোন যজ্ঞে কখন কোন মন্ত্রী কী ভাবে আবৃত্তি করতে হবে, যজ্ঞ করলে লাভ কী, না করলে ক্ষতি কী— এরই সংক্ষিপ্ত বিবরণ। ব্রাহ্মণসাহিত্য খুব সংক্ষিপ্ত গদ্যে রচনা। তখনো লেখার প্রচলন হয়নি। সবই মুখে মুখে রচনা এবং সংহিতা ছন্দে রচনা বলে তা কণ্ঠস্থ করা সহজ ছিল। কিন্তু গদ্যে রচিত ব্রাহ্মণ কণ্ঠস্থ করা অসুবিধেজনক ছিল, তাই এই সংক্ষিপ্ত রচনার পদ্ধতি। ব্রাহ্মণের দুটি অংশ: বিধি ও অর্থবাদ; যজ্ঞ সম্বন্ধে নির্দেশকে বলে বিধি। আর যজ্ঞ করলে কী ফল, না করলে কী ক্ষতি তা নিয়ে নানা কাহিনিকে বলে ‘অর্থবাদ’। দেবতারা কী রকম ‘বিপদে পড়ে কী কী যজ্ঞ উদ্ভাবন করে’ অসুরদের পরাজিত করেন, তারই নানা গল্প এ অংশে। এর ফলে নানা নতুন নতুন যজ্ঞের উদ্ভাবনের ইতিহাস এতে ধরা আছে।
সাধারণ ভাবে সমাজে ব্রাহ্মণ বর্ণের আধিপত্য ছিল, বর্ণগুলির মধ্যে তখনও কিছু সঞ্চরণশীলতা ছিল। এক জায়গায় পড়ি শ্যাপর্ণ সত্যকামের কয়েকটি ছেলে ব্রাহ্মণ, কয়েকটি ক্ষত্রিয়, কয়েকটি বৈশ্য। তখনও ব্রাহ্মণের ছেলে জন্মসূত্রে ব্রাহ্মণ হত না এবং ব্রাহ্মণ ছেলের অন্য বর্ণে যেতে সংকোচ ছিল না। যোগ্যতা, রুচি ও ক্ষমতা অনুসারে এক বর্ণের লোক অন্য বর্ণে যেতে পারত। ব্রাহ্মণ তিনটি ঋণ নিয়ে জন্মাত; বেদপাঠ করে সে পিতৃকুলের ঋণ শোধ করত, ব্রহ্মচর্যের দ্বারা ঋষিদের এবং সন্তান ও পরিবার উৎপাদন করে দেবতাদের ঋণ শোধ করত। আচার্যের সম্মান খুব উঁচুতে ছিল। এ সময়ে জাতিভেদ প্রথা ধীরে ধীরে প্রতিষ্ঠিত হচ্ছিল। তবু এমন কথাও শুনি যে, পণ্ডিতের জাত নিয়ে মাথা ঘামানো উচিত নয়। অভিজ্ঞতায় বর্ধিষ্ঠ ‘তুথ’ জ্ঞানী ছিলেন, দেবতাদের অংশ তিনিই ভাগ করে নিতেন। ব্রাহ্মণত্ব জ্যেষ্ঠত্ব ও জ্ঞানের পাশাপাশি আর এক রকম আভিজাত্যের কথা যজুর্বেদ-এই শুনি: ‘অতিথিদের মধ্যে যার শকট বা রথ আছে সেই শ্রেষ্ঠ।’ গুণ যে সব সময়ে খাতির পেত তা নয়, যেমন গায়ককে দান করতে নিষেধ করা হয়েছে; দেবতাদের মধ্যে অশ্বিনদের সোমরসের ভাগ দেওয়া নিয়ে আপত্তি ছিল, যদিও সংহিতায় তাঁদের সোমপানের উল্লেখ আছে।
সমাজের অর্থনৈতিক ভিত্তি ছিল পশুপালন ও চাষ। খাদ্য উৎপাদনের কাজে খুব বড় একটা অংশ নিযুক্ত থাকত। অন্নের প্রশংসা অথর্ববেদ থেকেই শোনা যায়। উষ্ণ, সোনালি, পুষ্টিকর, অন্ন, সে-অন্নের প্রতীকী পাত্র সূর্য; প্রাণ অন্নে প্রতিষ্ঠিত।’ চাষের প্রসঙ্গে বিভিন্ন কথা শুনি: বৃষ্টির জন্যে প্রার্থনা, ক্ষেতে হাল-চালানো যেন ভাল ভাবে হয়, জল যেন শুদ্ধ হয়, বীজ বোনা ও রোওয়া যেন ঠিক ভাবে হয়। বীজ পড়া, অনাবৃষ্টি, অতিবৃষ্টি, ফসলের মড়ক থেকে রক্ষা পাওয়ার জন্যে প্রার্থনা ও কবচের কথা আছে।
গ্রিস, রোম, মিশর ও মধ্যপ্রাচ্যের সঙ্গে ভারতবর্ষের যে বহির্বাণিজ্য আর্যরা এ দেশে আসবার পরই বন্ধ হয়ে গিয়েছিল, ব্রাহ্মণের যুগেই তা আবার চালু হয়। লোহার ফলার লাঙলের সাহায্যে সহজে বেশি চাষ করা সম্ভব হয়েছিল। আফগানিস্তান, সিন্ধু, পঞ্জাব থেকে উত্তরপ্রদেশ, মধ্যপ্রদেশ, রাজস্থান ও উত্তর-পশ্চিম বিহারে আর্যরা ছড়িয়ে পড়ে। বিহার ও ছোটনাগপুরে লোহা ও অন্যান্য ধাতুর খনি থাকায় ধাতুশিল্পের উৎপাদনও বাড়ছিল। বনভূমি পুড়িয়ে ফেলে চাষের জমি হাসিল করা চলছিল। উদ্বৃত্ত ফসল ও কুটিরশিল্প উৎপন্ন পণ্য বস্তুর বাণিজ্য দেশের ভেতরে ও বাইরে বাড়বার ফলে সমাজের ওপরের দিকে কিছু লোকের হাতে সম্পত্তি জমা হতে লাগল, আর অধিকাংশ চাষি মজুর সামান্য মজুরি বা পেটভাতায় কাজ করে অতি গরিব অবস্থায় দিন কাটাত।
যজুর্বেদ-এর সময়ে বহুল ভাবে আর্য-প্রাগার্য সংমিশ্রণের ফলে যে সমাজের উদ্ভব হয় তারই বিবর্তন ঘটতে থাকে ব্রাহ্মণ-আরণ্যক-উপনিষদ যুগে। যজ্ঞের বিস্তার, দীর্ঘস্থায়িতা, প্রকারভেদ, নতুন নতুন যজ্ঞের উদ্ভাবন, এ সবের ফলে সমাজে পুরোহিতের প্রাধান্য বাড়ে এবং সাধারণ ভাবে ব্রাহ্মণদের প্রতিপত্তিও বাড়ে। ব্রাহ্মণের কর্তব্য বলে নির্ধারিত হল শিক্ষাদানের দ্বারা অন্য বর্ণের ‘পরিপাক’, মানে জ্ঞানের পরিণতি ঘটানো ও ব্রাহ্মণের নিজের জন্য যশ অর্জন করা। মানুষ এ-ও বিশ্বাস করত যে ব্রাহ্মণরা জাদুবিদ্যা জানত। তাই, বেদ জানে, যজ্ঞ করে, জাদু জানে যে পুরোহিতরা, সাধারণ মানুষ সহজেই তার বশ্যতা স্বীকার করত। এমন কথাও বলা আছে যে ‘বেদ ও ব্রাহ্মণ হল মানুষের মধ্যে দেবতা।’ যজ্ঞে উৎসর্গ করা হব্য গ্রহণ করে শুধু ব্রাহ্মণ; ক্ষত্রিয়, বৈশ্য ও শূদ্রের কাছ থেকে হব্য পালিয়ে যায়।’ ব্রাহ্মণ দক্ষিণায় তুষ্ট হলে যজ্ঞ স্বয়ং তুষ্ট হয়। আবার শুনি, ব্রাহ্মণ পুরোহিত হল শ্রেষ্ঠ, অগ্নির প্রতীক; যদিও অন্যত্র এমন কথাও আছে যে ক্ষত্রিয় হল ইন্দ্র ও অগ্নি। ক্ষত্রিয়, যোদ্ধা, তেজস্বী, তাই তাকে বিজয়ী সেনাপতি ইন্দ্রের প্রতীক ভাবা যেতে পারে, তেজ ও শক্তির জন্য অগ্নিকেও।
উত্তর পশ্চিম দিক থেকে গঙ্গা যমুনার অববাহিকা হয়ে দক্ষিণ পশ্চিম বিহার পর্যন্ত পৌঁছে যখন আর্যরা প্রাগার্যদের হটিয়ে পুড়িয়ে জঙ্গল সাফ করে ক্রমে ছোট ছোট রাজ্য স্থাপন করে এবং লোহার লাঙলের ফলার ব্যবহার করে খ্রিস্টপূর্ব ষষ্ঠ-পঞ্চম শতক থেকে যখন চাষের উৎপাদন বাড়াল, তখন সেই সব ছোটখাট রাজ্যের রাজারা ব্রাহ্মণদের ধনরত্ন, পশু, দাসদাসীর সঙ্গে জমিও দান করে নতুন নতুন জনপদ প্রতিষ্ঠা করে আর্যসংস্কৃতির বিস্তার ঘটাচ্ছিল। এ সব জনপদে বিভিন্ন গোষ্ঠীর বসতি তৈরি হচ্ছিল। এদের মধ্যে সর্বদা সুসম্পর্ক থাকত না, মাঝেমাঝে রেষারেষিও থাকত। ‘বিশ্বন্তর সৌসদ্মন শ্যাপর্ণকে দেখতে পারত না। যজ্ঞে তাকে বাদ দেয়। শ্যাপর্ণ বজ্ঞভূমিতে এসে জোর করে বসে; তখন দু’জনের মধ্যে রাগারাগি গালাগালি চলতে থাকে।’ এমন উদাহরণ আরও আছে। কাজেই তখনকার সমাজেও এখনকার মতোই হিংসা ঝগড়া সবই ছিল। সমাজে ‘ভাল বামুন, খারাপ বামুন’ তখন থেকেই ছিল। কিছু পুরোহিত ব্রাহ্মণের সমৃদ্ধি ও সমাজে প্রতিষ্ঠা বাড়ছিল। যজ্ঞের দক্ষিণা ব্রাহ্মণসাহিত্যের যুগে দ্রুত বেড়ে উঠছিল। হয়তো দক্ষিণা নেওয়া নিয়ে একটা সংকোচও ছিল; এক জায়গায় বলা আছে ‘পিছন ফিরে দক্ষিণা নেবে।’ যজ্ঞের সংখ্যা ও প্রকারভেদ বাড়ছিল, দক্ষিণাও। শাস্ত্র বলছে, ‘দক্ষিণা যজম।নকে (যে যজ্ঞ করায়, তাকে) শুচি করে, এতে যজমান বেশি বেশি দক্ষিণা দিতে উৎসুক হবে। আর সে কী সব দক্ষিণা! অশ্বমেধ যজ্ঞে চারশো গাভী, চার হাজার সোনার টুকরো (মুদ্রা), চারটি বিবাহিতা নারী, একটি কুমারী, চারশো দাসী ও প্রচুর খাবার জিনিস। এত পেতে পেতে পুরোহিতের লোভ সহজেই বেড়ে যাচ্ছিল, বহু ব্রাহ্মণ লোভী হয়ে উঠছিল। তাই ব্রাহ্মণের শেষাংশের একটি উপনিষদের (ঈশোপনিষদ) শুরুই হচ্ছে, ‘কারও ধনে লোভ কোরো না।’ নির্লোভ ব্রাহ্মণও নিশ্চয়ই ছিল, কিন্তু লোভী ব্রাহ্মণ সমাজে উপদ্রবের আকারে দেখা দিয়েছিল বলে বোঝা যায়। ফলে, পরবর্তী শাস্ত্রে ‘অকামহত শ্রোত্রিয়’র (নির্লোভ বেদজ্ঞ ব্রাহ্মণ’) কথা প্রায়ই শোনা যায়। সম্ভবত সেই জনেই উপনিষদে দান, দয়া ও সংযমের মাহাত্ম্য ঘোষণা করা হয়েছে।
সমাজ
ধর্মাচরণ তখনও প্রধানত যজ্ঞ; যজ্ঞের উদ্দেশ্য ঐহিক সুখ, স্বাস্থ্য, আয়ু, বিজয়, পশু, ফসল, শত্রুনাশ, ইত্যাদি। আর যথেষ্ট অন্ন উৎপাদন। ‘অশনায়পিপাসে’(ক্ষুধা, তৃষ্ণা) বিষয়ে বারবার নানা কথা বলা আছে। যজ্ঞের উদ্দেশ্য সম্বন্ধে এক জায়গায় পড়ি, ‘যখন খাবার মাংস না ফুরোয়।’ অন্যত্র শুনি, ‘যেন পাঁচ পুরুষ পর্যন্ত অন্নভোজী হই।’’কেউ যদি জিজ্ঞেস করে— ‘যজমান কী করছে?’ তা হলে যেন বলতে পারা যায় সে অন্ন আহার করছে।’ ‘গৃহিণী যেন পুত্রপৌত্রের জন্যে সুস্বাদু অন্ন পাক করেন।’
উপনিষদে আছে স্রষ্টা প্রজাপতি মানুষ সৃষ্টির পরেই খাদ্য সৃষ্টি করলেন। সাধারণ মানুষের জীবনে অন্নাভাব একটা নিত্যকার ব্যাপার ছিল। যথেষ্ট খেটেও সকলে খেতে পেত না বলে ধনীরা মাঝেমাঝে অন্নসত্র করতেন। জনশ্রুতি পৌত্রায়ণের এমন একটি অন্নসত্রের কথা ছান্দোগ্য উপনিষদ-এ পড়ি। অন্নদান এ দেশে চিরদিনই পুণ্যকাজ। দুর্ভিক্ষের দিনে বেদজ্ঞ ব্রাহ্মণ চণ্ডালের কাছে চেয়ে তার এঁটো মাষকলাই খেয়ে খিদে মেটাচ্ছেন— এমন ঘটনার উল্লেখ আছে। দুর্ভিক্ষ ছাড়া অন্য সময়েও প্রয়োজনের তুলনায় খাদ্য কমই ছিল। ছান্দোগ্য-র শৌব উপনিষদে পড়ি ক্ষুধার্ত মানুষের দেখাদেখি কুকুরেরা যজ্ঞের নকল করে বলছে, যেন অন্নভোজী হই। বাড়িতে প্রচুর খাদ্য থাকলে সমাজে একটা প্রতিষ্ঠা পাওয়া যায়, এ কথাও বলা আছে। ঐতরেয় ব্রাহ্মণ-এ শুনি, গরিব ব্রাহ্মণ অজীগর্ত নিজের ছেলে শুনঃশেপকে বিক্রি করতে রাজি, এবং আরও কিছু টাকার বিনিময়ে নিজে হাতে তাকে হত্যা করতেও রাজি। পরে বাবা ছেলের সঙ্গে মিটিয়ে নিতে চাইলে ছেলে রাজি হয় না, বলে, ‘তুমি শূদ্রের মতো আচরণ করেছ।’ এর থেকে মনে হয় অভাবে পড়ে শূদ্ররা কখনও কখনও ছেলেমেয়ে বেচতে বাধ্য হত। গোমাংস তখন যজ্ঞে হব্য হিসেবে দেওয়া হত, খাওয়াও হত। যজ্ঞে বেশি সংখ্যায় বলদ বলিদান হচ্ছিল বলে হালের বলদে টান পড়ছিল, তখন মাংস খাওয়ার ওপরে নিষেধ জারি করলেন যাজ্ঞবল্ক্য, কিন্তু সঙ্গে সঙ্গে এও বললেন, ‘আমি কিন্তু (গোমাংস) খাব যদি রান্নাটা ভাল হয়।’ সুরাপানও প্রচলতি ছিল এবং কোনও কোনও যজ্ঞে সুরাও দেওয়া হত। ধনীরা দামি সুরা পান করতেন; সেটা ঐশ্বর্যের চিহ্ন বলে ধরা হত। এক জায়গায় পড়ি, ‘জনমেজয়ের বাড়িতে সুরাকলস ভরা আছে।’ইন্দ্রকে ত্রিশ কলস সুরা দেওয়ার প্রতিশ্রুতি দিয়ে যজ্ঞে আহ্বান করা হয়েছে; অন্যত্র ইন্দ্রকে সুরা ও মহিষমাংস দেওয়ার কথা আছে। সহজেই অনুমান করা যায়, সাধারণ মানুষও পরিশ্রমের ক্লান্তি ঘোচাতে সস্তার মদ চোলাই করে খেত, নেশাও করত; কিন্তু ব্রাহ্মণ সাহিত্যে এই গরিবদের কথা নেই।
আতিথ্য সম্বন্ধে অনেক কথা আছে। অতিথি খুব সম্মানিত ব্যক্তি। তার খাওয়ার আগে যে খায় তার যজ্ঞ ও পুণ্য নষ্ট হয়ে যায়। অতিথিকে দান করতে হবে চাদর, তোশক, বালিশ, তেল, খাবার, শিলনোড়া, ছাঁকনি, হাতা, কলসি, ভাঁড় ও অন্যান্য তৈজসপত্র। অন্য জায়গায় পড়ি ব্রাত্যদের (এঁরা সম্ভবত বৈদিক আর্যদের আগে-আসা কোনও আর্যগোষ্ঠী) দিতে হবে জামা, ছাতা, বাসন ও অন্যান্য দরকারি জিনিস। অতিথির বিশ্বাস রক্ষা করতে হবে; আশ্রিতের প্রতি বিশ্বাসঘাতকতা মহাপাপ
যজুর্বেদ-এর সময় থেকেই দেখি, পুরুষ বহুপত্নীক। একে শাস্ত্রীয় সমর্থন দিয়ে বলা হয়েছে, ‘একটি যজ্ঞে যেমন একটা লাঠির গায়ে দু খণ্ড কাপড় জড়ানো থাকে তেমনই একটি পুরুষকে দুটি নারী অবলম্বন করে থাকবে’, কিন্তু কোনও নারী দু’জন পুরুষকে অবলম্বন করতে পারবে না। অন্য একটি যাগে কিছু যজ্ঞপত্রকে তুলে ধরা হয়, আর কিছু পাত্রকে নামিয়ে রাখা হয় ‘তেমনই সদ্যোজাত পুত্র সন্তানকে তুলে ধরা হবে আর কন্যাসন্তানকে মাটিতে নামিয়ে রাখা হবে।’ একটি যজ্ঞে লাঠি দিয়ে ঘিকে মারা হয়। নারীকেও তেমনই লাঠি দিয়ে মেরে বশীভূত রাখতে হবে, যাতে নিজের দেহ বা সম্পত্তিতে নারীর কোনও অধিকার না থাকে।’ ‘পুত্র জীবনে আশীর্বাদ, কন্যা অভিশাপ।’ নারী ও শূদ্রের নাম এক নিঃশ্বাসে উচ্চারিত হয়েছে বারবার; আসলে এ দুজনই ভরণপোষণের জন্যে গৃহস্বামীর ওপরে নির্ভর করে, তাই স্ত্রী হল ‘ভার্যা’, আর শূদ্র দাস হল ‘ভৃত্য’ অর্থাৎ ‘যাদের ভরণ করতে হয়।’ সমাজ নারীর জন্যে স্বাধীন কোনও জীবিকার পথ খোলা রাখেনি; স্বামী, সন্তান ও শ্বশুরবাড়ির সেবাই তার একমাত্র কাজ। শূদ্র গৃহকর্ম করত, ব্রাহ্মণ ক্ষত্রিয় বৈশ্যের সব রকম সেবা করাই তার একমাত্র কর্তব্য ছিল। ‘সভা’, ‘সমিতি’, যেখানে গোষ্ঠীর ভাগ ভবিষ্যৎ নিয়ে সিদ্ধান্ত নেওয়া হত সেখানে নারীর প্রবেশ নিষিদ্ধ ছিল। যজ্ঞে যজমানকে স্ত্রীকে যজ্ঞের পশ্চাতের অর্ধ বলা হয়েছে। যজমানপত্নীকে যজ্ঞকালে স্বামীর পাশে বসতে হত; কিন্তু ওই পর্যন্তই, কোনও মন্ত্র সে উচ্চারণ করতে পারত না। খেটেখুটে যজ্ঞের যা সাহায্য করা তা সে করতে পারত। গৃহ্য যাগে তার সম্বন্ধে কোনও মন্ত্র বা কোনও যাগ নেই। সন্তানসম্ভাবনার পরে প্রথম তাকে কেন্দ্র করে যে সীমান্তোন্নয়ন বা পুংসবন যাগ হয় তাতে ভাবী সন্তানেরই কল্যাণকামনা, এবং সন্তানটি যেন পুরুষ সন্তান হয় এমন প্রার্থনা থাকে। ওই নারীটির মঙ্গলকামনায় কোনও মন্ত্র নেই। বিবাহের সময় থেকেই তাই, সব মন্ত্রেই বরের পরমায়ু, সমৃদ্ধি, দাস কামনা করা হচ্ছে, এমনকী সদ্যোবিবাহিতা বধূর সামনে তার সঙ্গে উচ্চারণ করা হয়, ‘যেন স্বামীর বহু পত্নী হয়।’ বধূ স্বামীর বশীভূত হোক, শ্বশুরবাড়ির কল্যাণ করুক এ সব কথা থাকলেও তার নিজের স্বাস্থ্য, কল্যাণ, পরমায়ু বা সুখের জন্যে কোনও প্রার্থনাই নেই। ‘স্ত্রীলাভের আগে সন্তান আসে না, তাই স্ত্রী দরকার।’ ‘মন্ত্র উচ্চারণের সময়ে শেষের অংশ ধীরে ধীরে উচ্চারণ করতে হবে যাতে স্ত্রীর মন না উন্নত হয়’, এ কথা কৌষীতকি ব্রাহ্মণ-এ আছে; অর্থাৎ স্ত্রীর মানসিক উন্নতি সমাজ চায়নি। ‘বহু স্ত্রীর পক্ষে এক স্বামীই যথেষ্ট’, হরিশ্চন্দ্রের একশোটি স্ত্রী ছিল। শতপথ ব্রাহ্মণ বলে ‘সমৃদ্ধ লোকের চারটি স্ত্রী থাকবে।’ রাজারও তাই থাকত, মহিষী, বাবাতা, পরিবৃত্তি ও পালাগলী— এ ছাড়াও একটি কুমারী ও চারশোটি দাসীও থাকবে। ঐতরেয় ব্রাহ্মণ-এ পড়ি অঙ্গরাজ তাঁর পুরোহিত আত্রেয়কে দশ হাজার দাসী দিয়েছিলেন। স্বভাবতই প্রশ্ন আসে, যজ্ঞ-করা পুরোহিত অত দাসী নিয়ে কী করতেন? কোনও উত্তরই পুরোহিতের সম্বন্ধে শ্রদ্ধা জাগায় না। যে স্ত্রী পুত্রসন্তানের জন্ম দিতে পারল না শাস্ত্র তাকে ত্যাগ করার নির্দেশ দিয়েছে, কাজেই সমাজে নারীর স্থান পুত্রের জননী হিসেবেই। তার নিজের কোনও মূল্য নেই। এই কারণে বিধবার স্থানও সম্মানের ছিল না মনে হয়, তাই প্রার্থনা আছে, ‘যেন ইন্দ্রাণীর মতো অবিধবা হই।’নারী, শূদ্র, কালো পাখি ও কুকুর মিথ্যা। এদের দেখা উচিত নয়।’ ‘ছুঁচো, বেজি, নারী, শূদ্র ও কালসাপ মারলে একই প্রায়শ্চিত্ত।’ এ সবের মধ্যে প্রকাশ পায় সমাজে নারীর স্থান কোথায় ছিল।
শূদ্র সম্বন্ধেও তাই। গৃহ্যসূত্র বলে, ‘কোনও দেবতা থেকেই শূদ্রের উৎপত্তি হয়নি,’ যদিও ঋগ্বেদ-এ ব্রহ্মার পা থেকে তার সৃষ্টি, এমন কথা শুনি। শূদ্রের কোনও গৃহ্যযাগ (দশকর্ম) নেই; তার উপনয়ন নেই, অর্থাৎ বেদপাঠ নেই। বেদ যদি সে কানেও শোনে তাহলে সীসে গলিয়ে তার কানে ঢেলে দিতে হবে, বেদ উচ্চারণ করলে তার জিভ টেনে ছিঁড়ে ফেলতে হবে। শাস্ত্র বহুবার বলে, শূদ্রের একমাত্র কাজ ব্রাহ্মণ ক্ষত্রিয় বৈশ্যের সেবা করা। একটি জায়গায় পড়ি, কেউ যদি বেশি খরচের যজ্ঞ শুরু করার পর দেখে তার অর্থে কুলোচ্ছে না তখন সে অনায়াসে শূদ্রের ধন কেড়ে নিতে পারে, এতে কোনও পাপ হয় না। অন্য এক জায়গায় শুনি, শূদ্রের স্ত্রীকে অন্য বর্গের পুরুষ যথেচ্ছ ভোগ করতে পারে।’ এই সব শাস্ত্রই তখনকার আইন এবং এ আইনে শূদ্র ও নারীকে মানবিক অধিকার থেকে বঞ্চিত করা হয়েছে। এর প্রথম পরিণতি কুষাণ যুগের রচনা মনুসংহিতা-য়, সেখানে শূদ্র ঊনমানব। অথচ ব্রাহ্মণ মনীষীরা যেমন সমাজকে শাস্ত্র, বিজ্ঞান, জ্যোতিষ, আয়ুর্বেদ, গণিত, ইত্যাদি দিয়েছে, তেমনই দৈনন্দিন জীবনের অত্যন্ত প্রয়োজনীয় প্রাথমিক জ্ঞান, প্রযুক্তিবিদ্যায় অনেক কিছুই নিশ্চয়ই শূদ্রেরই উদ্ভাবন। গাড়ির চাকা, কুমোরের চাক, তাঁতির তাঁত, রাজমিস্ত্রির মাপজোকের নকসা ও যন্ত্র, চাষের সেচপদ্ধতি, ঘর ছাওয়ার কৌশল, মাছ ধরার নানা ধরনের জাল, শিকারির ফাঁদ-গুলতি, তীর-ধনুক, ধাতু গলানোর কৌশল, পাথর কাটা ঘষা, অস্ত্রশস্ত্র তৈরি, প্রাসাদ, বাগান, বিহার, গুহা তৈরি— এ সব নিশ্চয়ই শূদ্রেরই উদ্ভাবন ও সৃষ্টি। তার নিজস্ব রচনা নাচগানও নিশ্চয়ই ঘ্রপথে সমাজে পৌঁছে উচ্চবর্ণের সংস্কৃতির ভাণ্ডারকে সমৃদ্ধ করেছে। কিন্তু শাস্ত্র, পুরোহিত ও উচ্চবর্ণের কাছে নারী বা শূদ্র কেউ পুরোপুরি মানুষ নয়।
এই সময়ে তখনকার অ।র্য-প্রাগার্য মিশ্র গোষ্ঠীতে প্রথম শ্রেণিবিভাজন দেখা দেয় খ্রিস্টপূর্ব সপ্তম ষষ্ঠ শতকে। এর ফলে সমাজে দেখা দিল মুষ্টিমেয় ধনী ও অসংখ্য দরিদ্র। কিছু ক্ষমতাশালী ব্রাহ্মণ, রাজন্য ক্ষত্রিয়, নব্যধনী বৈশ্যরা সমাজে বিত্তকৌলীন্য ভোগ করত। এই সময়ে ব্রাহ্মণের পেশা ছিল অধ্যাপনা, ধর্মশাস্ত্র রচনা ও যজ্ঞ করা। রাজন্য ক্ষত্রিয় রাজকার্যে ও দেশের সুরক্ষার দায়িত্বে ছিল। এরা ক্ষমতাশালী রাজপরিষদ। মানুষের কাম্য বস্তু পাওয়ার জন্যে যজ্ঞ করত ব্রাহ্মণ এবং এইটেই ছিল তার ক্ষমতার উৎস। ক্ষত্রিয় ছিল রাজার প্রসাদপুষ্ট, তার জোর এখানেই। এই দুই শ্রেণিই উৎপাদনের পরিশ্রম থেকে রেহাই পেয়েছিল এবং যারা গায়ে গতরে খাটত তাদের নিচু চোখে দেখত। শ্রমের বিভাজনই সমাজে উঁচু নিচু বিভেদ সৃষ্টি করল; চাষি মজুর কুটিরশিল্পী কারিগর ও দাস সমাজের নিচুতলায় নেমে এল।যজুর্বেদ-এ আর্য-প্রাগার্য সংমিশ্রণের ফলে যে সমাজ তৈরি হয় তারই বিবর্তন ঘটতে থাকে আরণ্যক উপনিষদ যুগে। যজ্ঞের বিস্তার, দীর্ঘস্থায়িতা, প্রকারভেদ ও জটিলতা এবং নানা নতুন যজ্ঞের উদ্ভাবনের ফলে সমাজে পুরোহিতের প্রাধান্য বাড়ে এবং সাধারণ ভাবে ব্রাহ্মণের প্রতিপত্তিও বাড়ে। যজ্ঞের বৃদ্ধি ও বিস্তারের সঙ্গে সঙ্গে পুরোহিতের দক্ষিণার পরিমাণও বাড়ছিল। ক্ষত্রিয় রাজা ও ব্রাহ্মণ পুরোহিতের মধ্যে প্রাধান্য নিয়ে সংঘাতের কিছু প্রমাণ শাস্ত্রে আছে।
আরণ্যক ও উপনিষদকে জ্ঞানকাণ্ড বলা হয়। আরণ্যক সংখ্যায় দু-তিনটি। প্রধান উপনিষদ চোদ্দটি: ঈশ, কেন, কঠ, প্রশ্ন, মুণ্ড, মাণ্ডুক্য, তৈত্তিরীয়, ঐতরেয়, ছান্দোগ্য ও বৃহদারণ্যক এ দশটিই বেশি পরিচিত। এ ছাড়া অন্য প্রধান উপনিষদ হল, মহান রায়ণীয়, মৈত্রায়ণীয়, শ্বেতাশ্বতর ও কৌষীতক। আরণ্যকে যজ্ঞ থেকে জ্ঞানের দিকে সরে খাচ্ছে শাস্ত্র; যজ্ঞকে রূপক হিসেবে ব্যাখ্যা করছে। উপনিষদে গুরুশিষ্য সংলাপে, কাহিনিতে এবং নানা আলোচনায় সৃষ্টি ও জীবন সম্বন্ধে কতকগুলি আলোচনা আছে। প্রথম দিকের উপনিষদ গদ্যে রচনা, পরে ছন্দে কিংবা ছন্দ-গদ্য মিশিয়ে। উপনিষদ মানে এমন বিদ্যা, যা আচার্যের কাছে (উপ বসে (নি+সদ=বসা) শিখতে হয়। অনেকগুলি উপনিষদই রচিত হয়েছে গুরুশিষ্য সংলাপের ভঙ্গিতে। যেন শিষ্য প্রশ্ন করছে, আচার্য উত্তর দিচ্ছেন। এ ছাড়াও উপনিষদে মাঝেমাঝে উপাখ্যান, তত্ত্ব-আলোচনা, বংশাবলী, ইত্যাদি আছে।
উপনিষদের প্রধান প্রবক্তা যাজ্ঞবল্ক্য এবং তাঁর প্রধান বক্তব্য হল, মানুষের মধ্যে যে আত্মা তাই ব্রহ্ম এবং সৃষ্টির মধ্যে ব্রহ্মই একমাত্র সত্য পদার্থ। বাকি যা তা যথার্থ সত্য নয়। অবশ্য সব উপনিষদে ঠিক এ কথা বলা নেই, এমন ভাবেও নয়। যেহেতু উপনিষদগুলি ভিন্ন ভিন্ন সময়ে ভিন্ন অঞ্চলে নানা দ্রষ্টার দেখার বা উপলব্ধির বিবরণ, তাই এগুলি এক ছাঁচে ঢালা নয়। অন্ধের হাতি দেখার মতো শুঁড় দাঁত পা পিঠ সবই সত্য, অথচ কোনওটাই পুরো সত্য নয়। উপনিষদে বিভিন্ন ঋষির দৃষ্টিতে দেখা জীবনের তত্ত্ব পাই। সৃষ্টি সম্বন্ধে কেউ বলেন, ‘তিনি তপস্যা করলেন, পরে সৃষ্টি করলেন, আবার কেউ বা বললেন, ‘প্রথমে জল সৃষ্টি করলেন, পরে জল থেকেই বিশ্বচরাচরের সৃষ্টি।’ এর মধ্যে সমতা খুঁজতে যাওয়া বৃথা। যার যা মনে হয়েছে অসংকোচে বলেছেন। ‘আত্মাই ব্ৰহ্ম’ এই কথা ছাড়াও উপনিষদে আরও অনেক কথা আছে, সেগুলির মধ্যে প্রধান হল জন্মান্তরবাদ, অর্থাৎ মানুষ মৃত্যুতে শেষ হয় না, নানা রূপে বারেবারে জন্মায়। জন্মান্তর ঘটবেই। তখনকার দুঃখী মানুষের কাছে জীবন এত দুর্বহ মনে হত যে, আবার পরের জন্মে দারিদ্র, রোগব্যাধি, ঋণ, ঋণশোধ অক্ষমতা তার দরুন শাস্তি, প্রবলের নানা উৎপীড়ন, ইত্যাদির মধ্যে ফিরে ফিরে জন্মাবার সম্ভাবনা সাধারণ মানুষের কাছে বুঝি-বা একটুও আকর্ষণীয় মনে হত না। সমাজপতি ও শাস্ত্রকাররা উপনিষদে প্রচার করলেন যে, কেউ যদি ‘আত্মা-ই ব্ৰহ্ম’ এই কথাটা বুঝে উপলব্ধি করতে পারে, তা হলে তার মোক্ষ হয়, অর্থাৎ আর জন্মাতে হয় না। এখানে দেখি সংহিতা আমলের প্রার্থনা, দীর্ঘকাল পৃথিবীতে বাস করে জীবনকে উপভোগ করার আশা থেকে মানুষ কতটাই সরে এসেছে। মোক্ষ পাওয়ার উপায় কী? জ্ঞান, আত্মাই ব্ৰহ্ম এই কথাটা জানা পৃথিবীকে সত্য মনে না করা। জীবনের লক্ষ্য ও তার উপায়, দুই-ই পুরোপুরি বদলে গেছে। লক্ষ্য এখন আর পৃথিবীতে দীর্ঘকাল সুখী জীবনযাপন করা নয় বরং পৃথিবীতে ফিরে ফিরে আসার সম্ভাবনাটাকেই নষ্ট করা। উপায়ও এখন আর কর্ম অর্থাৎ যজ্ঞ নয়। যজ্ঞে যা পাওয়া যায়, তা হল সব রকম দৈহিক সুখ; কোনও কোনও জায়গায় স্বর্গের উল্লেখও আছে। কিন্তু নতুন পর্বে জ্ঞান যা দেয় তা হল ব্রহ্মজ্ঞানের মধ্যে দিয়ে মোক্ষ। বলা বাহুল্য, অশিক্ষিত জনসাধারণের কাছে জ্ঞানের মাধ্যমে ‘আমিই ব্ৰহ্ম’ এ বোধে পৌঁছনো সহজ ছিল না। ফলে তারা যে তিমিরে ছিল সেখানেই রয়ে গেল। না পারল খরচ করে যজ্ঞ করে ঐহিক সুখ অর্জন করতে, না পারল আত্ম-ব্রহ্ম চেতনা অর্জন করে দুঃখময় জীবনের পুনরাবৃত্তির সম্ভাবনা থেকে পালিয়ে বাঁচবার চেষ্টা করতে।
সামাজিক বিন্যাস এ যুগে ব্রাহ্মণসাহিত্যের যুগের মতোই ছিল। অর্থনীতি, রাষ্ট্রনীতিও উপনিষদের যুগে ক্ষত্রিয় জ্ঞানের জগতে অন্য এক ধরনের প্রাধান্য পাচ্ছে। ক্ষত্রিয় রাজা প্রবাহণ জৈবলি ব্রাহ্মণ আরুণির কাছে যেমন জ্ঞানলাভের জন্যে যাচ্ছেন তেমনই ক্ষত্রিয় রাজা অশ্বপতির কাছে পাঁচজন ব্রাহ্মণ যাচ্ছেন এমন কথাও শুনি। জন্মান্তরতত্ত্ব এ সময়ে নতুন, এ সম্বন্ধে ক্ষত্রিয় রাজা জনক ব্রাহ্মণ যাজ্ঞবল্ক্যকে বলছেন, ‘এর আগে এ জ্ঞান (জন্মান্তরবাদ) কখনওই ব্রাহ্মণে বাস করেনি।’ তার মানে, ক্ষত্রিয়ই প্রথম ব্রহ্মজ্ঞানের অধিকারী ছিল, ব্রাহ্মণ তার কাছ থেকেই তা পায় ও পরে এ জ্ঞানের একাধিপত্য লাভ করে। উপনিষদে যে ব্রহ্মজ্ঞানচর্চার কথা পড়ি তার জন্যে পণ্ডিত চিন্তাশীল মানুষের দার্শনিক বিষয়ে তর্কসভা হত, তার নাম ব্রহ্মোদ্য অর্থাৎ ব্রহ্মবিষয়ে আলোচনাসভা। প্রায়ই সভা বসত কোনও রাজদরবারে এবং বেশ কিছু রাজা এ সব সভায় যোগ দিতেন এমন উল্লেখ আছে। কর্মকাণ্ডে যেমন প্রধান অধিকারী ছিল ব্রাহ্মণ, পুরোহিত ও ধনী যজমান পুরুষ, উপনিষদে সেটা আমূল পালটে গেল। তখনও ব্রাহ্মণের একটা মুখ্য ভূমিকা ছিল, কিন্তু বেশ কয়েকজন ক্ষত্রিয় রাজা ব্রহ্মবিষয় আলোচনা করেছেন। ক্ষত্রিয় পুরুষ ছাড়াও মৈত্রেয়ী ও গার্গী — এ দুজন নারীও ব্রহ্ম সম্পর্কে আলোচনায় অংশগ্রহণ করেছেন, যদিও যাজ্ঞবল্ক্য প্রকাশ্য সভায় গার্গীকে অপমান করেছেন, যেমন জনক রাজা সুলভাকে অসম্মান করে কথা বলেছেন। বোঝা যায় নারীর ব্রহ্ম সম্বন্ধে আলোচনা পণ্ডিত সমাজ ভাল চোখে দেখত না।নানা ব্যাপার উপনিষদের ধারাকে প্রভাবিত করেছিল। সম্ভবত ঋগ্বেদের সময় থেকেই, হয়তো বা প্রাগার্য সমাজের অংশবিশেষেই, কিছু মানুষ সন্ন্যাস সাধন করত। মনে পড়ে, সিন্ধুসভ্যতার উৎখননে পাওয়া যোগী মূর্তি, মনে পড়ে ঋগ্বেদ-এর ‘ইন্দ্র’ ‘যতি’দের ছেড়ে দিচ্ছেন শলাবৃক (হিংস্র প্রাণী) দের কাছে। অথবা, ‘রুদ্র মুনির সঙ্গে বিষপান করছেন।’ আবার খ্রিস্টপূর্ব ষষ্ঠ শতকে বুদ্ধ তাঁর সাধনার পথে আরাড় কালাম, রুদ্রক রামপুত্র, নির্গ্রন্থ জ্ঞাতপুত্র, অজিত কেশকম্বলী, পূরণ কাশ্যপ, মস্করী গোশাল, প্রভৃতি নানা সন্ন্যাসীর দেখা পেয়েছিলেন। তাঁদের প্রত্যেকেরই বেশ কিছু শিষ্য ছিল। অর্থাৎ, ভারতবর্ষে অন্তত খ্রিস্টপূর্ব অষ্টম-সপ্তম শতক থেকেই নানা সন্ন্যাসী সম্প্রদায় ছিল। এরা কেউ বেদ বা যজ্ঞে বিশ্বাস করত না, কেউ কেউ জন্মান্তরে বিশ্বাস করত।
সাধারণ মানুষ দেখত, এরা দুরাচার নয়, যজ্ঞ ও বেদচর্চা না করেও এরা দিব্যি খেয়ে পরে বেঁচে আছে, কাজেই বেদ না মেনেও সৎ ও সুখী জীবনযাপন করা যায়। মানুষ এও দেখত যে, যে-উদ্দেশ্যে যজ্ঞ করা হত তা সব সময়ে পাওয়া যায় না। তা ছাড়া যারা নিজেরা দরিদ্র বলে যজ্ঞ করাতে পারে না, পুরোহিত নয় বলে নিজেরা যজ্ঞ করতে পারছে না, ব্রাহ্মণ নয় বলে যাদের উপনয়ন হয়নি, অতএব প্রত্যক্ষ ভাবে যারা বৈদিক যজ্ঞধর্মে অনধিকারী, তারা দেখল একটা বিকল্প জীবনের ধারা আছে, বিকল্প ধর্মাচরণেরও। এরা বিভিন্ন বেদবিরোধী দলে যোগ দিল।
বেদবিরোধী প্রস্থানের মধ্যে প্রধান হল জৈন, বৌদ্ধ ও আজীবিক। এদের মধ্যে জৈনধর্ম বৌদ্ধধর্মের আগেকার। মহাবীর সিদ্ধার্থের কিছু আগে থেকেই তাঁর ধর্ম প্রচার শুরু করেন। জৈনধর্মই প্রথম বর্ণবিভেদের বিরুদ্ধে প্রতিবাদ জানায়। এ ধর্মে কয়েকটি নীতি আছে: অহিংসা, চুরি না করা, মিথ্যা না বলা, সম্পত্তি অর্জন না করা ও ব্রহ্মচর্য পালন করা। প্রথম চারটি আগে থেকেই ছিল, পঞ্চমটি মহাবীর যোগ করেন। জৈনধর্মে দেবতাদের স্থান জিন এর নিচে, ধর্মে যে সিদ্ধি লাভ করেছে সেই জিন। এ ধর্মে অনুষ্ঠান নেই বললেই চলে, নিজের সাধনায় চিত্তকে বন্ধনমুক্ত করাই এর লক্ষ্য; এটা ঘটে জ্ঞান, বিশ্বাস ও নীতিসঙ্গত কর্মের দ্বারা। এই তিনটিকে বলে ত্রিরত্ন।
জৈনধর্ম
জৈনরা শিক্ষিত লোকের ভাষা সংস্কৃতের বদলে শাস্ত্র ও কাব্য রচনায় অধর্মাগধী প্রাকৃত ব্যবহার করেন। এতে সাধারণ লোকের বুঝতে সুবিধে হত, কারণ এ ভাষা তাদের কথ্য ভাষার কাছাকাছি। এঁরা বেশ বড় একটি সাহিত্যসম্ভার রচনা করেন এবং ভারতবর্ষের বহু জায়গায় উল্লেখযোগ্য ভাস্কর্য ও স্থাপত্য সৃষ্টি করেন। অহিংসা নীতির জন্যে এঁরা যুদ্ধবিরোধী, এমনকী কীটপতঙ্গ মেরে ফেলার ভয়ে এঁরা মাটি কুপিয়ে চাষও করেন না; ফলে ব্যবসাবাণিজ্যেই এঁরা প্রতিষ্ঠিত। জৈনধর্ম উত্তর ভারতে নানা জায়গায় ছড়িয়ে পড়ে; দক্ষিণে কলিঙ্গ, অন্ধ্র ও কর্ণাটকেও।
বৌদ্ধধর্ম
বৌদ্ধধর্মের মূল কথা হল, মানুষের পাপ ও দুঃখের মূলে তৃষ্ণা; অন্তর থেকে বাসনাকে উপড়ে ফেলতে পারলেই আর পুনর্জন্ম হবে না, নির্বাণ লাভ করা যাবে। এর জন্যে অষ্টাঙ্গ মার্গ বা আটটি নীতি হল: সত্য দর্শন, সত্য সংকল্প, সত্য বাক্য, সত্য ক্রিয়া, সত্য জীবিকা, সত্য অনুশীলন, সত্য স্মৃতি ও সত্য ধ্যান। বুদ্ধের নির্দেশ প্রধানত সন্ন্যাসী সম্প্রদায়ের জন্যেই, তবে নীতিগুলি গৃহীরাও মেনে চলতে পারে। বিস্তর মঠ, স্তূপ, চৈত্য ও সঙ্ঘারামে বৌদ্ধ শিল্পের নিদর্শন আছে। এ ধর্ম একদা ভারতবর্ষের বাইরে শ্রীলঙ্কা, ব্রহ্মদেশ, ইন্দোনেশিয়া, মালয়েশিয়া, কোরিয়া, জাপান, চিনে ও তুরস্কে প্রচুর বিস্তারলাভ করে। এখনও ভারতবর্ষে বৌদ্ধদের সংখ্যা সামান্যই, ওই সব দেশেই বেশি। ফলে আড়াই হাজার বছর ধরে বহু বিভিন্ন ভাষায় বৃহৎ এক বৌদ্ধ সাহিত্যসম্ভার রচিত হয়েছে। বুদ্ধের অনেক পরে এ ধর্মের দুটি ভাগ হয়, পরবর্তীরা আগের পন্থাকে হীনযান ও নিজেদের মহাযান বলে। মহাযানের সাহিত্য বিপুল। এশিয়ার বিস্তৃত এক অঞ্চলে বৃহৎ এক বৌদ্ধ সাহিত্যসম্ভার রচিত হয় এবং বৌদ্ধ স্থাপত্য ও ভাস্কর্যের প্রচুর নিদর্শন মেলে। সহিংস ব্রাহ্মণ্য ধর্মে বৌদ্ধ ও জৈন ধর্ম প্রবল এক অহিংসার প্লাবন আনে এবং যজ্ঞ ও জাতিভেদের মূলে কুঠার হানে। এর প্রভাব স্থানে ও কালে বহু বিস্তৃত।
সংখ্যায় বৌদ্ধ ও জৈনরা যতই বাড়ছিল, মূল ব্রাহ্মণ্য ধর্মধারার আতঙ্কও ততই বাড়ছিল। ব্রাহ্মণ্যধর্ম বেদবিরোধীদের নিজেদের গণ্ডির মধ্যে ধরে রাখবার একটা উপায় বের করল। বলল, আগে যেমন বাল্য-কৈশোরের জন্যে ব্রহ্মচর্য, যৌবন-প্রৌঢ়ত্বের জন্যে গার্হস্থ্যের বিধান ছিল, এখন তেমনই প্রৌঢ়ত্বের জন্যে বানপ্রস্থ ও বার্ধক্যের জন্যে যতি বা সন্ন্যাস বলে অন্য দুটি আশ্রম স্বীকার করা হল। বয়স অনুসারে ধর্মাচরণের ব্যবস্থা হল। বানপ্রস্থে বনে থাকবার সময়ে খুব সাধারণ অগ্নিহোত্র ইত্যাদি যাগের বিধান রইল, যা নেহাৎ স্বল্প উপকরণে এবং অল্প সময়ে সেরে ফেলা যায়। সন্ন্যাস বা যতিতে তাও নেই, সন্ন্যাসী যেমন ইচ্ছা ঘুরে বেড়াতে পারে। বলা বাহুল্য, ওই সময়কার সন্ন্যাসী সম্প্রদায়গুলি যজ্ঞ করার অনিচ্ছা ও বনে বনে ঘুরে বেড়াবার স্বাধীনতা এখন ব্রাহ্মণসমাজ গৃহীর জীবনে শেষ দৃটি আশ্রম হিসেবে মেনে নিল, এতে ওই সব সম্প্রদায়ের সঙ্গে বিরোধ খানিকটা খাদে নেমে এল।
যজ্ঞে অনাস্থার আর এক প্রকাশ ব্রাহ্মণ্যধর্মও এখন কর্মকাণ্ড বা যজ্ঞ থেকে সরে এসে জ্ঞানমার্গ আশ্রয় করল, এই ভাবে যজ্ঞে অনীহা সমাজে স্বীকৃতি পেল, যদিও ধনী প্রভাবশালী লোকেরা এর পরেও বহুকাল ধরেই যজ্ঞ করে চলেছিল। উপনিষদ, বৌদ্ধ, জৈন ও আজীবিক কালটা অর্থাৎ খ্রিস্টপূর্ব সপ্তম থেকে পঞ্চম শতক পর্যন্ত, সারা পৃথিবীতেই— গ্রিস, রোম, চিন, মিশর, ইরান, সর্বত্রই— ব্যাপক ও গভীর ভাবে ধর্ম-আন্দোলনের যুগ ছিল। ভারতবর্ষেও এর অভিঘাত প্রবল হয়ে দেখা দিয়েছিল। বুদ্ধের সময়েই সমাজে বেশ কিছু পরিবর্তন ঘটতে থাকে। গোষ্ঠীবদ্ধ সমাজ ভেঙে ‘কুল’ বা বৃহৎ যৌথ পরিবার এখন সমাজের ন্যূনতম একক হয়ে উঠেছে। বৈশ্য প্রাধান্য পাচ্ছে, কারণ অন্তর্বাণিজ্য ও বহির্বাণিজ্য তখন তাদেরই হাতে এবং জৈন ও বৌদ্ধদের প্রতি তাদের বিশেষ আনুকূল্য। ভাস্কর্যে বৌদ্ধ, জৈন ও ব্রাহ্মণ্য প্রভাব লক্ষ্য করা যায় এ সময়ে। বুদ্ধের জীবনী ও অন্যান্য সামাজিক কাহিনির চিত্রণ বেশ উঁচু মানে পৌঁছয়। জৈন বৌদ্ধ স্তূপ, বিহার, চৈত্য, সঙ্ঘারাম বণিকদের অর্থসাহায্য পেত। সমাজে বৈশ্য বণিক বিত্ত-কৌলীন্যে যেন ব্রাহ্মণ ক্ষত্রিয়কে অতিক্রম করে যাচ্ছিল। ষষ্ঠ শতকেই মুদ্রা ও লিপির (খরোষ্টি ও ব্রাহ্মীর) প্রবর্তন হয়। কোশল ও মগধে ছাপচিহ্নিত রুপোর মুদ্রা পাওয়া যায়। প্রধানত শ্রেষ্ঠীদের বাণিজ্যেই এর ব্যবহার। রাজস্ব, বেতন, জরিমানা এতেও ব্যবহার হত। ব্রহ্মত্র এবং দেবত্র সম্পত্তির পরিমাণ বাড়ছিল, এগুলি নিষ্কর ছিল। ব্রাহ্মণ ও যোদ্ধা ক্ষত্রিয়কে রাজকর দিতে হত না, ফলে বৈশ্যের ওপরে করের বোঝা বাড়ছিল। বৈশ্য ধীরে ধীরে চাষ ও পশুপালন ছেড়ে বাণিজ্যে আসে; চাষ, পশুপালন চলে যায় শূদ্রের হাতে। এ ছাড়া সমস্ত কুটিরশিল্প গোষ্ঠীবিভক্ত শূদ্রদের হাতে আসে; তাঁতি, কামার, কুমোর, রথকার, রাজমিস্ত্রি, নানা ধাতুশিল্পী, প্রভৃতিদের পেশা শূদ্রেরই একচেটিয়া হয়ে গেল।রাষ্ট্র
এই সময়ে আর্যাবর্তে ষোড়শ (ষোলোটি) মহাজনপদের উদ্ভব হয়: মগধ, কোশল, বৎস, অবন্তী, বজ্জি, লিচ্ছবি, কাশী, মল্ল, কুরু, পাঞ্চাল, অঙ্গ, চেদি, গান্ধার, অশ্মক, শূরসেন ও কম্বোজ। এগুলির মধ্যে ক্ষমতা ও প্রতাপ মাঝেমাঝেই এক জনপদ থেকে অন্য জনপদে গেছে, কিন্তু শ তিনেক বছর ধরে এগুলি আর্যাবর্তে বিশেষ ক্ষমতাশালী ছিল। রেশম (বাণিজ্য) পথে উটের কাফিলায় ও বড় জাহাজে এদের সঙ্গে ভারতবর্ষের বাইরের বহু রাষ্ট্রের অর্থনৈতিক, বাণিজ্যিক ও সাংস্কৃতিক আদানপ্রদান ছিল।
ষোড়শ জনপদের মধ্যে ক্রমে মগধ প্রধান হয়ে ওঠে। অন্য দু-একটি জনপদকে মগধ যুদ্ধে ও অন্য ভাবে আত্মসাৎ করে নেয়। ফলে মগধের রাজনৈতিক অর্থনৈতিক প্রতিপত্তি বাড়তে থাকে। প্রথম রাজধানী রাজগৃহ, প্রথম বিখ্যাত রাজা বিম্বিসার (৫৪৪-৪৯২] খ্রি.পূ.); ইনি বুদ্ধভক্ত ছিলেন। এঁর ছেলে অজাতশত্রু (৪৯২-৪৬০] খ্রি.পূ.) বুদ্ধবিদ্বেষী; বাবাকে হত্যা করে সিংহাসন পান। অজাতশত্রুর পরে উদয়ী (৪৬০-৪৪০] খ্রি.পূ.); এঁর আমলে গঙ্গা ও শোণের সঙ্গমস্থলে একটি দুর্গ নির্মিত হয়। উদয়ীর পরে মগধের ক্ষমতায় আসে শিশুনাগ বংশ, রাজধানী যায় বৈশালীতে। এঁদের যুগে অবন্তীর শক্তিক্ষয় হয় ও অবন্তীর রাজধানী উজ্জয়িনী ধ্বংস হয়। এতে মগধ ও বৈশালীর মধ্যে একশো বছরের শত্রুতার অবসান ঘটে। শিশুনাগদের পরে সিংহাসনে আসে নন্দরা, এরা মগধের খুব শক্তিশালী রাজবংশ। নন্দরা অসম্ভব ধনী ও শক্তিশালী ছিল। সেই কারণে আলেকজান্ডার যখন মধ্যপ্রাচ্য, ইরান, কাবুল হয়ে এসে পঞ্জাব আক্রমণ করেন, তখন নন্দদের প্রতাপের খবর পেয়ে পঞ্জাব থেকেই ফিরে যান, মগধ আক্রমণ করেননি। আলোকজান্ডারের আক্রমণের সময়ে উত্তর ভারতে অনেকগুলি খণ্ডরাজ্য ছিল। খ্রিস্টপূর্ব ৩২৬ সালে আলেকজান্ডার তক্ষশিলা জয় করে বিপাশা নদীর কাছে পৌঁছন। ছোট রাজা পুরুর আত্মমর্যাদাপূর্ণ ব্যবহারে সম্ভ্রম বোধ করে আলোকজান্ডার তাঁকে নিজের রাজ্য ফিরিয়ে দেন। গ্রিক সৈন্যরা বহুদিন ধরে যুদ্ধ করে ক্লান্ত ও বিধ্বস্ত বোধ করছিল, এমন সৈন্যদল নিয়ে যুদ্ধজয় করা যায় না বলে আলেকজান্ডার ফিরে যান। তিনি উত্তর পশ্চিম ভারতের একটা বড় অংশ জয় করেছিলেন, এ রাজ্যও অল্পকালের মধ্যেই গ্রিকদের খাস দখলের বাইরে চলে যায়। কাবুল ও সিন্ধুদেশে আলেকজান্ডারের নামে দুটি শহর ও ঝিলমের ধারে বুকিফেলা বলে একটি শহর রয়ে যায়। আলেকজান্ডারের সহযাত্রীরা ভারতবর্ষ সম্বন্ধে নানা তথ্য লিখে রাখেন। যেমন এখানকার অর্থনীতি, সমাজনীতি, সতীদাহ, বাজারে মেয়ে বিক্রি, এখানকার ভাল জাতের ষাঁড়, ভাল রথ, জাহাজ ও নৌকা তৈরির খবর আমরা ওই গ্রিক ঐতিহাসিকদের কাছ থেকে পাই। ছোট ছোট রাষ্ট্রগুলোকে ধ্বংস করে আলেকজান্ডার পরবর্তীকালে বৃহৎ সাম্রাজ্য প্রতিষ্ঠা সম্ভব করে তুললেন।
নন্দবংশ ক্রমে শক্তিহীন হয়ে আসে এবং শেষ পর্বে এত হীনবল হয়ে যায় যে, পরে মৌর্যরা তাদের সিংহাসন দখল করে নেয়। মগধের প্রধান রাষ্ট্রশক্তি হওয়ার মূলে একটি কারণ তার ধাতুর খনিগুলি। খ্রিস্টপূর্ব ষষ্ঠ শতক থেকেই লোহা গলিয়ে লাঙলের ফলা ও যুদ্ধের অস্ত্র তৈরি হত। প্রথম রাজধানী রাজগৃহ, পাহাড়ে ঘেরা। প্রকৃতিই রাজগৃহকে রক্ষা করতে বাইরের আক্রমণ থেকে। পঞ্চম শতকে রাজধানী উঠে আসে পাটলিপুত্রে, সে-ও গঙ্গা, শোণ, ঘর্ঘরা ও পুনপুনের সঙ্গমস্থলে, কাজেই শত্রুর পক্ষে আক্রমণ করা দুঃসাধ্য। গাঙ্গেয় উপত্যকার ঠিক মাঝখানে পড়ে পাটলিপুত্র (এর চারপাশে পলিমাটি ও অরণ্যভূমি, চাষ ও কাঠের সুবিধে ছিল)। বাকি ভারতে যখন ঘোড়া আর রথ নিয়ে যুদ্ধ চলছিল তখন মগধ প্রথম হাতি ব্যবহার করে এই সুবিধে পেল যে, হাতি যে সব দুর্গম জায়গায় যেতে পারে ঘোড়া তা পারে না।
মগধে মগধ ও কিরাত জাতির অনেক লোক ছিল, অভিজাত ব্রাহ্মণ সমাজ এদের নিচু চোখে দেখত। উত্তরের আর্যরা মগধে পৌঁছল অনেক দেরিতে, ফলে আর্যদের সঙ্গে মগধ ও উত্তর পূর্বাঞ্চলের কিরাতদের একটা সংমিশ্রণ ঘটল। দেরিতে আর্যায়ণের ফলে এখানকার অধিবাসীদের একটা উৎসাহ জাগল রাষ্ট্রশক্তির ব্যাপ্তি ঘটানোর জন্যে। মগধ হয়ে উঠল অপরাজেয়। চাষে উন্নতি, কুটিরশিল্পের উৎপাদন, বহির্বাণিজ্য, ইত্যাদির পিছনে আছে বিপুল পরিসরে নগরায়ণ (গ্রামগুলোকে শহর তৈরি করা)। মহেঞ্জোদরো হরপ্পার পতন ঘটে খ্রিস্টপূর্ব পঞ্চদশ শতকের কাছাকাছি, তারপরে খ্রিস্টপূর্ব ষষ্ঠ শতকের আগে সেই আয়তনের শহর আর তৈরি হয়নি। ষোড়শ মহাজনপদের যুগে নতুন শহরে মোটের ওপরে শিল্প-শ্রমিক, ব্যবসায়ী ও প্রশাসনিক লোকেরা থাকত, তাদের খাবার জোগান দিত চারপাশের গ্রামগুলো। শহরে রাজপরিবার, রাজন্যবর্গ, বণিক, শিল্পপতি ও পুরোহিতরা থাকত। এদের খাবার সংস্থান করা সম্ভব হত না যদি না রাজ্যে যথেষ্ট পরিমাণ খাজনা উঠত। টাকা যাদের হাতে জমছিল, তারা নানা ব্যাপারে ক্রমে বেশি বেশি টাকা খাটিয়ে বড় রকমের ধনীতে পরিণত হচ্ছিল। এই সময়ের অস্ত্র মাটির নীচে প্রচুর পরিমাণে পাওয়া গেছে; মনে হয়, দেশে শান্তিশৃঙ্খলা রাখতে প্রশাসনকে বলপ্রয়োগ করতে হত, অবাধ্য প্রজা বা বিদ্রোহী প্রতিবেশী রাজ্যকে শাসনে রাখতেই অস্ত্রের প্রয়োজন হত। এই সময়ে লেখারও চল হয় এবং মুদ্রার চল হয়— অর্থাৎ আমরা শহর বলতে যা বুঝি তার অনেক কিছুরই উৎপত্তি হয় এই সময়ে। মুদ্রা চালু হলে পর নানা পেশার লোকের মজুরি বা মাইনে টাকায় দেওয়া সম্ভব হল। পেশাদার সৈনিকদের বহু সংখ্যায় চাকরি দেওয়া সম্ভব হতে লাগল এবং টাকায় মাইনে পাওয়ার ফলে তারা যখন শ্রেষ্ঠী (বণিক)দের কাফেলার রক্ষী হিসেবে দূর দূর দেশে যেত তখন টাকা ভাঙিয়ে খাবার ও দরকারি জিনিস কিনতে পারত। বাণিজ্যের প্রসার হওয়ার ফলে নানা রকমের বিলাসদ্রব্য বাজারে দেখা গেল!
বহু গ্রামের নাম এ সময়ে পাওয়া যায়, এগুলি মোটামুটি তিন শ্রেণির। প্রথমত বিভিন্ন পেশার লোকের বসতি যে গ্রামে সেখানকার প্রধানের নাম ‘ভোজক’, দ্বিতীয়ত একই পেশার লোকের বাস যে গ্রামে, এগুলি পণ্যবিপণন (মাল কেনাবেচার) কেন্দ্র বা বাজার হয়ে উঠত, শহর ও গ্রামের যোগসূত্র ছিল এই গ্রামগুলি। তৃতীয়ত প্ৰান্তিক গ্রাম যেগুলি একটি জনপদের প্রান্তে অবস্থিত। এখানকার অধিবাসীরা অধিকাংশই শিকারী ও ফলমূল সংগ্রহকারী; এ গ্রামগুলি জঙ্গলের কাছাকাছি থাকত। শিল্পে নিযুক্ত মানুষদের ‘পূগ’ বা ‘শ্রেণিও এই সময়কার; কোনও বিশিষ্ট শিল্পের শ্রমিকদের সমবেত অর্থ ও স্বার্থরক্ষার জন্যে এই প্রতিষ্ঠানগুলি। এদের ইংরেজিতে ‘গিল্ড’ বলে; এখনকার ইউনিয়নের কিছু কিছু দায়িত্ব এরা পালন করত, অন্য ধরনের কাজও করত।
গ্রামগুলিতে অনেক কিছুই সমবেত স্বার্থের জন্যে তৈরি হত, যেমন পুকুর, বেড়া, সেচের খাল, সাঁকো, ইত্যাদি। প্রত্যেক পরিবার তার আয়ের ছ’ভাগের একভাগ খাজনা দিত, কিন্তু দেবত্র বা ব্রহ্মত্র জমি নিষ্কর ছিল। বৈশ্যদের একটা অংশ সম্পন্ন চাষি, তাদের নাম ছিল গৃহপতি। চাষ এবং প্রযুক্তি (কারিগরি) বিদ্যায় এ সময়ে বিপুল উন্নতি দেখা যায়। যারা গায়ে গতরে খাটে না এমন নানা বৃত্তির বিস্তর লোকের অন্নসংস্থান করবার মতো প্রাচুর্য তখন সমাজে এসেছিল, তাই বড় সৈন্যদলের ভরণপোষণের দায়িত্ব নেওয়া এবং জনহিতকর স্থাপত্য ও অন্যান্য সংগঠন সৃষ্টি করা সম্ভব হয়েছিল।
শাসনব্যবস্থায় নানা কাজের নানা আধিকারিক ছিল, সবচেয়ে ওপরে মহামাত্র, মন্ত্রী, তারপরে থাকত সেনানায়ক, বিচারক ও আযুক্ত। বড় পদের কর্মচারী, সেনানায়ক বাদে সম্ভবত ব্রাহ্মণরাই এ পদগুলি পেত, এগুলি বংশানুক্রমিক ছিল না। গ্রামের প্রধান ছিল গ্রাণী, গ্রামিণী, গ্রামিক বা গ্রামভোজক। রাজধানীতে রাজা ও অন্যান্য শহরে রাজকর্মচারী ও শ্রেষ্ঠীরাই ছিল প্রধান। দেশের উত্তর পূর্বাঞ্চলের প্রজারা ফসল দিয়েও খাজনা দিতে পারত। চতুর্বর্ণের মধ্যে ব্রাহ্মণরা রয়ে গেল, বাকিরা ক্ষত্রিয়, বৈশ্য, শূদ্র ধীরে ধীরে লুপ্ত হয়ে পেশাগত জাতিতে পরিণত হল। লোকসংখ্যা বেড়ে যাওয়ায় আগেকার মতো আর সভা বা সমিতি দিয়ে শাসন বড় শহর বা গ্রামে সম্ভব ছিল না। ফলে ব্রাহ্মণদের নিয়ে গঠিত ছোট একটি সভা— পরিষদই স্থানীয় শাসনব্যবস্থা পরিচালনা করত। বুদ্ধের সময় থেকেই পূর্বাঞ্চলে কিছু গণতন্ত্র ছিল। রাজতন্ত্রে যেমন সমস্ত রাজস্ব রাজারই, গণতন্ত্রে সে অধিকার ছিল গোষ্ঠীপতিদের; এরা অর্থভাণ্ডার, শস্যভাণ্ডার ও অস্ত্রভাণ্ডারের মালিক ছিল। এদের প্রত্যেকের নিজস্ব সৈন্যদল ছিল। রাজতন্ত্রে ব্রাহ্মণের যে প্রতাপ ছিল, এখানে তা ছিল না; এদের সমাজে ধনী নেতারাই হর্তা-কর্তা-বি।তা ছিল। মৌর্যযুগে গণতন্ত্র ক্ষীণ হয়ে আসে, রাজতন্ত্র একমাত্র হয়ে ওঠে।
সমাজ
এই সময়ে আর্যাবর্তের সমাজে শূদ্রের স্থান ক্রমশ নিচু হতে থাকে। ব্রাহ্মণের মর্যাদা তো ছিলই, বৈশ্যও বিত্তকৌলীন্যে প্রধান হয়ে ওঠে, শূদ্র ক্রমে নীচে নামতে থাকে। এদের অনেকেই প্রায় অস্পৃশ্য হয়ে ওঠে; তিন বর্ণের সেবা করা ও গৃহদাস হওয়া ছাড়া হাতের কাজ করা ও জনমজুর খাটাই ছিল এদের সমাজনির্দিষ্ট পেশা। জৈন ও বৌদ্ধধর্মে জাতিভেদ নেই। তবু এ যুগে শূদ্রের প্রতি অত্যাচার ও অসম্মান আগের মতোই ছিল, বরং বাড়ছিল।
দেওয়ানি ও ফৌজদারি আইন অনুসারে শাসন করত রাজপ্রতিনিধি এবং গ্রাম বা শহরের প্রতিনিধি। শাসন ছিল বর্ণভিত্তিক, অর্থাৎ উঁচু জাতের লোকের সাজা কম হত, একই দোষে নীচু জাতের লোকের বেশি সাজা হত। সাজা ছিল জরিমানা থেকে আরম্ভ করে, জেল খাটা এবং নানা নিষ্ঠুর অত্যাচার— হাত, পা, নাক, কান কেটে নেওয়া, চোখ, জিভ উপড়ে নেওয়া, নির্দয় ভাবে বেত মারা থেকে অন্যান্য অত্যাচারে মেরে ফেলা পর্যন্ত।
এই সময়ে বেদের শেষতম অংশ বেদাঙ্গ রচনা হচ্ছিল। এর মধ্যে ছিল শিক্ষা (ঠিক ভাবে শব্দ উচ্চারণের নিয়ম), ব্যাকরণ, নিরুক্ত (বেদের শব্দের উৎপত্তি) ছন্দ, জ্যোতিষ এবং কল্প। কল্পের মধ্যে সমবেত যাগের জন্যে শ্রৌতসূত্র, গার্হস্থ্য, দশকর্মের জন্যে গৃহ্যসূত্র, চারবর্ণের ও চার আশ্রমের জন্যে নিয়ম ধর্মসূত্র ও বেদি নির্মাণের জ্যামিতির হিসেব শুল্বসূত্র। বেদাঙ্গের দরকার হচ্ছিল প্রধানত দুটো কারণে। আর্যরা অনেক দূর পর্যন্ত ছড়িয়ে যায় ব্রাহ্মণসাহিত্যের শেষ যুগেই, ফলে আর্যাবর্তের এক বৃহৎ অংশ জুড়ে যাগযজ্ঞের অনুষ্ঠান চলছিল। এ সব অঞ্চলে যারা আগে থাকত তারা ব্রাহ্মণ্য প্রভাব থেকে অনেক দূরে নিজস্ব ধর্ম অনুষ্ঠান সংস্কৃতি নিয়ে বাস করছিল; যজ্ঞ আরম্ভ করতেই নানা সমস্যা দেখা দিল: উচ্চারণপ্রণালী, ছন্দ, জ্যোতিষ, নিরুক্ত— এ সব তাদের কাছে সম্পূর্ণ অপরিচিত। যজ্ঞ যাতে আবৃত্তি, গানে, ছন্দে, সুরে ও অনুষ্ঠানে নিয়ম মতো নিষ্পন্ন হয় তা ঠিক করবার জন্যে তত্ত্বগুলোও জানতে হবে; বেদাঙ্গ তারই শাস্ত্র। বেদাঙ্গের মধ্য দিয়ে সংস্কৃতিজগতে একটা বড় পরিবর্তন এল: ছন্দ, ব্যাকরণ, জ্যোতিষ, নিরুক্ত, ইত্যাদি যজ্ঞের জন্যে শুরু হলেও বেদাঙ্গ রচনার মধ্য দিয়েই যজ্ঞের সঙ্গে এদের নাড়ির বাঁধন ছিঁড়ল; ধীরে ধীরে এগুলি স্বতন্ত্র শাস্ত্র হয়ে উঠল, যার সঙ্গে ধর্মবিশ্বাস বা অনুষ্ঠানের আর কোনও যোগ রইল না। এই আলাদা চর্চার ফল দেখি, খ্রিস্টপূর্ব পঞ্চম চতুর্থ শতকে পাণিনির ব্যাকরণ রচনায়, এতে ছোট একটি ‘বৈদিক প্রকরণ’ থাকলেও আসলে এটি সংস্কৃত সাহিত্যের ভাষারই ব্যাকরণ। এটি পৃথিবীর মধ্যে একটি অসাধারণ ব্যাকরণ, তখনও অন্য কোনও দেশে এমন ব্যাকরণ রচনা হয়নি।
Very good
রাষ্ট্র
যে রাজবংশ মৌর্য বলে পরিচিত তা ‘মুরা’ নামে কোনও দাসীর ছেলের নাম থেকেই সৃষ্টি এমন কথা চলিত আছে; কিন্তু বৌদ্ধসাহিত্যে ‘মোরিয়’ (=মৌর্য) নামের একটি ক্ষত্রিয় কৌমের (গোষ্ঠীর অংশ) নাম পাওয়া যায়। এরা বিহার-নেপাল সীমান্তে বাস করত। খুব সম্ভব প্রথম মৌর্য সম্রাট চন্দ্রগুপ্ত এই বংশেরই লোক। নন্দবংশের শেষ দুর্বল রাজাকে উচ্ছেদ করে উনি কূটবুদ্ধিসম্পন্ন মন্ত্রী চাণক্য বা কৌটিল্যের পরামর্শে মৌর্যশক্তি প্রতিষ্ঠা করেন। তখন আলোকজান্ডারের গ্রিক প্রতিনিধি সেলিউকাস উত্তর পশ্চিম ভারতে শাসন করতেন। বিজয়ী চন্দ্রগুপ্ত তাঁর সঙ্গে সন্ধি করে রাজ্যের কিছু অংশ ও পাঁচশ’ হাতির বদলে পঞ্জাব থেকে বিহার, ওড়িশা, বঙ্গদেশ, অন্ধ্র, কর্ণাটক পর্যন্ত দখল করেন ও এই বিশাল ভূভাগের একচ্ছত্র সম্রাট হন। এর আগে ভারতবর্ষে এত বড় বা এমন কোনও সাম্রাজ্য ছিল না।
মৌর্যযুগ সম্বন্ধে আমাদের জ্ঞানের প্রধান একটা সূত্র গ্রিক পর্যটক মেগাস্থিনিসের লেখা বিবরণ এবং কৌটিল্যের অর্থশাস্ত্র (যা মৌর্যযুগের কাছাকাছি কোনও সময়ের রচনা)। চন্দ্ৰগুপ্ত মৌর্য (৩২৪-৩০০] খ্রি.পূ.) প্রবল পরাক্রান্ত সম্রাট ছিলেন। বহু বিচক্ষণ মন্ত্রী ও রাজকর্মচারীর সাহায্যে তিনি সুবিস্তৃত রাজ্যটি পরিচালনা করতেন। প্রত্যেক প্রদেশের অধিকর্তা বিবাহসূত্রে যথাসম্ভব রাজপরিবারের সদস্য হতেন। প্রথমে পাটলিপুত্র, পরে কৌশাম্বী, তক্ষশিলা ও উজ্জয়িনীও একে একে মৌর্যযুগের রাজধানী হয়েছিল। রাজ্য পরিচালনার ভার ছিল ছ’টি সমিতির অধীনে; এরা জনস্বাস্থ্য, বিদেশি আগন্তুকদের দায়িত্ব, জন্মমৃত্যু নথিভুক্ত করা, ওজন-বাটখারার সাম্যরক্ষা ও অন্যান্য বিষয় পরিদর্শন করত। রাজ্যে অশ্বারোহী, গজারোহী, রথারূঢ় ও পদাতিক সৈনিক, নৌসেনা ও ভারবাহীদের নিয়ে বৃহৎ একটি সৈন্যবিভাগ ছিল। প্রত্যেকটির দায়িত্বে থাকত পৃথক কর্মচারী।
সম্পদ বৃদ্ধির জন্যে রাজ্যের আয়তন বাড়ছিল। সমস্ত অর্থনৈতিক বিষয়ই রাজ্যের অধীনে থাকত: যেমন চাষের আয় বাড়ছিল, অতএব ফসল থেকে বাড়তি খাজনা জমছিল রাজকোষে, বিভিন্ন পণ্যদ্রব্য গ্রাম থেকে শহরে আসার পথে পথকর ছিল এবং ফসল, শিল্প, বাণিজ্য, অপরাধীর দেওয়া জরিমানা এ সব নিয়ে রাজকোষ স্ফীত হয়ে উঠছিল। চন্দ্রগুপ্তের শাসনব্যবস্থা সুষ্ঠু ও কার্যকরী ছিল। শাসনের যে কাঠামো তখন তৈরি হয় তা বহুকাল পর্যন্ত চালু ছিল।
অশোক
চন্দ্রগুপ্তের পরে রাজা হন বিন্দুসার (৩০০-২৭৩] খ্রি.পূ.)। এঁর সঙ্গে গ্রিক রাজাদের যোগাযোগ ছিল। বিন্দুসারের পুত্র অশোকই (২৭৩-২৩৬] খ্রি.পূ.) মৌর্যসাম্রাজ্যের শ্রেষ্ঠ রাজা, হয়তো সারা পৃথিবীরই একজন শ্রেষ্ঠ সম্রাট। বৌদ্ধ সাহিত্য বলে, যৌবনে ইনি চণ্ডস্বভাবের ছিলেন- এটা অবশ্য কিংবদন্তীও হতে পারে। কলিঙ্গ জয় করতে গিয়ে, হতাহতের বিপুল সংখ্যা ও যুদ্ধের নিষ্ঠুরতা দেখে ইনি খুব ক্লিষ্ট ও অনুতপ্ত হন এবং আর কখনও যুদ্ধ করেননি। এরপর অশোক বৌদ্ধধর্মে দীক্ষা নেন এবং প্রজার সুখ ও ধর্মাচরণের জন্য নানা ব্যবস্থা নেন। বিস্তর শিলালিপিতে অশোক প্রজাদের ধর্ম-উপদেশ দিয়েছেন। প্রত্যেক জনগোষ্ঠীকেও তিনি সদুপদেশ দিয়েছেন: প্রজাদের বলেছেন, রাজাকে পিতার মতো দেখতে, কারণ তিনি তাদের সন্তানজ্ঞান করেন। ‘ধৰ্ম্ম’ (ধর্ম) হল নৈতিক জীবনযাপনের মানদণ্ড। এ সম্বন্ধে নানা নীতি তিনি দিকে দিকে শিলালিপিতে প্রচার করেছেন। অশোক রাষ্ট্রনৈতিক সম্পর্ক স্থাপন করেন দূরদূরান্তের নানা দেশের সঙ্গে। পশ্চিম ও মধ্য এশিয়ার গ্রিক রাজ্যগুলি থেকে ভারতবর্ষের উত্তরে, দক্ষিণে ও শ্রীলঙ্কায় ধর্মপ্রচারের জন্যে প্রচারক ও রাষ্ট্রদূত পাঠান। বৌদ্ধ সাহিত্য থেকে জানা যায়, অশোক তৃতীয় বৌদ্ধ মহাসভা আহ্বান করেন, এবং এখান থেকে দূতরা শ্রীলঙ্কা ও ব্রহ্ম দেশে ধর্মপ্রচার করতে যান। খ্রিস্টপূর্ব দ্বিতীয়-প্রথম শতকের ব্রাহ্মীলিপিতে লেখা শিলালেখ শ্রীলঙ্কায় পাওয়া গেছে। অশোকের সময়ে সম্ভবত একবারই নীতি ও রাষ্ট্রনীতি পরস্পরকে প্রভাবিত করে এবং এ দুয়ের মধ্যে একটা সমঝোতাও হয়। রাজ্যশাসন যথেচ্ছচারী ছিল না বা কেবলমাত্র রাজা বা রাজ্যের ক্ষমতাবৃদ্ধির জন্যে শাসনব্যবস্থা প্রয়োগ করা হত না। প্রজাদের চরিত্রের উন্নতির জন্যে রাষ্ট্রশক্তি সচেষ্ট ও তৎপর ছিল; সম্রাট হিসেবে এটা অশোকের একটা বড় বৈশিষ্ট্য ছিল।
রাজ্যশাসনে যথাসম্ভব কম নিষ্ঠুরতা ছিল এবং রাজা নিজে যা পালন করতেন সেই ধর্মোপদেশ প্রজাদের জন্যে শিলালিপিতে উৎকীর্ণ করতেন। অশোকের ‘ধম্ম’ কোনও সংকীর্ণ অর্থের ধর্ম নয়, এ ধর্মের মানে অহিংসা, মৈত্রী, সর্বজীবে করুণা, অন্যায়ের প্রতিরোধে সহিষ্ণুতা। এ ধর্ম নৈতিক, যা মানুষের চরিত্র গঠনে সাহায্য করে দেশে হিংসাদ্বেষের প্রভাব কমায়।
এত অহিংসার বাণী সত্ত্বেও অশোকের রাজত্ব কিন্তু দুর্বল ছিল না। বিরাট পরিসরে পরিব্যাপ্ত রাজ্যটি শাসনের দিক থেকেই সংহতই ছিল। পালিভাষায় ধর্মপ্রচার, ধর্মসাহিত্য রচনা, ব্রাহ্মীলিপির ব্যাপক ব্যবহারেও আর এক ধরনের সংহতি এসেছিল। ব্রাহ্মণ ও বৌদ্ধ শ্রমণ (সন্ন্যাসী) রাজার কাছে সমান ন্যায় ব্যবহার পেতেন, তাঁর বাণীতে তিনি উভয়কেই সম্মান করতে শিক্ষা দিতেন।
মৌর্যযুগে শাসনব্যবস্থার উন্নত ধরণ ছিল। রাজকর্মচারীর সংখ্যা ছিল অনেক, যার মধ্যে ছিল প্রধানমন্ত্রী, পুরোহিত ও যুবরাজ, প্রভৃতি পদ। এদের অধীনে বিস্তর কর্মচারী নিযুক্ত থাকত। এত বেশি সংখ্যায় প্রশাসনিক কর্মচারী ভারতবর্ষে কম রাজত্বেই থেকেছে। এই কর্মচারীদের উপরতলার সঙ্গে নিচের তলার মাইনের পার্থক্য ছিল অনেক। এত কর্মচারীকে মাইনে দেওয়া সম্ভব হয়েছিল, কারণ মগধসাম্রাজ্য তখন অঙ্গ, বৈশালী, কাশী, কোসল, অবন্তী, কলিঙ্গ জনপদ জয় করে সাম্রাজ্যের প্রচুর বিস্তার ঘটিয়েছিল। এই বিস্তৃত রাজ্য থেকে রাজস্ব, পণ্য, ফসল, জরিমানা ও উপঢৌকন বাবদ বিস্তর টাকা রাজকোষে নিয়মিত ভাবে আসত। কৌটিল্য বলেন, চাষি, কুটিরশিল্পী, ব্যবসায়ী এরা সকলেই খাজনা দিত, টাকায়, ফসলে ও উৎপন্ন দ্রব্যে। কেবলমাত্র সুশৃঙ্খল রাষ্ট্রব্যবস্থা ছিল বলে সে সব সংগ্রহ করে রাজকোষ ও ভাণ্ডার ভাল ভাবে রাখার ব্যবস্থা সম্ভব হয়েছিল। সারা রাজ্যে বাটখারাগুলো যেন ঠিক ওজনের থাকে তা দেখারও কর্মচারী ছিল, তেমনই তাঁত, পশমবোনা, ইত্যাদি পেশার তদারকি করবার পৃথক কর্মচারী ছিল। জমি জরিপের, পয়ঃপ্রণালী ও সেচ ব্যবস্থার তদারকির ভার থাকত ভিন্ন ভিন্ন কর্মচারীর ওপরে। এই সময়কার ছাপ দেওয়া মুদ্রায় পাহাড়, ষাঁড় ও অর্ধচন্দ্রের চিহ্ন পাওয়া গেছে।
মৌর্যযুগে সমাজ
ভারতবর্ষে গ্রিস বা রোমের মতো রাষ্ট্রের কাজে নিযুক্ত ক্রীতদাস ছিল না; পরিবারের মধ্যে গৃহদাস হিসেবে তারা কাজ করত, মনিবের জমিতেও খাটত। মৌর্য সাম্রাজ্যেই প্রথমবার রাষ্ট্র পরিচালিত ক্ষেতে যুদ্ধের বন্দি দেড় লাখ ক্রীতদাসের কাজ করার খবর পাই। কেন্দ্রীয় শাসন বেশ সক্রিয় ছিল; একটা কারণ হল, পাটলিপুত্রের অবস্থান। চারিদিকে নদী থাকায় নৌ-বাণিজ্যের সুবিধে ছিল। একটি প্রশস্ত রাজপথ পাটলিপুত্র থেকে নেপাল হয়ে বৈশালী, চম্পারণে পৌঁছেছিল; আর একটি হিমালয়ের পাদদেশ থেকে বৈশালী চম্পারণ কপিলাবস্তু হয়ে দেরাদুনের কালসি পর্যন্ত গিয়েছিল। কলিঙ্গ, মধ্যপ্রদেশ, অন্ধ্র, কর্ণাটক পর্যন্তও রাস্তা ছিল। অশোকের শিলালিপি থেকে বোঝা যায় কত বিস্তৃত ভূভাগের ওপরে রাজপথগুলি প্রসারিত ছিল। জনসংখ্যা খুব বেশি ছিল না; মনে হয়, অশোকের সময়ে রাজ্যে পঁয়ষট্টি লাখের মতো লোক ছিল। স্বভাবতই কেন্দ্র থেকে বেশি দূরে শাসনব্যবস্থা কিছু শিথিল ছিল।
সমৃদ্ধ সাম্রাজ্যের সঙ্গে বহু দেশের বাণিজ্য সম্পর্কে স্থাপিত হওয়ার ফলে শিল্প সাহিত্যে একটা অভূতপূর্ব স্ফুরণ লক্ষ করা যায়। এর কিছু আগে থেকেই বিহার, ছোটনাগপুর অঞ্চলের খনি থেকে লোহার ব্যবহার শুরু হয়, কিন্তু লোহা গলিয়ে তার থেকে ইস্পাত তৈরি করা, এই যুগেরই কৃতিত্ব। মুদ্রা, অস্ত্রশস্ত্র, বাসনপত্র চাষের যন্ত্রপাতি ইত্যাদি, ধাতুর তৈরি জিনিসে, ধাতু ঢালাই ও পালিশের কাজে খুব উন্নতি চোখে পড়ে। পোড়া মাটির কাজ, যাকে বলে ‘উত্তর অঞ্চলের কৃষ্ণমসৃণ মৃৎশিল্প’, তা-ও প্রচুর পরিমাণে পাওয়া গেছে। মৌর্যসাম্রাজ্যের অনেক দূর দূর অঞ্চলে অত্যন্ত উঁচু মানের পালিশ করা পাথরের থাম পাওয়া গেছে। থামগুলির মাথায় সিংহ বা ষাঁড়ের ভাস্কর্যও খুব নিপুণ শিল্পকৃতি। বিখ্যাত অশোকস্তম্ভটি এই উৎকর্ষের একটি নিদর্শন। ‘বরাবর’ পাহাড়ে ‘লোমশ ঋষির গুহা’ বলে বিখ্যাত গুহাটির দ্বারে পাথরে খোদাই একটি উৎকৃষ্ট শিল্পকর্ম মৌর্য সাম্রাজ্যের এক প্রসিদ্ধ শিল্প নিদর্শন। উত্তর ভারতের ‘চিক্কণ কৃষ্ণ কৌলাল’ (মৃৎশিল্প)-এর যুগ এটা।
কৌটিল্যের অর্থশাস্ত্র-তে নানা রকম খাজনার উল্লেখ পাই। স্পষ্টই বোঝা যায় যে, এত রকম খাজনা দেওয়ার পর সাধারণ লোকের হাতে সামান্যই টাকা থাকত। কাজেই সমাজের স্পষ্ট বিভাজন ছিল, স্বল্পসংখ্যক ধনী আর অগণ্য দরিদ্র। এই সময়কার বৌদ্ধ সাহিত্যে বহু কাহিনিতে ধনী দরিদ্রের পার্থক্য দেখি। উপনিষদ, বৌদ্ধ, জৈন সাহিত্য একবাক্যে এই সাক্ষ্যই দেয়। সমাজে জন্মান্তরবাদ প্রতিষ্ঠিত হওয়ার পরের এই সাহিত্যে বারেবারেই দেখি এক জন্মে সৎ জীবনযাপন করলে, উঁচু তিনটি বর্ণের সেবা করলে শূদ্র ও নারীও পরজন্মে সদ্বংশে ধনী, সুস্থ, প্রতিষ্ঠাবান পুরুষ হয়ে জন্মাতে পারে। প্রধান পুণ্য হল দয়া, ক্ষমা অহিংসা, মৈত্রী ও দান। সদাচারিণী নারী পরজন্মে পুরুষ হয়ে জন্মাতে পারে এমন কথা অনেক কাহিনিতে আছে। সদগুণ, যেমন সত্যবাদিতা, আশ্রিতবাৎসল্য, তিতিক্ষা (সহিষ্ণুতা), দয়া, অহিংসা এ সব আচরণ করলে ভাল বংশে সুস্থ ধনী পুরুষ হয়ে জন্মানো যায়। ছোটখাট দেবতা হয়েও জন্মানো যায়, কিন্তু তারা যে সৎ নৈতিক ভাবে উজ্জ্বল জীবন পরজন্মে পায়, এমন কথা কাহিনিতে কদাচিৎ মেলে। তবু মহাযানে বোধিসত্ত্বরা অন্য দুর্বল সাধকদের নির্বাণের পথে এগিয়ে দেওয়ার জন্যে স্বেচ্ছায় নিজেদের নির্বাণ বিলম্বিত করেন— এতে একটি যথার্থ নীতিবোধের পরিচয় আছে। অর্হৎ বোধিসত্ত্বরা ক্রমে ক্রমে নির্বাণের দিকে এগোতে থাকেন। বৌদ্ধমতে নির্বাণই হল প্রায় উপনিষদের মোক্ষের মতো। মোক্ষ বা নির্বাণ দুই-ই নিজের স্বার্থের চিন্তা, প্রায় সব ধর্মেই এইটিই লক্ষ্য। এ কথা উচ্চারিত হচ্ছে সেই সমাজে যেখানে সাধারণ মানুষের জীবন ক্রমেই রাজশাসনের চাপে ও দারিদ্র্যে কঠোর ভাবে পিষ্ট হচ্ছে। এই অবস্থাই অবশ্য সাধারণ মানুষকে একাগ্র করে তুলবে যাতে এ দুঃখময় জীবনের আর পুনরাবৃত্তি না ঘটে সেই চেষ্টা করতে। এতে সমাজের উচ্চপদস্থ ধনী ও রাজন্যের সমূহ সুবিধা, কারণ পরজন্মে ভাল বংশে সুস্থ ধনী সুখী পুরুষ হয়ে জন্মানোর লোভ দেখিয়ে ওই দুঃখী মানুষগুলোর একান্ত সেবা ও আনুগত্য তারা এ জন্মে আদায় করে নিতে পেরেছিল। আর বাড়তি লোভও দেখানো হত অন্তিমে মোক্ষের।
একটু ভেবে দেখলে অবশ্য মোক্ষ বা নির্বাণ খুব লোভনীয় অবস্থা নয়। পরবর্তী সাহিত্যে ব্রহ্মের সংজ্ঞা দিয়েছে ‘সৎ, চিৎ ও আনন্দ’ বলে। সৎ অর্থাৎ যার অস্তিত্ব আছে, চিৎ অর্থাৎ যে চেতনা স্বরূপ আর ‘আনন্দ’ অর্থাৎ আনন্দস্বরূপ। এই ব্রহ্মে বিলীন হয়ে যাওয়াই মোক্ষ। কিন্তু ব্ৰহ্ম যেহেতু নিৰ্গুণ তাই এ আনন্দ মানুষের চিত্তবৃত্তি দিয়ে অনুভব করা যাবে না, কারণ সগুণ সত্তাই শুধু অনুভব করতে পারে। ফলে ব্রহ্মে ‘বিলীন হয়ে’ যাওয়াটা বোধের বাইরেই থাকবে। বৌদ্ধমতে ‘নির্বাণ’ মানে নিভে যাওয়া। আত্মা যদি দীপশিখার মতো হয় তো নির্বাণে সে এমনই নিভে যায় যে, তার থেকে আর প্রদীপ জ্বালানো যাবে না, অর্থাৎ পুনর্জন্ম আর হবে না। দুই অবস্থাতেই জন্ম বা জীবনবাসনা ফুরিয়ে যায় বলে পুনর্জন্ম আর হয় না। ঋগ্বেদ-এর কয়েকশো বছর পরে সাধারণ লোকের কাছে জীবনের মানে এমন পালটে গেছে যে সেই ‘একশো শরৎ দেখা’র বাসনা মিলিয়ে গিয়ে এখনকার কামনা হয়েছে যত তাড়াতাড়ি সম্ভব জীবন থেকে ছুটি পাওয়া। কর্মফলের জন্যে যতক্ষণ তা না হচ্ছে ততক্ষণ যেন পরজন্মটা এই দুঃখী জীবনের পুনরাবৃত্তি না হয়, তাই নারী বা শূদ্র বা দুঃখীদরিদ্র মানুষের কাজ হবে মুখ বুজে এ জন্মে শক্তিমানদের সেবা করে লাথিঝাঁটা খেয়ে চলা।
অশোকের পরে বেশ তাড়াতাড়ি মৌর্য সাম্রাজ্য ধ্বংস হয়। প্রথমত, কলিঙ্গ বিজয়ের পরে নতুন কোনও রাজ্য মৌর্যরা আর জয় করেনি। উত্তর আফগানিস্তানে গ্রিকরা ব্যাকট্রিয়া রাজ্য স্থাপন করেছিল; কিন্তু শকরা যখন পারস্য থেকে চিন ও ভারতবর্ষের দিকে ঠেলে আসছিল তখন চিন সম্রাট চিনের সুরক্ষার জন্যে প্রকাণ্ড এক প্রাচীর তৈরি করান। মৌর্যরা তেমন কোনও সুরক্ষার ব্যবস্থা করেনি, ফলে পার্থীয়রা ও শকরা ভারতবর্ষের দিকে এগিয়ে এল। অহিংসার প্রভাবে যুদ্ধ আর হচ্ছিল না, বৌদ্ধ প্রভাবে নির্যাতন প্রায় বন্ধ ছিল; কিন্তু এ শুধু মৌর্য সাম্রাজ্যের কেন্দ্রের কাছাকাছি, প্রত্যন্ত অঞ্চলে নানা ধরনের অত্যাচার বাড়ছিল। মৌর্যদের নানা ধরনের খাজনার চাপে প্রজারা পিষ্ট হচ্ছিল। বহু রকমের প্রশাসনিক পদ তৈরি হওয়ায় মাইনের খাতে খরচ বাড়ছিল, এর চাপটা প্রকারান্তরে প্রজাদের ওপরেই এসে পড়ছিল, কাজেই সাধারণ মানুষের দৈন্যদশা বাড়ছিলই। অশোক ও তাঁর পারিষদরা বৌদ্ধ হলেও সাধারণ লোক তখনও ব্রাহ্মণ্য ধর্মেই ছিল এবং এরা চেষ্টা করছিল যাতে ব্রাহ্মণ্যধর্ম আবার প্রধান হয়ে ওঠে। ফলে শেষ মৌর্য সম্রাট বৃহদ্রথকে প্রকাশ্যে খুন করে তাঁর শুঙ্গবংশীয় ব্রাহ্মণ মন্ত্রী পুষ্যমিত্র। সেটা ১৮০] খ্রিস্টাপূর্বাব্দ, মগধের সিংহাসনে শুঙ্গবংশের প্রতিষ্ঠা তখন
মৌর্যযুগের সমাজ সম্বন্ধে বৌদ্ধ ও জৈনগ্রন্থাবলী এবং রামায়ণ ও মহাভারত থেকে খানিকটা জানা যায়। রামায়ণ, মহাভারত থেকে জানতে পারি সামাজিক মূল্যবোধের খবর এবং বৌদ্ধ গ্রন্থ থেকে পাই সাধারণ মানুষের জীবনযাত্রার একটি ছবি। বৈদিক যুগের শেষ পর্বে যে সব মূল্যবোধের ও বিধিনিষেধের সূত্রপাত হয় এ যুগে তাই আরও দৃঢ়মূল হচ্ছিল। রাজা এখন সমাজের শীর্ষে এবং রাজা ক্রমশ দেবতায় পরিণত হচ্ছিল। তার পাশাপাশি শক্তিমান ছিল পুরোহিত, শাস্ত্রকার ও মন্ত্রীরা; এরা ব্রাহ্মণ। যেমন রাজার বিরুদ্ধে গেলেই ভয়াবহ রকমের শাস্তির বিধান ছিল, তেমনই পুরোহিত বা ব্রাহ্মণের বিরুদ্ধে গেলেও রাজদণ্ড, শাপশাপান্ত, একঘরে হওয়া, ইত্যাদির সঙ্গে পরজন্মে আরও দুর্দশার হুমকি। তাছাড়া বহু পূর্ব ও উত্তর পুরুষের দুর্গতির সম্ভাবনা। ফলে সাধারণ মানুষকে রাজা ও পুরোহিতদের ভয় করেই চলতে হত।
পরিবারের মধ্যে সকলের চেয়ে শক্তিমান ছিল গৃহস্বামী অর্থাৎ বয়স্কতম পুরুষটি, যার হুকুম বাকি সকলকে বেদবাক্যের মতো মেনে চলতে হত; তার সপক্ষে সমস্ত শাস্ত্র, ফলে পরিবারে সে একচ্ছত্র সম্রাট। তার নিচে অন্যান্য পুরুষ সদস্যরা বয়স ও সম্পর্কের মান অনুসারে। তারপর শাশুড়ি-ননদরা, পুত্রবধূরা যারা বাড়ির বাকি সকলের সেবিকা। সাধারণ ভাবে বৈদিক যুগের প্রথম পর্যায় থেকে সমাজে ক্রমান্বয়ে নারীর স্থান যে নেমেই যাচ্ছিল তার অনেক নিদর্শন আছে। ধনসম্পত্তিতে তার অধিকার ছিল না, এমনকী নিজের দেহের ওপরেও তার কর্তৃত্ব বা অধিকার ছিল না। বৈদিক যুগের উত্তরপর্বে যখন প্রাগার্যরা যুদ্ধে বন্দি হয়ে, দাস রূপে আর্যদের খেতে খামারে বা কারখানায়, ভারী কাজগুলো করছে তখন থেকেই প্রত্যক্ষ উৎপাদনের সঙ্গে নারীর যোগ চলে যায়। তখন সমাজে তার নির্দিষ্ট জায়গা হল পরিবারের সেবা এবং সন্তান— মুখ্যত পুত্র উৎপাদনে। তার উপনয়ন ছিল না, ফলে কোনও বিদ্যা অর্জন করে, জীবিকা অর্জন করার উপায় ছিল না। শূদ্র ও নারী ছিল ভৃত্য ও ভার্যা, অর্থাৎ যাকে ভরণ করতে হয়। এই ভরণের বিনিময়ে সব রকমের স্বাধীনতা গচ্ছিত রেখে নারীকে বাঁচতে হত। নিশ্চয়ই কিছু কিছু সদাশয় পুরুষ নারীর সঙ্গে মর্যাদাপূর্ণ ব্যবহার করত, কিন্তু যে করত না শাস্ত্র তারই পক্ষে। ফলে ভাল ব্যবহারটা প্রধানত ব্যতিক্রমীই ছিল মনে করলে ভুল হবে না। সমাজে কুমারী, বিধবা, স্বামীপরিত্যক্তা ও সন্তানহীনের সম্মানের জায়গা ছিল না। শাস্ত্রের লক্ষ্য অনিবার্য ভাবেই নারীর অবনমনের দিকে। নিয়ম বেড়ে চলেছে এবং নারীর বঞ্চনা সে নিয়মে শাস্ত্রীয় সমর্থনই পেয়েছে।
পরিবারে ও সমাজে ব্রাহ্মণ দেবতার মতো পূজা পেত, রাজন্যক্ষত্রিয় পেত ভয়মিশ্রিত সম্ভ্রম। বৈশ্য বিত্তকৌলীন্যের জোরে, গরিব ব্রাহ্মণও সাধারণ ক্ষত্রিয়ের ওপরে স্থান পেত। সমাজের সবচেয়ে নিচে যে শূদ্র, তার কাজ মুখ বুজে ব্রাহ্মণ, ক্ষত্রিয়, বৈশ্যের সেবা করা ক্ষেতে মজুরি করা ও বিভিন্ন শিল্পে— যেমন ধাতু, মাটি, চামড়া, কাঠের কাজ ও অন্যান্য কারিগরি কাজে ভারী পরিশ্রমের কাজগুলো করা। বেশির ভাগই পেটভাতায়। এদেরও নিচে, বলতে গেলে ব্রাহ্মণ্য সমাজের বাইরেই ছিল চণ্ডাল, পুল্কস, শ্বপাক ও ম্লেচ্ছ। অথচ চণ্ডাল ও শ্বপাক উচ্চ ত্রিবর্ণের বিবাহে সাহায্য করত। কাজেই সমাজে তাদের সহযোগিতা অপরিহার্য ছিল। শ্বপাক বা শ্বপচ মানে যে কুকুরের মাংস খায়, এটাই তাদের প্রতি আর্যদের ঘৃণার কারণ। শখ করে কেউ কুকুরের মাংস খাবে কেন? ঋগ্বেদে পড়ি, ‘অর্বত্যা শুন আস্ত্রাণি পেচে’, অর্থাৎ অভাবে পড়ে কুকুরের নাড়িভুড়ি রান্না করেছিল এক ব্রাহ্মণ। অভাবে পড়ে যারা কুকুর মেরে রেঁধে খেত তারা শ্বপাক, এই অভাব যে-সমাজ সৃষ্টি করেছিল তার মধ্যে শ্বপাকের ঠাঁই হয়নি।
আর্যসমাজের গণ্ডির বাইরে ছিল নিষাদ। পেশায় এরা শিকারি এবং জঙ্গলে থাকত বলে আর্য ব্রাহ্মণ্য শাসনের আওতার বাইরে ছিল। তবে ব্রাহ্মণ্য সমাজকে কিছু পরিমাণে এদের ওপরে নির্ভর করতে হত বলে এদের বৃত্তিগত স্বাধীনতার জোরে এরা এক সময়ে ব্রাহ্মণ্য সমাজের এক কোণে ঠাঁই পায়। পাণিনি ব্যাকরণে পড়ি, ‘নিষাদপঞ্চমাঃ পঞ্চ জনাঃ’, অর্থাৎ ব্রাহ্মণ, ক্ষত্রিয়, বৈশ্য, শূদ্র ও নিষাদকে ধরে সমাজের পাঁচজন; এই পাঁচজনই তখন সমাজের প্রতিনিধি। এখন আমরা যে পঞ্চায়েৎ (পঞ্চায়ত থেকে) বলি তার ‘পঞ্চ’ এরাই, এর থেকেই গ্রামের পাঁচজনের কথাই সমাজের বিধান। চারটি আর্যবর্ণ নিষাদকে চণ্ডাল সাহিত্যে দেখতে পাই। যারা মধু, কাঠ জোগাড় করতে জঙ্গলে যায়, পাখিশিকারি, জেলে, মালো, যারা নৌকা বায় এমনই বহু পেশার নাম সাহিত্যে দেখি। এদের মধ্যে অন্তর্বিবাহ হয়ে এবং পেশাগুলো নানা ছোট ছোট ভাগে বিভক্ত হয়ে সমাজে জাতির সংখ্যা বেড়েই চলে। শাস্ত্রকাররা জাতিগুলোকে দু ভাগে ভাগ করেন, ‘জল-চল’ ও ‘জল-অচল’। চারটি আর্যবর্ণের মধ্যে বিয়েতে বর কনের চেয়ে উঁচু জাতের হলে ‘অনুলোম’ অর্থাৎ সমাজে সম্মত হয়, উল্টোটা ‘প্রতিলোম’ যা সমাজে অস্বীকৃত। বিভিন্ন পেশা ও আর্য-প্রাগার্য বিভিন্ন বর্গের বিয়ের ফলে জাত সংখ্যায় ক্রমশ বাড়তে থাকে।
মৌর্য যুগে দেশে শিল্প বাণিজ্য ও প্রশাসন ভাল থাকলেও সাধারণ মানুষের দুঃখদুর্দশা কমেনি, বরং বাড়ছিলই। সুনিয়ন্ত্রিত শাসনে খাজনা, ঋণভার, জরিমানা, ইত্যাদির চাপ গরিব চাষি মজুরের ওপরে এসে পড়ছিল। বৌদ্ধ ও জৈনধর্ম জাতিভেদ স্বীকার না করলেও সমাজে তখনও ব্রাহ্মণ্যধর্মের প্রাধান্য, অতএব জাতিভেদ বিশেষ ভাবেই বর্তমান। এই সময়ে মহাভারত রচনা চলছে, তাতেই প্রথমবার দেখি, জন্মান্তরবাদের সঙ্গে জুড়েছে কর্মবাদ। এই দুটি মিলে শাসনযন্ত্র ও ধর্মশক্তি মানুষের ওপরে অত্যাচার, দুঃখ ও দারিদ্র্য চাপিয়ে দিয়ে তাকে বুঝিয়ে দিল যে, আগের জন্মের পাপের ফলে এ জন্মে তার এই দুর্দশা। এ জন্মটা দুটো জন্মের মধ্যেকার অবস্থা। আগেরটাও অদৃশ্য অবস্থা, পরেরটাও তাই। শাস্ত্রকাররা ফতোয়া দিয়ে দুটোকেই বাস্তব সত্য করে তুলতে আপ্রাণ চেষ্টা করেছেন। দুঃখী, হতাশ, বিভ্রান্ত মানুষের সামনে যেহেতু এ জন্মে দুঃখমোচনের কোনও বাস্তব আশা নেই তাই সে বেচারা আগামী জন্মে কাল্পনিক দুঃখের অবসানের আশাটাকে প্রাণপণে আঁকড়ে থাকছে ব্যাপক একটা হতাশা সাধারণ মানুষকে চেপে ধরেছিল, এবং এ জন্মে তার থেকে মুক্তির কোনও পথ কেউই দেখায়নি। শাস্ত্র ও পুরোহিত পূর্বজন্মের পাপের দোহাই দিয়ে তাকে অপরাধী সাব্যস্ত করেছে এবং সমাজে যারা প্রতিষ্ঠিত, মুখ বুজে তাদের সেবা করেই পরজন্মে সুখের উপায় এই রকম প্রমাণহীন, যুক্তিহীন, অবৈজ্ঞানিক একটা ফতোয়া দিয়ে এ জন্মে তার কাছ থেকে অক্লান্ত সেবাটা আদায় করে নিয়েছে। পৃথিবীতে প্রায় সব ধর্মেই ধর্মশাস্ত্র ও পুরোহিতের বিধান এই ভাবে বিশেষ একটি শ্রেণির সুবিধের ব্যবস্থা করেছে।
সম্রাট অশোকের পিতামহ চন্দ্রগুপ্ত মৌর্য জৈনধর্ম গ্রহণ করেন; তাঁর মা ছিলেন আজীবিক মতের, অশোক নিজে বৌদ্ধ ছিলেন। কিন্তু রাজ্যে বৌদ্ধ জৈন আজীবিক ব্রাহ্মণ্য সব মতেরই সম্মানের জায়গা ছিল; ধর্মবিদ্বেষের কোনও খবর পাওয়া যায় না। ধর্ম ও মতের যে সুস্থ শান্তিপূর্ণ আবহাওয়াটা আমরা এখন কামনা করি সেইটেই যেন কতকটা ছিল অশোকের সময়ে। শিল্পেও তাই বৌদ্ধ জাতকের কাহিনি যেমন চিত্রিত হত, তেমনই হত ব্রাহ্মণ্য দেবতা ইন্দ্ৰ, শ্রী, সূর্য, নাগ যক্ষযক্ষীও; মূল ধর্মধারার সঙ্গে লৌকিক ধর্মের দেবতারও মূর্তি তৈরি হত। তান্ত্রিক বুদ্ধের ‘মহামায়ূরীর’ সঙ্গে মধ্যপ্রাচ্যের মানিকীয় ধর্মে কেন্দ্রদেবতা ‘মণি’র নাম জুড়ে তৈরি হচ্ছে মন্ত্র। ‘ওম মণিপদ্মে হুম’: এর ‘ওম’ বৈদিক, ‘মণি’ মানিকীয়, ‘পদ্ম’ বুদ্ধের চরণপদ্মের প্রতীক, ‘হুম’ তন্ত্রের। কতকগুলি মতের সহাবস্থান এ মন্ত্রে। ধর্মে এই সময়ে শৈব ও বৈষ্ণব দুটি সম্প্রদায়ের কালিক ও আঞ্চলিক রূপ দেখা দিয়েছিল। পাশুপত, লকুলীশ, শৈবসিদ্ধান্ত, সাত্বত, পাঞ্চরাত্র, নারায়নীয় ও ভাগবত— এই সব সাম্প্রদায়িক উপাসনার শুরু হয় এই সময়েই। আবার এই সময়ে যজ্ঞের কর্মকাণ্ডের পাশাপাশি জ্ঞানমার্গের চর্চা, সন্ন্যাস আচরণ এবং পূজা চলতে থাকে। পূজা হয়তো প্রাগার্যকালের চলতি উপাসনা ছিল। একই পরিবারে নানা মতের ধর্মাচরণ স্থান পেত। সাধারণ মানুষের কাছে তার বর্তমান ও ভবিষ্যৎ দুই-ই অন্ধকারময় ছিল বলে সর্বকালের মতো মানুষ অন্ধকারে হাতড়ে বেরিয়েছে, বহু বিকল্পের মধ্যে পথ খুঁজে নেওয়ার চেষ্টা করেছে।খ্রিস্টপূর্ব ২০০ সালের কাছাকাছি বৃহৎ সুসংহত মৌর্য সাম্রাজ্যের পতন ঘটার পরে ভারতবর্ষে এমন কোনও কেন্দ্রীয় রাজশক্তি রইল না যা অত বড় অঞ্চলের উপর ওই রকম আধিপত্য বিস্তার করতে পারত। এই সময়ে শুরু হল বিদেশি আক্রমণ, যার প্রথম সূত্রপাত অবশ্য শ’খানেক বছর আগে গ্রিক আক্রমণে। দ্বিতীয় পর্যায়ে, মধ্য এশিয়ার সঙ্গে নতুন এক সংযোগ ঘটল। পূর্ব ভারত, মধ্য ভারত ও দাক্ষিণাত্যে মৌর্য প্রভাব সরে যাওয়ার পরে দেখা দিল শুঙ্গ, কাণ্ব ও সাতবাহন রাজারা।
আফগানিস্তানের গ্রিক রাজ্য ব্যাকট্রিয়া থেকে বারেবারে ভারতবর্ষে আক্রমণ চলে। পারস্যে গ্রিক রাজশক্তির প্রতিনিধি সেলিউকাসের শক্তি ক্রমে ক্ষয় হয়। শকরা ব্যাকট্রিয়া ও পাৰ্থীয় রাজ্যে হানা দেয়। শকদের চাপে পড়ে ব্যাকট্রিয়ানরা ভারতবর্ষ আক্রমণ করে। অশোকের দুর্বল উত্তরাধিকারীদের কোনও আক্রমণ ঠেকাবারই শক্তি ছিল না। ব্যাকট্রিয়ানরা আসে পাটলিপুত্রে; এরা কিন্তু কোনও সুসংহত রাজ্য স্থাপন করতে পারেনি। মিনাণ্ডার— ওই দেশের সাহিত্যে মিলিন্দ– (১৩৫-১৪৫] খ্রি.পূ.) গঙ্গা যমুনার দোয়াবে রাজ্য স্থাপন করেন। বৌদ্ধ পণ্ডিত নাগসেন (মতান্তরে নাগার্জুন) তাঁকে বহু প্রশ্নোত্তরের পরে বৌদ্ধধর্মে দীক্ষা দেন। এগুলি সংকলিত আছে মিলিন্দপঞহ নামক গ্রন্থে। এই ইন্দো-গ্রিক সাম্রাজ্যটি ছোট ও স্বল্পস্থায়ী হলেও এর একটা গুরুত্ব আছে; এই সময়েই প্রথমে টাকশালে রাজার নামে মুদ্রা তৈরি হল; এর আগের মুদ্রা ছিল বাণিজ্যের জন্যে, কোনও রাজবংশের জন্যে নয়। দ্বিতীয়ত, গ্রিক শিল্পের একটি লক্ষণীয় প্রভাব দেখা গেল বিজিত রাজ্যগুলির শিল্পের ওপরে। এই প্রভাবে ভারতবর্ষে যে শিল্প রীতি জন্ম নিল তার নাম ‘গান্ধার শিল্প’, এই রীতির ভাস্কর্যে আমরা বুদ্ধের মূর্তি ও অন্যান্য শিল্পকর্মের নিদর্শন পাই। শুধু মুদ্রা ও শিল্পেই এ প্রভাব সীমাবদ্ধ ছিল না; দুটো সম্পূর্ণ ভিন্ন সংস্কৃতির মধ্যে সংযোগের ফলে নাটকে সাহিত্যেও কিছু কিছু গ্রিক প্রভাব দেখা গেল।
গ্রিকদের পরে আসে শকরা। এরা যদিও গ্রিকদের তুলনায় ভারতবর্ষের অনেক বেশি অঞ্চল দখল করে তবু এদের রাজশক্তির কোনও একটি নির্দিষ্ট কেন্দ্র ছিল না। একদল রইল আফগানিস্তানে আর একদল এল পঞ্জাবে, এই দ্বিতীয়দের রাজধানী ছিল তক্ষশিলা। মথুরায় যারা পৌঁছল তারা প্রায় দুশো বছর ধরে রাজত্ব করেছিল। চতুর্থ দলটি পশ্চিম ভারতে দীর্ঘকাল রাজত্ব করে খ্রিস্টিয় চতুর্থ শতক পর্যন্ত। পঞ্চম দলটির রাজ্য ছিল উত্তর দাক্ষিণাত্যে। শকদের বিরুদ্ধে ভারতীয়রা খুব বেশি বা খুব সফল প্রতিরোধ করতে পারেনি। শুধু খ্রিস্টপূর্ব ৫৮ সালে উজ্জয়িনীর এক রাজা বিক্রমাদিত্য শকদের তাড়িয়ে দিতে পেরেছিলেন, তাই খ্রিস্টপূর্ব ৫৭] সাল থেকে তাঁর নামেই ‘বিক্রম সংবৎ’ প্রবর্তিত হয় এবং পরের বিজয়ী রাজারা ‘বিক্রমাদিত্য’ নামটি গৌরবের চিহ্ন হিসেবে ব্যবহার করেন; ফলে ভারতবর্ষের ইতিহাসে দ্বাদশ শতক পর্যন্ত মোট চোদ্দটি ‘বিক্রমাদিত্য’ পাওয়া যায়।
শকরা যদিও ভারতবর্ষের নানা অঞ্চলে রাজত্ব করেছিল, তবু পশ্চিম ভারতেই এরা সবচেয়ে বেশি দিন, প্রায় চার দশক ধরে রাজত্ব করে। এখানকার রাজাদের মধ্যে রুদ্রদামা (১৩০-১৫০] খ্রিস্টাব্দ) সবচেয়ে বিখ্যাত। ইনি সিন্ধু গুজরাত, মালব, কাঠিয়াবাড় ও নর্মদা উপত্যকা জুড়ে বিস্তৃত ভূখণ্ডের রাজা ছিলেন। এঁর একটি শিলালিপিতে পড়ি আশপাশের অনুর্বর জমিকে উর্বর করবার জন্যে ইনি মৌর্য আমলের ‘সুদর্শন’ হ্রদটির সংস্কার করেন। রুদ্রাদামা সংস্কৃতের পৃষ্ঠপোষক ছিলেন। নিজে বিদেশি হলেও এঁর দীর্ঘ শিলালিপিটি সংস্কৃত ভাষায় রচিত, এটিই এ দেশে প্রথম সংস্কৃত শিলালিপি।
শকদের পরে খ্রিস্টিয় প্রথম শতকে ইরানের আর এক গোষ্ঠী পহ্লবরা (পার্থীয়) উত্তর পশ্চিম অঞ্চল দখল করে। শক ও পহ্লব দু’ দলই ইরান থেকে আসে এবং ভারতীয় সাহিত্যে মাঝেমাঝেই এদের শক-পহ্লব বলে উল্লেখ করা হয়েছে। পহ্লবদের প্রধান রাজার নাম গন্ডোফার্নেস। শকদের মতো এরাও ধীরে ধীরে ভারতবর্ষের জনসমাজে নিশ্চিহ্ন ভাবে মিশে যায়।পহ্লবদের পরে ইউয়েহ চিহ্ন বা তুষার (তোখারিয়) নামে একটি গোষ্ঠী মধ্য এশিয়ার তৃণভূমি থেকে আসে, এদের পরিচয় কুষাণ নামে। এদের আদি বাসভূমি ছিল চিনের কাছাকাছি। কুষাণরা প্রথমে ব্যাকট্রিয়া দখল করে শকদের সেখান থেকে হটিয়ে দেয় ও পরে কাবুল গান্ধার হয়ে হিন্দুকুশ পার হয়ে সিলিউকিড ও পহ্লবদের তাড়িয়ে দিয়ে এগিয়ে সিন্ধু নদীর দক্ষিণে গাঙ্গেয় উপত্যকার অধিকাংশ ভূভাগ দখল করে। এরা যে অঞ্চল অধিকার করেছিল তার পরিধি অক্সাস (বেদে উল্লিখিত বক্ষু নদী) থেকে গঙ্গা ও মধ্য এশিয়া থেকে বারাণসী পর্যন্ত, আজকের পুরো পাকিস্তান ও পুরো উত্তর ভারত। এই ব্যাপ্তির ফলে একটি বৃহৎ অঞ্চলে নানা গোষ্ঠীর মানুষের পরস্পরের মধ্যে জাতিগত, ভাষাগত, শিল্পগত, সংস্কৃতিগত অন্তমিশ্রণ ঘটে, এই সমস্ত অঞ্চল জুড়ে একটি বৃহৎ সভ্যতা গড়ে ওঠে।
রাষ্ট্র
কুষাণদের দুটি রাজবংশ পরপর রাজত্ব করে। প্রথমটির নাম কাদফিসেস, এঁরা খ্রিস্টিয় ২৮] সাল থেকে ৭৮] সাল পর্যন্ত রাজত্ব করেন। প্রথম রাজা কাদফিসেস হিন্দুকুশের দক্ষিণে তামার মুদ্রা চালু করেন। দ্বিতীয় রাজা দ্বিতীয় কাদফিসেসের সময়ে সাম্রাজ্যের বিস্তার ঘটে ও সোনার মুদ্রার প্রচলন হয়। এই বংশের পরে অন্য একটি রাজবংশ প্রতিষ্ঠা করেন কণিষ্ক। এ বংশ সিন্ধুনদের দক্ষিণ অঞ্চল থেকে উত্তর ভারতে রাজ্য বিস্তার করেন। এঁরা বিস্তর খাঁটি সোনার মুদ্রা চালু করেন। এগুলি তৈরি হত প্রধানত পশ্চিম ভারতে ও সিন্ধুপ্রদেশে, কিন্তু মথুরা, শ্রাবস্তী, কৌশাম্বী, বারাণসী এবং অন্যত্রও এঁদের মুদ্রা পাওয়া যায়। মথুরায় পাওয়া মুদ্রাসঞ্চয় ও ভাস্কর্য থেকে মনে হয়, মথুরাই এঁদের দ্বিতীয় রাজধানী ছিল; প্রথমটি ছিল পুরুষপুর অর্থাৎ পেশোয়ারে; সেখানে কণিষ্ক এক প্রকাণ্ড বৌদ্ধ স্তূপ ও একটি মঠ নির্মাণ করেন যা পাশ্চাত্য পর্যটকদেরও বিস্ময় উদ্রেক করে।
কুষাণদের সর্ব প্রধান রাজা কণিষ্ক। যদিও চিনাদের হাতে এঁর পরাজয় ঘটে তবুও ইতিহাসে এঁর প্রাধান্য দুটি কারণে। প্রথমত, এঁর সিংহাসনে আরোহণের বৎসর ৭৮] খ্রিস্টাব্দ থেকে শকাব্দ গণনা শুরু হয়; দ্বিতীয়ত, কণিষ্কের একান্ত চেষ্টায় এই বৃহৎ ভূখণ্ডে বৌদ্ধ ধর্মের প্রসার ঘটে। কাশ্মীরে তিনি যে বৌদ্ধ মহাসভার আয়োজন করেন সেখানেই মহাযান বৌদ্ধধর্ম তা, পরিচিত রূপটি লাভ করে। কণিষ্ক নিজে শিল্প ও সাহিত্যের পৃষ্ঠপোষক ছিলেন; তাঁর আমলে সংস্কৃতির বিস্তার ঘটে। কণিষ্কের বংশধররা ২৩০] খ্রিস্টাব্দ পর্যন্ত উত্তরপশ্চিম ভারতে রাজত্ব করেন, এঁরা ততদিনে ভারতীয় জনগোষ্ঠীর মধ্যে এমন মিশে গেছেন যে কারও কারও ভারতীয় নামও ছিল, যেমন এঁদের এক রাজার নাম ছিল ‘বাসুদেব’। ভারতীয় সমাজ এদের ক্ষত্রিয় বলে স্বীকার করে নিয়েছিলেন। ক্ষত্রিয়, কারণ এঁরা যোদ্ধা ছিলেন।
কুষাণ সাম্রাজ্য বহু বিস্তৃত ছিল বলে নানা দেশের সংস্কৃতির উপাদান এখানে এসে মেশে। কুষাণদের নিজস্ব লিপি বা লিখিত ভাষা ছিল না বলে এখানকার লিপিই এরা ব্যবহার করত, তেমনই নিজস্ব কোনও সুসংহত ধর্ম ছিল না বলে এখানকার বিভিন্ন ধর্মের নানা উপাদান এরা গ্রহণ করে। এরা এনেছিল ঘোড়ায় চড়ার (শুধু রথে নয়) অভ্যাস এবং এরা খুব উঁচুদরের ঘোড়সওয়ার ছিল।, যুদ্ধক্ষেত্রে এরা খুব তাড়াতাড়ি যাতায়াত করতে পারত বলে যুদ্ধে এদের সামনে কেউই দাঁড়াতে পারত না। এদের পোশাক লম্বা আচকান, পায়জান।। ও টুপির প্রভাব রয়ে গেছে এখানকার উত্তরপশ্চিম ভারতের শেরওয়ানি, কামিজ ও টুপির ওপরে। এই সময়কার মাটির তৈরি বহু ঘোড়সওয়ার মূর্তি পাওয়া গেছে আফগানিস্তানের নানা অঞ্চলে। ঘোড়ায় চড়া ও তার উপযুক্ত পোশাকের জন্যে যুদ্ধে এদের চলাফেরা সহজ ছিল বলে দক্ষ ভাবে যুদ্ধ করে এরা উত্তর পশ্চিম ভারতের বিস্তৃত অঞ্চল জয় করেছিল। কুষাণরা এ দেশের জনসমাজে সম্পূর্ণ ভাবে মিশে গিয়েছিল বলে অল্পকাল পর থেকেই তাদের আর কোনও আলাদা সত্তা ছিল না।
মধ্য এশিয়ার সঙ্গে বাণিজ্য সম্পর্ক থাকায় কুষাণরা আলতাই অঞ্চলের বিস্তর সোনার খনির মালিক ছিল, রোম সাম্রাজ্যের সঙ্গে বাণিজ্যের ফলে সেখান থেকেও প্রচুর সোনা পেত। বিখ্যাত রেশম পথটি (যে পথে বহু পূর্ব থেকে রেশম বাণিজ্য চলত) এদের দখলে ছিল। এটি চিন থেকে মধ্য এশিয়া, আফগানিস্তান, ইরান হয়ে রোম সাম্রাজ্যের অন্তর্গত পশ্চিম এশিয়া পর্যন্ত বিস্তৃত ছিল। এই দীর্ঘ পথের যাত্রী বণিকদের কাছে পথকর আদায় করার ফলে এদের সমৃদ্ধি খুব বাড়ে। ভারতবর্ষের সোনার মুদ্রা প্রথম চালু করে কুষাণরা নিজেদের সমৃদ্ধির পরিচয় রেখে গেছে।
যে বিস্তৃত ভূখণ্ডে কুষাণদের সাম্রাজ্য ছিল তার অনেক অংশই আগে ছোট ছোট রাজার অধীনে ছিল; এরা পরে কুষাণদের করদ রাজ্যে (যারা খাজনা দিত) পরিণত হয়। ফলে এত বড় অঞ্চলে কোনও কেন্দ্রীয় রাজ্য সুসংহত ভাবে স্থাপন করা সম্ভব ছিল না। গ্রিকরা যেমন তাদের সাম্রাজ্য ছোট ছোট অংশে ভাগ করে প্রত্যেকটিতে একজন রাজপ্রতিনিধির শাসন প্রতিষ্ঠা করেছিল, কুষাণরাও সে রকম প্রত্যেক ছোট ছোট রাজ্যে দুজন করে সামন্তরাজার শাসনে রেখেছিল। ছোট ছোট অংশ ভাগ করার দরুন কেন্দ্রীয় শাসন সব রাজ্যে সমান ভাবে পৌঁছত না, দূরের প্রত্যন্ত অংশে খানিকটা ঢিলেঢালা হয়ে পড়ত। কেন্দ্রের রাজধানীতে কুষাণ সম্রাট অসম্ভব জাঁকজমক ও বিলাসের জীবনযাপন করতেন। সম্রাট তখন শুধু রাজাধিরাজ ছিলেন না, তাঁকে দেবতার অংশ বলে মনে করা হত। পরেও এ দেশের রাজাকে দেবতার অংশে নির্মিত বলে শাস্ত্রকাররা ঘোষণা করেছিলেন; ‘অষ্টানাং লোকপালান মাত্রাভির্নির্মিতো নৃপঃ’, অর্থাৎ আটটি লোকপালের অংশ নিয়ে (দেবতারা) রাজাকে নির্মাণ করেন। এ ধারণা কুষাণ আমলেই প্রথম বার আসে, রাজার দেবত্ব প্রমাণের জন্যে মূর্তিতে ও চিত্রে রাজার মাথায় জ্যোতির্বলয় থাকত।
ধর্ম
কুষাণরা ভারতবর্ষে আসবার আগে কোন ধর্মে বিশ্বাস করত, কী তাদের ধর্মাচরণ ছিল তা আজ আর জানা যায় না। মৌর্যযুগের পর থেকে ভারতবর্ষে নানা দেবতাকে কেন্দ্র করে ছোট ছোট সম্প্রদায় গড়ে উঠেছিল, আগন্তুক বিদেশিরা এদের কোনও এক বা একাধিক দেবতা ও উপাসনা গোষ্ঠীর সঙ্গে মিশে গিয়েছিল। খ্রিস্টপূর্ব দ্বিতীয় শতকে গ্রিক রাষ্ট্রদূত হেলিওডোরাস মধ্যপ্রদেশের বিদিশায় একটি স্তম্ভ নির্মাণ করেন, এর ওপর লিপিতে তিনি নিজেকে ‘ভাগবত’ বা বিষ্ণুভক্ত বলে বর্ণনা করেন। স্তম্ভটি বাসুদেব-কৃষ্ণের উদ্দেশে সমর্পিত। গ্রিক শাসনকর্তা মিনান্ডার বৌদ্ধমতে দীক্ষিত হন। শক-পহ্লব-কুষাণরা ভারতবর্ষের তখনকার নানা উপাসনা সম্প্রদায়ের কোনও কোনওটির অন্তর্ভুক্ত হয়ে যান।
মৌর্যযুগের পরে ব্রাহ্মণ্যধর্মের যজ্ঞ, এবং পরে প্রতিবাদী নানা সম্প্রদায়ের অভ্যুত্থান, উপনিষদীয় জ্ঞানমার্গের সাধনা, বৌদ্ধ ও জৈনধর্ম এ সবই একই সঙ্গে সমাজে বর্তমান ছিল। যতদূর জানা যায়, বৈষ্ণব, সাত্বত, পাঞ্চরাত্র, শৈব, পাশুপত, লকুলীশ ও আরও বহু ব্রাহ্মণ্য সম্প্রদায় প্রাচীন যজ্ঞধারার বিভিন্ন সন্ন্যাসী সম্প্রদায়, বৌদ্ধ, জৈন, আজীবিক মত ও আচরণের সঙ্গে সহাবস্থান করত। মতের পার্থক্য থাকলেও তা নিয়ে বিদ্বেষ কখনও উগ্র হয়ে ওঠেনি। বৌদ্ধ মঠ, বিহার, চৈত্য, স্তূপ ব্রাহ্মণ সম্প্রদায় কিছু কিছু ধ্বংস করেছিল বটে, কিন্তু এ ধ্বংস স্থানে ও কালে সীমিত ছিল। মোটামুটি ভাবে ভিন্নমত সম্বন্ধে কতকটা সহিষ্ণুতা ছিল। জিজ্ঞাসা, তর্ক, আলোচনার আবহাওয়াই ব্যাপ্ত ছিল দেশে।
জ্ঞানবিজ্ঞান
তখনও সমাজে ব্রাহ্মণ্য প্রভাবই সবচেয়ে বেশি ছিল। শিক্ষিত মানুষ বেদ, বেদাঙ্গ, উপাঙ্গ, মনুসংহিতা, কণাদের বৈশেষিক দর্শন, পতঞ্জলির যোগ, মেধাতিথির ন্যায়, প্রচেতার শ্রাদ্ধতত্ত্ব— এ সবের চর্চা করত। এর থেকে বোঝা যায় বৈদিক ধর্মাচরণের সঙ্গে অনেক লৌকিক বিশ্বাস ও আচরণ ক্রমেই মিশে যাচ্ছিল; অন্য দিকে দুরূহ দার্শনিক চর্চারও সূত্রপাতও এই সময়েই বীজাকারে শুরু হয়, হয়তো সংক্ষিপ্ত আকারে কিছু কিছু দর্শনসূত্রও রচিত হয়। ব্রাহ্মণ্য ধর্মের অবক্ষয়ের বেশ কিছু লক্ষণ এখনই চোখে পড়ে; নিয়তিবাদ মাথা তুলেছে সমাজে, শ্রেণিবিভাজনও বেশ স্পষ্ট। সাহিত্যে দেখি, দুঃখী মানুষও বেশ সৌজন্যপূর্ণ আচরণ করে। এ সময়ে ব্যাকরণ ও অলংকার শাস্ত্রের চর্চা যে বিশেষ ভাবে চলছিল তার নজির গির্নার শিলালিপিতেই লক্ষ করা যায়; এটি অলংকৃত ধ্রুপদী সংস্কৃতে রচিত। ব্যাকরণচর্চা বহু আগেই শুরু হয়, তবুও এ যুগের সাহিত্যের মহাকাব্যের ভাষা প্রায়ই পাণিনির অনুশাসন মানে না; অশ্ব ঘোষের বুদ্ধচরিতও সৌন্দরনন্দ কাব্য দুটিতেও অপানিণীয় (অর্থাৎ পাণিনিক ব্যাকরণের নির্দেশের বাইরে) প্রয়োগ চোখে পড়ে। বেশ একটা মার্জিত কথ্য ভাষা নাটকগুলিতে পাই; এতে শিক্ষিত সমাজের কথ্য ভাষারই প্রতিফলন। মহাবিশ্ব সম্বন্ধে তখন একটা আবছা ধারণা গড়ে উঠেছে, যা বিজ্ঞানসম্মত হওয়া সম্ভব ছিল না। তবুও একটা নিটোল বুদ্ধিগ্রাহ্য রূপ তখনই তৈরি হয়ে গেছে। সমাজে শ্রেণিগুলির মধ্যে প্রচুর বৈষম্য বেড়ে চলেছে এবং নিম্নবর্গের মানুষের সমস্যার সমাধানের বিশেষ কোনও চেষ্টা শাস্ত্রে বা সাহিত্যে চোখে পড়ে না। ভাসের অবিমারক নাটকে দেখি কুসংস্কার ও জাতিভেদ প্রেমের মিলনে বাধা। সমাজের এ সব অসঙ্গতির প্রতিবাদ যদি নিচু জাত ও গরিব মানুষ করেও থাকে, তার কোনও চিহ্ন বিশেষ কোথাও নেই। জন্মান্তরবাদ ও কর্মবাদ এ ধরনের প্রতিবাদকে ঠেকাবার দুটি মারাত্মক অস্ত্র। বৈপরীত্য এ যুগের এক বড় বৈশিষ্ট্য।
এই সময়ে বিজ্ঞানে ও প্রযুক্তিতে বিশেষ উন্নতি দেখা যায়। জ্যোতিষশাস্ত্রের বিকাশ এই সময়েই প্রথম ঘটে। যজ্ঞের জন্যে ঋতুর পরিবর্তন ও গ্রহনক্ষত্রের অবস্থান আগেই জ্যোতির্বিদরা লক্ষ করতেন এবং সেই অনুসারে যজ্ঞের তিথি ঠিক করতেন। সংস্কৃত জ্যোতিষের পরিভাষায় কিছু কিছু গ্রিক প্রভাব যেমন দেখা যায়, তেমনই ভারতীয় ‘হোরাশাস্ত্র’ (জ্যোতিষ) থেকে গ্রিক ‘হরস্কোপ’ শব্দটি উৎপন্ন হয়েছে। কিছু গ্রিক মুদ্রায় ভারতীয় অতিকথা— মিথ— (প্রধানত দেবকাহিনি) থেকে কাহিনি চিত্রিত হয়েছে। গ্রিসের সঙ্গে ভারতবর্ষের যে-বাণিজ্য ছিল তাতে গ্রিকরা গাভী, কুকুর, মশাল, হাতির দাঁতের জিনিস এখান থেকে রফতানি করত। চিকিৎসাশাস্ত্রে ভারতবর্ষ স্বনির্ভর ছিল; চরকসংহিতা-য় রোগনির্ণয়, শবব্যবচ্ছেদ, ভেষজনির্বাচন এবং নানা ধরনের ওষুধ ও পথ্য তৈরির প্রক্রিয়া বিশদ ভাবে আলোচনা করা আছে। চরকের দৃষ্টিভঙ্গি যথার্থ বৈদ্যের মতো বৈজ্ঞানিক। রসায়নবিদ্যায় প্রাচীন ভারত যে কত অগ্রসর ছিল তার বিশেষ প্রমাণ আছে চরকসংহিতা-য়। ওষধি, ধাতু ও নানা প্রাকৃতিক দ্রব্য নিয়ে ওষুধ তৈরি হত। সুশ্রুত ছিলেন শল্যচিকিৎসক, সুশ্রুতসংহিতা-য় বিভিন্ন রোগে অস্ত্রচিকিৎসার বিধান ও নির্দেশ দেওয়া আছে, আর প্রয়োজনীয় যন্ত্রপাতি তৈরির প্রণালী বলা আছে।
বিদেশি প্রধানত মধ্যপ্রাচ্য থেকে আসা দলগুলির সঙ্গে বাণিজ্য ও সামাজিক সম্পর্কের ফলে ভারতবর্ষ নানা নতুন প্রযুক্তির চর্চা শুরু করে, সম্ভবত, জুতোর জন্যে চর্মশিল্প তার মধ্যে একটি। কণিষ্ক’র জুতো-পরা মূর্তি থেকে অনুমান করা হয় যে এই সময়ে পাদুকা বা চটি ছাড়া জুতোও পরা হত। ধাতু গলিয়ে নানা উন্নতমানের শিল্প দ্রব্যও তৈরি হত। কাচ তৈরির কৃৎকৌশলও সম্ভবত মধ্যপ্রাচ্যের কোনও দেশের প্রভাব এসেছিল। কাচের বাসন, পুঁতি ও অলংকার তখন প্রচুর পরিমাণে তৈরি হত। রোমের সম্রাট অগাস্টাসের সময়ে (২৭-২৮] খ্রিস্টাব্দে) ও সম্রাট ট্রাজানের দরবারে (১১০-২০] খ্রিস্টাব্দে) ভারতীয় রাজদূত গিয়েছিল। ভারতীয় মনীষা রোমের উন্নত প্রযুক্তি ও রোম মারফৎ গ্রিসের দার্শনিক ও বৈজ্ঞানিক চিন্তার সংস্পর্শে আসে। সব দেশেই সমাজের অবসংগঠন (infrastructure) নির্মাণে, কারিগরি বিদ্যার চর্চায় সমাজের মূল কাঠামোকে ধরে রাখার জন্যে চেষ্টা চলে, তারই ওপরে নির্ভর করে সমাজের প্রাথমিক শ্রীবৃদ্ধি। প্রযুক্তি ও বিজ্ঞান অবসংগঠনকে উন্নতির দিকে নিয়ে যায়। এই উন্নতির মানের ওপরে অনেকটাই নির্ভর করে চিন্তা ও শিল্পের উন্নতি; সেগুলো কোনও নির্বাত মণ্ডলে সৃষ্টি হয় না। শিল্পীর ব্যক্তিগত প্রেরণা ও শক্তির মূল অবশ্যই আছে, কিন্তু শিল্পীর জীবনযাপনের পরিবেশের ওপরে তার সৃষ্টিশীলতা অনেকটাই নির্ভর করে। সমস্ত সমাজের চিন্তা, উন্নত বৈজ্ঞানিক গবেষণা ও শিল্পসাহিত্যের যে অধিসংগঠন (superstructure) তার মান পুরোপুরি না হলেও অনেকটাই অবসংগঠন (infrastructure)-এর সঙ্গে আনুপাতিক, যদিও সমান্তরাল নয়। এই অবসংগঠনে যেমন, অধিসংগঠনেও তেমনই ভারতবর্ষ বারেবারেই বিদেশি প্রভাব আত্মস্থ করেছে। ভারতীয় সৃষ্টির ক্ষেত্রে বিদেশের বাণিজ্যিক আমদানির এবং চিন্তা ও সৃষ্টিগত আমদানির বিস্তর প্রভাব রয়েছে। সব দেশেই এ ধরনের আদানপ্রদানের দ্বন্দ্বসংঘাতে চিন্তা ও সৃষ্টির উন্নতিই হয়। যতদিন ভারতবর্ষ বাইরে থেকে এ সব নিতে পেরেছে ততদিন সে নতুন নতুন সৃষ্টির দ্বারা বহির্জগৎকে দিতেও পেরেছে। যে দিন দ্বৈপায়ন কুনো মনোবৃত্তির ফলে বাইরের জগৎ থেকে নিজেকে গুটিয়ে নিল, সে দিন থেকে পৃথিবীকে কিছু দেওয়ার সামর্থ্যও তার সংকুচিত হয়ে এল।
মৌর্য যুগের পরে কৃষি বাণিজ্য, কারখানা ও কুটিরশিল্প হঠাৎ অনেকটা বেড়ে ওঠায় ব্যবসায়ীদের হাতে অর্থ, অতএব ক্ষমতাও জমে ওঠে। তারা মঠে মন্দিরে অর্থ সাহায্য করে। ব্রাহ্মণ শ্রমণকে জমি, টাকা ও অন্যান্য জিনিস দান করতে থাকে। এর প্রত্যক্ষ প্রভাব পড়ে বৌদ্ধধর্মে। বুদ্ধের নির্দেশে সন্ন্যাসীদের সাদাসিধে জীবনযাপন করার কথা, তাই করছিলও তারা। কিন্তু হঠাৎ-ধনী বৈশ্যদের এবং কোনও কোনও রাজার দানে সন্ন্যাসীরা অশনে-বসনে শৌখিন হয়ে ওঠে, আরামে থাকার অভ্যাস মঠেও দেখা দিল। সন্ন্যাসীদের জীবনযাত্রার নীতি শিথিল হতে লাগল, ভোগের প্রবণতা বেড়ে উঠল, গৃহীর সঙ্গে পার্থক্য কমে গেল। ব্রাহ্মণ্যধর্মের প্রভাবে বুদ্ধ পথিকৃৎ থেকে দেবতা হয়ে উঠলেন। আগে বুদ্ধের প্রতি শ্রদ্ধা জানানো হত প্রতীকী চিহ্নে— যেমন ছত্র, পদচিহ্ন, পাদপদ্ম, ধর্মচক্র, ইত্যাদি। কিন্তু ব্রাহ্মণ্য প্রভাবের ফলে বুদ্ধের মূর্তি নির্মিত হতে লাগল এবং রীতিমতো পূজা শুরু হয়ে গেল। এই সময়ে বৌদ্ধরা দুটি সম্প্রদায়ে ভাগ হয়ে গেল। যারা আগের মতো চলতে চাইল, পরবর্তীকালের পরিবর্তিত জীবনধারার অনুগামীরা তাদের মতের নাম দিল হীনযান, নিজেদের মতকে বলল, মহাযান। মহাযানে বুদ্ধ আর সন্ন্যাসী রইলেন না, হলেন দেবতা, রাজপুত্র অথবা রাজা। ভক্তদের আরাধনায় সন্ন্যাসের সঙ্গে জুড়ল বুদ্ধপুজা, নানা জাঁকজমক। অন্ধ্রে নাগার্জুনকোণ্ডার বৌদ্ধবিহারগুলিতে প্রচুর মুদ্রা পাওয়া গেছে, অন্যান্য মহাযান বিহারেও নানা শৌখিন জিনিস ও মুদ্রা পাওয়া গেছে। কণিষ্ক বৌদ্ধদের একজন পৃষ্ঠপোষক ছিলেন, অগাধ ধনী এই রাজা দু’ হাতে অর্থ, জমি দান করেন মঠ, বিহার, চৈত্য, ও সঙ্ঘারাম নির্মাণের জন্যে। কাশ্মীরে কণিষ্ক যে বৌদ্ধ মহাসভা আহ্বান করেন সেখানে মূল বৌদ্ধগ্রন্থ ত্রিপিটক (সূত্র, বিনয় ও অভিধর্ম— এই তিনটি) তিন লক্ষ শব্দে সংকলিত হয়। সেগুলি নাকি লাল তামার পাতে খোদাই করে পাথরের সিন্দুকে রেখে তার ওপরে একটি স্তূপ গেঁধে দেওয়া হয়।
শিল্প সাহিত্য
কুষাণ রাজারা ভারতবর্ষের বাইরে থেকে অনেক ভাস্কর, স্থপতি ও অন্যান্য শিল্পী এ দেশে আনিয়েছিলেন। এঁদের সংস্রবে ভারতীয় শিল্পে তিনটি মুখ্য ধারার সৃষ্টি হল: মধ্য এশীয়, গান্ধার ও মথুরা। বৌদ্ধ প্রভাব মধ্য এশিয়াতে বেশি ছিল, সেখানে পাওয়া কিছু কিছু শিল্পকৃতির মধ্যে ভারতীয় ও মধ্য এশীয় আঙ্গিকের সংমিশ্রণ বেশ বোঝা যায়। গান্ধারে প্রধানত গ্রিক প্রভাবে রচিত ভারতীয় ভাস্কর্য দেখা যায়। বুদ্ধমূর্তিতে এই প্রভাবের ফলে কোঁকড়া চুলের বিন্যাস, মুখে গোঁফ, কাপড়ে পরতে-পরতে ভাঁজ— এ সবই ভারতীয় শিল্পে নতুন। এই প্রভাব মথুরা শিল্পরীতিতেও দেখা যায়, তবু মথুরায় ভারতীয় স্বকীয়তা সবচেয়ে বেশি পরিস্ফুট। লাল বেলেপাথরে বুদ্ধ ছাড়াও মহাবীরের মূর্তিও এখানে গড়া হত। আর পাওয়া গেছে কণিষ্কের মুণ্ডহীন মূর্তি, তার নিচে কণিষ্কের পরিচয় দেওয়া আছে। মথুরা কৃষ্ণকাহিনির পীঠস্থান, তবু ওই সময়ের কৃষ্ণের কোনও মূর্তি এখানে পাওয়া যায়নি। খ্রিস্টিয় প্রথম তিনটি শতকেই মথুরা শিল্পের বিকাশ। মথুরা রীতির শিল্প নিদর্শন মথুরার বাইরেও অনেক জায়গায় পাওয়া যায়, বোঝা যায় ওই ধরনের ভাস্কর্যের চাহিদা ও সমাদর ছিল। অন্ধ্রে ও মহারাষ্ট্রে নাগার্জুনকোণ্ডা ও অমরাবতীতে যে বৌদ্ধ শিল্পের স্বতন্ত্র কেন্দ্র গড়ে উঠেছিল তা বোঝা যায় ওই সব জায়গা থেকে পাওয়া শিল্পকর্মে। আর্যাবর্তে বৌদ্ধ শিল্পকলার সমধিক বিকাশ খ্রিস্টপূর্ব দ্বিতীয় শতকে সাঁচি। ভারহুত ও বুদ্ধগয়ার বিস্তৃত স্তূপ, প্রাচীন তোরণ ও মঠের নির্মাণে সমকালীন জীবনযাত্রাও সুন্দর ভাবে চিত্রিত হয়ে রয়েছে।
শুধু স্থাপত্যে ভাস্কর্যে নয়, সংস্কৃত সাহিত্যেও এ যুগের শিল্পের উৎকর্ষ দেখা যায়। নাট্যকার ভাস তেরোটি নাটক রচনা করেন, সংস্কৃতে এগুলিই প্রথম নাটক। ভাব, ভাষা, অলংকার ও রচনার উৎকর্ষে ভাসের নাটকগুলি খুবই উল্লেখযোগ্য। বৌদ্ধ অশ্বঘোষের রচনা বুদ্ধচরিত ও সৌন্দরনন্দ কাব্য দুটি প্রথম ধ্রুপদী রীতির কাব্য। এ ছাড়া অশ্বঘোষের দুটি খণ্ড নাট্য পাওয়া যায়। তার মধ্যে একটির প্রভাব পরবর্তী সাহিত্যে বিশেষ লক্ষণীয়। ভাস ও অশ্বঘোষে তখনকার, সমাজচিত্রও রয়ে গেছে।
মহাযানের বিপুল ‘অবদান’ সাহিত্য মহাবস্তু এবং ‘দিব্যাবদান’ মিশ্র বৌদ্ধ সংস্কৃতে (অর্থাৎ সংস্কৃত, পালি ও আঞ্চলিক প্রাকৃতে নির্মিত এক ভাষায়) রচিত। কিছু পরে ললিতবিস্তার শুদ্ধ সংস্কৃতে রচিত, এ গুলিতে সে যুগের ব্রাহ্মণ্য সাহিত্যের চেয়েও বেশি করে সমাজ প্রতিফলিত। গরিব দুঃখী খেটে-খাওয়া মানুষ, দাসদাসী, –এদের সুখদুঃখ, আশা-আকাঙ্ক্ষা, স্বপ্নসাধনা খুব স্পষ্ট করে আঁকা এ সাহিত্যে। এ যুগ থেকে মানুষ শিল্প সাহিত্যে ও ভাস্কর্যে জীবনের অভিজ্ঞতার চিত্র এঁকে চলল।
প্রথমে যজ্ঞকেন্দ্রিক ব্রাহ্মণ্য পরে বৌদ্ধ জৈন, ইত্যাদি প্রতিবাদী ধর্মের অভ্যুত্থান হয়; আরও পরে ভারতবর্ষে বৌদ্ধধর্মের বিলোপের পরে যবন-পহ্লব আক্রমণের পরে কুষাণরা যখন বৃহৎ ভূখণ্ডে দীর্ঘকাল যাবৎ রাজত্ব করে তখন বহু অভারতীয় অব্রাহ্মণ্য চিন্তা-আচরণ ভারতবর্ষে আসে। জনসাধারণের মধ্যে ধর্ম সম্বন্ধে একটা অস্থিরতা দেখা দেয়। এ সময়ে নানা ধরনের ধর্ম একই সঙ্গে ভারতবর্ষে ছিল; তাদের মধ্যে নিশ্চয়ই কিছু সংঘাত-সংঘর্ষ ছিল; প্রত্যেকেই নিজের মতকে যাচাই করে দিচ্ছিল। ফলে পরস্পরের প্রভাবে মতগুলিও একটু আধটু বদলাচ্ছিল। এমন একটা অবস্থাতেই ধর্ম সম্বন্ধে নতুন দিগদর্শন করায় ভৃগুবংশের কিছু শাস্ত্রকার যাঁদের রচনাই মহাভারতের শেষতম প্রক্ষেপ (অর্থাৎ পরবর্তী সংযোজন)। ধীরে ধীরে এঁদের মতই প্রবল হতে থাকে এবং অভি-পৌরাণিক একটি ধর্ম প্রতিষ্ঠিত হয় যার বর্তমান নাম ‘হিন্দু’, তখন অবশ্য এ নাম ছিল না। তবে ওই সময়ে— যেমন— এখনও, নানা পরস্পর-বিরোধী পরস্পর-পরিপূরক মত একই সঙ্গে সমাজে বর্তমান ছিল।
মহাভারতও রামায়ণ-এর রচনা বেদাঙ্গ রচনার যুগেই শুরু হয়; রামায়ণ সম্ভবত আগেই, খ্রিস্টিয় তৃতীয় (বা চতুর্থ) শতকে শেষ হয়, মহাভারত আরও শ’ দেড়েক বছর পরে। এই সময়ে এই রচনাগুলি বিশেষ এক ধরনের জীবনবোধ প্রকাশ করছিল যা পরবর্তীকালে হিন্দুধর্মে অনুপ্রবিষ্ট হয়। আগেকার কিছু গৌণ দেবদেবী এখন মুখ্য হয়ে উঠল, আবার আগেকার বেশ কিছু প্রধান দেবদেবী গৌণ হয়ে গেল। আঞ্চলিক কিছু নতুন দেবদেবী দেবমণ্ডলীতে স্থান পেল। যজ্ঞ তো চলছিলই, পাশাপাশি পূজাও। ওঝাদের তুকতাক, ঝাড়ফুঁক, কবচ-মাদুলি, মানত, তীৰ্থ, দানধ্যান, জপতপ— এ সব নতুন করে প্রাধান্য পেল। এদের মধ্যে শুধু ভারতবর্ষে নির্মিত ধর্মবোধই নয়, তারই সঙ্গে মিশেছিল গ্রিক, পহ্লব, শক, কুষাণ, প্রভৃতি আগন্তুক আক্রমণকারীদের ধর্মচিন্তা ও অনুষ্ঠানের পদ্ধতিও। আগন্তুকরা নিঃশেষে জনসমাজে মিশে যাওয়ার ফলে আর আলাদা করে কোনও তন্তুকে বের করা যাবে না, কিন্তু এদের চিন্তা আচরণ যে ভারতীয় ধর্মধারার একটি উপাদান তা অস্বীকার করা যায় না। যজ্ঞ থেকে ঝাড়ফুঁক, তীর্থমানত অনেকটা পথ: এর মধ্যে কোথায় যে আগন্তুকের ধর্মচেতনার কতটা প্রভাব ফেলেছে তা আজ নিশ্চিত ভাবে নির্ণয় কে করবে? কিন্তু এই সব অযজ্ঞীয় বিশ্বাস-আচরণ নিশ্চয়ই বেশ কিছুকাল ধরেই সমাজচেতনায় সুপ্ত ছিল, তাই এক সময়ে এ ভাবে এদের প্রত্যক্ষ করা গেল। প্রগার্য ও আর্যদের মধ্যে বেশ কিছুকাল ধরেই কিছু মানুষ জাদুর চর্চা করে এসেছে, শাস্ত্রে সেগুলির জায়গা হয়নি, কিন্তু জীবনে তা আচরিত হত। বৌদ্ধধর্মের প্রভাব যখন ক্ষীণ হয়ে এল তখন আবার প্রকাশ্যেই তার চর্চা হতে লাগল। রামায়ণ-এর প্রক্ষিপ্ত অংশে, অর্থাৎ আদি ও উত্তরকাণ্ডে এবং মহাভারত-এর শেষতম ভার্গব প্রক্ষেপে এ সব আবার প্রাধান্য পেল। দুটি মহাকাব্যেই তাই তীর্থস্থানের তালিকা আছে। তীর্থে স্নান, দান-দক্ষিণা, জপ-তপ, ধ্যান এ সব বেশ স্পষ্ট ভাবেই আলোচিত ও বর্ণিত হয়েছে। এ ধর্মের এক প্রান্তে যজ্ঞ, যা তখন বেশ অপ্রচলিত হয়ে আসছে; অন্য প্রান্তে পূজা, যা তখনও সর্বত্র চলিত হয়নি, কিন্তু হওয়ার মুখে। এ ধর্মের ওপরে অভিঘাত আসছে জ্ঞানকাণ্ডের নানা প্রস্থান, উপনিষদ, বৌদ্ধজৈনধর্মের মোক্ষ ও নির্বাণতত্ত্ব থেকে; এবং এ ধর্মের বড় একটি উপাদান হল লোকায়ত ধর্ম যা অন্তত তিন হাজার বছর ধরে ভারতবর্ষে অন্তঃস্রোতা ভাবে কিন্তু একটানাই আচরিত হচ্ছিল। এর কোনও সংহত শাস্ত্র ছিল, কিন্তু এবার রামায়ণ-এর ও মহাভারত-এর ভার্গব প্রক্ষেপে শুরু হল, পরবর্তীকালে পুরাণে বিপুল এক শাস্ত্র সৃষ্টি।রাষ্ট্র
মৌর্য যুগের পর পরপর শুঙ্গ ও কাণ্বরা রাজত্ব করে। মধ্যভারত ও দাক্ষিণাত্যে মৌর্য প্রভাব খুব কমই ছিল। মৌর্যরাজত্বের শ’খানেক বছর পরে মধ্যভারত ও দাক্ষিণাত্যে অন্ধ্র বা সাতবাহন রাজবংশ ক্ষমতায় আসে। এদের আগে এ অঞ্চলে যে সভ্যতা ছিল। তার পরিচয় রক্তাভ, লালকালো এবং মরা লাল রঙের মাটির পাত্র থেকে পাওয়া যায়। এরা লোহার ব্যবহার জানত, বড় পাথরের চাঁই দিয়ে স্থাপত্য তৈরি করত; আর্যাবর্তের মানুষের সংস্পর্শে এসে এরা লোহার ফলা-ওয়ালা লাঙল দিয়ে চাষ করতে ও ফসল রোওয়ার কাজ করতে শিখল। তা ছাড়া মাটি পুড়িয়ে ইঁট তৈরি করে সেই ইঁটের ঘাট-ওয়ালা কুয়ো, পোড়া মাটির চ্যাপটা টালি, মাটির নীচে ওপরে টালির ঢাকা দেওয়া নর্দমা তৈরি করাও আর্যাবর্তের প্রভাবে এ সময়ে দাক্ষিণাত্য শিখে নিয়েছিল। এ ধরনের উন্নতমানের স্বাস্থ্যসম্মত পরিকল্পনায় তৈরি ত্রিশটি শহর এ অঞ্চলে ছিল— এ কথা প্লিনির ভ্রমণ কাহিনিতে পাওয়া যায়। শহর গড়ে ওঠার পরে লেখার চল হল, সব মিলে একটা রাষ্ট্র তৈরি হওয়ার আয়োজন যেন সম্পূর্ণ হল— এই হল সাতবাহন রাজ্য, যে রাজবংশ শ’তিনেক বছর রাজত্ব করে। শুঙ্গদের পরে যে কাণ্ব বংশ সিংহাসনে আসে তাদের হারিয়ে দিয়ে এরা সে কথা যে শিলালিপিতে লিখে রাখে খ্রিস্টপূর্ব প্রথম শতকে সেইটিই প্রথম সাতবাহন শিলালিপি। মহারাষ্ট্রেই সাতবাহনরা তাদের ক্ষমতা প্রতিষ্ঠা করে। সেইখানেই তাদের বেশির ভাগ শিলালিপি পাওয়া যায়। গোদাবরীর উত্তরে উপত্যকা খুব উর্বর ছিল, ধান ছাড়াও নানা রকম ফসল ফলত। এখানেই সাতবাহনদের প্রথম অধিষ্ঠান। এখান থেকে ক্রমে কর্ণাটক ও অন্ধ্রে এরা ক্ষমতা বিস্তার করে। এরা আগে উত্তর দাক্ষিণাত্য ও পশ্চিম ভারতে ক্ষমতায় অধিষ্ঠিত ছিল, ফলে এদের সঙ্গেই সংঘাত বাধে সাতবাহনদের। সাতবাহনরা জেতে এবং তাদের রাজা গৌতমীপুত্র সাতকর্ণী (১০৬-১৩০] খ্রিস্টাব্দ) বংশের প্রভাব পুনরুদ্ধার করেন। ইনি নিজেকে ‘একমাত্র ব্রাহ্মণ’ বলে অভিহিত করতেন। শুধু শকদের নয়, অন্যান্য নানা ক্ষত্রিয় বংশকেও ইনি ধ্বংস করেন। যে ক্ষহরাত বংশে এঁর শত্রু নহপান জন্মান, সাতকর্ণী সেই বংশকেই সমূলে উৎখাত করেন বলে দাবি করেন। তিনি সত্যিই তা করেছিলেন, কারণ নাসিকে নহপানের যে আট হাজার সোনার টাকা পাওয়া যায় সেগুলির ওপরে সাতবাহনদের ছাপ দেওয়া আছে। শকরাজ্যের এক বৃহৎ অংশ এই প্রভাবশালী রাজবংশের অধীনে চলে আসে, উত্তরে মালব থেকে দক্ষিণে কর্ণাটক পর্যন্ত সম্ভবত অন্ধ্রও এদের অধিকারভুক্ত ছিল।
খ্রিস্টিয় ২২০] সাল পর্যন্ত গৌতমীপুত্রের বংশধররা রাজত্ব করেন। এঁর ঠিক পরের রাজা বশিষ্ঠীপুত্র পুলুমায়ি (১৩০-১৫৪] খ্রিস্টাব্দ)-এর শিলালিপি ও মুদ্রা যা অন্ধ্রে পাওয়া গেছে, তার থেকে মনে হয় এ অঞ্চল সাতবাহনদের বিস্তৃত রাজ্যেরই অংশ ছিল। রাজধানী ছিল প্রতিষ্ঠান বা পৈঠান, গোদাবরী নদীর ধারে ঔরঙ্গাবাদ জেলায়। কোস্কান ও মালব অঞ্চল খুব সমৃদ্ধ ছিল বলে শকরা সেগুলো ফিরে পাওয়ার জন্যে সাতবাহনদের সঙ্গে আবার যুদ্ধ করে। সৌরাষ্ট্রের শক রাজা প্রথম রুদ্রদামা (১৩০-১৫০] খ্রিস্টাব্দ) দু’ বার যুদ্ধে সাতবাহনদের হারিয়ে দেন; কিন্তু দুই রাজবংশের মধ্যে বৈবাহিক সম্পর্ক ছিল বলে একেবারে ধ্বংস করেননি। সাতবাহনদের শেষ দিকের এক রাজা যজ্ঞশ্রী সাতকর্ণী (১৬৫-১৯৪) উত্তর কোস্কন ও মালব শকদের কাছ থেকে যুদ্ধে জিতে নেন। অন্ধ্র, মহারাষ্ট্র, মধ্যপ্রদেশ ও গুজরাটে এঁর মুদ্রা পাওয়া যায়; সে সব মুদ্রায় জাহাজের ছবি থেকে এঁদের নৌযাত্রা ও নৌবাণিজ্যে আগ্রহ বোঝা যায়।
সমাজ
আদিতে সাতবাহনরা দাক্ষিণাত্যের একটি জনগোষ্ঠী ছিল, পরে কোনও উপায়ে এরা ব্রাহ্মণ হয়ে যায়। এরা এতটাই বর্ণসচেতন ছিল যে রাজা গৌতমীপুত্র সাতকর্ণী তাঁর রাজ্যে চারটি বর্ণে বিভাজন আবার দৃঢ় ভাবে প্রতিষ্ঠিত করেন, কারণ, সেটা নাকি তাঁর আগে শিথিল হয়ে গিয়েছিল। কঠোর নিয়ম চালু করে বর্ণগুলির মধ্যে অন্তর্বিবাহ একেবারে বন্ধ করে দেওয় হয়; মনে হয় শকদের প্রভাবে এ ধরনের অন্তর্বিবাহ চালু হয়েছিল। বৌদ্ধ সন্ন্যাসীদের জমি দিয়ে সাতবাহনরা রাজ্যে তাঁদের বসতি করান। প্রথম দিকের বৌদ্ধগুহাগুলি বাণিজ্যপথের ওপরেই তৈরি হয়েছিল বলে মনে হয়; সে বণিকরাও বৌদ্ধদের পৃষ্ঠপোষক ছিল। সাতবাহনরা বৌদ্ধদের অনেক বেশি জমি দিলেও ব্রাহ্মণদেরও বেশ কিছু জমি দেন।
নিজেরা ব্রাহ্মণ বলে গর্ব করলেও সাতবাহনদের আর্যাবর্তের লোকেরা নিচু চোখে দেখত। রাজারা ব্রাহ্মণ হলেও সাতবাহন রাজ্যে বণিকদের যথেষ্ট প্রাধান্য ছিল, বিশেষত গন্ধবণিকদের (গন্ধিক, ‘গান্ধী’ শব্দটি এর থেকে এসেছে); তখন সব বণিককেই সাধারণ ভাবে গন্ধিক বলা হত, এরা বৌদ্ধদের দান করত এবং ছোট ছোট পাথরে সে-দানের কথা খোদাই করে রাখত।
সাতবাহনদের পরিবারে সম্ভবত নারীর স্থান খানিকটা উঁচুতেই ছিল, ‘গৌতমীপুত্ৰ’ ‘বাশিষ্ঠীপুত্র’ এ সব মায়ের নামে ছেলের নাম দেখে তাই মনে হয়। ওই বংশের কিছু কিছু রানিরা নিজেরাই দান করত এমন নজির আছে। তথাপি সাধারণ ভাবে এদের পরিবার পুরুষতান্ত্রিকই ছিল এবং ব্রাহ্মণ্যপ্রভাব সেখানে বেশ লক্ষণীয়। হয়তো ব্রাহ্মণ হওয়ার আগে গোষ্ঠীজীবনে মায়ের পরিচয়ে ছেলে পরিচিত হত, সেই চিহ্নই রয়ে গেছে ওই নামগুলিতে।
রাজার অপ্রতিহত প্রতাপ ছিল এবং রাজাকে দেবতার প্রতিনিধি মনে করা হত। মৌর্য আমলের মতো অমাত্য মহামাত্রদের হাতে শাসনের ভার ছিল। সেনাবাহিনীরও বিশেষ প্ৰতাপ ছিল, সেনাপতিই ছিল প্রদেশের শাসনকর্তা। দাক্ষিণাত্যের সমস্ত অঞ্চলই তো হিন্দু হয়ে যায়নি, অহিন্দু অধিবাসীদের শাসনের অধীনে রাখবার জন্যে হয়তো সেনাবাহিনীকে প্রধান্য দেওয়ার দরকারও ছিল। ‘কটক’, ‘স্কন্ধাবার’ (সেনানিবাস), ‘গৌল্মিক’ (একটি মাঝারি সেনাদলের নেতা), এ সব শব্দে সাতবাহন রাজ্যে সৈন্যদলের প্রাধান্য বোঝা যায়।
বৌদ্ধ শ্রমণ ও ব্রাহ্মণরা খাজনা থেকে ছাড় পেতেন; রাজার দানে পাওয়া গ্রামগুলির পুরো স্বত্ব এঁরা ভোগ করতেন। ‘রাজা’, ‘মহাভোজ’ ও ‘সেনাপতি’— শাসনকর্তাদের এই তিনটি ভাগ ছিল। ব্রাহ্মণত্বের গর্বে সাতবাহনরা সাড়ম্বরে অশ্বমেধ, বাজপেয় এ সব বড় বড় যজ্ঞও করেছিলেন ও পুরোহিতদের প্রচুর দক্ষিণাও দিয়েছিলেন। ধর্মমতে এঁরা কৃষ্ণ-বাসুদেবের ভক্ত বৈষ্ণব ছিলেন। তা সত্ত্বেও এঁদের সময়ে যে-মহাযান বৌদ্ধধর্মের অভ্যুত্থান হয়, সেই মতের অনুগামী শ্রমণদের এবং মঠ চৈত্য বিহারেও এঁরা প্রচুর দান করতেন। অন্ধ্রে নাগার্জুনকোণ্ডা, অমরাবতী এবং মহারাষ্ট্রে জুনাগড় ও নাসিকেও বৌদ্ধ প্রতিষ্ঠান ছিল, সেগুলিতে সম্ভবত বণিকদের প্রচুর অনুদান ছিল।
ধর্মীয় চৈত্যবিহার নির্মাণেও রাজা ও ধনী বণিকদের অনুদান ছিল। বুদ্ধের নামে যে ধর্মমন্দির তৈরি হত তার নাম চৈত্য। দাক্ষিণাত্যের উত্তর পশ্চিম দিকে ও মহারাষ্ট্রে খ্রিস্টপূর্ব তৃতীয় শতক থেকে যে সব চৈত্যনির্মাণ শুরু হয়, সাতবাহন আমলে সেগুলি সংখ্যায় বাড়তে থাকে। পশ্চিম দাক্ষিণাত্যে কার্লের চৈত্যটি আকারেও যেমন বড় এর পাথরের ভাস্কর্যও তেমনই উন্নতমানের। বিহার হল চৈত্যমন্দিরের কাছাকাছি শ্রমণদের বাসস্থান। নাসিকের তিনটি বিহারে সাতবাহন রাজা নহপান ও গৌতমীপুত্রের শিলালিপি পাওয়া যায়; এগুলি খ্রিস্টিয় দ্বিতীয় শতকের। স্তূপ হল পাথরের একটি উঁচু গোলাকৃতি গঠন, বুদ্ধের দেহাবশেষের কোনও অংশ ভেতরে রেখে এটি গাঁথা হয়। সাতবাহন আমলে বেশ কয়েকটি স্তূপ পাওয়া যায়, তার মধ্যে সবচেয়ে বিখ্যাত অমরাবতীরটি। খ্রিস্টিয় দ্বিতীয় শতকে নির্মিত হওয়ার কিছুকাল পরে এটি ভেঙে পড়ে ও পরে এটিকে নতুন করে নির্মাণ করা হয়। আকারে এটি প্রকাণ্ড এবং গায়ের পাথরে ভাস্কর্যগুলি খুবই সুন্দর। নাগার্জুনকোণ্ডার নির্মাণ খ্রিস্টিয় দ্বিতীয়-তৃতীয় শতকে এবং এতে শুধু বৌদ্ধ নয়, প্রথম দিকের কিছু কিছু ব্রাহ্মণ্য মন্দিরও আছে। এগুলি পোড়া ইঁটের তৈরি। চব্বিশটির মতো বৌদ্ধ মঠ, একটি মহাচৈত্য ও বিহার ছাড়াও ভাস্কর্যে স্থাপত্যে এটি বোধহয় খ্রিস্টিয় প্রথম দু-তিন শতকের সবচেয়ে উল্লেখযোগ্য শিল্প নিদর্শন।
সাতবাহনের শিলালিপিগুলি সবই ব্রাহ্মীলিপিতে ও প্রাকৃত ভাষায় রচনা— অশোকের শিলালিপির মতোই। এ সময়কার হাল নামে এক রাজার লেখা খণ্ডকাব্য গাহাসত্তসঈ (গাথাসপ্তশতী) সাতশো প্রাকৃত শ্লোকে রচিত। এর অনেকগুলি শ্লোকই ভাল কাব্য!
সাতবাহনরা হিন্দু হলেও এক সময়ে দাক্ষিণাত্যের প্রজাদের মধ্যে বৌদ্ধ ও হিন্দু দুই-ই ছিল। সাধারণ গৃহস্থ মানুষ যজ্ঞ করতে পারত না। রাজা বা ধনী বণিকরা যজ্ঞ করত। সাধারণ লোক গৃহ্যকর্ম (অন্নপ্রাশন, শ্রাদ্ধ, ইত্যাদি দশকর্ম) করত, কিন্তু সম্ভবত অধিকাংশ ক্ষেত্রেই আর্যাবর্তে ব্রাহ্মণ্য প্রভাব আসবার আগে তাদের সমাজে যে ধরনের লৌকিক অনুষ্ঠানের চল ছিল তাই মেনে চলত। যারা বৌদ্ধ বা জৈন ধর্ম গ্রহণ করেছিল তারাও গার্হস্থ্য জীবনে পুরোনো অনুষ্ঠানই করত, ধর্মাচরণে চৈত্য-মঠ-স্তূপ-বিহারে ফুল, ধূপ-দীপ দিয়ে বুদ্ধমূর্তির পূজা করত। ততদিনে মহাযান মত সমাজে এসে গেছে, বুদ্ধ শুধু পথপ্রদর্শক নন, স্বয়ং ভগবান; তাই আগের পন্থায় (পরে লোকে যার নাম দিয়েছিল হীনযান) যেমন শুধু পদচিহ্ন প্রতীকী ছত্র, পাদপদ্ম, চক্র, ইত্যাদির পূজা হত এখন তেমন নয়। মহাযান মতাবলম্বীরা বুদ্ধের মূর্তি প্রতিষ্ঠা করে রীতিমত ব্রাহ্মণ্য রীতিতে পূজা করত। এই সময়ে আর্যাবর্তে ও দাক্ষিণাত্যে মহাযান বৌদ্ধধর্মের নজিরের জোরে প্রাগার্য সমাজে মূর্তিপূজা যেমন প্রচলতি ছিল, তেমনই অন্যান্য পুরোনো নানা দেবতা আবার দেখা দিল, ক্রমে ধর্মাচরণের পদ্ধতিতে অন্য সব কিছুকে ছাপিয়ে উঠল পূজা।
দাক্ষিণাত্যে কৃষ্ণ নদীর দক্ষিণে প্রাচীনকালে তিনটি বিখ্যাত রাজ্য ছিল, চের (কেরল), চোল (তামিলনাড়ু) ও পাণ্ড্য (তামিলনাড়ুর দক্ষিণ থেকে কন্যাকুমারিকা পর্যন্ত)। খ্রিস্টপূর্ব দ্বিতীয় শতকে চোল রাজ্যের প্রতাপ এত বেড়েছিল যে তখন এরা তাম্রপর্ণী (শ্রীলঙ্কা) জয় করে পঞ্চাশ বছর সেখানে রাজত্ব করেছিল। খ্রিস্টিয় দ্বিতীয় শতকে রাজা কারিকলের আমলে এদের শক্তি আরও বাড়ে। পুহার (কাবেরীপত্তনম) ছিল চোল রাজধানী; শিল্প বাণিজ্য থেকে চোলদের সমৃদ্ধি খুবই বেড়েছিল। কারিকলের পরে চোল প্রতাপ কমে যায়, চের ও পাণ্ড্যের প্রভাব তখন বাড়ে। খ্রিস্টিয় প্রথম কয়েকটি শতকের ঐশ্বর্য ও প্রতিপত্তিতে কেরল রোমের সমকক্ষ ছিল; সুদূর মিশর ও আরবদেশ ও রোমের সঙ্গে এদের বাণিজ্য সম্পর্ক ছিল। চের ও চোলের মধ্যে দ্বন্দ্ব লেগেই থাকত, যুদ্ধ হত প্রায়ই এবং খ্রিস্টিয় দ্বিতীয় শতকের পর থেকে চের রাজশক্তি ক্রমে ক্ষীণ হতে থাকে। তা সত্ত্বেও সে কয়েক শতক কোনও রকমে টিকে থাকে, অষ্টম শতকের পর এর আর বিশেষ কিছু শক্তি অবশিষ্ট রইল না। দক্ষিণপূর্বের পাণ্ড্যরাজ্যের রাজধানী ছিল মাদুরাই। প্রথম শতক থেকে এ অঞ্চলে যে-সাহিত্য গড়ে ওঠে তা ‘সঙ্গম’ সাহিত্য বলে পরিচিত; এতে পাণ্ড্য রাজশক্তিই বেশি করে প্রতিফলিত।
তিনটি রাজ্যের সঙ্গেই বহির্বাণিজ্য ছিল মধ্যপ্রাচ্য হয়ে ইয়োরোপ এবং চিন, মালয়েশিয়া ও দক্ষিণপূর্ব এশিয়ার। এদের নিজস্ব সমৃদ্ধি খুব উঁচুমানের ছিল; কৃষি ও শিল্পের উদ্বৃত্ত নিয়ে বাণিজ্যের যথেষ্ট রমরমা ছিল। বিশেষত হাতি, চন্দনকাঠ, চাল, রেশমি কাপড়, হাতির দাঁতের তৈরি শিল্পবস্তু, সোনা, মুক্তা, দামি পাথর ও মশলা প্রচুর পরিমাণে রপ্তানি হত। শিল্পের উন্নতি খুব বেশি ছিল, সুতোর কাপড় এরা এত মিহি বুনতে পারত যে সাপের খোলসের মতো দেখতে হত। চাল ও মশলা রফতানিতে এত প্রতিপত্তি ছিল যে চাল, আদা, দারচিনি, ইত্যাদি কয়েকটি বস্তুর গ্রিক নাম তামিল থেকেই নেওয়া। খ্রিস্টিয় প্রথম শতকে যখন মৌসুমি বাতাস সম্বন্ধে মানুষ যথার্থ বৈজ্ঞানিক জ্ঞান অর্জন করল তখন নৌবাণিজ্য অনেক নিরাপদ হল এবং জাহাজগুলি ঘনঘন যাতায়াত করতে পারল। ফলে এ দেশি বণিকরা ক্রমেই ধনী হয়ে উঠতে লাগল, রাজারা বেশি রাজস্ব পেতে লাগল।
সমৃদ্ধি যখন বাড়ল তখন রাজকোষে যে অর্থ যেত তা ছাড়া বাকিটা জমত মুষ্টিমেয় ধনীর হাতে, গরিব গরিবই থেকে গেল। এই মুষ্টিমেয় ধনীরা কড়া হাতে শাসন করত গরিবদের, শ্রেণিভেদ ক্রমেই কঠোর হচ্ছিল। উদ্বৃত্ত ঐশ্বর্যের অনেকটাই যেত ব্রাহ্মণ পুরোহিত ও শাস্ত্রকারদের হাতে, রাজার দেওয়া দান ও দক্ষিণা হিসেবে। অতএব শাস্ত্রকার ও পুরোহিতরা রাজা ও বণিকের ঐশ্বর্য বৃদ্ধির জন্যে সর্বদা সচেষ্ট থাকত। গরিবের কোনও স্পর্ধা বা প্রতিবাদ সহ্য করা হত না বলাই বাহুল্য। তথাকথিত নিম্নশ্রেণির মানুষ, বিশেষত, চাষিদের বলা হত ‘পারিয়ার’, যে শব্দটা আজও নিচু বর্গের মানুষের প্রতি উচ্চবর্গের মানুষের তাচ্ছিল্য ও ঘৃণা বোঝায়। এরা জীবনযাত্রার মান, জাতি ও অবস্থায় সমাজের নিচুতলায় থাকত, কোনও রকম রাজপ্রসাদই এই খেটে-খাওয়া দুঃখী মানুষগুলির কাছে পৌঁছত না। রাজার সঞ্চিত ধনের আর এক অংশ যেত গুণী, শিল্পী, কবিদের কাছে, রাজার দেওয়া শিরোপা বা ইনাম হিসেবে। সমাজ তো শুধু শ্রেণিবিভক্তই ছিল না বহুবর্ণেও বিভক্ত ছিল। কাজেই রাজার কাছে যারা পুরস্কার বা বৃত্তি পেতেন তাঁরাও চাইতেন রাজারা বর্ণবিভাগ ও শ্রেণিবিভাগ যেন ঠিকঠাক মেনে চলেন।
পাকা বাড়িতে থাকত ধনীরা, গরিবরা কুঁড়েঘরে। পরের যুগে বর্ণবিভেদ যত কট্টর হয়েছিল এখন ততটা না হলেও ব্রাহ্মণ্য প্রভাবে নিচু জাতের মানুষের কোনও মানবিক মর্যাদা ছিল না। রাজরাজড়া ও ধনী বণিকরাই যাগযজ্ঞ করাতেন। কিন্তু পার্বত্য অঞ্চলের পুরোনো দেবতা মুরুগান সাধারণ মানুষের পুজো পেতেন, পরে এঁর ব্রাহ্মণ্য নাম হয় সুব্রহ্মণ্য। বিষ্ণুর উপাসনা সম্ভবত কিছু দেরিতে আসে। শবের অন্ত্যেষ্টি সম্বন্ধে লোকে পুরনো রীতিই মেনে চলত; অর্থাৎ জিনিসপত্র সুদ্ধ শবের সমাধি দিত। পরে অবশ্য ব্রাহ্মণ্যরীতিতে শবদাহ চলিত হয়, যদিও পাশাপাশি সমাধিও চলতে থাকে।
শিল্প সাহিত্য
তামিলনাড়ুতে লেখার প্রচলন অন্তত খ্রিস্টিয় প্রথম শতকের আগে থেকেই ছিল। মাদুরাইয়ের এক গুহায় ব্রাহ্মীলিপিতে পঁচাত্তরটির মতো শিলালেখ পাওয়া যায়। তামিল ও প্রাকৃতের মিশ্র সংস্করণ ‘মণিপ্রবাল’ ভাষার আদিমতম নিদর্শন এগুলি, এর সূত্রপাত খুব সম্ভব খ্রিস্টপূর্ব দ্বিতীয়-প্রথম শতক থেকে; ওই সময়েই জৈন ও বৌদ্ধ ধর্মপ্রচারকরা দাক্ষিণাত্যে আসেন। মাটির খাপরাতে কিছু লেখা সম্প্রতি প্রত্নখননে পাওয়া গেছে, কাজেই তামিল লিখিত সাহিত্য খ্রিস্টিয় প্রথম শতকের কিছু আগে থেকেই সম্ভবত ছিল। মাদুরাইয়ে রাজাদের পৃষ্ঠপোষকতায় সঙ্গম সাহিত্য পুষ্টি ও প্রসার লাভ করে, খ্রিস্টিয় ষষ্ঠ শতকের পর এ সাহিত্য আর রচিত হয়নি। এর থেকেই আমরা প্রাচীন তামিল জীবনযাত্রার খবর পাই। এখন যে সঙ্গমসাহিত্য পাওয়া যায় তার সম্পাদনা হয় খ্রিস্টিয় তৃতীয় থেকে ষষ্ঠ শতকের শেষের মধ্যে। এতে আঠারোটি ‘মহারচনা’ (মেলকন্নকু), তার মধ্যে আটটি কাব্য সংকলন ও দশটি কল্পকাহিনি। অধিকাংশ রচয়িতা প্রাকৃত ও সংস্কৃত পণ্ডিত ছিলেন। এ রচনাগুলিতে রাজা ও প্রজার আচরণবিধি সম্বন্ধে নির্দেশ দেওয়া আছে। এ সাহিত্য থেকে সমাজে শ্রেণিবৈষম্য, সামাজিক মূল্যবোধ, ধর্মবিশ্বাস, ধর্মাচরণ, শিল্পকর্ম ও সাহিত্যরচনার কথাও জানতে পারি; নগরপত্তন, নগরশাসন ও গ্রামজীবনের কথাও পাই। সূর্য-চন্দ্র বংশ থেকে রাজাদের উৎপত্তি, ধর্মযাজক ও শাস্ত্রকার ব্রাহ্মণদের উদ্দেশে মুক্তহস্তে রাজার দান, এ সবই বিবৃত আছে সঙ্গমসাহিত্যে। এর বিখ্যাত বই হল তালকাপ্রিয়ম, এটিতে পাই ব্যাকরণ ও অলংকার শাস্ত্রের বিধি। মহাকাব্যগুলির মধ্যে বিখ্যাত তিরুক্কুরাল, শাস্ত্রীয় বিধিনিষেধের সংকলন। শিলল্পদিক্রম ও মণিমেকলাই— দুটিই কাব্যগুণে সমৃদ্ধ, হৃদয়স্পর্শী বিরহমিলনের কাহিনি, সাহিত্যমূল্যে মূল্যবান। শিলল্পদিকরম এ মাধবী ও কোবলম নামের নায়ক-নায়িকার কাহিনি, তাদেরই কন্যা মণিমেকলাই-এর নায়িকা, এতে আবেগ ভক্তির স্তরে পৌঁছেছে।
মৌর্যযুগের পর থেকে সাতবাহনের যুগ পর্যন্ত এবং দাক্ষিণাত্যে চের, চোল ও পাণ্ড্য রাজ্যের বিকাশের কালে ভারতবর্ষের কৃষি, শিল্প ও বাণিজ্যের যে বিকাশ হয় তা তার আগে বা পরে বহুদিন হয়নি, এর মধ্যেও শ্রেষ্ঠ অবশ্য কুষাণ যুগ। দীর্ঘনিকায়-তে অনেক পেশার নাম আছে; পরবর্তী কালের মিলিন্দপঞহ-তে প্রায় তিনগুণ বেশি পেশার উল্লেখ আছে। দৈনন্দিন প্রয়োজনের খাদ্যবস্ত্র, মন্দির, বাসস্থান, যানবাহন, তৈজসপত্র, আসবাব বাদেও বিস্তর শৌখিন জিনিস তৈরির কথা আছে। সোনারুপো ও মণিমুক্তোর গহনা, বিলাসের ছোট ছোট সুন্দর উপকরণ, গন্ধদ্রব্য, হাতির দাঁতের শিল্পদ্রব্য, চন্দনকাঠের, পুঁতির ও হাড়ের কাজ, রেশমি কাপড়, নানা ধরনের খোদাই, মুদ্রানির্মাণ, ইত্যাদির উল্লেখ আছে।
এ সব সম্ভব হয়েছিল কারণ, জনপদের বিস্তার ঘটছিল, শহর বাড়ছিল। গ্রামে ছিল খাদ্যবস্ত্র উৎপাদন ও ছোট ছোট শিল্পদ্রব্য উৎপাদনের কারখানা। শহরে প্রশাসন ছাড়াও কিছু কিছু শিল্পচর্চার অবকাশ ছিল। কাজেই বোঝা যায়, বহু প্রকারের পণ্য উৎপাদনের জন্যে যে ধরনের বিজ্ঞান প্রযুক্তিজ্ঞানের দরকার ছিল তা তখন ভারতবর্ষীয় বিজ্ঞানী ও প্রযুক্তিবিদদের অধিগত ছিল। এ ধরনের পণ্যের চাহিদা বেড়েছিল, কারণ ফসল, মশলা, পশু, পশুজাত দ্রব্য থেকে নির্মিত শিল্পবস্তু, বিভিন্ন ধাতু ও দামি পাথরের অলংকার, রেশমি কাপড়, ইত্যাদির জন্যে গ্রিস, রোম, চিন, মিশর, সিরিয়া, আরব, পারস্য এবং দূরপ্রাচ্যের ব্রহ্মদেশ, মালয়েশিয়া, যবদ্বীপ পর্যন্ত বিস্তৃত অঞ্চলের সঙ্গে বর্ধিষ্ণু এক বহির্বাণিজ্যের দীর্ঘ ইতিহাস ছিল। দুটি রেশমপথের একটি চিন থেকে উত্তর পশ্চিম ভারতবর্ষে তক্ষশিলা পেরিয়ে ভৃগুকচ্ছে, অন্যটি ইয়োরোপ, মধ্যপ্রাচ্য হয়ে মধ্যভারতে পৌঁছত। মথুরা ও উজ্জয়িনী ছিল দুটি উন্নত শহর। গুপ্তযুগে কালিদাস ও শূদ্রক উজ্জয়িনীর ঐশ্বর্য, শিল্পচর্চা ও বিলাসবহুল জীবনের বর্ণনা দিয়েছেন। উজ্জয়িনী থেকে বহুমূল্য রত্ন রফতানি হত দূর বিদেশে, বিনিময়ে আসত বিলাসের নানা উপকরণ। পশ্চিমে ভৃগুকচ্ছ ও সোপর এবং পূর্বে তাম্রলিপ্ত ও আরিকামেডুতে বিদেশগামী বণিকদের জাহাজ এসে ভিড়ত।
অর্থনীতি
এই ধরনের নগরকেন্দ্রিক সভ্যতার ঐশ্বর্যের ইতিহাস একটানা চলে খ্রিস্টিয় তৃতীয় শতক পর্যন্ত। ওই সময়ে রোম সাম্রাজ্য ভারতবর্ষের সঙ্গে বাণিজ্য বন্ধ করে। ফলে নগরগুলি আর করিগর ও বণিকদের আর্থিক দায়িত্ব বহন করতে পারল না। শহরের শ্রীবৃদ্ধি কমে গেল: শুধু আর্যাবর্তে নয়, দাক্ষিণাত্যেও একটা পর্বের নাগরিক ঐশ্বর্য ক্রমে ক্ষীণ হতে লাগল।
পৃথিবীর অন্যান্য দেশের মতো এ দেশেও প্রথমে বিনিময় প্রথা চালু ছিল, গরুর বদলে গম বা কাপড়। পরে ষোড়শ মহাজনপদের যুগে কড়ি, স্বর্ণরেণু ও মুদ্রার চল হয়। তবে বেশির ভাগ আদানপ্রদান হত বণিকদের মধ্যে, সাধারণ মানুষের বিনিময়প্রথা ও কড়ি দিয়েই কাজ চলে যেত। শক-পহ্লব-কুষাণ যুগেই প্রথম মুদ্রার চল বাড়ে। তখনকার বহু গ্রাম ও শহরে বড় বড় মুদ্রার সঞ্চয় বেরিয়েছে; মনে হয়, রাজা বা বড় বণিক ছাড়াও গ্রামীণ শিল্পীদের যে ‘পূগ’ বা ‘শ্রেণি’ (যারা শিল্পীদের স্বার্থ দেখত), তাদের হাতেও বেশ বেশি পরিমাণে মুদ্রা জমত। দেশের বেশ বড় একটা অংশের কেনার ক্ষমতা যে বেড়েছিল তাও খানিকটা বোঝা যায়। তবে এ অংশটা আগের তুলনায় বড় হলেও সারা দেশের তুলনায় ছোটই। এ সময়কার অধিকাংশ চাষি বা কারিগর বা ছোটখাট পেশায় নিযুক্ত কর্মীরা খুবই গরিব ছিল। ব্রাহ্মণ্য ও বৌদ্ধ দুই সাহিত্যেই তার প্রচুর নিদর্শন আছে। দাসদাসীদের নির্যাতন, সাধারণ মানুষের অভাব, রোগব্যাধি, হতাশা নেহাৎ ছোটখাট প্রয়োজন অপূর্ণ থাকা, খেতে, পরতে না পাওয়া ক্রীতদাসপ্রথা, অত্যাচার, ধর্মীয় অধিকর্তাদের নিপীড়ন সব মিলে অধিকাংশ লোকের কাছেই দুর্বহ বোধ হত।
বৌদ্ধধর্ম শেখাচ্ছিল সৎ ভাবে জীবনযাপন করলে, সাধ্যমতো দান ধ্যান ও মুখ বুজে উচ্চবর্ণের ধনীদের সেবা করলে অর্হৎ থেকে নির্বাণ পর্যন্ত একটা বড় রাস্তা খোলা আছে। ব্রাহ্মণ্য ধর্ম বলেছিল ব্রাহ্মণ ক্ষত্রিয়, বৈশ্যের যথাবিধি দাসত্ব ও সেবা করলে শূদ্র বহুজন্ম পরে মোক্ষে পৌঁছতে পারে। দুই ধর্মই শেখাচ্ছিল দুঃখী দরিদ্রের দুঃখ, এ জন্মের কোনও কাজের ফল নয়, বিগত কোনও এক জন্মের পাপের ফল। এবং এ ফল আরও কিছু জন্ম ধরে তাকে পীড়ন করতে পারে। তবে পুরোহিতদের নির্দেশ মেনে চললে কোনও সুদূর ভবিষ্যতে জন্মান্তরের ভয়াবহ চক্র থেকে তারা মুক্তি পেতে পারে। অর্থাৎ দৈনন্দিন জীবনে নানা রকম কষ্ট, আতঙ্ক, পীড়ন এবং মনের জগতে অতীত ও ভবিষ্যৎ জন্ম সম্বন্ধে অনির্দেশ্য আতঙ্ক— এই ছিল সাধারণ মানুষের জীবন।রাষ্ট্র
উত্তরে আর্যাবর্তে কুষাণ সাম্রাজ্য ও দাক্ষিণাত্যে সাতবাহন রাজত্বের অবসান ঘটে প্রায় একই সময়ে— খ্রিস্টিয় তৃতীয় শতকের প্রায় মাঝামাঝি সময়ে। এই সময়ে আর্যাবর্তে যে বড় সাম্রাজ্যটি ক্ষমতায় আসে তা হল গুপ্ত সাম্রাজ্য। এই রাজবংশটি ক্ষত্রিয় ছিল না, সম্ভবত বৈশ্য ছিল। গুপ্ত সময়ের বিস্তার মৌর্য সাম্রাজ্যের মতো ছিল না; প্রধানত বিহার ও উত্তরপ্রদেশেই তৃতীয় শতকের শেষ দিকে এরা ক্ষমতায় আসে। উত্তরপ্রদেশেই গুপ্ত সাম্রাজ্যের কেন্দ্র ছিল বলে মনে হয়, কারণ এদের মুদ্রা ও শিলালিপি অন্তত রাজত্বের প্রথম দিকে উত্তর প্রদেশেই বেশি পাওয়া যায়। এখান থেকেই গুপ্ত রাজারা অন্যান্য দিকে ক্ষমতা বিস্তার করে। প্রয়াগে (বর্তমান এলাহাবাদে) এদের ক্ষমতার কেন্দ্র ছিল। এ অঞ্চলে প্রথম দিকের গুপ্ত রাজারা সম্ভবত কুষাণদের বশ্যতা স্বীকার করে কর দিত এবং কুষাণ ক্ষমতা ক্ষীণ হয়ে গেলে গুপ্তরা হয়তো বিনা বাধাতেই এ অঞ্চলের নিজেদের আধিপত্য বিস্তার করে। কুষাণ রাজত্ব শেষ হওয়ার পরে তাদেরই আত্মীয়বংশ মুরুগুরা ২৫০] খ্রিস্টাব্দ পর্যন্ত রাজত্ব করে। এর প্রায় পঁচিশ বছর পরে ২৭৫] খ্রিস্টাব্দ নাগাদ গুপ্তবংশের সম্রাট প্রথম চন্দ্রগুপ্ত ক্ষমতায় আসেন। ইনি সম্ভবত নেপালের লিচ্ছবি বংশীয়া এক রাজকন্যাকে বিয়ে করেন। এতে নেপালের রাজবংশের সঙ্গে কুটুম্বিতা হওয়ার ফলে তাঁর সাম্রাজ্য আরও দৃঢ়রূপে প্রতিষ্ঠিত হয়, কারণ, বৈশ্য বর্ণের গুপ্ত সম্রাট এই বিয়েতে খানিকটা জাতে ওঠেন। প্রথম চন্দ্রগুপ্ত ৩১৯-২০] খ্রিস্টাব্দে সিংহাসনে আরোহণ করেন এবং ওই সময় থেকে গুপ্ত যুগের পত্তন করেন। পরের যুগের অনেক শিলালিপিতে এই সময় গুপ্ত যুগের কাল নির্ণয় করে উল্লেখ করা আছে। প্রথম চন্দ্রগুপ্তের যুগ নানা দিক থেকেই সমৃদ্ধ ও এর ইতিহাস উল্লেখযোগ্য। এঁর মৃত্যু হয় ৩৩৫] খ্রিস্টাব্দে। প্রথম চন্দ্রগুপ্তের পুত্র সমুদ্রগুপ্তের রাজত্বকাল (৩৩৫] থেকে ৩৮০] খ্রিস্টাব্দ) দীর্ঘ ও প্রসিদ্ধ। কৌটিল্যের অর্থশাস্ত্র যে রাজার প্রশংসা করেছে তাকে বলেছে— বিজিগীষু, অর্থাৎ যে আশপাশের রাজ্যগুলোর সঙ্গে যুদ্ধ করে সেগুলো নিজের দখলে আনতে পারে। সমুদ্রগুপ্ত ছিলেন এমনই এক বিজিগীষু রাজা যিনি অনেক রাজার ও অনেক জাতের মানুষের সঙ্গে অনেক দিন ধরে যুদ্ধ করেন ও জয়লাভ করেন। সেই কাহিনি এলাহাবাদের একটি প্রকাণ্ড পাথরের থামে তিনি খোদাই করিয়ে রাখেন। সেটি আজও আছে। সমুদ্রগুপ্ত যে সব রাজ্য জয় করেছিলেন তার মধ্যে প্রথম অংশ হল তাঁর রাজ্যের আশপাশে গঙ্গাযমুনা মধ্যবর্তী দেশগুলো। এগুলো সম্পূর্ণ জয় করে সমুদ্রগুপ্ত নিজের রাজ্যের অন্তর্ভুক্ত করে নেন। দ্বিতীয় অংশ হল, যে সব অঞ্চল তাঁর রাজধানী থেকে অনেক দূরে, যেমন, নেপাল, আসাম, বঙ্গদেশ অর্থাৎ পূর্ব দিকের দেশগুলো। সমুদ্রগুপ্ত এগুলোও জয় করলেও তাদের সরাসরি নিজের রাজ্যের অন্তর্ভুক্ত করেননি, নিজের অধীন আনেন। তবে এ সব রাজ্যের শাসন আগের মতোই চলতে লাগল। যে গণরাজ্যগুলি তখনও কোনও রকমে টিকে ছিল সেগুলো সমুদ্রগুপ্তের সময়ে ধীরে ধীরে নিশ্চিহ্ন হয়ে গেল। পরিশেষে বিন্ধ্যের কাছে যে আটবিক রাজ অর্থাৎ দুর্ভেদ্য জঙ্গল প্রদেশ ছিল সেগুলো এবং দাক্ষিণাত্যের পূর্বাঞ্চলের কিছু রাজত্ব জয় করে আবার তাদের প্রশাসনিক স্বাধীনতা ফিরিয়ে দেন সমুদ্রগুপ্ত। দক্ষিণে তামিলনাড়ুর কাঞ্চী অঞ্চল পর্যন্ত সমুদ্রগুপ্তের বিজয়যাত্রা পৌঁছেছিল। সেখানকার পল্লব রাজারা সমুদ্রগুপ্তের আধিপত্য স্বীকার করতে বাধ্য হন। সুদূর আফগানিস্তানে যে শক ও কুষাণ রাজারা রাজত্ব করছিলেন সমুদ্রগুপ্ত তাদেরকে দিয়েও বশ্যতা স্বীকার করান। চিনা সূত্র বলে যে, শ্রীলঙ্কার রাজা মেঘবর্মা নাকি সমুদ্রগুপ্তের কাছে গয়াতে একটি বৌদ্ধ নির্মাণ করবার অনুমতি চান। এর থেকে বোঝা যায় সমুদ্রগুপ্তের রাজপ্রতাপ কত সুদূরপ্রসারী ছিল। সমুদ্রগুপ্ত দুর্জয় পরাক্রান্ত রাজা ছিলেন, যেখানেই যুদ্ধ করেছেন সেখানেই বিজয়ী হয়েছেন।
সমুদ্রগুপ্তের পুত্র দ্বিতীয় চন্দ্রগুপ্ত (৩৮০-৪১২] খ্রিস্টাব্দ) গুপ্তবংশের সবচেয়ে বিখ্যাত রাজা। ইনি সরাসরি যুদ্ধ না করে বরং বৈবাহিক সম্পর্ক স্থাপন করে নিজের রাজপ্রতাপ প্রতিষ্ঠিত করেন। নিজের মেয়ে প্রভাবতীর বিয়ে দেন মধ্যভারতের ব্রাহ্মণ বাকাটক রাজপুত্রের সঙ্গে, এতে জাতে ওঠাও হল আবার বাকাটকদের মধ্যে নিজের প্রভাব বিস্তার করাও হল। বাকাটক রাজপুত্রের মৃত্যুর পরে প্রভাবতীই বাকাটক মহিষী হয়ে রাজত্ব করেন।
বাকাটক অঞ্চলে এ ভাবে প্রভুত্ব বিস্তার করার ফলে চন্দ্রগুপ্ত শক ক্ষত্রপদের অধীনে পশ্চিম মালব ও গুজরাট জয় করে নেন। উজ্জয়িনী ছিল মালবের রাজধানী। গুজরাট দখল করে গুপ্তরা পশ্চিমে সমুদ্রপথে বাণিজ্যের পথটির অধিকার পান। এতে দ্বিতীয় চন্দ্রগুপ্তের আমলে বহির্বাণিজ্যের বিশেষ সুবিধা হল এবং রাজধানী উজ্জয়িনীর ঐশ্বর্য গৌরব বাড়ল। এ শহরটিই বোধহয় দ্বিতীয় চন্দ্রগুপ্তের দ্বিতীয় রাজধানী। এই চন্দ্রগুপ্তের সময়ই চিনা পরিব্রাজক ফাক্ শিয়েন ভারত ভ্রমণে আসেন (৩৯৯-৪১৬] খ্রিস্টাব্দে) চন্দ্রগুপ্ত বিক্রমাদিত্য উপাধি গ্রহণ করেন। উজ্জয়িনীতেই খ্রিস্টপূর্ব ৫৭ সালে এক রাজা বিক্রমাদিত্য উপাধি নিয়েছিলেন।
দ্বিতীয় চন্দ্রগুপ্তের সভায় বহু গুণী পণ্ডিত ও কবি ছিলেন। অমরকোষ-এর অভিধানকার অমরসিংহই শুধু নন, ভারতবর্ষের সবচেয়ে বিখ্যাত সংস্কৃত কবি কালিদাসও এঁর সভা অলঙ্কৃত করতেন। শোনা যায়, এঁর সভায় ন’জন শ্রেষ্ঠ মনীষী ছিলেন তাঁদের বলা হত ‘নবরত্ন’। খ্রিস্টিয় পঞ্চম শতকের শেষ দিকে গুপ্তসাম্রাজ্যের পতনের সূত্রপাত হয়। এক দিকে হুন আক্রমণ, অন্য দিকে গুপ্তসাম্রাজ্যের অধীন রাজারা একে একে প্রাধান্য ও শক্তি অর্জন করে গুপ্তসাম্রাজ্য থেকে নিজেদের স্বাতন্ত্র্য ঘোষণা করে স্বাধীন হয়ে যান। উত্তর প্রদেশের থানেশ্বর রাজারাও স্বাধীন হয়ে স্বতন্ত্র রাজবংশ প্রতিষ্ঠা করেন। বিহার ও উত্তর প্রদেশে মৌখরিদের রাজবংশ প্রতিষ্ঠিত হয়, গুজরাট ও পশ্চিম মালবে বলভীদের। খ্রিস্টিয় পঞ্চম শতকের দ্বিতীয়ার্ধে স্কন্দগুপ্তর রাজত্বের পরে গুপ্ত মুদ্রার মূল্যমান নেমে যেতে থাকে এবং ক্রমে ক্রমে ওই রাজবংশের পতন ঘটে।
অর্থনীতি
চিনা পরিব্রাজ ফাক্ শিয়েনের বিবরণ এবং এই সময়ে নির্মিত স্থাপত্য, ভাস্কর্য, শিলালিপি ও সাহিত্য থেকে আমরা গুপ্তযুগের জীবনযাত্রা সম্বন্ধে বেশ কিছু কথা জানতে পারি। কেন্দ্রীয় শাসন সারা রাজ্যে সমান ছিল না। রাজধানী থেকে যে অঞ্চল যত দূরে, শাসনব্যবস্থা সেখানে ততই শিথিল। রাজস্ব আদায় বিধিবদ্ধ ভাবে হত। খুব সম্ভব আয়ের এক চতুর্থাংশ থেকে এক ষষ্ঠাংশ রাজস্ব বলে আদায় করা হত। করের বোঝা ধনীদের ওপর যত বেশি ছিল গরিবদের ওপর ততটা ছিল না। সৈন্যদল খুব শক্তিশালী ছিল, রাজকোষ থেকে প্রতিরক্ষা খাতে বিস্তর খরচ হত। যুদ্ধে রথ ক্রমে অপ্রচলিত হয়ে পড়ছিল, তার বদলে অশ্বারোহী সৈন্যই প্রাধান্য পাচ্ছিল। ঘোড়সওয়ার তীরন্দাজরাই এ সময়ে সৈন্যদলে যোদ্ধা ছিল। রাজার সৈন্যদল রাজ্যের যে অঞ্চল দিয়ে যাত্রা করত, সেই সব স্থানীয় লোকজনদের সৈন্যদল এবং ঘোড়াদের খাবারের ব্যবস্থা করতে হত। সেনাপতি এবং উচ্চপদস্থ কর্মচারীদের খাওয়াদাওয়া, বিশ্রাম ও বিলাসের সব ব্যবস্থাই করতে হত সাধারণ গ্রামবাসীদের। মধ্য ও পশ্চিম ভারতের চাষিদের বিষ্টি বা বেগার দেওয়ার রেওয়াজ ছিল, রাজার সৈন্যদল ও কর্মচারীদের পরিচর্যা করতে হত, এই চাষিদের প্রভুর ক্ষেতখামারে কাজ করতে হত বাধ্যতামূলক ভাবে এবং বিনা পারিশ্রমিক বা যৎসামান্য বেতনে, ফলে নিজেদের ক্ষেতের কাজ পড়ে থাকত।
শাসন
গুপ্ত রাজত্বকালে অনেকগুলি নীতিশাস্ত্র বা আইনের বই রচিত ও সংকলিত হয়েছিল। এগুলিতেই প্রথমবার দেওয়ানি ও ফৌজদারি আইনের বিভাগ দেখা যায়। চুরি ও ব্যভিচার তখন ফৌজদারি আইনের আওতায় এল। সম্পত্তির নানা ধরনের স্বত্বাধিকার নিয়ে মামলা-মোকদ্দমা দেওয়ানি আইনের আওতায় এল। অধিকাংশ আইনই বর্ণভিত্তিক, অর্থাৎ একই অপরাধে বিভিন্ন জাতের লোকের ভিন্ন ভিন্ন শাস্তি, এর ফলে তথাকথিত নিম্নবর্ণের মানুষের ওপরে শাস্তির বোঝা বেশি ভারি হত। ব্রাহ্মণ মন্ত্রীর সাহায্যে রাজা বিচার করত। কিন্তু নানা পেশার যে পূগ বা শ্রেণি ছিল তারা নিজের নিজের পেশায় নিযুক্ত মানুষগুলির মধ্যে দ্বন্দ্ব অভিযোগের বিচার নিজেরাই করত। এলাহাবাদের কাছে ভিটা এবং বৈশালীতে পাওয়া শিলালিপি থেকে বোঝা যায় ওই সব বৃত্তিভিত্তিক পূগ সংস্থাগুলি গুপ্ত আমলে স্বাধীন ও বেশ প্রভাবশালী ছিল। যেহেতু সাম্রাজ্যের সমৃদ্ধির পক্ষে উৎপাদন, শিল্প ও কারিগরি, বিদ্যার চর্চা অত্যাবশ্যক ছিল, তাই এই শ্রেণি বা পূগগুলি যথেষ্ট স্বাতন্ত্র্য ও সম্মান পেত। গুপ্তযুগে রাজ্যের সবচেয়ে উচ্চপদস্থ কর্মচারীকে বলা হত কুমারমাত্য। তখন সমস্ত রাজ্যটাকে বেশ কয়েক ভাগে ভাগ করা হয়েছিল। প্রথম ভাগ ভুক্তি; প্রত্যেক ভুক্তির শাসনভার থাকত একজন ‘উপরিকের’ ওপরে। ভুক্তিগুলি বিভক্ত ছিল ‘বিষয়’-এ এবং বিষয়ের শাসনকর্তাকে বলা হত বিষয়পতি। পূর্ব ভারতে বিষয়গুলিকে ভাগ করা হত ‘বীথি’-তে এবং সেগুলির মধ্যে থাকত গ্রামগুলি। অর্থাৎ গুপ্ত আমলে সাম্রাজ্যের পূর্বাঞ্চলে নিম্নতম একক ছিল গ্রাম। যে বিভাগ কার্যত এখনও চালু আছে। গুপ্ত যুগে গ্রামের মোড়লের আধিপত্য বাড়ে। শাসন ব্যাপারে গ্রামের মতামত ও গ্রাহ্য করা হত। শহরের শিল্পের কারিগরির ভিত্তিতে একটা সংগঠন তৈরি হত। শাসনের ব্যাপারেও তাদের কিছু অধিকার ছিল। শিলালিপিতে দেখি কারিগর, বণিক ও লেখক বা লিপিকের। একই প্রতিষ্ঠানে নিযুক্ত এরা সকলে মিলে শহরের শাসনব্যবস্থা চালাত। জমি কেনাবেচা বা হস্তান্তরের ব্যাপারে এদের সম্মতি দরকার হত। বৈশালী, ভিটা ও মান্দাসোর-এ শ্রেণির কথা শুনি, মান্দাসোরের শিলালিপিতে রেশম শিল্পীদের একটি সমবায়ের উল্লেখ পাই। এই সমবায়গুলি কিছু কিছু বিশেষ সুবিধাও পেত। নিজেদের প্রতিষ্ঠানের শাসন, বিচার, শাস্তি সব এদের নিজেদের হাতেই থাকত। এই ধরনের শাসন বিহার, উত্তরবঙ্গ, উত্তরপ্রদেশ ও মধ্যপ্রদেশের উত্তরপ্রদেশ-ঘেঁষা কিছু অঞ্চলে চালু ছিল। সাম্রাজ্যের প্রত্যন্ত অঞ্চলে কেন্দ্রীয় শাসন বিশেষ পৌঁছত না। অঞ্চলগুলির প্রতিনিধিরা গুপ্তরাজাদের রাজসভায় গিয়ে রাজাকে সম্মান দেখাতেন, রাজস্ব দিতেন এবং মধ্যে মধ্যে রাজবধূ হওয়ার জন্য নিজেদের মেয়েদের সম্প্রদান করতেন। এর বিনিময়ে তাঁরা নিরাপদে নিজেদের রাজ্যে সর্বেসর্বা হয়ে রাজত্ব করতে পারতেন। বৈষ্ণব ধর্মাবলম্বী গুপ্ত রাজারা করদ রাজাদের যে সনদ দিতেন তাতে গরুড় চিহ্ন মুদ্রিত থাকত। রাজারা রাজকর্মচারীদের ভূমিদান করতেন কিনা জানা যায় না, তবে গুপ্ত আমলের মুদ্রার যে বিপুল সম্ভার পাওয়া গেছে তার থেকে মনে হয় নগদ বেতনই দেওয়া হত। রাজকর্মচারী ও পুরোহিতদের খাজনায় কিছু কিছু ছাড় দেওয়া হত। পুরোহিতদের নিষ্কর জমি ব্রহ্মত্র দেওয়া হত, তারা ওই জমির প্রজাদের কাছ থেকে খাজনা আদায় করত তারা তাদের প্রজাদের বিচার করত ও শাস্তিও দিত। কাজেই পুরোহিতদের ভূমিদান মানে রাজা তাঁর পাওনা খাজনা থেকে বঞ্চিত হতেন, ফলে ব্রাহ্মণদের সম্পত্তি ও প্রতিপত্তি বাড়ছিল।
সমাজ
এ যুগের আগে থেকে সমাজে বহিরাগত জনগোষ্ঠীগুলিকে ব্রাহ্মণ্য সমাজের অন্তর্ভুক্ত করার একটা প্রক্রিয়া চলছিল। এ যুগে নতুন যাদের নিয়ে এ সমস্যা দেখা দিত তারা হল বহিরাগত শত্রু হূণ। বিজয়ী আগন্তুক হিসাবে সমাজে এরা রাজপুতদের ছত্রিশ গোষ্ঠীর একটি বলে স্বীকৃতি পেল; এখনও বেশ কিছু রাজপুত হূণ উপাধি বহন করে। বহু বিভিন্ন বৃত্তির চল হওয়াতে বৃত্তিভিত্তিক নতুন জাতির সৃষ্টি হল। আবার গুপ্ত সাম্রাজ্যের বিস্তারের সঙ্গে সঙ্গে প্রত্যন্ত অঞ্চলে আদিবাসীরা ধীরে ধীরে ব্রাহ্মণ্য সমাজের অন্তর্ভুক্ত হচ্ছিল, এদেরও নানা জাতির পরিচয় সৃষ্টি করছিলেন সমাজপতি, শাস্ত্রকাররা। ফলে গুপ্তযুগে বিস্তর নতুন জাতি সমাজে স্বীকৃতি পেয়েছিল। এই জন্য পুরাণ ও ধর্মশাস্ত্রগুলি প্রয়োজনমত বিভিন্ন জাতির উৎপত্তির কাল্পনিক বিবরণ তৈরি করছিল, যেন বহু প্রাচীনকালে দেবতারা কোনও কারণে তাদের সৃষ্টি করেছিলেন যাতে সমাজে তাঁদের ওই জাতিগুলিকে মেনে নেওয়া হয়। বোঝাই যায়, আগন্তুক গোষ্ঠী বিজয়ী হলে যেমন সমাজে ‘ক্ষত্রিয়’ পরিচয় পাচ্ছিল, তেমনই প্রান্তিক আদিবাসীরা ব্রাহ্মণ্য সমাজে নিম্নবর্ণের মানুষ হিসাবে ঠাঁই পেয়েছিল। এই প্রক্রিয়া এখনও চলছে, জাতি-উপজাতির সংখ্যা বেড়েই চলেছে। এদের মধ্যে নতুন নতুন গোষ্ঠীকে অচ্ছুত বা অস্পৃশ্য নাম দেওয়া হচ্ছে। সাধারণ ভাবে এদের চণ্ডাল বলা হয়। পঞ্চম শতকে ফাক্‌ শিয়েন এ দেশের সমাজে বিপুল সংখ্যক চণ্ডাল দেখেছিলেন। এরা মাছ মাংস বিক্রি করত, অন্যান্য নিচু কাজ করত এবং সমাজে এদের ঠাঁই ছিল না; তাই এদের গ্রামের বাইরে থাকতে হত। শহরে এলে উচ্চবর্ণের মানুষ এদের ছোঁয়া বাঁচিয়ে রাস্তায় হাঁটত, যাতে এদের অশুচিতা কোনও ভাবেই তাদের স্পর্শ না করে।
সমাজে রাজা ও রাজন্যদের প্রসাদে ব্রাহ্মণদের আধিপত্য প্রবল ছিল, দানে পাওয়া নিষ্কর জমিতে নিচু বর্ণের প্রজাদের কাছে খাজনা আদায় করে তাদের দণ্ডমুণ্ডের কর্তা হয়ে ব্রাহ্মণরা নিজেদের প্রতিপত্তি ঘোষণা করত। বণিকদের সুরক্ষার জন্য বাণিজ্য সার্থবাহের অনুচর হিসাবে এবং সৈন্যদলে ক্ষত্রিয় হিসাবে এদের যথেষ্ট ক্ষমতা ছিল। দেশে এবং বিদেশে বাণিজ্যের দরুণ বৈশ্যদের হাতে বিস্তর টাকা জমত। ফলে সমাজে তাদের প্রতিপত্তিও যথেষ্ট ছিল। এ সময়ে শূদ্ররা চাষ ও কারিগরিতে স্বাধীন ভাবে নিযুক্ত থেকে আগের চেয়ে সামাজিক অবস্থানে কিছু উন্নতি লাভ করেছিল। তবে নারী ও শূদ্রদের বেদে কোনও অধিকার ছিল না বটে, কিন্তু এ সময়ে রামায়ণ, মহাভারত ও যে অল্প কিছু পুরাণ রচিত হয় সেগুলি পাঠ করার সময় শূদ্র ও নারীরা শুনতে পেত, তাতে পাপ হত না; ফলে কোনও এক ধরনের ধর্মশাস্ত্র শুনতে নারী ও শূদ্রের অধিকার জন্মেছিল। আগে দরিদ্র বৈশ্য ও শূদ্র নারীরা বাড়ির বাইরে রোজগার করতে যেত, চাষের কাজেও হাত লাগত। এ ছাড়াও উচ্চবর্ণের ধনীদের বাড়িতে দাসীর কাজ করে কিছু স্বাধীনতা পেত। কিন্তু গুপ্ত যুগে সমাজ ক্রমশই রক্ষণশীল হয়ে ওঠার সঙ্গে সঙ্গে নারী ও শূদ্রের স্বাধীনতা ক্রমে সংকুচিত হয়ে এল। কৃষ্ণ-কেন্দ্রিক উপাসনার চল হওয়াতে আগে শূদ্র সম্প্রদায় বৈষ্ণব ধর্মে ধর্মাচরণে একটা অধিকার পেল, কিন্তু তাও অধিকাংশ ক্ষেত্রে ব্রাহ্মণদের নিয়ন্ত্রণে শাস্ত্রকার পুরোহিতের নির্দেশ অনুসারে তাদের অধিকার নির্ধারিত হত। সংখ্যায় অর্ধেক হলেও নারীর অধিকার, সমস্ত শাস্ত্রে ক্রমশই খর্ব করার চেষ্টা চলতে থাকল। নানা কাহিনি ও তত্ত্বকথা শোনানো হল সাধারণ মানুষকে, যাতে দেখানো হয়েছে নারী স্বভাবত পাপিষ্ঠা, পুরুষের অধঃপতনের হেতু, তার প্রকৃতিই হীন, তার একমাত্র কর্তব্য স্বামী ও শ্বশুরবাড়ির দাস্য। এই সময়ে রচিত নাটক অভিজ্ঞানশকুন্তলম-এ পড়ি, দুষ্যন্ত শকুন্তলাকে অকারণে পরিত্যাগ করবার পর কণ্বের শিষ্য শাঙ্গরব রাজাকে বলছে: ‘এ তোমার স্ত্রী, একে ত্যাগ কর বা গ্রহণ কর (যা তোমার ইচ্ছা), কারণ স্ত্রীর ওপরে স্বামীর সর্বতোমুখী প্ৰভুত্ব আছে।’
এই প্রভুত্বের একটা কারণ হল, ভৃত্যের মতোই নারী তখন ভরণপোষণের জন্যে সব রকমে স্বামীর ওপরে নির্ভরশীল। বস্তুত, আগেই বলেছি ভৃত্য ও ভার্যা, দুটি শব্দই ‘ভরণ করা’ অর্থে ‘ভৃ’ ধাতু থেকে নিষ্পন্ন; মানে যাকে ভরণ করতে হবে। অর্থাৎ স্ত্রীর খাওয়া পরার বিনিময়ে স্বামী তার ওপরে যথেচ্ছ প্রভুত্ব করতে পারে। নারীর উপনয়ন হত না ফলে বেদ পড়ার অর্থাৎ লেখাপড়ার অধিকার ছিল না। দু’চারটি বিরল ব্যতিক্রম বাদে নারীর শিক্ষার কোনও পথ ছিল না। অন্তত সদর রাস্তায় ছিল না, খিড়কির রাস্তা দিয়ে কিছু নারী নিশ্চয়ই শিক্ষা পেত। কিন্তু কোনও বৃত্তির অর্থাৎ অর্থকরী কাজ করার মতো শিক্ষা সে পেত না। একেবারে নিচুতলার মেয়েরা কিছু কিছু জিনিস হাতে তৈরি করত, কোনও কোনও কারখানায় বা কুটিরশিল্পে যুক্ত থাকত; গরুবাছুর চরানো, ক্ষেতের কাজে সাহায্য করা, সবজি চাষ করে বা হাতে তৈরি জিনিস বিক্রি করে কিছু রোজগার করত; কখনও বা অন্যের বাড়িতে বেতন এবং খাওয়া-পরার বদলে কিছু কিছু কাজ করে কিছু টাকা হাতে পেত। এই সব মেয়েদের ওপরে স্বামীর ও শ্বশুরবাড়ির কর্তৃত্ব হয়তো বা কিছু শিথিল ছিল; সামান্য পরিমাণে হলেও রোজগারের অনুপাতে তাদের হয়তো কিছু স্বাতন্ত্র্য ছিল। একেবারে ওপরতলার মেয়েরা অলংকার, সম্পত্তি ও জমির মালিকানা পেত; শ্বশুরবাড়ির লোকেরা সজ্জন হলে স্ত্রীধন, যৌতুক ও অন্যান্য সম্পত্তিতেও নারীরা অধিকারও পেত। কিন্তু শাস্ত্র বলেছে, দেহ বা ধনের ওপরে নারীর কোনও অধিকার থাকবে না। ফলে নারীর নিগ্রহ শাস্ত্রসম্মত, পুরোপুরি মানুষের মর্যাদা না পাওয়াই এ সমাজে নারীর অবস্থানের যথার্থ চিত্র।
শিল্প সংস্কৃতি
উচ্চবর্ণের অবস্থাপন্ন পুরুষদের হাতে জমি বেশি আসতে লাগল। বাণিজ্যের সম্পত্তি জমত তাদেরই হাতে; ফলে এ সময়ে বহুবিবাহের চলও বাড়ল। দেবতাদের প্রায় সকলের (শিব ছাড়া) একাধিক স্ত্রী ছিল— কৃষ্ণের সবচেয়ে বেশি, পঞ্চপাণ্ডবেরও তাই। এর মধ্যে সমাজে পুরুষের বহুবিবাহের প্রচলন প্রতিফলিত হয়েছে। নারীর বহু বিবাহ অচল ছিল; দ্রৌপদীর বহু বিবাহ তাঁর ইচ্ছাক্রমে ঘটেনি। আর সব রাজপুত্রের (রামায়ণ-এ সীতা, ঊর্মিলা, মাণ্ডবী, শ্রুতকীর্তি বাদ দিলে) একাধিক সপত্নী ছিল। প্রথম সতীদাহের নজির পাই খ্রিস্টিয় ৫৪০ সালে, গুপ্তযুগে। এই গুপ্তযুগে লক্ষ্মী নারায়ণের পদসেবা করেছেন— এমন একটি ভাস্কর্যও পাওয়া যায়। সতীত্ব সাংঘাতিক কঠোর ব্রতের মতো সব শাস্ত্রে ও সাহিত্যে প্রচলিত হচ্ছিল, অসতীর দণ্ডও অমানবিক এবং বীভৎস, অথচ ‘সতী’ শব্দটির ওই অর্থে কোনও পুংলিঙ্গ প্রতিশব্দ নেই, অর্থাৎ স্ত্রীর প্রতি স্বামীর বিশ্বস্ততা সমাজে অপেক্ষিত ছিল না। বিরল কিছু শাস্ত্রে বিধবা বিবাহের নির্দেশ থাকলেও ইতিহাসে কাব্যে সাহিত্যে মহাকাব্যে ও পুরাণে কোথাও এর কোনও উল্লেখ নেই।
বিজ্ঞান, গণিত ও প্রযুক্তিবিদ্যাতেও গুপ্ত যুগে বেশ উন্নতি হয়েছিল। জ্যোতিষচর্চায় পাটলিপুত্রের পণ্ডিত আর্যভটের আর্যভটীয় একট যুগান্তকারী গ্রন্থ। নানা ধরনের গাণিতিক হিসেব তিনি নিজে উদ্ভাবন করেন। রোমক সিদ্ধান্ত নামে যে জ্যোতিষের গ্রন্থটি এ সময়ে সংকলিত হয় তাতে গ্রিক জ্যোতিষের প্রভাব আছে। এলাহাবাদে ৪৪৮] খ্রিস্টাব্দের একটি গুপ্ত শিলালেখে দশমিক পদ্ধতির গণনার উল্লেখ পাওয়া যায়। রসায়ন ও ধাতুবিদ্যাও এ যুগে খুব উন্নতি লাভ করে। লোহা ও ব্রোঞ্জের তৈরি বুদ্ধ ও অন্যান্য দেবদেবীর মূর্তিগুলির পিছনে এ সব চর্চার প্রভাব আছে। হাজারেরও বেশি বছরে এগুলিতে একটুও মরচে পড়েনি। এমন ভাবে লোহার রঙকে স্থায়ী রেখে লোহার কাজ পাশ্চাত্য জগৎ প্রথম পেরেছিল মাত্ৰ শ’খানেক বছর আগে। গুপ্ত যুগের সমাজে বিজ্ঞান ও প্রয়োগগত অবসংগঠনটি খুব মজবুত ও উঁচুদরের ছিল। গুপ্তযুগকে ভারতবর্ষের ইতিহাসে স্বর্ণযুগ বলা হয়। দরিদ্রতম চাষি বা মজুরের ক্ষেত্রে হয়তো এ কথার কোনও সার্থকতাই নেই, কিন্তু সাম্রাজ্যের ওপরতলায় সমৃদ্ধির নানা লক্ষণ ছিল। এ যুগে সোনা ছিল প্রচুর, মোহর ছাপা হত বিস্তর। এই ঐশ্বর্যের সঙ্গে যুক্ত ছিল শিল্প সাহিত্যে রাজা ও ধনী রাজন্য বা বৈশ্য বণিকদের পৃষ্ঠপোষকতা। এঁরা শিল্পীদের অর্থ, পুরস্কার ও বৃত্তির ব্যবস্থা করে পৃষ্ঠপোষকতা করতেন। দ্বিতীয় চন্দ্রগুপ্তের রাজসভায় ন’জন বিখ্যাত গুণী ছিলেন, তাঁদের বলা হত নবরত্ন। মহাকবি কালিদাস এঁদের একজন এবং আরও অনেক গুণী শিল্পীও এদের মধ্যে ছিলেন। কাব্য নাটকের মান খুব উঁচু ছিল, নাচগানের চর্চা হত রাজার পৃষ্ঠপোষকতায়। কালিদাসের নাটক মালবিকাগ্নিমিত্র-তে দেখি দু’জন নৃত্যশিক্ষকের ছাত্রী দুটি নর্তকী রাজসভায় নাচের উৎকর্ষের পরীক্ষা দিচ্ছে। কালিদাসের বিক্রমোর্বশীয় নাটকের পুরো চতুর্থ অঙ্কটি রচিত হয়েছে নাচে গানে; নাচগানের মান খুব উন্নত না হলে শুধু নাচ ও গান দিয়ে পুরো একটি অঙ্কে দর্শকের মনোযোগ ধরে রাখা যেত না। এখানে বিভিন্ন রকমের নাচের ও গানের নাম পাওয়া যায়। সমুদ্রগুপ্তের মুদ্রাতে দেখি রাজা বীণা বাজাচ্ছেন। মেঘদূত-এ ও যক্ষবধূ ও অন্যত্র অন্যান্য নায়িকাদের বীণা বাজানো ও গান গাওয়ার কথা শুনি। অর্থাৎ সমাজের ওপরতলায় নাচ, গান ও কবিতার রীতিমতো চর্চা ছিল। কামশাস্ত্রনাগরিকের জীবনের যে চিত্র দেয় তাতেও শিল্পকলার রীতিমতো চর্চার কথা শুনি।
সাহিত্যসঙ্গীতের উচ্চমানের সঙ্গে তুলনা করা যায় এ যুগের স্থাপত্য ও ভাস্কর্যের। দিল্লিতে গুপ্ত যুগের যে লৌহস্তম্ভ পাওয়া যায় তাতে লোহা যেমন উঁচুদরের, স্তম্ভটির গঠন ও মসৃণতাও তেমনই। কানপুরে ভিটারগাঁওয়ের পোড়া ইঁটের মন্দির, ঝাঁসিতে দেওগড়ে ও গাজিপুরে ভিটারির স্থাপত্য উৎকর্ষে দৃষ্টি আকর্ষণ করে। নালন্দার বৌদ্ধ বিশ্ববিদ্যালয়ের পোড়া ইঁটের স্থাপত্য অংশটি পঞ্চম শতকের। স্থাপত্যে পাহাড়পুর, উদয়গিরি ও বাদামির প্রাসাদগুলি গুপ্ত যুগের শিল্পের সুন্দর নিদর্শন। জ্যামিতি, বিজ্ঞান ও গঠনসৌষ্ঠবে এগুলির মান বেশ উঁচু। চতুর্দ্বার মন্দিরের পারিভাষিক নাম সর্বতোভদ্র, সেগুলিও এই সময়ে নির্মিত হচ্ছিল। স্থাপত্যের চেয়ে গুপ্তযুগের ভাস্কর্য যেন বেশি উন্নত স্তরের ছিল। ভাগলপুরের কাছে সুলতানগঞ্জে দু মিটার উঁচু ব্রোঞ্জের সুন্দর বুদ্ধমূর্তি পাওয়া গেছে। কিন্তু এ যুগের শ্রেষ্ঠ ভাস্কর্যে বিষ্ণু, নটরাজ, শিব, সূর্য, গণেশ, লক্ষ্মী, সিংহবাহিনী, মহিষমর্দিনী, কার্তিক, ইত্যাদি বেশ কিছু ব্রাহ্মণ্য দেবদেবীর মূর্তি পাওয়া যায়। খোটান থেকে বিকানীর হয়ে, মথুরা, পাটলিপুত্র পর্যন্ত বাণিজ্যপথের ধারে ধারে গড়ে ওঠা শহরগুলিতে শিল্পচর্চা গুপ্ত যুগে বিশেষ উন্নতি লাভ করে। এই অঞ্চলে বাসুদেবের মূর্তিও দেখা যায়, তবে এখনও পর্যন্ত বিষ্ণুর সঙ্গে এঁর তেমন যোগ নেই। বরং চতুর্ব্যহের বাসুদেব, প্রদ্যুম্ন, অনিরুদ্ধ ও সাম্ব, যাঁরা বিষ্ণুর অংশ কিন্তু অবতার নন, তাঁদের বেশি যোগ। এ সব মূর্তি শুধু যে দেহ-সৌষ্ঠবেই সুন্দর তা নয়, অধিকাংশ মূর্তি সুঠাম ক্ষীণতনু এবং বেশ কিছু দেবতার মুখে একটি অনতিস্ফুট স্মিতহাস্য দেখা যায়, যা গুপ্ত যুগের আগে বা পরে কখনও ভারতীয় শিল্পে দেখা যায়নি। মহাযান বৌদ্ধ ও ব্রাহ্মণ্য দেবদেবীর মূর্তি নির্মিত হচ্ছিল, তাতে গান্ধার শিল্পরীতি মারফৎ গ্রিক প্রভাব কিছু কিছু এসে পড়েছিল; এমনকী গ্রিক অতিকথার চিত্রও কখনও কখনও চোখে পড়ে অমরাবতীর ও অন্য কিছু ভাস্কর্যে। যক্ষী, অপ্সরা ও নাগদের মূর্তি গড়ার পিছনেও গ্রিক উপদেবতা গড়ার প্রভাব থাকতে পারে। সূর্য, চন্দ্র, বায়ু এবং অর্ধনারীশ্বর মূর্তিও গড়া হত। শেষটির উল্লেখ পাই ষষ্ঠ শতকের গ্রিক স্টোবায়েউস-এর লেখায়। ষাঁড়ের ওপরে চড়া শিব, গিরি-গোবর্ধনধারী কৃষ্ণও ভাস্কর্যে দেখা যাচ্ছে, অর্থাৎ মহাভারতের শেষ দিকে ও পুরাণে দেবতাদের নিয়ে যে-সব অতিকথা নির্মিত হচ্ছে, তার প্রকাশ ঘটেছে ভাস্কর্যে। দেবতাদের মূর্তি মানুষের মতো করেই গড়া হয়েছে, অবয়বসংস্থান বসন ও অলংকার বিন্যাস অতি নিপুণ: মেদবর্জিত সুঠাম গড়ন, ভাস্কর্যে এটি সূক্ষ্ম পরিমিতিবোধ দেখা যায়। এর মধ্যে গ্রিক, মধ্যপ্রাচ্য, পারসিক প্রভাব লক্ষ্য করা গেলেও, এ শিল্প স্বতন্ত্র ও স্বনির্ভর, কারণ সমস্ত প্রভাবকেই ভারতীয় শিল্পী আত্মস্থ করে নতুন একটি শৈলী সৃষ্টি করেছে। চিত্রশিল্পের অজন্তায় রঙের ব্যবহার নিপুণ। অভিজ্ঞানশকুন্তলম-এ দেখি দুষ্যন্ত ছবি আঁকছেন। অন্যত্রও এমন উল্লেখ আছে যেমন, প্রতিজ্ঞা যৌগন্ধরায়ণ নাটকেও। কবিতায় ও গানে সংস্কৃত ছাড়া মহারাষ্ট্রী প্রাকৃত ব্যবহার হত। শিক্ষিত মেয়েরা ও অশিক্ষিত পুরুষ শৌরসেনী প্রাকৃত বলত। আরও নিচুতলার মানুষ মাগধী প্রাকৃত এবং একেবারে নীচে শাকারী। অর্থাৎ ভাষার ব্যবহার মোটের ওপর শ্রেণিভিত্তিক, কতকটা হয়তো লিঙ্গভিত্তিকও ছিল। ভাষা সম্বন্ধে সচেতনতা লক্ষ করি কোষগ্রন্থ, অভিধান, ছন্দ, ব্যাকরণ, ইত্যাদি রচনায়। এই সময়ে মিশ্র বৌদ্ধ সংস্কৃতে কিছু গ্রন্থ এবং সংস্কৃতেও কিছু বৌদ্ধ গ্রন্থ রচিত হয়। সংস্কৃত হল সাহিত্যের ও শাস্ত্রের ভাষা। খ্রিস্টপূর্ব চতুর্থ শতক থেকে সংস্কৃত শিক্ষিত লোকের ভাষা হয়ে উঠেছিল। আর্যরা সিন্ধু পঞ্জাবের অঞ্চল থেকে বিহার উত্তরবঙ্গ পর্যন্ত ছাড়িয়ে পড়ায় এই বিস্তৃত অঞ্চলের বহু আঞ্চলিক ভাষা ছাড়াও এমন একটা ভাষার দরকার হয়েছিল যা পঞ্জাব থেকে পূর্ণিয়ার সব শিক্ষিত লোক বুঝতে ও ব্যবহার করতে পারবে। বৈদিক সাহিত্যের পরে পালি ও প্রাকৃত আর ধর্মপ্রচারের ভাষা রইল না, দুটি মহাকাব্যের পরে পুরাণ রচনার শুরু থেকেই সংস্কৃত ধর্ম এবং সংস্কৃতির মার্গ-সংস্কৃতি বা ধ্রুপদী সংস্কৃতির বাহন হয়ে উঠল।
এ যুগের কাব্য নাটকের নায়ক প্রায়ই হত রাজা বা বণিক, রস শৃঙ্গার বা বীর, নায়িকা রাজকন্যা এবং রাজার সহচর, বিদূষক বা বিট হত ব্রাহ্মণ। সাধারণ সারির মানুষের জীবনও একটু আধটু প্রতিফলিত হত কাব্যনাটকে; ভাস্কর্যেও সাধারণ মানুষের জীবন চিত্রিত হত। কিন্তু সাহিত্য এ সময়ে সাধারণ গড়পড়তা মানুষের জীবনের সুখদুঃখ, আশা-আকাঙ্ক্ষা থেকে ক্রমেই দূরে সরে যাচ্ছিল। সাহিত্যে ক্রমেই জটিল থেকে জটিলতর অলংকারের প্রয়োগ বাড়ছিল, সাধারণ লোকের পক্ষে কাব্য পড়ে বোঝা ক্রমেই দুঃসাধ্য হয়ে উঠছিল। অপ্রচলিত শব্দের ব্যবহারে এবং শ্লেষ, যমক, ইত্যাদি দুর্বোধ্য অলংকারের প্রয়োগে সাহিত্য, বিশেষত কাব্য, জটিল হয়ে উঠছিল। শ’খানেক বছর পরে ভট্টি তাঁর রাবণবধ কাব্যে স্পষ্ট উচ্চারণ করেই বলছেন, ‘আমার এই কাব্য ভাষা ছাড়া বোঝা যাবে না, এতে পণ্ডিতদের উৎসব; আমি বিদ্বানদের পছন্দ করি বলে (এ কাব্যে) অবিদ্বান মূর্খদের বধ করেছি, অর্থাৎ অবিদ্বানরা এ-কাব্যে দাঁত ফোটাতে পারবে না।’ বাস্তবিক, ব্যাকরণ, অলঙ্কার ও শব্দপ্রয়োগে অনাবশ্যক জটিলতার আমদানি করে ভট্টি তাঁর কাব্যকে সাধারণ শিক্ষিত লোকেরও নাগালের বাইরে নিয়ে গিয়েছেন। পরবর্তীকালে সংস্কৃত সাহিত্য জটিলতা ও দুর্বোধ্যতার সাধনা করে চলছিল বললেও ভুল হয় না। সাহিত্যে এ দলক্ষণের সূত্রপাত গুপ্ত যুগের শেষ দিকেই হয়েছিল। নিশ্চয়ই সাধারণ মানুষের সহ্যবোধ্য রচনাও ছিল, কিন্তু সংস্কৃতির কোষাধ্যক্ষ ব্রাহ্মণ পণ্ডিতরা তা সংরক্ষণ করবেন কেন? তাই সে সব কিছুই আমাদের কাছে পৌঁছয়নি; যেমন নাটকের শাস্ত্রে আমরা যে সব নাটকের নাম পাই তার অধিকাংশই হারিয়ে গেছে। এগুলির রচয়িতা ও দর্শক ছিল নিম্নবর্গের মানুষ, নাট্যবস্তুও ছিল সাধারণ মানুষের জীবনকে কেন্দ্র করে। কাজেই, রাজদরবারে তার অভিনয় হত না এবং সে যুগে তো লেখার ব্যাপক ব্যবহার ছিল না, তাই সে সব লোকায়ত নাটকের কোনও নমুনা আমাদের হাতে আসেনি।
রাজা বা বণিক বা রাজন্য নায়কের জীবনযাত্রার কিছু নির্দেশ পাই খ্রিস্টিয় দ্বিতীয় (বা তৃতীয়) শতকের গ্রন্থ বাৎসায়নের কামসূত্র-তে। এখানে অবস্থাপন্ন শিক্ষিত ‘নাগরিক’-এর জীবনযাত্রার একটা বিবরণ আছে। তা বিলাস-ব্যসন, কাব্যনাটক রচনা-আলোচনা, প্রহেলিকা, ইত্যাদি তৈরি করে সময় কাটানো; বাগানে নদীর ধারে কুঞ্জবনে অরণ্যে, নৌকায় গণিকা ও পারিষদদের নিয়ে ফূর্তি করা, খাওয়া-শোওয়া এ সবই বর্ণনা করেছেন বাৎস্যায়ন। আমরা দেখি সেই সব ধনীদের যাদের জীবিকার জন্য পরিশ্রম করার কোনও প্রয়োজন ছিল না, সঞ্চিত ধন দিয়ে যারা বহু বন্ধুবান্ধব ও গণিকা নিয়ে নাচ গান শিল্পচর্চা, নৌকা-বাগান-বিহারে সময় কাটাতে পারতেন। বহু অল্পবিত্ত মানুষ এদের ফূর্তির জন্য নিযুক্ত থাকত নানা রকম সেবার পেশায়। কালিদাস, শূদ্রকের কাব্যনাটকের নায়করা মোটামুটি বাৎস্যায়নের নাগরকের আদলেই তৈরি। কাব্যনাটক যে ধনী বিলাসী মানুষের মনোরঞ্জনের জন্যই রচিত হত, তার একটা প্রমাণ হল সাহিত্য কোথাও দুঃখান্ত পরিণতিকে স্বীকার করেনি। যেহেতু অধিকাংশ মানুষের জীবনে দুঃখ একটা জীবন্ত সত্য, তাই দুঃখান্ত পরিণামকে এড়িয়ে যে সাহিত্য তা জীবন থেকে এক অর্থে দূরে সরে যাচ্ছিল।
ধর্ম
গুপ্ত যুগের শাস্ত্রে ও সাহিত্যে আবার নতুন করে ব্রাহ্মণ্য ধর্মের পুনরুজ্জীবনের এক সক্রিয় চেষ্টা চোখে পড়ে। যাগযজ্ঞ নতুন করে বিস্তর জাঁকজমকের সঙ্গে অনুষ্ঠিত হত। বৌদ্ধ, জৈন ও আজীবিক প্রভাবে বৈদিক ধর্ম যেটুকু প্রতিহত হয়েছিল সেই সব ক্ষতিপূরণ করে যজ্ঞ নতুন করে সমাজে এল। এর একটা কারণ হল রাজা ও ধনীদের হাতে বিস্তর সম্পত্তি জমেছিল যাতে তাদের এ সব খরচ বহন করবার সামর্থ্য হয়েছিল। এরই সঙ্গে বৈদিক যুগেরও আগেকার সমাজে যে সব আঞ্চলিক পূজা প্রচলিত ছিল সেগুলো এখন মাথা তুলল। এর সঙ্গে যুক্ত হল নানা আঞ্চলিক প্রাগার্য দেবতার উপাসনার পদ্ধতি, তৈরি হতে লাগল বিভিন্ন পুরাণ। বিভিন্ন দেবতাকে কেন্দ্র করে নতুন নতুন দেবতার অভ্যুত্থান ঘটল, পূজার বিস্তার হল বৃহৎ গুপ্ত সাম্রাজ্যের পরিসরে।
সমাজে জন্মান্তরবাদ খ্রিস্টপূর্ব সপ্তম-ষষ্ঠ শতক থেকে শাস্ত্রে দেখা দিয়েছিল। জন্মান্তরবাদ সম্ভবত খ্রিস্টপূর্ব চতুর্থ-তৃতীয় শতকে রচিত পালিজাতকগুলিতেই প্রথমবার অর্থাৎ দেবতারা অবতাররূপে এবং জাতকগুলিতে বারবার মর্তে জন্মগ্রহণ করেন। মানুষের জন্মান্তর জাতকগুলিতে বুদ্ধে আরোপিত হয়, বুদ্ধ নানা রূপে বারবার জন্মগ্রহণ করে নিজের জীবনের দৃষ্টান্ত দিয়ে মানুষকে পুণ্যপথে চলবার প্রবৃত্তি দেবেন। এর শ’দুই বছরের মধ্যে ঠিক জন্মান্তরবাদ না হলেও কৃষ্ণের চারটি অভিপ্রকাশ উপাসনার কেন্দ্র করে ওঠে। চতুর্ব্যহে বলরাম, প্রদ্যুম্ন, অনিরুদ্ধ ও সাম্ব। অর্থাৎ কৃষ্ণ পরিবারের তিন পুরুষের মধ্যে চারজন বৃষ্ণিবীরকে (এই নামেই এদের পরিচয় শিলালেখে) অবলম্বন করে ব্যূহ পূজার সূচনা হয়। এরা দেবতার অবতার না হলেও কৃষ্ণের শৌর্য ও দেবত্বের চারটি প্রকাশ। এই ব্যূহ কল্পনা বৌদ্ধ জাতকের অবতারবাদ থেকে ব্রাহ্মণ্য অবতারবাদের মধ্যে একটি স্তর। এরপরে দেখি গুপ্ত যুগেই নারায়ণের দশটি অবতারের কথা (মৎস্য, কূর্ম, বরাহ, নৃসিংহ, বামন, পরশুরাম, রামচন্দ্র, বলরাম, বুদ্ধ ও কল্কি)— কোথাও বা তেইশটি পর্যন্ত। স্পষ্টত, নানা অঞ্চলে প্রাচীন অর্বাচীন নানা রকম দেবতার পুজো চালু ছিল। সেগুলো একসূত্রে গাঁথবার জন্যে এবং বিষ্ণুকে সর্বপ্রধান দেবতা হিসেবে তুঙ্গে তোলবার প্রয়োজনে বিষ্ণুই যেন বারেবারে নানা জন্মে জাতকের বুদ্ধের মতো নানা নামে অবতীর্ণ হয়েছিলেন— এই রকম কাহিনি তৈরি হতে লাগল। অবতারদের তালিকা বিভিন্ন পুরাণে বিভিন্ন রকম এবং সব মিলে এদের সংখ্যা বিস্তর। মনে রাখতে হবে, ব্রাহ্মণ্যধর্ম রাজশক্তির সহায়তা পেলেও তখনও বৌদ্ধধর্ম একটি জীবিত ধর্ম, বহু মানুষ তা বিশ্বাস ও আচরণ করে। দুটি ধর্মগ্রন্থেই দেবতাদের ব্যাপারে মাত্রা ছাড়ানো গৌরবকীর্তন আছে, অতিশয়োক্তি ও অত্যন্ত বেশি। এ ছাড়াও সাহিত্যে ও সময়ে জন্মান্তর ও কর্মবাদের স্বর্গনরক এবং অতিলৌকিক ঘটনার বর্ণনা খুব প্রচলিত। এ সব লক্ষণ প্রাচীন সাহিত্যের। এর দ্বারা শ্রোতাকে সহজেই আকর্ষণ করা যায় বলেই হয়তো সাধারণ মানুষের কাছে ধর্মপ্রচারের জন্য এর এত প্রচলন ছিল। সমাজে ধনী-দরিদ্রের পার্থক্য বেড়েই চলেছিল, শাস্ত্রকার পুরোহিতরা গরিব দুঃখীদের বোঝাচ্ছিলেন যে তাদের পূর্বজন্মের পাপের ফলে তাদের এ দুর্গতি, অতএব ব্রাহ্মণের সেবা ও পূজা ঠিকমতো করলে দেবতা অলৌকিক উপায়ে তাদের দুঃখমোচন করবেন। সাহিত্য ও শাস্ত্রে তাই এ সব অলৌকিক জাদু কাহিনির এত ছড়াছড়ি।
এই যুগেই ছ’টি প্রধান ব্রাহ্মণ্য দর্শনপ্রস্থানের (মীমাংসা, ন্যায়, বৈশেষিক, সাংখ্য, যোগ ও বেদান্ত) গ্রন্থগুলি রচনা এবং আগে রচিত কিছু গ্রন্থের টীকা-ভাষ্য রচনা হতে থাকে। এগুলি সাধারণ মানুষের বোধের বাইরে এবং এই সব চর্চার মধ্যে স্বাধীন চিন্তার যথেষ্ট উন্নতি হয়।
একদিকে শাস্ত্রে অবতারবাদের প্রবর্তনের দ্বারা আঞ্চলিক লোকদেবতাকে যেমন পূজার মণ্ডপে হাজির করা হল, অন্যদিকে তেমনই মানুষের জীবনে পুনর্জন্ম একটি স্বীকৃত তথ্য হয়ে উঠল। মাঝেমাঝেই দেবতারা কারও না কারও অভিশাপে মানুষ হয়ে মর্তে জন্মগ্রহণ করতে বাধ্য হন— এমন কথা বহু পুরাণে আছে। এর দ্বারা সাধারণ লোকের মনে ব্রাহ্মণ পুরোহিত ও ক্ষমতায় আসীন ব্যক্তিদের অভিশাপের আতঙ্ক ভাল ভাবেই সঞ্চায়িত করা গেল। তেমন তেমন লোকের দেওয়া শাপ ও বর সম্বন্ধে মানুষের ভয় ও লোভও জন্মায়। সব মিশে যে সমাজব্যবস্থা প্রতিষ্ঠিত হল তাতে উচ্চ-~র্ণ এবং অবস্থাপন্ন পুরুষের কর্তৃত্ব যেমন কায়েম হল, তেমনই নিম্নবর্ণের দরিদ্র, চণ্ডাল ও অস্পৃশ্য পুরুষ এবং সমস্ত নারীর স্থান ক্রমেই নেমে যেতে লাগল।
গুপ্ত যুগে যে আর্থিক প্রাচুর্য ওপরতলার মানুষের হাতে এসেছিল তার ফলে শুধু উৎপাদন ও বাণিজ্যে নয়, শিল্পে, সাহিত্যে, স্থাপত্যে, ভাস্কর্যে, সংগীতে, বিজ্ঞানে, গণিতে, জ্যোতিষে, প্রযুক্তিবিদ্যায় একটা প্রেরণা বিপুল ও ব্যাপক ভাবে কাজ করে; নানা দিকে বিদ্যা ও শিল্পচর্চায় বিশেষ ভাবে স্ফূরণ হয়। বলাই বাহুল্য, এগুলির পৃষ্ঠপোষকতা করছিল রাজা, রাজন্য ও বিত্তবান লোকেরা। লোকায়ত শিল্প সাহিত্যের স্ফূরণ হয়ে থাকলেও তার নজির আমাদের হাতে পৌঁছয়নি; শুধু ভাস্কর্যে ও সাহিত্যের সামান্য কোথাও কোথাও জনজীবনের চিত্র রয়ে গেছে।
ধর্মজগতে এ যুগে পরস্পরবিরোধী নানা মত ও পথ সহাবস্থান করছিল, যজ্ঞ ও পূজা, বৈদান্তিকতা ও নানা সাম্প্রদায়িক উপাসনা ঝাড়ফুঁক, কবচ, মাদুলি ও দুরূহ দর্শনচর্চা এবং তারই সঙ্গে নানা সন্ন্যাসী সম্প্রদায়ের মত ও প্রস্থান— এ সব মিলে একটি মিশ্র ও জীবনবোধ সমাজে প্রচলিত ছিল। ধর্মের ক্ষেত্রে ধীরে ধীরে অনিবা। ভাবে সব কিছুকে ছাপিয়ে উঠছিল অভিপৌরাণিক ধর্মের অগ্রগতি, অর্থাৎ যা পরে পুরাণের ধর্ম হয়ে উঠল। এরই আজকের নাম ‘হিন্দুধর্ম’। এর মধ্যে শৈব, শাক্ত, বৈষ্ণব, সৌর ও গাণপত্য, এই পাঁচটি প্রধান মত ছাড়াও বহু গৌণ ছোট ছোট আঞ্চলিক, গ্রামীণ, সাম্প্রদায়িক ধর্মচর্চার চল ছিল। গণ্ডগ্রামের ধর্মাচরণ গ্রাম ছাড়িয়ে গ্রামান্তরে ও শহরে এক শহর থেকে অন্য শহরে, এক গ্রাম থেকে অন্য গ্রামে সঞ্চারিত হচ্ছিল। বহু প্রাচীন গ্রাম-দেবতা এখন স্বীকৃতিও পূজা পেল এবং ক্রমে ক্রমে প্রাধান্য পেয়ে নতুন নতুন উপাসক সম্প্রদায় সৃষ্টি করে সাধারণ দেবমণ্ডলীতে স্থান পেল। এদের নিয়ে কল্পকাহিনি রচনা করলেন পুরাণকাররা। আগেকার, প্রধান দেবতাদের সঙ্গে আত্মীয়তা বা কীর্তির সূত্রে এদের যুক্ত করলেন, যাতে এদ্রে অভিজাত্য প্রতিষ্ঠিত হয় সমাজে। এই বহু বিভিন্ন ধরনের দেবতাদের নিয়ে ব্রাহ্মণ্যধর্মের যে নতুন রূপটি দেখা গেল, তার অনেক সামাজিক অনুষঙ্গ ছিল। এ ধর্মে ব্রাহ্মণের মর্যাদা তুঙ্গে, রাজা দেবতার প্রতিনিধি, পুরুষ পরিবারের সর্বময় কর্তা, শূদ্রের কর্তব্য মুখ বুজে উচ্চত্রিবর্গের সেবা করা এবং নারীর কর্তব্য স্বামী সন্তান ও শ্বশুরবাড়ির নিঃশর্ত সেবা করে চলা।
নতুন যে দার্শনিক বোধটি এখন প্রবল হয় উঠেছিল তা হল নিয়তিবাদ। এর অর্থ হল যে শক্তি জীবনের সুখদুঃখকে নিয়ন্ত্রণ করে, তাই নিয়তি; মানুষের শক্তি নেই সেই অদৃশ্য অজ্ঞেয় শক্তিকে স্বরূপে চেনা বা তাকে প্রতিরোধ করা। শাস্ত্রকার ও পুরোহিতরা যেমন নির্দেশ দেবে অন্ধভাবে সেইগুলো মেনে চললে ইহ-পরকালে কিছু মঙ্গলের সম্ভাবনা আছে। এই নিটোল সামাজিক ছকটিকে দৃঢ় ভাবে রক্ষা করছিল মহাকাব্য দুটির শেষতম সংযোজন ও পুরাণগুলি, শাস্ত্রকার-পুরোহিতরা। তাদের উদ্ভাবিত জন্মান্তর ও কর্মবাদ, শাপ ও বরের ভয় ও লোভ তীর্থ-মাহাত্ম্য, দান-দক্ষিণা ধ্যান-জপ এবং ব্রত-প্রায়শ্চিত্তে পাপক্ষয়ের প্রলোভন। এই সবই ব্রাহ্মণ্য ধর্মকে গুপ্ত যুগে দৃঢ় ভাবে প্রতিষ্ঠিত করে; এরই বর্তমান নাম ‘হিন্দুধর্ম’। গুপ্ত যুগে এ ধর্ম যে রূপ পরিগ্রহ করে সেই কাঠামোয় মৌলিক কোনও পরিবর্তন গত দেড় হাজার বছরে হয়নি, ইতস্তত সামান্য কিছু আঞ্চলিক বিবর্তন হয়েছে। তাছাড়া হিন্দুধর্ম একই পথে অনিবার্য গতিতে চলে এসে বর্তমানের চেহারাটিতে পৌঁছেছে। এদেশে গুপ্ত যুগ পর্যন্ত ধর্মধারার তিনটি মুখ্য পর্ব: প্রথম, যজ্ঞ-নির্ভর বৈদিক কর্মকাণ্ডের ধর্ম; দ্বিতীয়, জ্ঞান-নির্ভর বৌদ্ধ, জৈন ও উপনিষদের জ্ঞানকাণ্ডের ধর্ম, তৃতীয় নিয়তিবাদ। প্রথম দুটি গৌণ, কালিক ও আঞ্চলিক, কিন্তু এগুলির সঙ্গে মিশেছে পূজা তীর্থমানত ইত্যাদি। তত্ত্বের দিকে দ্বিতীয় পর্বে এসেছে জন্মান্তবাদ, তার শ’ দুই বছর পরে তার সঙ্গে মিশেছে কর্মবাদ এবং তার অল্প কিছুকালের মধ্যেই দেখা দিয়েছে নিয়তিবাদ। তৃতীয় মিশ্র পর্বের সঙ্গে নিয়তিবাদ জুড়ে যুক্তিতত্ত্বের কাঠামোকে সম্পূর্ণ অগ্রাহ্য করে ধর্মধারার যে ছকটি বহু কুসংস্কারকে আশ্রয় দিয়ে গড়ে উঠেছে, বর্তমানেও সেই ধারাটিই অব্যাহত আছে। এই দিক থেকে গুপ্ত যুগের বৈশিষ্ট্য এই যে এই যুগেই প্রথম হিন্দুধর্ম তার বর্তমান রূপ অর্জন করে এবং ইতিপূর্বে এক জন্মে ভাল কাজ করলে পরজন্মে তার ফল প্রাপ্তির আশা থাকায় দেবতাদের কাছে যে বশ্যতার নীতি প্রচলিত ছিল, তার পরিবর্তে নতুন এক দেবী সৃষ্টি করা হল, যার নাম নিয়তি এবং যিনি কোনও স্তবস্তুতি বা পূজায় তৃপ্ত হন না।
গুপ্ত যুগের পরবর্তী সমস্ত ধর্ম-সাহিত্যে নিয়তি অত্যন্ত প্রধান শক্তিরূপে বৰ্তমান। অথচ পূর্বের জন্মান্তরবাদ, পূজা, ধ্যান, জপ, মানত, তীর্থ, ইত্যাদি পরলোকে সদগতি পাওয়ার যত কিছু পথ ছিল, নিয়তির সঙ্গে তার সব কটিরই এমনকী দেবতাদেরও বিরোধ আছে; কারণ এগুলো পরস্পরকে খণ্ডন করে এবং সব কটিকেই নিয়তি খণ্ডন করে। তবু এ সবই নিয়তির সঙ্গে পাশাপাশি থেকে গেল। তত্ত্বের দিকের এই জগাখিচুড়িকেই মেনে নিল গুপ্ত যুগ থেকে আজ পর্যন্ত সমস্ত যুগেরই ধর্মবোধ। সাধারণ মানুষের অসহায়তার বোধই শুধু বাড়ল না তার ইহ-পরলোকের মঙ্গলের জন্যে তার ঠিক কী দরকার সে সম্বন্ধে তাকে পুরোপুরি বিভ্রান্ত করে রাখল এই মিশ্র ধর্ম— যাতে দেবতাদের পাশাপাশি দুর্বোধ্য, এমন এক শক্তি নিয়তির চেহারা দেখা দিল যেখানে মানুষের পুরুষকার সম্পূর্ণ পরাজিত। মানুষ অবশ্য হার মানেনি, কিন্তু সমাজপতি ও শাস্ত্রকাররা তাকে পদানত রাখবার জন্যে, তার আত্মবিশ্বাস সম্পূর্ণ চূর্ণ করে দেওয়ার জন্যে যে কাঠামোটি তৈরি করে তার মধ্যে নিয়তির একটা প্রধান ভূমিকা রয়ে গেল।
ইটস গুড
