কোনো পাঠক এ বইয়ের মধ্যে যদি নতুন তথ্যের সন্ধান করেন তাহলে তিনি নিরাশ হবেন। কারণ পণ্ডিতজনের সুপরিচিত তথ্যসমূহের গণ্ডীর মধ্যেই এ আলোচনা ও বিশ্লেষণ বিশেষভাবে সীমাবদ্ধ।
পাকিস্তানের রাজনৈতিক আবহাওয়াকে সাম্প্রদায়িকতাই সব থেকে বেশি দূষিত এবং বিষাক্ত করেছে। রাজনৈতিক ক্ষেত্রে সাম্প্রদায়িকতার এই ভূমিকা আজ পর্যন্ত জনসাধারণ বিশেষ করে রাজনীতিতে সক্রিয় অংশগ্রহণকারী জনসাধারণ, সম্যকভাবে উপলব্ধি করেননি। এই গুরুত্বপূর্ণ সমস্যাটির চরিত্র এবং ভূমিকাকে উপলব্ধির অভাবের প্রধান কারণ সাধারণ মানুষের চিন্তায় কতকগুলি সংস্কারের প্রভাব। এ সংস্কারগুলি আমাদের মনে রাজ্যবিস্তার করে আমাদের বিশ্লেষণবিমুখতার জন্য। বৃহত্তর সমাজের মধ্যে যে সকল রাজনৈতিক, অর্থনৈতিক এবং অন্যান্য শক্তি কার্যকরী তাদের বিশ্লেষণ এবং গুরুত্বনির্দেশ করতে সক্ষম হলে শুধু সাম্প্রদায়িক সংস্কার নয়, অন্যান্য বহু সংস্কারের রাজ্যও বিলুপ্ত হয়। আমাদের দেশে অনেক লোকের ধারণা সাম্প্রদায়িকতা ও ধর্মনিষ্ঠার মধ্যে যোগাযোগ খুব ঘনিষ্ঠ। সাম্প্রদায়িকতার চরিত্রকে বিশ্লেষণ করলে এ ধারণা যে বিভ্রান্তিমূলক সে বিষয়ে সন্দেহের অবকাশ থাকে না। শুধু তাই নয়। এ বিভ্রান্তি যে বহুলাংশে রাজনৈতিক দুরভিসন্ধির উৎপত্তি সেটাও যথাযথভাবে প্রমাণিত হয়।
সাম্প্রদায়িকতার মাধ্যমে পাক ভারতীয় উপমহাদেশের অগণিত বিশ্বাসপ্রবণ, সৎ এবং দরিদ্র মানুষ শ্রেণীস্বার্থ উদ্ধারের কাজে কি জঘন্যভাবে ব্যবহৃত হয়েছে এবং হচ্ছে সে কথা জনসাধারণ যদি উপযুক্তভাবে উপলব্ধি করেন তাহলে এদেশের রাজনীতি অনেকখানি সুস্থপথে চালিত হওয়ার সম্ভাবনা। এ ব্যাপারে এ বইখানি যদি সামান্য কাজে লাগে তাহলেই নিজেকে পুরস্কৃত এবং কৃতার্থ বোধ করব।
এখানকার প্রবন্ধগুলির মধ্যে কয়েকটি ইতিপূর্বে রাজশাহী থেকে প্রকাশিত পূর্বমেঘ এবং ঢাকা থেকে প্রকাশিত জনতায় ছাপা হয়েছে। এগুলি লেখার সময় যাঁদের সাথে আলাপ- আলোচনা করে বিশেষভাবে উপকৃত হয়েছি তাঁদের মধ্যে আমার পিতা জনাব আবুল হাশিম অন্যতম। তিনি নিজে সক্রিয়ভাবে মুসলিম লীগ রাজনীতির সাথে বহুদিন জড়িত আছেন। কাজেই তাঁর সাথে আলোচনায় মুসলিম লীগের দৃষ্টিভঙ্গির সাথে পরিচয় লাভের যথেষ্ট সুযোগ পেয়েছি। এছাড়া অধ্যাপক আবদুর রাজ্জাক, অধ্যাপক সালাহ্উদ্দীন আহমদ, অধ্যাপক মোশাররফ হোসেন, অধ্যাপক কাজী আবদুল মান্নান, অধ্যাপক মুস্তাফা নূরউল ইসলাম, পরলোকগত অধ্যাপক মাহফুজুল হক, অধ্যাপক আনিসুজ্জামান, জনাব কমরুদ্দীন আহমদ এবং জনাব জহুর হোসেন চৌধুরীর সাথে আলোচনা করেও বিশেষভাবে উপকৃত হয়েছি। এ বইয়ে যে সকল মতামত ব্যক্ত করা হয়েছে তার সম্পূর্ণ দায়িত্ব অবশ্য আমার নিজের।
জনাব জিয়াউল হক এবং মিসেস হামিদা হোসেনের কাছ থেকেও নানাভাবে সাহায্য পেয়েছি। প্রবন্ধগুলির প্রেস কপি তৈরি করেছেন আমার স্ত্রী সুরাইয়া হানম।
বদরুদ্দীন উমর
এপ্রিল ১৯৬৬
১৯৬৬ সালের এপ্রিল মাসে সাম্প্রদায়িকতার প্রথম সংস্করণ প্রকাশিত হয়। তারপর চার বছর কেটে গেছে। প্রথম সংস্করণ বেশ কিছুদিন পূর্বেই শেষ হয়ে যাওয়া সত্ত্বেও বিশেষ কতকগুলো কারণে পরবর্তী সংস্করণ বের হতে অনেক দেরী হয়ে গেল।
এই সংস্করণে ‘ভারতবর্ষে বৃটিশের ক্ষমতা দখল ও হস্তান্তর’ নামে একটি প্রবন্ধ সংযোজিত হলো। এ ছাড়া ‘একটি সাম্প্রদায়িক সমালোচনার জবাবে’ নামে পূর্ব প্রকাশিত একটি লেখাও এতে ছাপা হলো।
সাম্প্রদায়িকতার প্রথম সংস্করণ প্রকাশিত হওয়ার পর সংশ্লিষ্ট অনেক প্রশ্নের অবতারণা এবং বিতর্কের সৃষ্টি হয়। এই সব প্রশ্ন ও বিতর্ক সম্পর্কে সংস্কৃতির সংকট ও সাংস্কৃতিক সাম্প্রদায়িকতা নামে পরবর্তী দুটি বইয়ে মোটামুটিভাবে আলোচনা করা হয়েছে।
বদরুদ্দীন উমর
তারিখ ১৯৬৯
ঢাকা থেকে প্রকাশিত তৃতীয় সংস্করণ নিঃশেষিত হওয়ার বেশ কিছুদিন পর সাম্প্রদায়িকতার চতুর্থ সংস্করণ এখন প্রকাশিত হচ্ছে। ‘আত্মনিয়ন্ত্রণ ও গণতান্ত্রিক জাতীয়তাবাদ’ নামে পূর্ববর্তী সংস্করণগুলির প্রথম প্রবন্ধটি এই সংস্করণ থেকে বাদ দেওয়া হলো। এ ছাড়া অন্য কোনো পরিবর্তন এই সংস্করণে করা হলো না।
বাঙলাদেশ উত্তর পর্যায়ের সাম্প্রদায়িকতা সম্পর্কে বেশ কয়েকটি প্রবন্ধ ইতিপূর্বে আমার Politics and Society in East Pakistan and Bangladesh যুদ্ধোত্তর বাঙলাদেশ এবং ভাষা আন্দোলন ও অন্যান্য প্রসঙ্গ নামক বইগুলিতে প্রকাশিত হয়েছে। সেজন্য এই পর্যায়ে সাম্প্রদায়িকতার ওপর কোন পৃথক আলোচনা এই নতুন সংস্করণে করার কোন প্রয়োজনীয়তা বোধ করলাম না।
বইটির নতুন সংস্করণ প্রকাশের দায়িত্ব গ্রহণ করায় শ্রীচিত্তরঞ্জন সাহার কাছে আমি কৃতজ্ঞ।
বদরুদ্দীন উমর
ঢাকা
৬ই জুন, ১৯৮০
সাম্প্রদায়িকতা আমার প্রথম বই। প্রবন্ধ সংকলন হিসেবে ১৯৬৬ সালের এপ্রিল মাসে প্রথম প্রকাশিত হওয়ার পর আজ পর্যন্ত এ বইটির অনেকগুলি সংস্করণ ঢাকা এবং কলকাতা থেকে প্রকাশিত হয়েছে। এখনও বইটির প্রতি পাঠকদের আগ্রহ যথেষ্ট।
মনে হয়, এই আগ্রহের একটা গুরুত্বপূর্ণ কারণ হলো, সমগ্র ভারতীয় উপমহাদেশে অর্থাৎ ভারত, পাকিস্তান ও বাংলাদেশে সাম্প্রদায়িকতা রাজনীতির একটি প্রভাশালী দিক হিসেবে এখনও কার্যকর আছে। সাম্প্রদায়িকতার প্রভাবে এ অঞ্চলের রাজনীতি ও সেই সাথে সাধারণ জীবন নানাভাবে বিপর্যন্ত হচ্ছে।
সাম্প্রদায়িকতা হলো, রাজনীতিতে ধর্মকে ব্যবহারের একটি বিশেষ রূপ। ঊনিশ শতকের শেষ দিকে ভারতবর্ষে রাজনীতিতে ধর্মের ব্যবহারের প্রধান রূপ হিসেবে সাম্প্রদায়িকতার উদ্ভবের পর থেকে ক্রমাগত তাঁর প্রভাব বৃদ্ধি পেয়ে ১৯৪৭ সালে তা পরিণত হয়েছিলো এক নির্ধারক রাজনৈতিক শক্তিতে। এর ফলে ব্রিটিশ ভারত বিভক্ত হয়ে গঠিত হয়েছিলো ভারত ও পাকিস্তান নামে দুই পৃথক রাষ্ট্র।
১৯৪৭ সালে সাম্প্রদায়িকতার ভিত্তিতে ভারতবর্ষ বিভক্ত হলেও তার ফলে এই অঞ্চলে ধর্মীয় সংখ্যালঘু সমস্যা ও সাম্প্রদায়িক সমস্যার সমাধান হয়নি এবং সেই সাথে ধর্মের অন্যান্য ধরনের রাজনৈতিক ব্যবহারও নতুনভাবে দেখা দিয়েছে।
১৯৭১ সালে তৎকালীন পূর্ব পাকিস্তানে একটি অসাম্প্রদায়িক আন্দোলন স্বাধীনতা যুদ্ধের রূপ পরিগ্রহ করে এবং শেষ পর্যন্ত পাকিস্তান দ্বিধাবিভক্ত হয়ে সৃষ্টি হয় বাংলাদেশ নামে একটি স্বাধীন ও স্বতন্ত্র রাষ্ট্রের। এই নতুন স্বাধীন রাষ্ট্রে প্রথম দিকে ধর্মের রাজনৈতিক ব্যবহার এবং বিশেষভাবে সাম্প্রদায়িকতার অনুপস্থিতি থাকলেও অতি অল্প দিনের মধ্যেই এখানকার বুর্জোয়া শোষক শাসক শ্রেণী ধর্মের রাজনৈতিক ব্যবহারের প্রয়োজনীয়তা উপলব্ধি করে। এই উপলব্ধি থেকেই তারা ১৯৭১ সালের রাজাকার আলবদরদের যে অংশ জেলে আটক ছিলো, যাদের বিরুদ্ধে খুন, জখম, ধর্ষণ, রাহাজানি ইত্যাদির মামলা ছিলো, তাদের প্রতি সাধারণ ক্ষমা ঘোষণা করে দেশ গড়ার কাজে অংশগ্রহণের জন্য তাদের প্রতি আহ্বান জানায়। রাষ্ট্রীয় অনুষ্ঠান হিসেবে তারা মিলাদ ইত্যাদির আয়োজন করে, মাদ্রাসা শিক্ষা বহাল রাখা ও তার জন্য বর্ধিত ব্যয় বরাদ্দের সিদ্ধান্ত নেয়।
প্রাথমিক পর্যায়ে আওয়ামী লীগ আমলে এই সব প্রস্তুতি সম্পন্ন করার পর বাঙলাদেশে ধর্মীয় ভিত্তিতে রাজনৈতিক দল নতুনভাবে গঠিত ও সক্রিয় হওয়ার পথ প্রশস্ত হয় এবং জিয়াউর রহমানের সময়ে জামাতে ইসলামীসহ বিভিন্ন ধর্মীয় রাজনৈতিক দল আবার তৎপর হতে শুরু করে। তাদের এই তৎপরতা এরশাদের সামরিক শাসন আমল এবং বর্তমানে নির্বাচিত “গণতান্ত্রিক” সরকারের আমলে এত বৃদ্ধি পেয়েছে যা পাকিস্তান আমলেও দেখা যায়নি। জামাতে ইসলামী একটি ধর্মীয় মৌলবাদী রাজনৈতিক দল হলেও বাবরী মসজিদ ধ্বংসের পর বাঙলাদেশে সাম্প্রদায়িকতা বিস্তারের ক্ষেত্রে যে সুযোগ উপস্থিত হয় সে সুযোগের যথেষ্ট ব্যবহার তারা করে। এক্ষেত্রে ধর্মের রাজনৈতিক ব্যবহার করতে গিয়ে তারা ভারত বিরোধী প্রচারণার আশ্রয়ই বেশি করে গ্রহণ করে। জামাতে ইসলামীর অন্যান্য সহযোগী ধর্মীয় ও সাম্প্রদায়িক দল এবং গোষ্ঠীও বাবরী মসজিদের ঘটনার সুযোগ নিয়ে সাম্প্রদায়িক প্রচারণায় অংশগ্রহণ করে।
বাঙলাদেশে ১৯৭১ সালের পর সাম্প্রদায়িক রাজনীতির কোনো বাস্তব ভিত্তি না থাকলেও একশো বছরেরও বেশি সময় ধরে সাম্প্রদায়িকতা এ দেশের রাজনীতিতে প্রভাব বিস্তার করে থাকার কারণে, বিশেষতঃ পার্শ্ববর্তী দেশ ভারতে সাম্প্রদায়িক রাজনীতি এখনো শক্তিশালী থাকায় বাঙলাদেশকে সম্পূর্ণভাবে সাম্প্রদায়িকতা মুক্ত রাখা বাস্তবতঃ সম্ভব নয়। এ কারণে ধর্মের রাজনৈতিক ব্যবহার যারা করে তাদের মধ্যে ক্ষেত্রবিশেষে, সুযোগ সুবিধা অনুযায়ী, সাম্প্রদায়িকতাকে রাজনৈতিক স্বার্থে ব্যবহারের চেষ্টা দেখা যায়। মূলতঃ একটি সাম্প্রদায়িক রাজনৈতিক দল না হলেও এ জন্যেই জামাতে ইসলামী প্রয়োজনে সাম্প্রদায়িকতার আশ্রয় নেওয়া থেকে বিরত থাকে না।
সাম্প্রদায়িকতা নামক এ বইটিতে মূলতঃ সাম্প্রদায়িকতা সম্পর্কে আলোচনা করা হলেও সাধারণভাবে ধর্মের রাজনৈতিক ব্যবহার এবং বিশেষভাবে ভারতীয় উপমহাদেশ নামে পরিচিত দক্ষিণ এশিয়ার এই অঞ্চলে ধর্মীয় রাজনৈতিক বিস্তারের বাস্তব কারণগুলিও সংক্ষেপে আলোচনা করা হয়েছে। এ কারণে ধর্মের রাজনৈতিক ব্যবহারের বিরোধিতার ক্ষেত্রেও এই সংস্করণটিতে অন্তর্ভুক্ত প্রবন্ধগুলি এখনও খুব প্রাসঙ্গিক।
সাম্প্রদায়িকতা এখন আবার মাওলা ব্রাদার্স থেকে নোতুনভাবে প্রকাশিত হচ্ছে। এর জন্য মাওলা ব্রাদার্স এবং আহমেদ মাহমুদুল হককে ধন্যবাদ।
বদরুদ্দীন উমর
ঢাকা
৩০.০১.১৯৯৪
ধর্ম এবং সাম্প্রদায়িকতার মধ্যে যোগসম্পর্ক থাকলেও সাম্প্রদায়িকতা ও ধর্মনিষ্ঠা স্বতন্ত্র জিনিস। শুধু তাই নয়। সাম্প্রদায়িকতা এবং সাম্প্রদায়িক মনোভাবকে স্বতন্ত্রভাবে না দেখলে তার স্বরূপকে ঠিক বোঝা যাবে না। ধর্মের আচার-বিচার এবং তত্ত্বের প্রতি নিষ্ঠা থাকলে তাকে আমরা বলি ধর্মনিষ্ঠা। কিন্তু সাম্প্রদায়িকতা পৃথক জিনিস। কোন ব্যক্তির মনোভাবকে তখনই সাম্প্রদায়িক আখ্যা দেওয়া হয় যখন সে এক বিশেষ ধর্মীয় সম্প্রদায়ভুক্তির ভিত্তিতে অন্য এক ধর্মীয় সম্প্রদায় এবং তার অন্তর্ভুক্ত ব্যক্তিদের বিরুদ্ধাচরণ এবং ক্ষতিসাধন করতে প্রস্তুত থাকে। এক্ষেত্রে কোন ব্যক্তিবিশেষের ক্ষতিসাধন করার মানসিক প্রস্তুতি সেই ব্যক্তির সাথে সাক্ষাৎ পরিচয় অথবা বিরুদ্ধতা থেকে সৃষ্ট নয়। ব্যক্তিবিশেষ এক্ষেত্রে গৌণ, মুখ্য হলো সম্প্রদায়।
ধর্মনিষ্ঠার সাথে সম্পর্ক আছে ধর্মীয় তত্ত্ব এবং আচার-বিচারের। সাম্প্রদায়িকতার যোগ হচ্ছে সম্প্রদায়ের সাথে। অর্থাৎ ধর্মনিষ্ঠার ক্ষেত্রে ব্যক্তির নিজের আচরণ এবং ধর্মবিশ্বাসের গুরুত্ব বেশি। সাম্প্রদায়িকতার ক্ষেত্রে নিজের ধর্মীয় সম্প্রদায়ের প্রতি বিশেষ এক জাতীয় আনুগত্যের গুরুত্ব বেশি। এছাড়া সত্যিকার ধর্মনিষ্ঠা পরকালমুখী। পরকালেই তার সত্যকার পুরস্কারের আশা। সাম্প্রদায়িকতার মুনাফা ইহলোকে। ধর্মনিষ্ঠার জন্য অন্যের বিরুদ্ধাচরণের প্রয়োজন নেই। অন্যের বিরুদ্ধাচরণ এবং ক্ষতিসাধনের মধ্যেই সাম্প্রদায়িকতার বিকাশ এবং পরিণতি। ধর্মের সাথে তাই সাম্প্রদায়িকতার কোন প্রয়োজনীয় তত্ত্বগত সম্পর্ক নেই। ধর্মীয় তত্ত্ব এবং আচার-আচরণকে ভিত্তি করে যে সমাজ ও সম্প্রদায় গঠিত হয় সেই সম্প্রদায়ের ঐহিক স্বার্থই সাম্প্রদায়িকতার জনক। সাম্প্রদায়িকতার জন্য তাই ধর্মে নিষ্ঠাবান হওয়ার প্রয়োজন নেই। সাম্প্রদায়িকতা এ অর্থে পুরোপুরি ধর্মনিরপেক্ষ।
২
ধর্মনিষ্ঠা এবং সাম্প্রদায়িকতার এই প্রভেদ সত্ত্বেও অনেকের ধারণায় তারা অবিচ্ছেদ্য। এ ধারণাকে একটি সংস্কার হিসাবে গণ্য করা চলে। কিন্তু এ সমস্যার বিশ্লেষণ করলে দেখা যাবে যে এর থেকে একদিকে বিকৃত সামাজিক চিন্তা এবং অন্যদিকে সক্রিয় রাজনৈতিক দুরভিসন্ধির উৎপত্তি। মুসলমান অথবা হিন্দুর সামাজিক ও অর্থনৈতিক স্বার্থকে ধর্মনিরপেক্ষ দৃষ্টিতে দেখতে সমর্থ হওয়ার অক্ষমতা আমাদের দেশের লোকের পক্ষে স্বাভাবিক মনে হয়। কারণ চিন্তার এ বিকৃতি আমাদের মধ্যে এসেছে বিভিন্ন ঐতিহাসিক কারণে। এ বিকৃতি আমাদের মানসিকতাকে এমনভাবে গঠন করেছে যে রাজনৈতিক ক্ষেত্রে দেশবাসীকে আমরা ধনী- দরিদ্র, শাসক-শোষিত, উৎপীড়ক-উৎপীড়িত মানবসন্তান হিসাবে না দেখে তাকে দেখতে শিখেছি এক এক ধর্মীয় সম্প্রদায়ভুক্ত জীবজন্তু হিসাবে। এ বিকৃতির ফলে তাই আমাদের সামজে সুস্থ শ্রেণী চেতনা থেকে অসুস্থ সম্প্রদায় চেতনা অনেক বেশি প্রবল। এ জন্যেই তাই আমাদের সামাজিক এবং রাজনৈতিক জীবন ও চিন্তা এত পশ্চাদপদ এবং অনগ্রসর।
৩
আমাদের দেশে হিন্দু-মুসলমানের ধর্মীয় এবং সামাজিক চিন্তার ব্যবধান অনেক। এই ব্যবধানের ফলে এ দুই সম্প্রদায়ের মধ্যে সামাজিক পর্যায়ে যে পরিমাণ লেনদেন হওয়ার কথা কোন দিনই তা হয়নি। সামাজিক লেনদেন এবং বিবেচনাই ব্যক্তি ও সম্প্রদায়ের মধ্যে সৌহার্দ্য, প্রীতি এবং মিলন সংস্থাপনের অন্যতম পথ। সে পথ বিভিন্ন কারণে সন্তোষজনকভাবে উন্মুক্ত না থাকাই অন্যতম কারণ যার জন্য ভারতবর্ষে হিন্দু মুসলমান শত শত বছর পাশাপাশি থাকা সত্ত্বেও তাদের পারস্পরিক সম্পর্ক স্বাভাবিক হয়নি। হিন্দু মুসলমানের এ ব্যবধান জনসাধারণের ক্ষেত্রে গোড়াতেই সক্রিয় বিরোধে পরিণত না হলেও ইংরেজদের আবির্ভাবের পূর্বেই পার্থক্যের একটা অস্বাস্থ্যকর চেতনা উভয় সম্প্রদায়ের মধ্যেই বর্তমান ছিল। এই ভেদজ্ঞানকে তাই পুরোপুরি ইংরেজদের সৃষ্ট বলা চলে না। ইংরেজরা অবশ্য এই চেতনাকে সুযোগ মতো তীব্রতর করে উভয় পক্ষেরই মনুষ্যত্বকে বহুলাংশে খর্ব করেছে। শুধু তাই নয়। হিন্দু মুসলমানের ধর্মীয় এবং সামাজিক ব্যবধানকে নিজেদের সাম্রাজ্যবাদী প্রয়োজনে সক্রিয় প্রচেষ্টায় তারা পরিণত করেছে রাজনৈতিক বিরোধে। এ পরিণতির নামই সাম্প্রদায়িকতা।
৪
বৃহত্তর ভারতীয় জীবনক্ষেত্রে ইংরেজদের আগমন যে গতি এবং চাঞ্চল্যের সৃষ্টি করলো তার ফলে অনেক পুরাতন সমস্যা নিশ্চিহ্ন হল এবং উদ্ভব হল অনেক নতুন সমস্যার। ইংরেজদের আগে ভারতবর্ষ বহুবার পরাভূত হয়েছে বৈদেশিক শক্তির কাছে। ধর্ম, জাতি, বর্ণ নির্বিশেষে তারা এসেছে। তাদের এ আগমনে সমাজের উপরতলায় রাজরাজেশ্বরেরা পেয়েছে আঘাত কিন্তু ভারতবর্ষের বৃহত্তর জীবনকে তারা স্পর্শ করেনি। হাজার হাজার বছর ধরে ভারতীয় জীবন যে খাতে প্রবাহিত হয়েছে ইংরেজদের পূর্বে অন্য কোন বিদেশীর আবির্ভাব তার মধ্যে কোনো পরিবর্তন আনেনি।
ইংরেজ-পূর্ব যুগে ভারতে স্বয়ংসম্পূর্ণ গ্রামসমূহই ছিল তার সমাজ ও আর্থিক জীবনের প্রাণকেন্দ্র। এ গ্রামগুলি ছিল দ্বীপসদৃশ এবং সারা ভারতবর্ষ ছিল বিশাল এক দ্বীপপুঞ্জ। অন্ন-বস্ত্র এবং জীবনের যাবতীয় আয়োজনের দিক থেকে গ্রাম বহির্ভূত কোন কিছুর প্রতি তাদের বিশেষ কোনো নির্ভরতা ছিল না। প্রয়োজন তাদের ছিল অতি পরিমিত এবং ব্যাপক বিনিময় ব্যবস্থার পরিবর্তে যৌথ গ্রাম্য প্রচেষ্টায় তারা সে প্রয়োজন পরিতৃপ্ত করতে সক্ষম ছিল। ভারতবর্ষের বিভিন্ন এলাকায় অল্পবিস্তর পার্থক্য থাকলেও এই ছিল তখন সারা দেশের বৃহত্তর অর্থনৈতিক জীবনযাত্রা। শুধু তাই নয়, অর্থনৈতিক জীবনের ভিত্তিতে তাদের যে সামাজিক এবং সাংস্কৃতিক জীবন তারও মধ্যে ছিল সেই সনাতন স্বয়ংসম্পূর্ণতা। ভারতের সাধারণ গ্রাম্য জীবনযাত্রার মধ্যে বিপুল সাদৃশ্য থাকা সত্ত্বেও গ্রামসমূহের মধ্যে কোন বিশেষ পারস্পরিক প্রয়োজনগত যোগাযোগ ছিল না। এই আত্মনির্ভরশীলতাই ভারতীয় জীবনযাত্রার অন্যতম প্রধান বৈশিষ্ট্য এবং এই বৈশিষ্ট্যের মাহাত্ম্যেই রাজ্য সাম্রাজ্যের উত্থান পতনকে অগ্রাহ্য করে প্রাচীন জীবনব্যবস্থা ভারতবর্ষে নিজেকে রেখেছিল অব্যাহত।
ইংরেজদের আগমনে সে জীবনযাত্রা ব্যাহত হল। একদিনে নয়, ধীরে ধীরে এ পরিবর্তন এল প্রায় দুই শতাব্দী ধরে। এই দুই শতাব্দীর ইংরেজ রাজত্বের পর ভারতবর্ষের অর্থনৈতিক ও সামাজিক জীবনের ভিত্তি প্রায় আমূলভাবে পরিবর্তিত হলো। সংখ্যাতীত বিচ্ছিন্ন গ্রামসমূহ নিয়ে গঠিত ছিল যে ভারতবর্ষ সেই উপমহাদেশে বিকশিত হলো জাতীয় চেতনা, গঠিত হলো জাতীয় আন্দোলন। এ পরিবর্তন ভারতবর্ষের পক্ষে নিঃসন্দেহে কল্যাণকর। কিন্তু তবু জাতীয়তার উত্থান এদেশে কতকগুলি বিশেষ বিশেষ অবস্থার দ্বারা নিয়ন্ত্রিত হওয়ার ফলে আমাদের জাতীয় জীবনে সৃষ্টি হল কিছু জটিলতা। এ জটিলতার মধ্যে সাম্প্রদায়িকতাই সর্বপ্রধান। সাম্প্রদায়িক সমস্যাকে তাই তার যথার্থ পরিপ্রেক্ষিতে দেখতে হলে ভারতবর্ষে জাতীয়তার উত্থান ও বিকাশের বিশ্লেষণ ও পর্যালোচনা প্রয়োজন।
৫
ইংরেজদের পূর্বে অন্যান্য দেশীয় এবং বৈদেশিক রাজচক্রবর্তীদের সাথে ভারতবর্ষের সাধারণ মানুষের সম্পর্ক ছিল রাজস্ব লেনদেনের। রাজা এবং রাজবংশের পতন উত্থানের অর্থ তাদের কাছে তাই ছিল রাজস্বগ্রহীতার পরিবর্তন মাত্র। কিন্তু ইংরেজদের আগমনে শাসক-শাসিতের সম্পর্ক শুধু রাজস্ব লেনদেনের মধ্যেই সীমাবদ্ধ থাকল না। তারা ভারতবর্ষে শুধু নতুন সাম্রাজ্যের পত্তন করে নতুন রাজবংশ আমদানী করেই ক্ষান্ত হল না—তারা সাথে নিয়ে এলো নতুন জীবন ব্যবস্থা, জনসাধারণের জীবনে স্থাপন করলো আর্থিক যোগাযোগ। নিজেদের পণ্যদ্রব্য ভারতবর্ষের এক প্রান্ত হতে অন্য প্রান্তে ছড়িয়ে দিয়ে ভারতীয় দ্বীপপুঞ্জকে তারা পরিণত করলো ভারতীয় মহাদেশে। অশোক-আকবরের সুদূর বিস্তৃত সাম্রাজ্য ভারতবর্ষের যে ঐক্য এবং অখণ্ডতা এনেছিল সে ঐক্য ছিল বাহ্যিক শাসনের। ইংরেজ তার পণ্যদ্রব্যের মাধ্যমে এ দেশে যে ঐক্যের সূচনা করলো সে ঐক্য শাসনের যেটুকু তার থেকে অনেক বেশি জীবনযাত্রার।
ইংরেজ-পূর্ব যুগে ভারতবর্ষে শ্রমবিভাগ ছিল জন্ম-নির্ভর। ইংরেজরা এদেশে ধনতন্ত্রের বীজ বপন করে শ্রমবিভাগকে করলো জন্ম নিরপেক্ষ। ভারতবর্ষের আর্থিক এবং সামাজিক জীবনে আজ পর্যন্ত এই হল সব থেকে বড় বিপ্লব। এই বিপ্লবই এদেশে বিচ্ছিন্ন জীবনপ্রবাহকে ধীরে ধীরে করলো নিরবচ্ছিন্ন। সামাজিক অচলাবস্থার অবসানে শুরু হল চলাচলের বিপুল ব্যবস্থা।
৬
ইংরেজরা ভারতবর্ষের জীবনযাত্রার যে নতুন আয়োজন করল তাতে জাতি-ধর্ম- নির্বিশেষে সকলে কিন্তু সমানভাবে এগিয়ে এল না। নতুন সাম্রাজ্যের প্রতিষ্ঠায় মুসলমানদের প্রভাব- প্রতিপত্তি আগের তুলনায় খর্বই হল অনেকখানি। ইংরেজরাও তাদের পূর্ববর্তী হিসাবে পুরাতন হিন্দু এবং বিশেষ মুসলমান আমীর ওমরাহ এবং রাজন্যবর্গকে সুনজরে দেখল না। উপরতলার মুসলমান সমাজে তাই দেখা দিল ক্ষয়িষ্ণুতার লক্ষণ। সে ক্ষয়িষ্ণুতা তাদের অনেকখানি নিজেদের দোষে হল আরও ত্বরান্বিত এবং দীর্ঘস্থায়ী। সেই সাথে মুসলমানদের বিরাট এক অংশ মোগল এবং মুসলমান সাম্রাজ্যের পতনকে তাদের নিজেদের পতন বলে গণ্য করে নিজেদেরকে করলো একঘরে।
অন্যদিকে ভারতের অমুসলমান জনসাধারণ জীবনের যোগাযোগ এবং চলাচলের এ নতুন আয়োজনে যোগ দিল বিপুল উৎসাহে। মোগল সাম্রাজ্যের পতনকে নিজেদের পতন বলে ভুল করার কারণ তাদের ছিল না। উপরন্তু সে পতনের মধ্যেই তারা দেখল নিজেদের উত্থানের সুস্পষ্ট নির্দেশ। এ নির্দেশ শিরোধার্য করে তারা অবতীর্ণ হল নতুন জীবন সংগ্রামে। ব্যবসা-বাণিজ্য, চাকরি, শিক্ষা-দীক্ষা এবং জীবনের বিভিন্ন ও বিস্তীর্ণ কর্মক্ষেত্রে তারা নিজেদেরকে এক শতাব্দী ধরে করল সুপ্রতিষ্ঠিত।
৭
এর পর এল সিপাহী বিদ্রোহ। বিদ্রোহের অবসানে মুসলিম মধ্যবিত্ত সমাজের মধ্যে এল এগিয়ে চলার তাগিদ। এই সর্বপ্রথম তাদের মধ্যে অনুভূত হল ইংরেজদের সাথে সহযোগিতার প্রয়োজন। ইংরেজরাও মন থেকে অপসারণ করল তাদের দ্বিধা এবং সন্দেহ। দুই পক্ষই প্রস্তুত হলো সহযোগিতার আয়োজনে।
এদিকে হিন্দু মধ্যবিত্ত সমাজ নিজেকে ঐশ্বর্য্য, প্রতিপত্তি, শিক্ষাদীক্ষায় অনেকখানি প্রতিষ্ঠিত করার পর তার মধ্যে সহযোগিতার উদ্দীপনা সিপাহী বিদ্রোহের পর অনেকখানি কমে এল। মুসলমানদের পিছনে রেখে তারা অনেকখানি এগিয়ে এল ইতিমধ্যে। ইংরেজদের সাথে পুরোপুরি সহযোগিতার পালা শেষ করে শুরু হলো এবার তাদের রেষারেষির পালা-এ রেষারেষির থেকেই জন্ম নিল জাতীয় চেতনা। এ রেষারেষিই গঠন করলো জাতীয় আন্দোলন, যে আন্দোলনের গোড়াপত্তন ১৮৮৫ খৃস্টাব্দে।
৮
হিন্দুদের এই অগ্রসর পদক্ষেপ এবং মুসলমানদের পশ্চাদমুখীনতাই রচনা করল সাম্প্রদায়িকতার অর্থনৈতিক বুনিয়াদ। জাতীয় আন্দোলনের ক্ষেত্রে কোনো সময়েই সারা দেশ সমানভাবে অগ্রবর্তী হয় না। আয় এবং সম্পদও সকলের সমান থাকে না। প্রত্যেক দেশেই এক শ্রেণী অগ্রসর এবং অন্য এক শ্রেণী পশ্চাদপদ থাকে। জাতীয়তার ক্ষেত্রে জনসাধারণের এই অসমান উন্নতি কোন বাধা সৃষ্টি করে না। সেদিক থেকে ভারতবর্ষের সমাজ জীবনে কোন বৈশিষ্ট্য নেই। কিন্তু তবু বৈশিষ্ট্য তার মধ্যে ছিল। কারণ সাধারণভাবে দেশের মধ্যে যারা অগ্রসর তারা হল হিন্দু এবং মুসলমানরা হল সাধারণভাবে পশ্চাদপদ। ভারতবর্ষে শ্রেণী বিভাগের বৃহত্তর কাঠামোর মধ্যে এইভাবে দেখা দিল সাম্প্রদায়বিভাগ। অন্যান্য দেশের মত তাই ভারতেও জাতীয় আন্দোলন মোটামুটি মধ্যবিত্তকেন্দ্রিক হলেও সে মধ্যবিত্ত দ্বিধাবিভক্ত হল দুই সম্প্রদায়ে।
আধুনিক হিন্দু মধ্যবিত্তের উত্থানের মুহূর্তে অন্য কারো সাথে তার কোনো রেষারেষি ছিল না। ইংরেজ ছিল তার বহু ঊর্ধ্বে। মুসলমান তার থেকে ছিল অনেক পশ্চাতে। এক শতাব্দী ধরে তাদের প্রগতি তাই থাকল অব্যাহত। কিন্তু মুসলমানদের ক্ষেত্রে ঠিক তেমনি ঘটল না। ইংরেজদের সাথে সহযোগিতার মাধ্যমে মুসলমান মধ্যবিত্তের উত্থান পদে পদে বাধাপ্রাপ্ত হলো হিন্দু মধ্যবিত্তের দ্বারা। শুরু হলো তাদের প্রতিযোগিতার পালা।
এর পর থেকে হিন্দু এবং মুসলমানের সামাজিক ও রাজনৈতিক আন্দোলন এই প্রতিযোগিতার দ্বারাই মোটামুটিভাবে নিয়ন্ত্রিত হল। ইংরেজদের কাছে হিন্দু সমাজ প্রথম দিকে ছিল সহযোগিতা-প্রার্থী। কিন্তু সিপাহী বিদ্রোহের পর হিন্দু সমাজের এক অংশ হল ইংরেজ বিরোধী। মুসলমান সমাজ এক শতাব্দী ধরে আত্মাভিমানে নিজেকে রেখেছিল বিচ্ছিন্ন করে। কিন্তু সিপাহী বিদ্রোহের পর তারা আবার এগিয়ে এল ইংরেজদের সাথে সহযোগিতা করতে। ভারতবর্ষে সাম্রাজ্যবাদ-বিরোধী জাতীয় আন্দোলনের সূচনায় হিন্দু মুসলমানের এই স্বার্থগত সংঘর্ষকে ইংরেজরা উপেক্ষা করল না। উপরন্তু নিজেদের সাম্রাজ্যের প্রয়োজনে এই বিভেদকে স্বীকৃতি দিয়ে অনেক কৌশলে একে অন্যের বিরুদ্ধে তারা স্থাপন করল। এ ভেদনীতির মুনাফা নিয়ে ইংরেজের হিসাবে কোন ভুল ছিল না। ভারতীয় সমাজজীবনে সিপাহী বিদ্রোহের পর যে সাম্প্রদায়-চেতনা দেখা দিল সে চেতনা জাতীয় চেতনার মধ্যে সৃষ্টি করল অনেক বিভ্রান্তি। সুযোগ সুবিধা হিসাব নিকাশের রণক্ষেত্রে বৃটিশ সাম্রাজ্যবাদের সাথে অবতীর্ণ হল দুই ভারতবর্ষ।
৯
পশ্চাদপদ মুসলিম সম্প্রদায় হিন্দু সম্প্রদায়ের সাথে ব্যবসা বাণিজ্য এবং চাকরি ক্ষেত্রে সরাসরি প্রতিযোগিতায় দ্রুত উন্নতির ভরসা পেল না। ইংরেজদের কাছে তারা দাবি করল বিশেষ সুবিধা। ১৯০৬ সালে আগা খাঁর নেতৃত্বে লর্ড মিন্টোর কাছে তারা পেশ করল তাদের এই প্রার্থনা। গভর্নর জেনারেল তাদেরকে নিরাশ করলেন না। এমন কি নতুন শাসনতান্ত্রিক পরিবর্তনে মুসলমান হিন্দুর পৃথক প্রতিনিধিত্ব ব্যবস্থা পর্যন্ত মঞ্জুর করার ভরসা তিনি দিলেন। এ ভরসা শুধু মৌখিক ছিল না। ১৯০৯ সালের শাসনতান্ত্রিক পরিবর্তনে ভারতে প্রচলিত হল সাম্প্রদায়িক ভিত্তিতে পৃথক নির্বাচন। এর পর থেকে ভারতীয় জাতীয় আন্দোলনে হিন্দু মুসলমান মিলিত সংগ্রামের আর সুযোগ পেল না। লক্ষ্ণৌ চুক্তি এবং খেলাফত আন্দোলনের সমঝোতা হল নিতান্তই সংক্ষিপ্ত।
পৃথক নির্বাচনই ইংরেজদের ভেদবুদ্ধির সব থেকে নিদারুণ অস্ত্র। সামাজিক এবং অর্থনৈতিক জীবনে হিন্দু মুসলমানের পার্থক্য মিলিত রাজনৈতিক সংগ্রামের মধ্য দিয়ে অনেকখানি নিশ্চিহ্ন হওয়ার যে সম্ভাবনা ছিল পৃথক নির্বাচন তাকে সম্পূর্ণভাবে বিলুপ্ত করল। ভারতবর্ষে জাতীয় আন্দোলন পরিচালিত হল সংকীর্ণ শাসনতান্ত্রিক পথে এবং পৃথক নির্বাচনের মহিমায় হিন্দু মুসলমানের এক পথ ধরে চলার পথ হল বন্ধ।
শাসনতান্ত্রিক পথে মধ্যবিত্তের নেতৃত্বে অগ্রসর না হয়ে ভারতীয় স্বাধীনতা আন্দোলন যদি বৃহত্তর বিপ্লবের পথে চালিত হতো তাহলে পৃথক নির্বাচন দেশের রাজনৈতিক আবহাওয়াকে এতখানি বিষাক্ত করতে সমর্থ হতো না। কিন্তু কংগ্রেস অথবা মুসলিম লীগের নেতারা সকলেই মোটামুটি মধ্যবিত্তের প্রতিনিধি। শাসনতন্ত্রের সরল পথ ত্যাগ করে অন্য পথ ধরার কোনো সামর্থ্য তাঁদের ছিল না। কাজেই ভারতীয় আন্দোলন ভারতবর্ষে জোরদার হল শাসনতান্ত্রিক পথে এবং সেই সাথে মধ্যবিত্ত হিন্দু মুসলমানের সাম্প্রদায়িক স্বার্থ ব্যস্ত হল পরস্পরকে খর্ব করতে।
১০
কংগ্রেস হিন্দু মুসলমানের মিলিত সংগঠন হিসাবে গঠিত হলেও শেষ পর্যন্ত মুসলমানদের নেতৃত্ব গেল মুসলিম লীগের হাতে। শুধু তাই নয়, কংগ্রেসের মধ্যে যে সমস্ত খ্যাতিমান মুসলমান নেতৃস্থানে ছিলেন তাঁদের অধিকাংশ একে একে এলেন মুসলিম লীগে। নেতৃত্ব দিলেন এই প্রতিষ্ঠানকে। এদিকে কংগ্রেসের জাতীয়তাবাদী অসাম্প্রদায়িক নেতৃত্বের মধ্যেও ফাটল ধরলো। কিছু সংখ্যক কংগ্রেস সদস্য সাম্প্রদায়িকতার ঊর্ধ্বে থাকলেও কংগ্রেসের পূর্বতন চরিত্র অনেকখানি পরিবর্তিত হলো। তার মধ্যও ঊনিশশো তিরিশের দিকে সাম্প্রদায়িকতা এবং প্রতিক্রিয়াশীলতা বিশেষভাবে হলো চিহ্নিত।
পৃথক নির্বাচনের ফলে নির্বাচনে হারজিতের ক্ষেত্রে সংগঠন নিরপেক্ষভাবে হিন্দু হিন্দুর উপর এবং মুসলমান মুসলমানের উপর হলো নির্ভরশীল। এর ফলে শুধু নির্বাচনী প্রতিযোগীতায় নয়, নির্বাচনোত্তর রাজনৈতিক আবহাওয়ার মধ্যেও সাম্প্রদায়িকতা রইলো অহরহ জাগ্ৰত। ভারতের বৃহত্তর অর্থনৈতিক জীবনে শ্রেণী সংঘাতের সত্যকার রূপ এইভাবে আচ্ছন্ন হলো সাম্প্রদায়িকতার দ্বারা।
১১
পৃথক নির্বাচন প্রথা চালু হওয়ার পর হিন্দু মুসলমান উভয় সম্প্রদায় স্ব স্ব নির্বাচকমণ্ডলীর উপরই হলো ক্ষমতার রাজনীতিতে সম্পূর্ণ নির্ভরশীল। এর ফলে মধ্যবিত্ত হিন্দু মুসলমানের সুবিধাবাদিত্বের পথ হলো আরও পরিষ্কৃত। তারা নিজ নিজ সম্প্রদায়ের এবং দেশের বৃহত্তর স্বার্থকে উপেক্ষা করে অন্য সম্প্রদায়ের নেতিবাচক মনোভাবকে সাধারণের মধ্যে প্রবলতর করে ভারতের হিন্দু মুসলমান মধ্যবিত্ত স্থগিত রাখলো বৃহত্তর গণবিপ্লব।
শুধু তাই নয়। এর ফলে ভারতীয় আন্দোলনের চরিত্রও পরিবর্তিত হলো। জাতীয় আন্দোলন হিসাবে বৃটিশ সাম্রাজ্যের কাঠামোর মধ্যে তার একটা প্রগতিশীল ভূমিকা থাকলেও সাম্প্রদায়িক প্রভাবে সে আন্দোলন একটা প্রতিক্রিয়াশীল আকার ধারণ করলো। সাম্প্রদায়িক নির্বাচকমণ্ডলীকে কোন সুস্থ চিন্তার অবকাশ না দেওয়ার জন্য উভয় সম্প্রদায়ের বিরোধ এবং পার্থক্যের উপরই রাজনৈতিক ক্ষেত্রে গুরুত্ব পড়লো বেশী। এই বিরোধ-পার্থক্যকে বিলোপের চেষ্টা না করে তারা অনেক ক্ষেত্রে শান্তিপ্রিয় মানুষকে ইচ্ছাকৃতভাবে চালনা করলো দাঙ্গার পথে। এর পর উপমহাদেশের রাজনৈতিক সংগ্রামে দাঙ্গাই হয়ে দাঁড়ালো উভয় পক্ষের এক নির্ভরযোগ্য হাতিয়ার। হিন্দু মুসলমান এবং বিশেষ করে ইংরেজ এ হাতিয়ারকে করলো ইচ্ছে মতো ব্যবহার।
সাম্প্রদায়িক দাঙ্গাহাঙ্গামা এবং খুনজখমের মাধ্যমে পারস্পরিক বিরোধ ক্রমশঃ তীব্রতর হলো এবং ঊনিশমো চল্লিশের দিকে মিলিত জাতীয় আন্দোলনের কোন পথ আর খোলা রইলো না। ভারতবর্ষে হিন্দু মুসলমান জনসাধারণ, এমনকি কংগ্রেস লীগের নেতারাও, মাত্র কয়েক বৎসর আগেও যে পরিণতির কথা চিন্তা করেননি তাই ঘটলো। লাহোর প্রস্তাব পাশ হলো ১৯৪০ সালে এবং তার মাত্র সাত বৎসর পরই ভারতবর্ষ হলো দ্বিধাবিভক্ত। ভারতীয় জাতীয় আন্দোলনে সাম্প্রদায়িক সমস্যার একমাত্র সম্ভাব্য সমাধান হিসাবে ভারতবর্ষে স্থাপিত হলো দুই রাজ্য।[১] কিন্তু যে তিক্ততা এবং বিরোধের মধ্যে এ সিদ্ধান্ত কার্যকরী হলো তাতে মূল সমস্যার কোন সমাধান হলো না। উপরন্তু সাম্প্রদায়িকতা নবজীবন লাভ করলো উভয় রাজ্যের আন্তর্জাতিক সম্পর্ক ক্ষেত্রে।
১২
ভারতবর্ষে সাম্প্রদায়িকতার ইতিহাস অনুসরণ করলে দেখা যায় যে মুসলমানরা ভারতে পদার্পণ করার ঠিক পরবর্তী যুগে সাধারণ হিন্দু মুসলমানদের মধ্যে ধর্মীয় বিষয় ছাড়া অন্যান্য যে তফাৎ ছিল সেটা নিতান্তই সামাজিক। মুসলমানরা কয়েক শতাব্দীকাল এদেশে হিন্দুদের সাথে বসবাস করলেও সাধারণ হিন্দু মসলমানের পার্থক্য সামাজিক গণ্ডীর মধ্যেই প্ৰায় সীমাবদ্ধ ছিল। এর প্রধান কারণ ইংরেজরা আসার পূর্বে ভারতবর্ষের সমাজ জীবনে এমন কোন মৌলিক পরিবর্তন আসেনি যে পরিবর্তন জনগণের জীবনে রেষারেষি এবং প্রতিযোগীতা সৃষ্টি করতে সক্ষম। সে পরিবর্তন এলো ইংরেজের সাথে। তারা এদেশে বপন করলো ধনতন্ত্রের বীজ। ভারতবর্ষের সমাজ ও আর্থিক জীবনে ধীরে ধীরে এলো বৈপ্লবিক পরিবর্তন জীবনের বিস্তীর্ণ ক্ষেত্রে শুরু হলো প্রতিযোগিতা। এ প্রতিযোগিতা বিভিন্ন কারণে হিন্দু মুসলমানের আর্থিক জীবনের মধ্যে নিয়ে এলো বিরোধ, সংঘর্ষ এবং রেষারেষি।
আর্থিক জীবনের এ বিরোধ বিস্তৃত এবং অধিকতর পরিণতি হয়ে বিংশ শতাব্দীর গোড়ার দিকেই রূপান্তরিত হলো ঘোরতর রাজনৈতিক বিরোধে। এ রাজনৈতিক বিরোধ ক্রমশঃ তীব্রতর হয়ে দেশকে করলো বিভক্ত এবং সাম্প্রদায়িকতাকে নিশ্চিহ্ন না করে তাকে উভয় দেশের জাতীয় জীবনে এবং আন্তর্জাতিক সম্পর্ক-ক্ষেত্রে আজ পর্যন্ত রাখলো অনির্বাণ।
১৩
সাম্প্রদায়িকতাকে উপমহাদেশের জীবনে নিশ্চিহ্ন করতে হলে যে মূল কারণে তার উৎপত্তি এবং বিস্তৃতি সেই কারণসমূহের প্রতিই দৃষ্টি দেওয়ার দরকার। এজন্যে তাই প্রয়োজন আমাদের, শুধু আমাদের নয়, সারা পাক-ভারত উপমহাদেশের বৃহত্তর সমাজ জীবনকে নোতুন অর্থনৈতিক ভিত্তির উপর প্রতিষ্ঠিত করা। যে পর্যন্ত না দেশের উন্নতি শ্রেণী এবং সম্প্রদায় নির্বিশেষে সমগ্র জাতির উন্নতির পথে চালিত হবে সে পর্যন্ত সাম্প্রদায়িক সমস্যার আর্থিক এবং সমাজতান্ত্রিক ভিত্তি অটল থাকবে। সাম্প্রদায়িকতার অগ্নিশিখাকে নির্বাপিত করার জন্য তাই প্রয়োজন দেশের আর্থিক জীবনের বৈপ্লবিক রূপান্তর।
***
১. ক. লাহোর প্রস্তাবের উপর কায়েদে আজম মহম্মদ আলী জিন্নাহের বক্তৃতা, মার্চ, ১৯৪০। Speeches and Writings of Mr. Jinnah, Vol. I, p. 164 Edited by Jamiluddin.
খ. Jinnah Gandhi Talks – September, 1944. Foreword by Nawabzada Liaquat Ali Khan.
মধ্যবিত্তশ্রেণী ও জাতীয়তাবাদের উত্থান এবং বৃহত্তর সামাজিক জীবনক্ষেত্রে ধর্মীয় প্রভাবের হ্রাসপ্রাপ্তি যে কোন দেশের ইতিহাসে সমকালীন ঘটনা। দেশকালের ব্যবধানে মধ্যবিত্তের চরিত্র এবং জাতীয়তাবাদের গতি-প্রকৃতির মধ্যে অল্পবিস্তর পার্থক্য থাকলেও শ্রেণীগতভাবে ধর্মের প্রতি মধ্যবিত্তের কিছুটা ঔদাসীন্য মোটামুটি সবক্ষেত্রেই দেখা যায়। এর প্রধান কারণ প্রতিষ্ঠিত ধর্মসমূহের রীতিনীতি, আচার-আচরণ ইত্যাদি যে সামাজিক অবস্থার প্রতিফলন মধ্যবিত্তের সমাজ ও অর্থনৈতিক জীবন ব্যবস্থার সাথে তার কোন সামঞ্জস্য নেই। ধনতন্ত্রের বিকাশের পূর্বে ধর্মের প্রতি মানুষের যে গভীর আনুগত্য থাকে ধনতন্ত্রের ক্রমবিকাশ এবং মধ্যবিত্তের উত্থানের সাথে সে আনুগত্য ধীরে ধীরে শিথিল হয় এবং পরিশেষে ধর্মের স্থান বহুলাংশে অধিকার করে জাতীয়তাবাদ। ফ্রান্স ও ইউরোপের অন্যান্য দেশ এবং এশিয়া- আফ্রিকার বিভিন্ন দেশেও মধ্যবিত্তের উত্থানের সাথে ধর্মানুগত্যের শৈথিল্য অনেকখানি সরাসরিভাবে জড়িত।
সামন্ততান্ত্রিক এবং তার থেকেও নিম্নতর সমাজ-ব্যবস্থায় মানুষের আর্থিক এবং সামাজিক জীবনের মধ্যে গতির কোন চাঞ্চল্য থাকে না। সমস্ত কিছুই সেখানে মোটামুটি নির্দিষ্ট, অলঙ্ঘনীয়, অপরিবর্তনীয়। ধর্মীয় বিধিনিষেধ, রীতিনীতি এবং আচার-আচরণসমূহ এ ধরনের সমাজেরই প্রতিফলন। ধনতান্ত্রিক সমাজের সাথে এর কোন সামঞ্জস্য নেই। কারণ ধনতান্ত্রিক সমাজের মূলমন্ত্রই হলো প্রচলিত সর্বপ্রকার বিধিনিষেধ লঙ্ঘন করে বৃহত্তর আর্থিক জীবনের পরিপূর্ণ রূপান্তর। এজন্য প্রয়োজন সামন্ততান্ত্রিক, গোত্রীয় এবং অন্যান্য নিম্নতর সমাজ-ব্যবস্থার বহুতর আর্থিক, ধর্মীয়, সামাজিক এবং ঐতিহ্যিক বন্ধনকে শিথিল এবং অনেকাংশে নিশ্চিহ্ন করে মানুষের পারস্পরিক সম্পর্ককে এক নোতুন আর্থিক এবং সামাজিক ভিত্তির ওপর দাঁড় করানো। এ প্রয়োজনের তাগিদেই তাই পৃথিবীর সব দেশে মধ্যবিত্তের উত্থান চিহ্নিত করে বৃহত্তর সমাজ-জীবনে অন্যান্য বহু প্রভাবের সাথে ধর্মীয় প্রভাবেরও ক্রমশঃ হ্রাসপ্রাপ্তি। মধ্যবিত্তের জাতীয়তাবাদী আন্দোলন এ জন্যই যে শুধু ধর্মনিরপেক্ষ তা নয়, অনেক ক্ষেত্রে তা প্রবলভাবে ধর্মবিরোধী।
জাতীয়তাবাদের উপযুক্ত রাষ্ট্রীয় সংগঠন হলো জাতীয় রাষ্ট্র। ঠিক এজন্যই ইউরোপের ইতিহাসে দেখা যায় জাতীয়তাবাদের উত্থানের যুগে চার্চ এবং জাতীয় রাষ্ট্রের মধ্যে প্রচণ্ড বিরোধীতা। সামন্ততান্ত্রিক অর্থনৈতিক জীবনে চার্চের প্রভাব শুধু যে মানুষের ধর্মীয় এবং আধ্যাত্মিক জীবনকেই নিয়ন্ত্রিত করতো তাই নয়, সাধারণ জীবনযাত্রার উপরও তার প্রভাব থাকতো সর্বব্যাপী। ধনতান্ত্রিক অর্থনৈতিক ব্যবস্থা ও সামাজিক পরিবেশ যে নোতুন শ্রেণীর জন্ম দিল সে শ্রেণীর কাঠামোর সাথে চার্চের সামাজিক কাঠামোর কোনো সামঞ্জস্য না থাকায় চার্চ ও রাষ্ট্রের পারস্পরিক বিরোধীতা ক্রমশ তীব্রতর হলো এবং এক সুদীর্ঘ সংগ্রামের শেষে মানুষের দৈনন্দিন আর্থিক এবং রাজনৈতিক জীবনক্ষেত্রে চার্চের পরিবর্তে রাষ্ট্রের প্রাধান্য হলো সুপ্রতিষ্ঠিত। তার অর্থ এই নয় যে, এর পর থেকে ইউরোপে ধর্মের প্রভাব মানুষের ব্যক্তিগত জীবনে সম্পূর্ণভাবে লোপ পেল। রাষ্ট্রীয় প্রাধান্য বলতে এ ক্ষেত্রে শুধু বোঝায় পূর্ববর্তী যুগে আর্থিক ও সামাজিক জীবনে ধর্মের যে সর্বব্যাপী প্রভাব ছিল সে প্রভাবের পরিবর্তে বিস্তীর্ণ আর্থিক জীবনে রাষ্ট্রীয় প্রভাবের প্রসার ও প্রতিষ্ঠা। অর্থাৎ এক কথায় রাষ্ট্রের ধর্মনিরপেক্ষতা।
ধর্মনিরপেক্ষতার এই তাড়না শুধু যে রাষ্ট্রকেই চালনা করলো তাই নয়, এ তাড়না মানুষের ব্যক্তিগত জীবনকেও ধর্মীয় আচার-আচরণের গণ্ডি থেকে বের করে তাকে অনেকাংশে করলো সংস্কারমুক্ত। এজন্য মধ্যবিত্ত এবং অন্যান্য শ্রেণীভুক্ত বহু লোক ব্যক্তিগতভাবে ধর্মাশ্রিত জীবন যাপন করলেও সাধারণভাবে ধর্মীয় প্রভাব লোক-জীবনে শিথিল হয়ে এলো। নোতুন যে আর্থিক শক্তিসমূহের তাগিদে ইতিহাসে মধ্যবিত্তের আবির্ভাব হলো সেই শক্তিসমূহের তাগিদেই মানুষের ধর্মীয় জীবনে দেখা দিল অদৃষ্টপূর্ব শৈথিল্য। ধর্মীয় প্রভাব এর পরও নানাভাবে এবং নানা পর্যায়ে সমাজের চিন্তাভাবনা ক্রিয়াকর্মকে নিয়ন্ত্রিত করলেও ধর্মের সে পূর্বগৌরব আর থাকলো না। রাষ্ট্রীয় ধর্মনিরপেক্ষতা সাধারণ জীবনযাত্রাকেও করলো অনেকাংশে ধর্মনিরপেক্ষ।
২
মধ্যবিত্তশ্রেণী ও জাতীয়তাবাদের উত্থানের সাথে ধর্মনিরপেক্ষতার উত্থান যে কোন দেশের ইতিহাসে সরাসরিভাবে জড়িত হলেও পাক-ভারতীয় মধ্যবিত্তশ্রেণী এবং জাতীয়তাবাদের ইতিহাসে এর ব্যতিক্রম ঘটলো কেন এটা এক গুরুত্বপূর্ণ প্রশ্ন। পাক-ভারতীয় সাম্রাজ্যবাদবিরোধী জাতীয় আন্দোলন যে ধর্মের দ্বারা বিপুলভাবে প্রভাবিত ও নিয়ন্ত্রিত এ কথা সর্ববিদিত। এ নিয়ন্ত্রণ ভারতীয় ইতিহাসে সম্ভব হলো যে বিশেষ অবস্থার মাহাত্ম্যে তার সঠিক বিশ্লেষণ ও পর্যালোচনা করলে দেখা যাবে যে, আপাতদৃষ্টিতে এ নিয়ন্ত্রণকে ব্যতিক্রম মনে করলেও আসলে এটা সাধারণ নিয়মেরই অনুবর্তী এবং সে নিয়মের সুপরিচিত গণ্ডীর মধ্যেই পাক-ভারতীয় জাতীয়তাবাদও সম্পূর্ণভাবে আবদ্ধ।
ধর্মের প্রতি ভারতীয় হিন্দু-মুসলমান, বিশেষতঃ মুসলমান মধ্যবিত্তের অনুরাগের মূল কারণ ভারতীয় আন্দোলনে ধর্ম কতকগুলি বিশেষ অবস্থার মহিমায় রূপান্তরিত হলো মধ্যবিত্ত স্বার্থসিদ্ধির নিশ্চিত হাতিয়ারে। এক্ষেত্রে তাই ধর্মীয় প্রশ্ন স্বাধীনতা আন্দোলনের গতি ও চরিত্রকে অনেকখানি নির্দেশ ও গঠন করতে সক্ষম হলো এ কারণে নয় যে ভারতীয় হিন্দু-মুসলমান অন্যান্য দেশের লোকের তুলনায় অধিকতর ধর্মগতপ্রাণ। ঊনিশ শতকের দ্বিতীয়ার্ধে এবং বিশ শতকের প্রথমার্ধে ভারতীয় হিন্দু-মুসলমানের ধর্মপ্রীতির আতিশয্যের উৎস আধ্যাত্মিকতাবাদ নয়। এর উৎসস্থল বৃহত্তর ভারতীয় আর্থিক ও রাজনৈতিক জীবনক্ষেত্র।
৩
ঊনিশ শতকের প্রথমার্ধে ইউরোপীয় পণ্ডিতদের ভারতীয় শাস্ত্রসমূহের বিস্তৃত অনুশীলন এবং ভারতীয় ধনতন্ত্রের নবগঠিত ক্ষুদ্র মধ্যবিত্ত সমাজের একাংশের মনে সঞ্চার করলো প্রাচীন ঐতিহ্য এবং তার সাথে সনাতন ধর্মের প্রতি প্রগাঢ় অনুরাগ ও আনুগত্য এবং অন্যদিকে অন্য এক অংশকে বলিষ্ঠভাবে গঠিত করলো ইউরোপীয় উদারনৈতিক ঐতিহ্যে। এই দুইয়ের মধ্যবর্তী ছিলেন মধ্যবিত্ত শ্রেণীর এক প্রভাবশালী অংশ – যাঁরা ধর্মকে বর্জন না করে চেষ্টা করলেন নানাভাবে তার সংস্কার সাধন করতে। ঊনিশ শতকের প্রথম দিকে ধর্মসংস্কারের এই তাগিদেই রাজা রামমোহন ও দয়ামন্দ সরস্বতী প্রতিষ্ঠা করলেন ব্রাহ্ম ও আর্য সমাজের। ভারতীয় সাংস্কৃতিক ও সামাজিক জীবনে ধর্মবোধের এই নবজাগরণ ও সংস্কার প্রচেষ্টার ছাপ তৎকালীন শিক্ষাদীক্ষা এবং সাহিত্যকার্যের মধ্যে উপস্থিত থাকলেও তার কোন উল্লেখযোগ্য রাজনৈতিক গুরুত্ব ছিল না। রামমোহন তো বটেই এমন কি ঈশ্বরচন্দ্র বিদ্যাসাগর পর্যন্ত হিন্দুধর্মের প্রতি বিন্দুমাত্র আনুগত্য না থাকা সত্ত্বেও ধর্মগ্রন্থ ও শাস্ত্রচর্চায় যে এতখানি আগ্রহশীল ছিলেন তার আসল কারণ তাঁরা ধর্মশাস্ত্রের বিশুদ্ধ অনুশীলন থেকে সমাজ সংস্কারের প্রয়োজনীয়তাকেই উপলব্ধি করেছিলেন অনেক বেশী করে। বিদ্যাসাগরের ধর্মগ্রন্থ চর্চার ক্ষেত্রে একথা বিশেষভাবে প্রযোজ্য। কারণ, বেদ-বেদান্ত- উপনিষদ ইত্যাদি উদাহরণের সাহায্যে বিধবাবিবাহের প্রচলনই ছিল তাঁর সংস্কার আন্দোলনের মুখ্য উদ্দেশ্য।
রাজনীতি সর্বপ্রথম সার্থকভাবে সাহিত্যের মাধ্যমে ধর্মের আশ্রয় গ্রহণ করলো বঙ্কিমচন্দ্রের উপন্যাস ও অন্যান্য লেখায়। তাঁর আনন্দমঠই ভারতীয় মধ্যবিত্তের রাজনৈতিক চেতনার মধ্যে সর্বপ্রথম নিয়ে এলো ধর্মীয় বিভ্রান্তি। ভারতীয় রাজনৈতিক জীবনক্ষেত্রের সূত্রপাত হলো উৎকট সাম্প্রাদায়িকতার।
হিন্দু সমাজের রাজনৈতিক চেতনায় সাম্প্রদায়িকতার প্রথম আবির্ভাবের কারণ সামাজিক ও রাজনৈতিক জীবনে মুসলমানের তুলনায় তাদের অপেক্ষাকৃত অগ্রসরতা। সিপাহী বিদ্রোহের কিছু পরে সৈয়দ আহমদ ইত্যাদির নেতৃত্বে মুসলমান মধ্যবিত্ত যখন নিজের স্বার্থসংরক্ষণে ব্যস্ত হলো সে সময় এই একই ধর্মীয় চেতনা তাদের রাজনৈতিক দৃষ্টিভঙ্গীকেও আচ্ছন্ন করলো অধিকতর উৎকটভাবে।
কিন্তু হিন্দু-মুসলমান মধ্যবিত্তের উত্থানের সাথে সাথে ধর্মীয় প্রভাব ক্রমশঃ বিলীয়মান না হয়ে বর্ধমান হলো কেন সে প্রশ্নের উত্তর লাভের জন্য প্রয়োজন ভারতীয় মধ্যবিত্তের চরিত্র এবং তার বৈশিষ্ট্যের পর্যালোচনা।
৪
ভারতীয় এবং বিশেষ করে বাঙালী মধ্যবিত্তের চরিত্রের বিশদ ও বিস্তৃত আলোচনা এ প্রসঙ্গে প্রয়োজন না হলেও তার কতকগুলি বৈশিষ্ট্য এক্ষেত্রে অত্যন্ত গুরুত্বপূর্ণ। সব ক্ষেত্রেই দেখা যায় যে, জাতীয় চেতনা মানুষকে তার ঐতিহ্য, ইতিহাস ও পূর্বগৌরব সম্পর্কে সচেতন করে। অন্যপক্ষে আবার ঐতিহ্য, ও ইতিহাসের চেতনা মানুষের মনে সৃষ্টি করে জাতীয়তাবোধ। ভারতীয় জাতীয় চেতনার মধ্যেও ঐতিহ্য ও পূর্বগৌরবের স্থান অন্যান্য দেশীয় জাতীয় চেতনার তুলনায় কোন অংশেই কম নয়। উপরন্তু এই ঐতিহ্য চেতনাই ভারতবর্ষের জাতীয় চেতনাকে সাম্প্রদায়িক চেতনায় রূপান্তরিত করার জন্য অনেকাংশে দায়ী।
ঊনিশ শতকের মাঝামাঝি হিন্দু মধ্যবিত্ত শ্রেণীর মধ্যে যে জাতীয় চেতনার সূত্রপাত হলো সে চেতনা ছিল প্রায় সামগ্রিকভাবেই ধর্মাচ্ছন্ন। বঙ্কিমচন্দ্র তাঁর আনন্দমঠ সন্ত্রাসবাদের যে আদর্শ চিত্রিত করেছিলেন তার মধ্যে হিন্দু ধর্মেরই ছিল নিঃসন্দেহে প্রাধান্য। রাজনারায়ণ বসু বৈপ্লবিক ভাবধারায় দীক্ষিত হলেও স্বাধীনতা অর্জন ও ধর্মের হৃত-গৌরব পুনরুদ্ধারকে পৃথক ও বিচ্ছিন্ন সমস্যা হিসাবে দেখার কোন ক্ষমতা তাঁর ছিল না। নবগোপাল মিত্র রাজনারায়ণ বসুর রাজনৈতিক চিন্তাধারাকে ‘হিন্দুমেলা’, ‘ন্যাশনাল সোসাইটি’ এবং হিন্দুমেলার মুখপত্র ‘ন্যাশনাল পেপার’-এর মাধ্যমে বাস্তব রূপদান করেন।[১] ন্যাশনাল সোসাইটির মূল উদ্দেশ্য ছিল হিন্দু সমাজের মধ্যে একতা ও জাতীয় চেতনার সঞ্চার। সোসাইটির এই সাম্প্রদায়িক উদ্দেশ্যের জন্য অনেকে একে ন্যাশনাল সোসাইটি নামে অভিহিত করায় আপত্তি জ্ঞাপন করলে ন্যাশনাল পেপারে নবগোপাল মিত্র লেখেন, ‘এই নামকরণে আপত্তি করার কি আছে সেটা আমার পক্ষে বোঝা শক্ত। হিন্দুরা যে একজাতিভূক্ত তাতে কোন সন্দেহ নেই এবং এজন্যই তাদের সংগঠন স্বাভাবিকভাবেই ন্যাশনাল সোসাইটি নামে পরিচিত হতে পারে।’ ঊনিশ শতকের নবগোপাল মিত্র বিশ শতকের কায়েদে আজম জিন্নারই যথার্থ পূর্বসূরি! হিন্দু সম্প্রদায়ের চেতনার মধ্যে এ জাতীয় বিভ্রান্তি লক্ষণ লক্ষ্য করেই ভূপেন্দ্রনাথ দত্ত লিখেছেন, ‘হিন্দুরা স্বদেশপ্রীতি ও স্বধর্মপ্রীতিকে তফাৎ করে দেখেনি এবং এই ধর্মীয় ও সাম্প্রদায়িক মনোভঙ্গীর ফলে পরবর্তীকলের জাতীয়তাবাদী আন্দোলনে ধর্মীয় প্রভাব দেশের বৃহত্তর স্বার্থের সমূহ ক্ষতিসাধন করবে।’[২]
মুসলমানদের জাতীয় চেতনার ক্ষেত্রে সেই একই কথা। হিন্দুরা ঊনিশ শতকের মধ্যভাগে স্বদেশপ্রীতি ও স্বধর্মপ্রীতিকে তফাৎ করে দেখেনি। মুসলমানরা কিন্তু আবার স্বদেশপ্রীতি ও স্বধর্মপ্রীতিকে এতবেশী তফাৎ করে দেখেছে যে, অবস্থার চাপে ধর্মপ্রীতির আতিশয্যে দেশকে তারা স্বদেশ বলে ভাবেনি। ভারতবর্ষের বাসিন্দা হয়েও ভারতের বৃহত্তর ঐতিহ্যকে অস্বীকার করে তারা নিজেদের ঐতিহ্যের সন্ধান করেছে শুধু আরব, পারস্য, তুরস্কে। ধর্মীয় প্রভাবে ভারতের হিন্দু-মুসলমান একই ঐতিহ্যের গৌরবের অংশগ্রহণ করতে অক্ষম হওয়ায় জাতীয় আন্দোলনের উত্থানের পূর্ব-মুহূর্তেই ভারতীয় মধ্যবিত্ত সমাজের সূত্রাপাত হলো সাম্প্রদায়িকতার ক্ষেত্র প্রস্তুতির।
৫
হিন্দু-মুসলমানের মধ্যে ধর্মীয় ঐতিহ্যের চেতনা সৃষ্টি হলো দুই ভিন্ন কারণে। ভারতবর্ষের ঐতিহ্যকে পুনরুদ্ধার করার প্রশংসা সর্বাংশে ইউরোপীয় পণ্ডিতের প্রাপ্য। তাঁরাই পুনরুদ্ধার করলেন বেদ, উপনিষদ, ষড়দর্শন, বুদ্ধ, মহাবীর, অশোক এবং সমুদ্রগুপ্ত। এই পুনরুদ্ধারের ফলে হিন্দুদের বহু শতাব্দীর গৌরব প্রতিফলিত হলো ঊনিশ শতকের নব উত্থিত হিন্দু মধ্যবিত্তের চিন্তাভাবনা এবং বিস্তৃত ক্রিয়া-কর্মে ইংরেজ রাজত্বে হিন্দু মধ্যবিত্তের উন্নতির সূত্রপাত সে উন্নতি এই ঐতিহ্য-চেতনা দ্বারা অনেকখানি হলো দ্রুততর।
ভারতবর্ষের এই পূর্ব-গৌরবের কথা হিন্দু মানসকে যেভাবে আকৃষ্ট করলো ঠিক সেইভাবে মুসলমান মধ্যবিত্ত তার দ্বারা আকৃষ্ট হলো না। উপরন্তু আরব পারস্যের সংস্কৃতি ভারতীয় সংস্কৃতি দ্বারা আচ্ছন্ন হলো দেখে তারা স্বদেশের ঐতিহ্য থেকে নিজেদেরকে তফাৎ করলো আরও বেশী করে। মোগল সাম্রাজ্য, যাকে ধর্মীয় এবং সামন্ততান্ত্রিক বিভ্রান্তিবশতঃ সাধারণ মুসলমানেরাও নিজেদের সাম্রাজ্য বলেই মনে করতো, তার পতনের ঠিক পরবর্তীকালে মুসলমান এবং হিন্দুর ভারতীয় ঐতিহ্যের প্রতি এই বিভিন্ন মনোভাব দুর্বোধ্য তো নয়ই উপরন্তু অতি সহজবোধ্য। মোগল সাম্রাজ্য এবং নবাব রাজত্বের অবসানে উচ্চশ্রেণীর মুসলমান সমাজে যে ক্ষয়িষ্ণুতা এবং হতাশার সঞ্চার হলো তার প্রভাব থেকে মুসলমান সমাজ সামগ্রিকভাবে মুক্তি পেল না। এর ফলে ওহাবী আন্দোলনের মতো প্রতিক্রিয়াশীল আন্দোলন উত্তর ভারতের এক প্রান্ত থেকে অন্য প্রান্তে বিস্তৃত হয়ে মুসলমান সমাজের শিক্ষাদীক্ষা, ব্যবসা-বাণিজ্য এবং উন্নতিকে করলো মারাত্মকভাবে ব্যাহত। হিন্দু সমাজ যে সময় দীক্ষিত হলো এগিয়ে চলার মন্ত্রে এ আন্দোলন ঠিক সেই সময় মুসলমান সমাজকে শেখাল পিছিয়ে থাকার মন্ত্র। এর ফলে হিন্দুরা যখন এক করে দেখলো স্বদেশ ও স্বধর্মকে মুসলমান সমাজের হাজার হাজার লোক তখন ধর্মপ্রীতির প্রাবল্যে ত্যাগ করতে প্রস্তুত হলো স্বদেশভূমি ভারতবর্ষ। ভারতীয় ইতিহাসে তাই ওহাবী আন্দোলনের প্রতিক্রিয়াশীলতার তুলনা নাই।
৬
সামাজিক ও ধর্মীয় জীবনে হিন্দু মুসলমানের মধ্যে পার্থক্যের যে চেতনা বিদ্যমান ছিল সে চেতনা ভারতীয় ধনতন্ত্র এবং মধ্যবিত্তশ্রেণীর প্রসার ও অগ্রগতির সাথে ভারতীয় রাজনৈতিক জীবনক্ষেত্রে সৃষ্টি করলো এক কুৎসিত জটিলতা। এ জটিলতার নামই সাম্প্রদায়িকতা।
হিন্দু মধ্যবিত্ত যখন ব্যবসা-বাণিজ্য, চাকুরী ক্ষেত্রে অনেকখানি অগ্রসর হলো তখন বিদেশী ইংরেজদের সাথে সর্বক্ষেত্রেই শুরু হলো তাদের অল্পবিস্তর প্রতিযোগিতা। এ প্রতিযোগিতাই ধীরে ধীরে অবসান ঘটালো হিন্দু মধ্যবিত্তের একাংশের ইংরেজ-প্রীতির। শুধু তাই নয়। এর ফলে সূত্রপাত হলো ভারতীয় জাতীয় আন্দোলনের, যে আন্দোলনের পুরোভাগে থাকলো হিন্দু মধ্যবিত্ত। ঠিক এই সময়ে মুসলমান মধ্যবিত্তের সাথে ইংরেজদের প্রতিযোগিতার প্রশ্ন ওঠেনি। কারণ, তারা হিন্দুদের তুলনায় ব্যবসা-বাণিজ্য, শিক্ষা-দীক্ষায় ছিল অনেকখানি পশ্চাদপদ। এজন্য জাতীয়তাবাদী আন্দোলনের প্রাথমিক পর্যায়ে মুসলমান সমাজে ইংরেজ বিরোধীতার তেমন প্রয়োজন ছিল না। সীমাবদ্ধ সুযোগ-সুবিধার ক্ষেত্রে মুসলমানদের প্রতিযোগিতা এ-সময় ছিল প্রধানতঃ হিন্দু মধ্যবিত্তের সাথে এবং সেই প্রতিযোগিতায় ফললাভের জন্য মুসলমান সমাজ ছিল ইংরেজের সাথে আপোষপন্থী। সামাজিক, অর্থনৈতিক এবং রাজনৈতিক ক্ষেত্রে হিন্দু-মুসলমানের এই বিভেদ ও রেষারেষিকে ইংরেজরা উপেক্ষা করলো না। উপরন্তু তাদের নিজেদের সাম্রাজ্যবাদী শাসনের হাতিয়ার হিসাবে এই রেষারেষিকে অবলম্বন করে তারা নির্ণয় করলো তাদের ভেদনীতি। ভারতীয় মধ্যবিত্তের অগ্রগতির সাথে ভারতীয় জাতীয় আন্দোলন শক্তিশালী হলেও তা সুস্থ পথে অগ্রসর হলো না। মধ্যবিত্তের শ্রেণীগত দুর্বলতার জন্য হিন্দু মধ্যবিত্ত নিজের স্বার্থ রক্ষা করতে গিয়ে মুসলমান মধ্যবিত্তের স্বার্থকে অনেকাংশে ক্ষুণ্ন করলো। ঠিক অনুরূপভাবে মধ্যবিত্তের শ্রেণীগত দুর্বলতার কারণে মুসলমান মধ্যবিত্ত নিজের স্বার্থসংরক্ষণের জন্য দুর্বলতর প্রতিযোগী হিসাবে হয়ে দাঁড়ালো অধিকতর ধর্মাশ্রয়ী। হিন্দু সমাজও তাই একদিকে ইংরেজ এবং অন্যদিকে মুসলমান স্বার্থের বিরুদ্ধতায় তার মধ্যবর্তীকালীন আপেক্ষিক ধর্মনিরপেক্ষতাকে বহুতরভাবে শিথিল করে জাতীয় আন্দোলনের মধ্যে আবার নোতুন করে আনলো ধর্মীয় জটিলতা। হিন্দু মহাসভা ইত্যাদি সাম্প্রদায়িক সংগঠন এমনকি কংগ্রেসের এক শক্তিশালী অংশ পর্যন্ত বিভোর হলো রাম রাজত্বের স্বপ্নে। এ জটিলতার ফলে ভারতীয় জাতীয়তাবাদ আর সত্য অর্থে ধর্মনিরপেক্ষ রইলো না। বিকৃত রূপ ধারণ করে তা পরিণত হলো সম্প্রদায়িকতায়।
সাম্প্রদায়িকতার মাহাত্ম্যে জাতীয় আন্দোলনের ক্ষেত্রে ধর্ম সম্প্রদায় পরিণত হলো জাতিতে এবং মুসলমানেরাই হলো এই জাতিতত্ত্বের প্রধান ব্যাখ্যাকার। এর কারণ হিন্দু মধ্যবিত্তের সাম্প্রদায়িক শ্রেণী-স্বার্থ উদ্ধারের জন্য অপেক্ষাকৃত অগ্রসর সংখ্যাগরিষ্ঠ সম্প্রদায় হিসাবে পৃথক রাষ্ট্রের প্রয়োজন ছিল না। কিন্তু মুসলমান মধ্যবিত্তের সে প্রয়োজন ছিল। কায়েদে আজম জিন্নাহ দ্বিজাতি তত্ত্বের এই হলো সুনিশ্চিত অর্থনৈতিক বুনিয়াদ। পাকিস্তানের স্বপ্ন সত্য অর্থে ধর্মগতপ্রাণ ভারতীয় মুসলমানদের ইসলামী জীবন যাপনের স্বপ্ন নয়। এ স্বপ্ন মূলতঃ মুসলমান মধ্যবিত্তের শ্রেণী-স্বার্থ প্রতিষ্ঠার।
৭
ভারতীয় জাতীয় আন্দোলনের ক্ষেত্রে সাম্প্রদায়িকতা নিঃসন্দেহে জাতীয়তারই বিকৃতি। ধর্মীয়-রাষ্ট্রর মধ্যেই সেজন্য তার অনিবার্য পরিণতি। প্রত্যেক জাতীয় আন্দোলনই সৃষ্টি করতে চায় তার উপযোগী রাষ্ট্র-ব্যবস্থা অর্থাৎ জাতীয় রাষ্ট্র। এ রাষ্ট্র গঠিত হয় জাতিধর্মনির্বিশেষে দেশের সকল জনসাধারণকে নিয়ে। কিন্তু জাতীয় আন্দোলন সাম্প্রয়িকতায় পরিণত হলে সাধারণ অর্থে জাতীয় রাষ্ট্রের মধ্যে সে আন্দোলন পরিণতি লাভ করে না। তার জন্য প্রয়োজন হয় এমন এক রাষ্ট-ব্যবস্থা যেখানে শুধু শ্রেণী-স্বার্থ রক্ষার উপযোগী ব্যবস্থা থাকে। একদিকে সাম্প্রদায়িকতা যেমন জাতীয়তার বিকৃতি, অন্যদিকে ধর্মীয় রাষ্ট্রও তেমনি জাতীয় রাষ্ট্রের নির্ভুল বিকৃতি। মধ্যবিত্তের আর্থিক প্রয়োজনের তাগিদে জাতীয় রাষ্ট্রের মতো ধর্মীয় রাষ্ট্রেরও উৎপত্তি বলে অন্যান্য জাতীয় রাষ্ট্রের মতো ধর্মীয় রাষ্ট্রের মধ্যেও সাধারণ জীবনযাত্রা ধর্মনিরপেক্ষ হতে বাধ্য।
পাকিন্তান ইসলামী রাষ্ট্র হিসাবে ইসলাম ধর্মের বর্ধন করতে কতখানি সমর্থ হয়েছে সেটা তর্কসাপেক্ষ। কিন্তু ইসলামী রাষ্ট্র হিসাবে পাকিস্তান যে মুসলমান মধ্যবিত্তের শ্রেণী-স্বার্থ প্রতিষ্ঠায় অনেকখানি সফল হয়েছে সে বিষয়ে তর্কের কোন অবকাশ নেই। এদিক দিয়ে ইসলামী রাষ্ট্র পাকিস্তান অন্যান্য যে কোন জাতীয় রাষ্ট্রের মতই নিঃসন্দেহে ধর্মনিরপেক্ষ।
***
১. Majumdar, RC, Glimpses of Bangal in the Nineteenth Century, p. 75-6
২. ভূপেন দত্ত, সাহিত্য ও প্রগতি। পৃষ্ঠা ৪৩।
১৯৪০ সালের লাহোর প্রস্তাবের[১] ভিত্তিতেই ভারতীয় উপমহাদেশের মুসলমানদের জাতীয় আন্দোলন এক বিশেষ রূপ পরিগ্রহ করে। কাজেই পাকিস্তান আন্দোলনের যথার্থ চরিত্রকে বোঝার জন্য এই প্রস্তাবের তাৎপর্যকে উলব্ধি করা দরকার। লাহোর প্রস্তাবের মধ্যে যে জিনিসটি সব থেকে উল্লেখযোগ্য সেটি হচ্ছে সাম্প্রদায়িক ভিত্তিতে দেশকে বিভক্ত করার প্রস্তাব। এখানে আদর্শভিত্তিক রাষ্ট্র অথবা ইসলামের কোন উল্লেখ নেই। এর মধ্যে যে অভিযোগের ইঙ্গিত ও দাবীর ঘোষণ আছে সে ইঙ্গিত এবং ঘোষণা আদর্শের নয়, সাম্প্রদায়িক স্বার্থরক্ষার।
এই দুইয়ের পার্থক্য সুস্পষ্ট। কারণ মুসলমানদের সাম্প্রদায়িক স্বার্থ এবং ইসলামী রাষ্ট্রের আদর্শ মোটেই এক জিনিস নয়। ইসলামী রাষ্ট্রে মুসলমান মধ্যবিত্ত, যাঁরা পাকিস্তান আন্দোলনের নেতৃস্থানে এবং পুরোভাগে ছিলেন, তাঁদের স্বার্থ যথাযথভাবে রক্ষিত হবে এমন কথা নেই। এবং মুসলমান মধ্যবিত্তের স্বার্থ এমন এক রাষ্ট্রব্যবস্থায় যথাযথভাবে রক্ষিত হওয়া সম্ভব যে ব্যবস্থার সাথে ইসলামী আদর্শের কোন যোগাযোগ নেই। লাহোর প্রস্তাবের এ দাবীকে তাই আদর্শভিত্তিক রাষ্ট্র প্রতিষ্ঠার দাবী বলা চলে না। এ দাবী ছিল ভারতের মুসলমান সংখ্যাগরিষ্ঠ এলাকার মুসলমানদের ঐহিক স্বার্থরক্ষার দাবী।
২
ইসলামী রাষ্ট্র প্রতিষ্ঠার সাথে সব থেকে নিকটবর্তী কথা যেটা মুসলিম লীগের নেতারা বলেছিলেন সেটা হচ্ছে সাংস্কৃতিক আত্মনিয়ন্ত্রণের কথা। তাঁদের মতে ভারতীয় হিন্দু এবং ভারতীয় মুসলমানদের সংস্কৃতি এক তো নয়ই উপরন্তু তাদের তফাৎ একেবারে মৌলিক। বিভিন্ন প্রদেশ এবং ভাষাভাষী অঞ্চলের হিন্দু মুসলমানের সাংস্কৃতিক জীবনের পার্থক্য তাঁদের চোখে পড়েনি। তাঁরা শুধু ধরে নিয়েছিলেন ভারতীয় হিন্দু সংস্কৃতি এক এবং মুসলমানদের সংস্কৃতি অন্য। কাজেই মুসলমানদের স্বতন্ত্র বিকাশের জন্য তাঁরা প্রয়োজন বোধ করেছিলেন স্বতন্ত্র রাষ্ট্র পাকিস্তানের। এ দাবী তাঁদের পক্ষে ছিল অত্যন্ত স্বাভাবিক কারণ সাম্প্রদায়িক স্বার্থ বলতে সাধারণতঃ আর্থিক স্বার্থ যেমন চাকুরী ব্যবসা-বাণিজ্য ইত্যাদি স্বার্থ) বোঝালেও সাম্প্রদায়িক স্বার্থের একটা সাংস্কৃতিক দিকও ছিল এবং পাকিস্তান আন্দোলনে সেই দিকটি রচনা করলো আন্দোলনের আবেগ অনুভূতির ভিত্তিভূমি।
কিন্তু তাই বলে সাম্প্রদায়িক সাংস্কৃতিক আত্মনিয়ন্ত্রণের অধিকার এবং দাবীকে আদর্শ রাষ্ট্র প্রতিষ্ঠার দাবী বলে ব্যাখ্যা করলে ঐতিহাসিকতার ক্ষেত্রে একটা গুরুতর ভুল করা হবে। যে কোন দেশের, সমাজের অথবা সম্প্রদায়ের ধর্মীয়, ভাষাগত, আবেগজাত এবং আধিমানসিক ঐতিহ্যের সাথে যোগসূত্র বিচ্ছিন্ন না করে মোটামুটিভাবে তার ভিত্তিতে সমসাময়িক আর্থিক জীবনের সাথে সামঞ্জস্য রক্ষা করে নিজেদের সংস্কৃতিকে রূপান্তরিত এবং নব নবভাবে গঠন করা। সাম্প্রদায়িক সাংস্কৃতিক আত্মনিয়ন্ত্রণের অর্থকে তাই কোনক্রমেই ধর্মীয় রাষ্ট্র প্রতিষ্ঠার সাথে এক করে দেখা চলে না। এ দুই ভিন্ন জিনিস | সাংস্কৃতিক আত্মনিয়ন্ত্রণ এবং ধর্মীয় রাষ্ট্র প্রতিষ্ঠার সমস্যাকে বোঝার জন্য এদেরকে তাই ভিন্ন করে দেখাই ভাল।
৩
কায়েদে আজম জিন্না তাঁর দ্বিজাতিতত্ত্বকে পাকিস্তান আন্দোলনের তাত্ত্বিক ভিত্তি হিসাবে বিবেচনা এবং বর্ণনা করেন। দ্বিজাতিতত্ত্বের ব্যাখ্যাকালে কায়েদে আজম সম্প্রদায় এবং জাতিকে তফাৎ করে দেখেননি।২ ভারতীয় হিন্দু এবং মুসলমান যে দুই ভিন্ন জাতি এর প্রমাণ স্বরূপ তিনি যে সমস্ত যুক্তির অবতারণা করেছিলেন এবং ভারতীয় সামাজিক, আর্থিক, রাজনৈতিক এবং সাংস্কৃতিক জীবনের থেকে তাঁর যুক্তির সপক্ষে যে সকল উদাহরণ উল্লেখ করেছিলেন তাঁর থেকেই তাঁর এই ধারণা নিঃসন্দেহে প্রমাণিত হয়। এজন্যই ভারতীয় রাজনীতির সর্ববৃহৎ সমস্যা হিসাবে তিনি দেখেছিলেন সাম্প্রদায়িকতাকে, ধর্মীয় রাষ্ট্র প্রতিষ্ঠার সমস্যাকে নয়।
ভারতবর্ষে সাম্রাজ্যবাদবিরোধী জাতীয়তাবাদী আন্দোলন যে পরিশেষে দ্বিধাবিভক্ত হয়ে সাম্প্রদায়িক জাতীয়তাবাদে রূপান্তরিত হয়েছিল এ বিষয়ে ঊনিশশো চল্লিশের দিকে কংগ্রেস লীগের নেতাদের মনে বিশেষ কোন সংশয় ছিল না। কংগ্রেস ও সমস্যাকে খোলাখুলিভাবে শেষ পর্যন্ত অস্বীকার করলেও তার বাস্তবতা সম্পর্কে কংগ্রেসী নেতাদের ধারণা ছিল সুস্পষ্ট এজন্য দেখা যায় যে, ১৯৪৪ সালে কায়েদে আজম এবং মহাত্মা গান্ধীর মধ্যে যে বিখ্যাত পত্রাবলী[৩] বিনিময় হয়েছিল তার মধ্যে মুখ্যতঃ আলোচিত হয়েছিল একটিমাত্র জিনিস: তৎকালীন রাজনৈতিক পরিস্থিতিতে সাম্প্রদায়িক সমস্যা।
কেবিনেট মিশন প্রস্তাবে পকিস্তানের কোন উল্লেখই ছিল না। সেখানে প্রস্তাব ছিল সারা ভারতবর্ষকে ক, খ এবং গ এই তিনটি স্বায়ত্তশাসিত এলাকায় বিভক্ত করে ভারতবর্ষে একটি ফেডারেশন স্থাপন। এ প্রস্তাবের মধ্যে ভারতের সাম্প্রদায়িক সমস্যার সমাধানের সম্ভাবনা থাকায় বহু বিঘোষিত লাহোর প্রস্তাবকে উপেক্ষা করে কায়েদে আজম কেবিনেট মিশন প্রস্তাবে প্রায় সম্মত হয়েছিলেন। পরবর্তী আলোচনায় কংগ্রেস নেতাদের, বিশেষ করে নেহরুর সাথে, মতদ্বৈধ হওয়ায় তিনি এ প্রস্তাব প্রত্যাখ্যান করেন। কিন্তু এ প্রত্যাখ্যান সত্ত্বেও একথা স্মরণ রাখা দরকার যে প্রথম দিকে তিনি এ প্রস্তাবে মোটামুটিভাবে সম্মত ছিলেন এবং সে সম্মতি যদি তিনি চূড়ান্তভাবে দান করতেন তা হলে ভারতের সাম্প্রদায়িক সমস্যার একটা সমাধান হলেও তাতে ইসলামী রাষ্ট্র অথবা পাকিস্তান প্রতিষ্ঠিত হতো না। পাকিস্তান আন্দোলনের চরিত্রকে বোঝার জন্য ভারতবর্ষের সাম্প্রদায়িক সমস্যার এই স্বরূপ যথার্থভাবে বোঝা দরকার। এ সমস্যা যে মুসলিম লীগের মূল রাজনৈতিক ভিত্তি ছিল তার প্রমাণ লাহোর প্রস্তাবের পূর্বেও পাওয়া যায়। ১৯৩৫ সালের সংবিধান অনুযায়ী নির্বাচনের পর কংগ্রেসে যে সকল প্রদেশে ক্ষমতা লাভ করে সেখানে মুসলমানদের উপর কীভাবে অবিচার অত্যাচার হয়েছিল সে বিষয়ে ওয়াকেফহাল হওয়ার জন্য সাা ভারত মুসলিম লীগের কাউন্সিল ১৯৩৮ সালে একটি কমিটি গঠন করে। পীরপুরের রাজা মোহাম্মদ মেহদী এ কমিটির সভাপতি ছিলেন। এজন্য এ কমিটির রিপোর্টকে ‘পীরপুর রিপোর্ট’ নামে অভিহিত করা হয়। রিপোর্টটির প্রথম দিকেই সাম্প্রদায়িক সমস্যার উপর একটি সংক্ষিপ্ত আলোচনা আছে। এ আলোচনায় ইসলাম অথবা কোন ধর্মীয় সমস্যা সম্পর্কে বিশেষ কোন উল্লেখযোগ্য আলোচনা নেই। সাম্প্রদায়িক সমস্যা যে জাতীয়তাবাদ থেকে স্বতন্ত্র নয়, উপরন্তু জাতীয়তাবাদেরই রূপান্তর এ জ্ঞান মুসলিম লীগের নেতাদের ছিল। কাজেই জাতীয়তাবাদের প্রশ্নের সাথে ধর্মীয় প্রশ্নের কিছু সম্পর্ক থাকলেও তার গুরুত্ব জাতীয়তাবাদের থেকে কোন অংশেই বেশী ছিল না।[৪] কংগ্রেস লীগের নেতারা দীর্ঘ আলোচনা সত্ত্বেও শেষ পর্যন্ত একমত হতে অক্ষম হওয়ায় ১৯৪৬ সালে সারা দেশে নেমে এলো সাম্প্রদায়িক দাঙ্গা। ভারতবর্ষের একপ্রান্ত থেকে অন্য প্রান্ত পর্যন্ত প্রবহিত হলো হিন্দু-মুসলমানের মিলিত রক্তে। অদৃষ্টপূর্ব এই রক্তপাতের ফলে পরিশেষে ভারতের রাজনৈতিক জীবনে হিন্দু মুসলমানের সমঝোতার প্রয়োজন হলো নিতান্তই অপরিহার্য। দেশ বিভাগ ব্যতীত মুসলিম লীগ এবং কংগ্রেসের নেতারা অন্য কোন সর্বসম্মত পথ খুঁজে পেলেন না। দীর্ঘ দিনের দ্বন্দ্ব, কলহ এবং রক্তস্নানের পর ১৯৪৭ সালের ১৪ই আগষ্ট ভারতবর্ষের উত্তর পশ্চিম এবং পূর্ব সীমান্তের মুসলমান সংখ্যাগরিষ্ঠ এলাকাগুলি নিয়ে গঠিত হলো স্বাধীন রাষ্ট্র পাকিস্তান। কায়েদ আজম জিন্না ঘোষণা করলেন ভারতীয় উপমহাদেশে সাম্প্রদায়িক সমস্যার অবসানের কথা।
৪
স্বাধীনতার পর পাকিস্তানের সংবিধান সভার সভাপতিরূপে কায়েদে আজমের প্রথম বক্তৃতা অত্যন্ত তাৎপর্যপূর্ণ। এই উদ্বোধনী ভাষণে তিনি ঘোষণা করেন নোতুন রাষ্ট্রের চারিত্রিক পরিচয়। এ প্রসঙ্গে তিনি বলে যে সেদিন থেকে পাকিস্তানে হিন্দু, মুসলমান, বৌদ্ধ, খৃষ্টানের মধ্যে কোন তফাৎ নেই। নোতুন রাষ্ট্রের বিভিন্ন কর্মক্ষেত্রে সকলে অংশগ্রহণ করবে ধর্মের ভিত্তিতে নয়, পাকিস্তানী জাতীয়তার ভিত্তিতে। এদেশের অধিবাসীদেরকে তাই আর হিন্দু, মুসলমান, বৌদ্ধ, খৃষ্টান ইত্যাদি হিসাবে না দেখে দেখতে হবে পাকিস্তানী রূপে। তারা সকলে পাকিস্তানী, এই হলো সেদিন থেকে তাদের মুখ্য এবং জাতীয় পরিচয়।[৫] কায়েদে আজমের এই বক্তৃতার মধ্যে দ্বিজাতিতত্ত্ব অথবা ধর্মীয় রাষ্ট্রের কোন উল্লেখ নেই।
যে কথা আছে সে কথা সে কোন বিচক্ষণ, প্রবীণ এবং অভিজ্ঞ রাজনীতিবিদদের কথা। পাকিস্তান প্রতিষ্ঠানকে কায়েদে আজম ধরে নিয়েছিলেন সাম্প্রদায়িক সমস্যার নিশ্চিত সমাধান হিসাবে। কাজেই সে সমস্যার কোন পুনরুল্লেখ করা তিনি প্রয়োজন বোধ করেননি। এমন কি তার কোন ইঙ্গিতও তাঁর এই ঐতিহাসিক ভাষণের মধ্যে অনুপস্থিত। একদিকে এই ভাষণে এদেশের নোতুন জাতীয়তাবাদের ভিত্তি সম্পর্কে তাঁর গুরুত্বপূর্ণ ঘোষণা এবং অন্যদিকে দ্বিজাতিতত্ত্ব ও আদর্শ ভিত্তিক রাষ্ট্রের অনুল্লেখ দুইই বিশেষভাবে তাৎপর্যপূর্ণ। সাম্রাজ্যবাদী শাসন আমলের রাজনীতির বাস্তবতা এবং স্বাধীনতা উত্তরকালে পাকিস্তানী রাজনীতির বাস্তবতার মধ্যে পার্থক্য উপলব্ধি করতে কায়েদে আজম জিন্নার সময় লাগেনি। ভারতীয় মুসলমান সম্প্রদায়ের অবিসংবাদী নেতা হিসাবে তিনি দ্বিজাতিতত্ত্বের যে ঘোষণা করেছিলেন সে ঘোষণার পুনরুল্লেখ করা পাকিস্তানী রাষ্ট্রের প্রধান হিসাবে তাঁর পক্ষে সম্ভব হয়নি। কারণ দুই সম্প্রদায়ের আর্থিক ও রাজনৈতিক জীবনের প্রভেদ এবং সাংস্কৃতিক জীবনের পার্থক্যের উপর জোর দেওয়াতেই ভারতকে ভাগ করা সম্ভব হয়েছিল। পাকিস্তানে সংখ্যাগরিষ্ঠ মুসলমানেরা নোতুন রাষ্ট্রে যখন নিশ্চিন্তে প্রতিষ্ঠিত হলো এবং অন্য সম্প্রদায়ের পক্ষ থেকে যখন কোন বাধা-বিপত্তির সম্ভাবনা আর রইলো না, সে অবস্থায় দ্বিজাতিতত্ত্ব আর্থিক এবং রাজনৈতিক জীবনে হলো নিতান্তই নিষ্প্রয়োজনীয়। এ প্রয়োজনের অভাব কায়েদে আজম উপলব্ধি করেছিলেন পাকিস্তান প্রতিষ্ঠার পরদিনই।[৬] এজন্যই স্বাধীনতাপূর্ব ভারতবর্ষে যে কারণে হিন্দু মুসলমান কংগ্রেস নেতারা অখণ্ড ভারত এবং এক জাতিতত্ত্বের কথা বলেছিলেন, ঠিক সেজন্যই কায়েদে আজমও স্বাধীনতার পর এমনকি পূর্বেও[৭] বলেছিলেন পাকিস্তানের অখণ্ডতা এবং এক জাতিতত্ত্বের কথা। দুই বিভিন্ন অর্থনৈতিক অবস্থা এবং রাজনৈতিক পরিবেশে একই ব্যক্তির এই দ্বিবিধ মনোভাব আপাতদৃষ্টিতে অদ্ভুত মনে হলেও রাজনৈতিক বাস্তবতার দিক থেকে বিচার করলে সেটাকেই মনে হবে সব থেকে স্বাভাবিক এবং রাজনৈতিক বিবেচনা প্রসূত। এর পর অন্যান্য সভা-সমিতিতে এবং চিঠিপত্রে[৮] কায়েদে আজম দুই একবার ইসলামী নীতি অনুসারে রাষ্ট্র পরিচালনার কথা বললেও আপেক্ষিকভাবে সে সব উক্তি তাৎপর্যহীন। সংবিধান সভার সরকারী বক্তৃতার সাথে তাদের গুরুত্বের কোন তুলনা হয় না। তাঁর এ বক্তৃতা থেকে একথাও স্পষ্ট বোঝা যায় যে, কায়েদে আজম ধর্মীয় রাষ্ট্র প্রতিষ্ঠার স্বাপ্নিক ছিলেন না। তিনি মুখ্যত ছিলেন ভারতীয় মুসলমানদের স্বার্থসচেতন বিচক্ষণ রাজনীতিবিদ।
৭
পাকিস্তান প্রতিষ্ঠিত হয়েছিল ভারতীয় উপমহাদেশের মুসলমানদের, বিশেষতঃ মধ্যবিত্ত মুসলমানদের স্বার্থরক্ষার তাগিদে। যে সাংস্কৃতিক আত্মনিয়ন্ত্রণের কথা এ প্রসঙ্গে উঠেছিল সে আত্মনিয়ন্ত্রণও মূলতঃ মুসলমান মধ্যবিত্তের। ১৯৪৭ সালের আগষ্ট মাসের পর থেকে আজ পর্যন্ত পাকিস্তানের ইতিহাস বিচার করলে দেখা যাবে যে পাকিস্তানের ১৯৫৬ সালের এবং বর্তমান সংবিধানে [অর্থাৎ ১৯৬২ সালের সংবিধান] পাকিস্তান ইসলামী প্রজাতন্ত্র ঘোষিত হলেও দেশের আর্থিক এবং সাংস্কৃতিক জীবনে, বিশেষত মধ্যবিত্তের ক্ষেত্রে, ইসলামের প্রভাব পূর্বাপেক্ষা বৃদ্ধিপ্রাপ্ত তো হয়ইনি উপরন্তু হ্রাস পেয়েছে বহুলাংশে।
যে কোন দেশে জাতীয় আন্দোলন মোটামুটি ভাবে পরিচলিত হয় মধ্যবিত্তের নেতৃত্বে এবং মধ্যবিত্তের স্বার্থ সংরক্ষণের প্রচেষ্টায়। পাকিস্তানের অর্থনৈতিক অগ্রগতি এবং রাজনৈতিক উত্থান-পতনের ইতিহাসকে বিচার করে দেখলে দেখা যাবে যে অন্যান্য জাতীয় রাষ্ট্রের সাথে পাকিস্তানের উল্লেখযোগ্য কোন তফাৎ নেই। পাকিস্তানকে যাঁরা ইসলামী রাষ্ট্রের আন্দোলন বলে অভিহিত করেন তাঁরা সাধারণতঃ রাজনৈতিক বক্তৃতা এবং প্রবন্ধ নিবন্ধের মাধ্যমে এ কথা বলেন যে পাকিস্তান প্রতিষ্ঠার পর ক্ষমতাসীন রাজনীতিবিদ, শিক্ষা বণিক শ্রেণী এবং নবউত্থিত বুদ্ধিজীবী সম্প্রদায় পাকিস্তানের আদর্শের প্রতি বিশ্বাসঘাতকতাপূর্বক নিজেদের স্বার্থরক্ষায় সচেষ্ট হওয়ায় এদেশ ইসলামী আদর্শ এবং ঐতিহ্য থেকে হয়েছে অনেকখানি বিচ্যুত ও বিচ্ছিন্ন। এক্ষেত্রে যে বিষয়টি বিশেষভাবে লক্ষণীয় সেটি হচ্ছে পাকিস্তানের বর্তমান মুসলমান সমাজের ইসলামী আদর্শ এবং ঐতিহ্য থেকে বিচ্যুত ও বিচ্ছিন্ন হওয়ার প্রশ্ন। পাকিস্তানের মুসলমানদের রাজনৈতিক, আর্থিক এবং সাংস্কৃতিক জীবন আজ য়ে ইসলামী আদর্শের উপর প্রতিষ্ঠিত এবং ইসলামী ঐতিহ্যের দ্বারা নিয়ন্ত্রিত নয়, অন্ততঃ সন্তোষজনকভাবে, এ ব্যাপারে সকলেই একমত। এক্ষেত্রে এই মতৈক্যের গুরুত্ব এবং তাৎপর্য অনেক। কারণ এটাই আজ পাকিস্তানী মুসলমান জীবনের বাস্তবতা। আমাদের জীবন আজ যে পথ ধরে ক্রমশঃ রূপান্তরিত হচ্ছে সে পথ আর যাই হোক ইসলামী আদর্শ ঐতিহ্যের পথ নয়।
পাকিস্তানের বর্তমান ধর্মীয় জীবনের এ শৈথিল্যকে অনেকে রাজনৈতিক মূঢ়তা এবং বিশ্বাসঘাতকতার উৎপত্তি বলে ব্যাখ্যা করলেও কোন বিশেষ শ্রেণী, সম্প্রদায় অধবা গোষ্ঠীর বিশ্বাসঘাতকতার মধ্যে এ শৈথিল্য এবং ধর্মনিরপেক্ষতার সন্ধান পাওয়া সম্ভব নয়। এর সন্ধান মিলবে পাকিস্তান আন্দোলনের সত্যিকার চরিত্র বিশ্লেষণে এবং পাকিস্তানের ইতিহাসেবের সংস্কারমুক্ত আলোচনায়।
৬
ইংরেজ রাজত্বের সময় ভারতবর্ষকে শিল্পপ্রধান দেশ বলা চলতো না। তবু ভারতের কোন কোন প্রদেশে যেমন বোম্বাই, বিহার এবং বর্তমানে পশ্চিমবঙ্গে কিছু কিছু উল্লেখযোগ্য শিল্পের অস্তিত্ব ছিল। এ তুলনায় বর্তমানে পাকিস্তান অন্তর্ভুক্ত প্রদেশগুলিতে বিশেষ কোন উল্লেখযোগ্য শিল্পই ছিল না। ইংরেজদের সময় পূর্ব এবং পশ্চিম পাকিস্তানের বিভিন্ন অঞ্চলগুলিতে যাঁরা মানুষের আর্থিক ও রাজনৈতিক জীবনকে নিয়ন্ত্রিত করতেন তাঁদের ক্ষমতার উৎস প্রধানতঃ ছিল ভূমিস্বত্ব। পশ্চিম পাকিস্তানের মতো পূর্ব পাকিস্তানে সামন্ততান্ত্রিক প্রভাব এত প্রবল না হলেও এখানকার আর্থিক ও রাজনৈতিক জীবনও তাঁরাই নিয়ন্ত্রিত করতেন যাঁরা ছিলেন জমির মালিক। এঁদের মধ্যে অনেকে ব্যবসা-বাণিজ্য চাকরী ইত্যাদিতে নিযুক্ত থাকলেও এঁদের মুখ্য পরিচয় ছিল, জমির সাথে প্রত্যক্ষ অথবা পরোক্ষ যোগাযোগের মাধ্যমে। এজন্যই পূর্ব পাকিস্তানে সামন্ততন্ত্র পশ্চিম পাকিস্তানের মতো প্রভাবশালী না হলেও এদেশের সমাজকে ভূমিনির্ভর বলার কোন অসুবিধা নেই।
১৯৪৭ সালে আগষ্ট মাসে পাকিস্তান প্রতিষ্ঠার পর থেকে আজ পর্যন্ত এদেশের অর্থনৈতিক অগ্রগতিকে বিবেচনা করলে দেখা যাবে যে ধীর পদক্ষেপ হলেও অগ্রগতির মূল লক্ষ্য এদেশের মাটিতে শিল্প বাণিজ্যের প্রসারের মাধ্যমে ধনতন্ত্রের প্রতিষ্ঠা। ধনতন্ত্রের এ ক্রমবিকাশের ফলে এদেশের জীবনে যে পরিবর্তন পরিলক্ষিত হচ্ছে তা অত্যাশ্চর্য না হলেও উল্লেখযোগ্য। এ পরিবর্তনের ফলে একদিকে যেমন দেশের অর্থনৈতিক জীবন ক্রমশঃ রূপান্তরিত হয়ে চলেছে অন্যদিকে তেমনি রাজনৈতিক জীবনও এ রূপান্তরের দ্বারা হচ্ছে অধিকতর চিহ্নিত। পাকিস্তান এখনো মোটামুটিভাবে কৃষিপ্রধান দেশ হলেও শিল্প-বাণিজ্য ব্যবসাজীবী মধ্যবিত্তের প্রভাব শুধু এদেশের আর্থিক জীবনে নয়, রাজনৈতিক ও সাংস্কৃতিক জীবনেও সুপরিস্ফুট। এদেশের অর্থনীতি, রাজনীতি এবং সংস্কৃতিতে মধ্যবিত্তের যে প্রভাব আজ পরিলক্ষিত হচ্ছে সে প্রভাবের সাথে অন্যান্য ইউরোপীয় দেশের জীবনে মধ্যবিত্তের রাজনৈতিক, আর্থিত ও সাংস্কৃতিক প্রভাবের কোন চারিত্রিক গরমিল অথবা তফাৎ নেই। আমাদের দেশের অর্থনৈতিক উন্নতি এবং রাজনৈতিক ও সাংস্কৃতিক জীবন আজ যে পথ ধরে প্রবাহিত, মোটামুটি সে পথ ধরেই অগ্রসর হয়েছিল ঊনিশ শতকের ইংলণ্ড হল্যাণ্ড ফ্রান্স এবং ইউরোপের অন্যান্য দেশের আর্থিক, রাজনৈতিক এবং সাংস্কৃতিক জীবন। অবশ্য এ জীবনযাত্রার মধ্যে পার্থক্যও আছে এবং সেটাই স্বাভাবিক। কিন্তু, তা সত্ত্বেও এ পার্থক্য তুলনায় এত গৌণ যে তাকে স্বীকার করে নিয়েও একথা নিঃসন্দেহে বলা চলে যে ধনতন্ত্রের বিকাশের যে ধারা অতীতে ইউরোপে আমরা প্রত্যক্ষ করেছি মোটামুটিভাবে সেই ধারাকেই অবলম্বন করে আজকের পাকিস্তানে ধনতন্ত্র মধ্যবিত্তের উন্নতি প্রবাহমান। খৃষ্টান ইউরোপ এবং মুসলিম পাকিস্তানের মধ্যে এদিক থেকে উল্লেখযোগ্য কোন পার্থক্য নেই।[৯]
৭
মুসলমান জাতীয়তাবাদের (যার মূল লক্ষ্য মুসলমানদের জন্য স্বতন্ত্র রাষ্ট্রপ্রতিষ্ঠা) ব্যাখ্যাকালে মুসলমানদের সাংস্কৃতিক বৈশিষ্ট্যের কথা অনেকে জোর দিয়ে বলেন এবং স্বভাবতঃই। কারণ জাতীয়তাবাদের সাথে জাতির সংস্কৃতির যোগাযোগ অবিচ্ছিন্ন। পাকিস্তান আন্দোলন কালেও ভারতীয় মুসলমানদের বৈশিষ্ট্যের উপর সাধারণভাবে অনেক গুরুত্ব আরোপ করা হয়।[১০] ভারতীয় মুসলমানদের সংস্কৃতি অন্যান্য ভারতীয় ধর্মীয় সম্প্রদায়ের, বিশেষতঃ হিন্দু সম্প্রদায়ের, সংস্কৃতি থেকে যে সম্পূর্ণ স্বতন্ত্র্য মুসলিম লীগের নেতারা এ কথাটিকে বিশেষভাবে প্রচার করেছিলেন। এই প্রচারের মুখ্য উদ্দেশ্যে ছিল এ কথা প্রমাণ এবং প্রতিষ্ঠা করা যে, ভারতবর্ষের বিভিন্ন সম্প্রদায়ের সংস্কৃতির আসল ভিত্তি সাধারণ ভাষা, বাসভূমি, রাষ্ট্রীয় জীবন, সাহিত্য, সঙ্গীত, আর্থিক জীবন ইত্যাদি নয়। এ সংস্কৃতির ভিত্তিভূমি রচিত হয়েছে প্রায় সম্পূর্ণভাবে ধর্মের দ্বারা।[১১] কাজেই বৃহত্তর ভারতীয় জীবনে বিভিন্ন সম্প্রদায়ের সাংস্কৃতিক জীবনই পরস্পর থেকে বিচ্ছিন্ন এক একটি দ্বীপের মতো।
প্রথম দৃষ্টিতেই যে কোন মানব সমাজের সংস্কৃতি এবং সাংস্কৃতিক জীবন সম্পর্কে এ জাতীয় ধারণাকে বিভিন্ন কারণে মনে হয় নিতান্তই একদেশদর্শী। প্রত্যেক সমাজ জীবনের একটা বাস্তব ভিত্তি থাকে। কাজেই জীবনের এ বাস্তব ভিত্তি, অর্থাৎ আর্থিক জীবন, ভাষা, বাসভূমি ইত্যাদির মধ্যে যদি কোন উল্লেখযোগ্য পাথক্য না থাকে তাহলে হঠাৎ সমাজের সাংস্কৃতিক জীবনের মধ্যে এই দুস্তর ব্যবধান রীতিমতো আশ্চর্যজনক। এক এলাকাভুক্ত এবং এক ভাষাভাষী অঞ্চলের লোকের মধ্যে বেশভূষা, খাদ্যাভ্যাস এবং ধর্মীয় জীবনের খুঁটিনাটি বিষয়ে পার্থক্য থাকবেই এবং এটা সংস্কৃতিকেও অনেকাংশে করবে বৈচিত্রময়। কিন্তু তাই বলে এর পার্থক্যের গুরুত্ব যথাযথভাবে নির্ণয় এবং নিদের্শ না করে কতকগুলি গৌণ বিষয়কে লক্ষ্য করে দেখলে সে বিচারকে সংস্কৃতি বিচার বলা কঠিন।
৮
ভারতীয় হিন্দু-মুসলমানের সংস্কৃতি মূলগতভাবে ভিন্ন এ কথার দ্বারা আসলে কী বোঝায়? এ পার্থক্যকে যাঁরা গুরুত্বপূর্ণ ভাবেন তাঁদের মতে একদিকে এই দুই সম্প্রদায়ের বেশভূষা, খাদ্যাভাস, ভাষা, চলাফেরা, সাহিত্য-সঙ্গীত, ধর্মীয় আচার আচরণ ইত্যাদি যেগুলির মাধ্যমে মানুষের সাংস্কৃতিক জীবনের পরিচয় পাওয়া যায় সেগুলি একেবারে ভিন্ন। অন্যদিকে তাঁরা মনে করেন সাংস্কৃতিক জীবনের বিভিন্ন ক্ষেত্রে হিন্দু এবং মুসলমানের স্ব স্ব সম্প্রদায়ের মধ্যে এ বিষয়ে যথেষ্ট ঐক্য এবং মিল আছে। একটু লক্ষ্য করলেই দেখা যাবে যে সংস্কৃতির ক্ষেত্রে এ দাবী প্রতিষ্ঠা করা সহজ তো নয়ই, রীতিমতো অসম্ভব।
ভারতের যুক্ত প্রদেশের হিন্দু-মুসলমান উভয়েই যে বেশভূষা করে তার সাথে উত্তর- পশ্চিম সীমান্ত প্রদেশের অথবা বাঙলাদেশের মুসলমানের মিল যেটুকু আছে গরমিল তার থেকে অনেক বেশী। ভাষার দিক থেকে এসব বিভিন্ন অঞ্চলের মুসলমানের মধ্যে তফাৎ অনেক। যুক্ত প্রদেশের হিন্দু এবং মুসলমানের ভাষাগত যে মিল আছে যুক্ত প্রদেশের মুসলমানের সাথে বাঙলাদেশের অথব সিন্ধু-পাঞ্জাবের মুসলমানের সে মিল কোথাও নেই। বাঙলাদেশের মুসলমানের খাদ্যের সাথে মাদ্রাজী, বিহারী, পাঞ্জাবী, পাঠান মুসলমানের খাদ্যের বিশেষ কোন মিল নেই। উপরন্তু এই সব অঞ্চলের হিন্দু-মুসলমানের খাদ্যাভাসের মধ্যে মিল অনেক বেশী। কিন্তু সাংস্কৃতিক ঐক্য অথবা পার্থক্যের আলোচনার এখানেই শেষ নয়। ধর্ম এবং ধর্মীয় আবেগানুভূতির দিক থেকেও বিভিন্ন অঞ্চলের হিন্দু মুসলমানের স্ব স্ব সম্প্রদায়গত ঐক্য কতখানি গভীর এবং সেটা তর্ক সাপেক্ষ। একজন পাঠান মুসলমানের কাছে ইসলামের যে অর্থ একজন গ্রাম্য বাঙালী মুসলমানের কাছে ধর্মের যে সেই একই অর্থ, একথা মনে করার কোন কারণ নেই। বাস্তব জীবনের ক্রিয়াকর্মের আলোকে বিচার করলে দেখা যাবে তার মধ্যে তফাৎ অনেক। মুসলমানদের ধর্মীয় জীবনের উৎসব আল-কোরান এবং হজরত মহম্মদ ও প্রথম চার খলিফার জীবন দৃষ্টান্ত ইত্যাদি হলেও তার উপলব্ধি এবং ব্যবহারের মধ্যে যে কোন পার্থক্য নেই এবং থাকলেও সে পার্থক্য যে গুরুত্বহীন একথা বলা চলে না, উপরন্তু এই পার্থক্যই রচনা করে বিভিন্ন এলাকার একই ধর্মাবলম্বীদের ধর্মীয় আবেগানুভূতির ভিত্তিভূমি। পূর্ব পাকিস্তানের মুর্শেদী মারফতী গান এদেশের গ্রাম্য মুসলমানের অন্তরকে নাড়া দেয়। কিন্তু এ সকল গাণের মধ্যে এমন অনেক জিনিস আছে যেগুলি বিশুদ্ধ কোরানীয় ধর্মতত্ত্বের বহির্ভূত এবং অনেক সময় তার বিরোধী। এখানকার মুসলমানদের ধর্মীয় ধারণা এবং সামাজিক রীতিনীতি অনেক কিছুর মধ্যেই হিন্দু পৌত্তলিকতা এবং হিন্দুদের সামাজিক রীতির প্রভাব সহজেই চোখে পড়ে। পীরপূজা, কবরপূজা, বিধবা মেয়েদের বিবাহ না দেওয়া, তাদের অলঙ্কার বর্জিত সাদা শাড়ী পরা ইত্যাদি প্রথা এ প্রসঙ্গে বিশেষভাবে উল্লেখযোগ্য। পাঠান মুসলমানেরা কিছু কিছু পীরপূজা ইত্যাদি করলেও তাদের ধর্মীয় আবেগানুভূতির ভিত্তি এর থেকে অনেক স্বতন্ত্র এবং সে স্বাতন্ত্র্যের কারণ দেশজ এবং ভৌগোলিক। কাজেই একজন গ্রাম্য পূর্ব পাকিস্তানী মুসলমান এবং একজন পাঠান অথবা মাদ্রাজী মুসলমানের ধর্মীয় জীবনের মধ্যে ঐক্যের থেকে ঐক্যের অভাবই চূড়ান্ত বিশ্লেষণে অধিকতর প্রত্যক্ষ। ভারতীয় হিন্দু-মুসলমানের সংস্কৃতির গরমিল এবং ভারতীয় মুসলমানদের সাম্প্রদায়িক সাংস্কৃতিক ঐক্যের যে কথা ঘোষণা করা হয় সে ঘোষণা নিতান্তই মৌখিক এবং প্রমাণহীন। এর বাস্তব ভিত্তি অত্যন্ত দুর্বল। ভারতীয় হিন্দুর সাংস্কৃতিক জীবন থেকে সম্পূর্ণ স্বতন্ত্র ভারতীয় মুসলমানের সাধারণ সাংস্কৃতিক জীবনের ধারণাকে প্রমাণাভাবে অলীক কল্পনা বলেই মনে হয়। কিন্তু এই অলীক কল্পনা স্বাধীনতাপূর্ব ভারতবর্ষের রাজনৈতিক জীবনে এত প্রতাপশালী হলো কেমন করে? রাজনৈতিক সমাজতত্ত্বের এটা এক গুরুত্বপূর্ণ প্রশ্ন। এবং এ প্রশ্নের মাধ্যমেই পাকিস্তান আন্দোলনের ধর্মীয় বৈশিষ্ট্যের চরিত্র যথাযথভাবে উদ্ঘাটিত হওয়া সম্ভব।
৯
ইসলামী ধর্মশাস্ত্রে ধর্ম এবং রাজনীতিকে খুব বেশী তফাৎ করে দেখা হয় না। অনেক সময় এ দুইকে ভিন্ন করে দেখার চেষ্টাকে গুরুতর নৈতিক অপরাধ হিসাবেও গণ্য করা হয়। কবি ইকবাল এই প্রেরণায় উদ্বুদ্ধ হয়ে ধর্ম থেকে রাজনীতিকে বিচ্ছিন্ন করার প্রচেষ্টা এবং প্রস্তাবকে চিঙ্গীজির সাথে তুলনা করেছিলেন। কিন্তু ধর্মশাস্ত্রের অনুশাসন এবং শাস্ত্রজ্ঞদের ধিক্কার সত্ত্বেও বাস্তবতঃ দুনিয়ার বিভিন্ন মুসলমান প্রধান দেশগুলিতে জাতীয় আন্দোলনের উত্থানের সাথে সাথে দেখা যায় ধর্ম ও রাজনীতির ক্রমবিচ্ছেদ। এসব ক্ষেত্রে ধর্ম ক্রমশঃ ব্যক্তি- জীবনের এবং রাজনীতি সমাজ জীবনের বিশিষ্ট সমস্যাগুলিকে অবলম্বন করে হতে থাকে গঠিত ও রূপান্তরিত। মধ্যপ্রাচ্য এবং দূরপ্রাচ্যের দেশগুলিতেও এ ধারা আজ সুস্পষ্টভাবে প্রত্যক্ষ। এদিক দিয়ে তুর্কি হল সর্বাগ্রগণ্য।
ভারতীয় মুসলমানদের রাজনীতিতে ধর্ম এবং ধর্মীয় সংস্কৃতির প্রভাবের ক্ষেত্রে ইসলামের শাস্ত্রীয় অনুশাসন তত্ত্বগতভাবে মুসলমানের চিন্তা-ভাবনাকে নিঃসন্দেহে অনেকখানি আচ্ছন্ন করেছিল। ভারতীয় রাজনীতিতে সাম্প্রদায়িকতার উত্থান না হলে এ প্রভাব কতদূর কার্যকরী এবং কতকাল স্থায়ী হতো সেটা তর্কসাপেক্ষ। কিন্তু সাম্প্রদায়িকতার আওতায় ভারতীয় মুসলমানদের রাজনৈতিক জীবনক্ষেত্রে ধর্ম ও রাজনীতির ক্রমবিচ্ছেদ হলোই না উপরন্তু রাজনৈতিক চিন্তাধারণা বাহ্যতঃ প্রায় সামগ্রিকভাবেই গঠিত হলো ধর্মকে অবলম্বন করে। এর প্রধান কারণ ভারতীয় রাজনীতিতে জাতীয়তাবাদের সাম্প্রদায়িকতায় রূপান্তর।
যে কোন দেশে জাতীয়তাবাদের উত্থানের সময় জাতির অতীত গৌরব এবং ঐতিহ্যের চেতনা জাতীয়তাবাদী মনোভাবের একটা বিশিষ্ট স্থান অধিকার করে। ভারতীয় হিন্দুদের ক্ষেত্রেও একথা খুবই সত্য। ঊনিশ শতকে ইউরোপীয় প্রাচ্যবিদদের আবিষ্কার, গবেষণা এবং অধ্যবসায়ের ফলে উদ্‌ঘাটিত হলো ভারতবর্ষের অতীত ইতিহাস, যে ইতিহাস ভারতবাসীর অন্তরে সঞ্চার করলো এক অভূতপূর্ব গৌরব চেতনা। বুদ্ধ-মহাবীর, অশোক- সমুদ্রগুপ্ত, বেদবেদান্ত-ষড়দর্শন, গঙ্গা-যমুনা-ভাগীরথী সব কিছুই একই ধারায় সম্মিলিত হয়ে বিস্ফারিত করলো ভারতবাসীর জাতীয় চেতনা। ঊনিশ শতকে এই ভারত আবিষ্কারের সময়েই অন্তর্নিহিত অর্থনৈতিক কারণে ধীরে ধীরে রচিত ও গঠিত হয়ে চলেছিল সাম্প্রদায়িকতার আর্থিক ও সমাজতাত্ত্বিক ভিত্তি। কাজেই সেকালের হিন্দু-মুসলমানের ইতিহাস চেতনার চরিত্রও এক ছিল না। এক দিকে হিন্দুরা বিশুদ্ধ ভারতীয় সব কিছুকে গ্রহণ করলো তাদের জাতীয় চেতনা ও সংস্কৃতির ভিত্তিভূমি হিসাবে। অন্যদিকে মুসলমানেরা ঊনিশ শতকের শেষের দিকে এবং বিশেষতঃ বিশ শতকে যা কিছু বিশুদ্ধ ভারতীয় তাকেই মনে করলো ইসলামবিরোধী এবং মুসলমান স্বার্থ পরিপন্থী।
জাতীয়তা ক্রমশঃ সাম্প্রদায়িকতায় রূপান্তরিত হওয়ায় ঐতিহ্য ও সংস্কৃতির ক্ষেত্রে মুসলমানদের দৃষ্টি অনুসরণ করলো ধর্মীয় ঐতিহ্য ও সংস্কৃতির পথ। এ পথ ধরে তাঁরা ভারতবর্ষের শ্যামল সমতল, বনভূমি, গিরিদরী, উপত্যকা পরিত্যাগ করে উপস্থিত হলে আরবের দুস্তর মরুভূমিতে, মিসর, ইরান, তুর্কির নদনদী পাহাড় খন্দকে। ভারতীয় প্রকৃতি পর্যন্ত ভারতীয় মুসলমানদের কাছে এজন্য হলো দোষদুষ্ট। কাব্য সাহিত্য তাই ভারতবর্ষের থেকে মধ্যপ্রচ্যের প্রাকৃতিক পরিবেশই তাদের হাতে পেলো অধিকতর প্রাধান্য। এ মনোবৃত্তির ফলে ভারতীয় মুসলমানদের কাছে বকুল, জবা ও শিউলীফুল এবং গঙ্গা, যমুনা, ভাগীরথী হলো বিজাতীয়। অজন্তা, ইলোরা, কোনারক হলো বিশুদ্ধ ইসলামী সংস্কৃতির পক্ষে বিপজ্জনক। অশোক সমুদ্রগুপ্ত হৰ্ষবৰ্দ্ধন হলেন হিন্দু সংস্কৃতির প্রচারক। আকবর শাহ হলেন জাতীয়তাবাদী মুসলমান এবং মাহমুদ গজনী, আলমগীর আওরঙ্গজেব হলেন মুসলিম লীগার। ভারতীয় মুসলমানদের সাংস্কৃতিক জীবনের এ অসুস্থতা বিশ্লেষণ কতে হলে ভারতীয় জীবনের মহাস্রোত থেকে বিচ্ছিন্নভাবে সেটা করা চলে না। এর সত্যকার পরিচয়ও তাই পাওয়া যাবে ভারতীয় জাতীয়তাবাদের সাম্প্রদায়িকতায় রূপান্তরে।
যা কিছু বিশুদ্ধ ভারতীয় হিন্দুদের ক্ষেত্রে সেটাই রচনা করলো হিন্দু সাম্প্রদায়িক আবেগ অনুভূতির ভিত্তি। অন্যদিকে মুসলমানদের ক্ষেত্রে যা কিছু বিশুদ্ধ ভারতীয় সেটাই হলো বর্জনীয়, পরিত্যাজ্য। সামগ্রিক ভারতীয় জীবনে এই সঙ্কট মুহূর্তে ধর্ম ধর্মীয় কারণে নয়, আর্থিক, রাজনৈতিক এবং সমাজতান্ত্রিক কারণেই সাধারণ ভারতীয় হিন্দু মুসলমানের চেতনা ও শুভবুদ্ধিকে করলো আচ্ছন্ন, অভিভূত এবং পক্ষাঘাতগ্রস্ত।
১০
পাকিস্তান প্রতিষ্ঠার পর থেকে এদেশে আর্থিক ও রাজনৈতিক জীবনের মধ্যে পরিবর্তনের জন্য ধীরে ধীরে হলেও সাম্প্রদায়িকতার আর্থিক, রাজনৈতিক এবং সমাজতান্ত্রিক ভিত্তিভূমিও ক্রমশঃ পরিবর্তিত হচ্ছে। এ পরিবর্তনের ধারা পাকিস্তানের সাংস্কৃতিক জীবনকেও ক্রমশঃ নোতুনভাবে এবং নোতুন ধারায় করছে রূাপান্তরিত। এ রূপান্তরের ধারা আজও খুব স্পষ্ট নয়। তার মধ্যে জটিলতা, বিশৃঙ্খলা ও নৈরাজ্য সহজেই লক্ষণীয়। কিন্তু তা সত্ত্বেও পাকিস্তানের বিশেষ পূর্ব পাকিস্তানের, নোতুন সাংস্কৃতিক চেতনা একেবারে ধর্মনিরপেক্ষ না হলেও আগের মতো তা যে আর ধর্মনির্ভর নেই এ কথা সত্য। পাকিস্তানের সংস্কৃতি বিশুদ্ধ ইসলামী সংস্কৃতি হওয়া উচিত বলে যাঁরা মনে করেন তাঁরাও এই বাস্তব ঘটনা ও সত্যকে অস্বীকার করেন না। সমসাময়িক পত্রপত্রিকা এবং সংবাদপত্রের পৃষ্ঠাগুলিই এর সিদ্ধান্তমূলক প্রমাণ বহন করে।
পাকিস্তান আন্দোলনের সময় মুসলমানদের সংস্কৃতি চেতনা বহুলাংশে ধর্ম দ্বারা সমাচ্ছন্ন ছিল। যাঁরা বিশুদ্ধ ইসলামী রাষ্ট্র, সমাজ ও সংস্কৃতিতে বিশ্বাস করেন আজ তাঁরা কিন্তু বলেন না যে সমকালীন মুসলমানদের সংস্কৃতি চেতনা সত্য অর্থে ধর্মচেতনার দ্বার উদ্বুদ্ধ। তাঁরা শুধু বলেন যে পাকিস্তানের মুসলমানদের সংস্কৃতি চেতনা ধর্মচেতনার দ্বারা উদ্বুদ্ধ হওয়া উচিত।[১২] পাকিস্তান প্রতিষ্ঠাপূর্ব এবং উত্তরকালের চিন্তাধারার এই পার্থক্যের মধ্যেই সন্ধান পাওয়া যাবে সাংস্কৃতিক চেতনার নোতুন ধারার। এর মধ্যেই দেখা যাবে কোন্ অনুপ্রেরণার পাকিস্তানের সংস্কৃতি আজ রূপান্তরের পথে।
পাকিস্তানের অস্তিত্ব অতি অল্প দিনের। পাকিস্তানী জাতীয়তার সঠিক পরিচয় নির্ধারণও তাই আজ পর্যন্ত যথাযথভাবে হয়ে উঠেনি। স্বাধীনতা পূর্ব যুগের এদেশের ধর্মীয় চিন্তা, রাজনীতি ও সংস্কৃতি চিন্তা সব কিছুই ছিল একই চিন্তাধারায় মিশ্রিত ও প্রবাহিত। এ চিন্তাধারায় ধর্মীয় এবং সাম্প্রদায়িক প্রভাবই ছিল মুখ্য। রাজনীতি, সমাজনীতি, সংস্কৃতি ইত্যাদি সব কিছুই ছিল মোটামুটিভাবে তার দ্বারাই নিয়ন্ত্রিত। স্বাধীনতার পর থেকে আজ পর্যন্ত পাকিস্তানের বাস্তব জীবনক্ষেত্রে যা কিছু লক্ষ্যণীয় পরিবর্তন এসেছে তাদের কোনটিই কিন্তু ধর্ম চিন্তার ফল নয়। সরকার পক্ষ থেকে মাঝে মাঝে ধর্মকে নানাভাবে গুরুত্ব দেওয়ার প্রচেষ্টা সত্ত্বেও পাকিস্তানের রাষ্ট্রীয় জীবন বাস্তবতঃ ধর্মীয় নির্দেশে নিয়ন্ত্রিত হয়নি।[১৩] এদেশের মুখ্য রাজনৈতিক ও অর্থনৈতিক আন্দোলনসমূহ যেমন রাষ্ট্রভাষা আন্দোলন, শাসনতান্ত্রিক আন্দোলন, বন্দীমুক্তি আন্দোলন, শিল্পোন্নয়ন ও সমতা রক্ষার আন্দোলন ইত্যাদি ধর্মীয় প্রেরণায় উদ্বুদ্ধ নয়। উপরন্তু অনেক ক্ষেত্রে এগুলির আবেদন প্রায় ধর্মবিরোধী।[১৪] ধর্মীয় আন্দোলনের প্রচেষ্টা যে ইদানীং কিছু কিছু হয়নি তা নয়। কিন্তু এ আন্দোলনের মধ্যে আগেকার সেই জৌলুষ এবং মোহমুগ্ধতা আর থাকেনি। জীবনের সাথে এ জাতীয় আন্দোলনের যোগাযোগ যেন আজ অনেকাংশে বিচ্ছিন্ন। এ কারণেই এদেশে ধর্মীয় বাধানিষেধ এবং নানা সংস্কার সত্ত্বেও নোতুন মধ্যবিত্ত শ্রেণী ও বুদ্ধিজীবী সম্প্রদায়ের কাছে ধর্মীয় চিন্তার সে পূর্ব আবেদন আর নেই।
***
১. From text of Resolution No I on future Constitution of India passed at the 27th Annual Session of the All India Muslim League held at Lahore on the 22nd, 23rd and 24th of March, 1940:
“3. Resolved that it is the considered view of this session of the All India Muslim League that no constitutional plan would be workable in this country or acceptable to Muslims unless it is designed on the following basic principle, viz that geographically contiguous units are demarcated into regions which should be so constituted, with such territorial readjustments as may be necessary, that the areas in which the Muslims are numerically in a majority as in the North-Western and Eastern Zones of India should be grouped to constitute, ‘Independent States’ in which the constituent units shall be autonomous and sovereign.
That adequate, effective and mandatory safeguards should be specifically provided in the constitution for minorities in these units and in these regions for the protection of their religious, cultural, economic, political, administrative and other rights and interests in consultation with them; and in other parts of India where the Musulmans are in minority adequate, effective and mandatory safeguards shall be specially provided in the constitution for them and other minorities for the protection of their religious, cultural, economic, political, administrative and other rights and interests in consultations with them.”
২. We have made it clear over and over again that we are organising our people and have no quarrel with the Hindus or any other community, large or small, in this sub-continent. We have repeatedly declared that cardinal principle and aim of the Muslim League is to safegurad the political rights and status of the Musalmans of India. The Muslims in India are a nation. They will not submit to any position other that of complete equality with the Hindu Community in this country.’ (Form the text of the presidential address delivered by Mr. Jinnah at the plenary session of the Bengal Provincial Muslim League Conference held at Sirajgonj on February 15th, 1942. [Speeches and Writings of Mr. Jinnah vol. I, Edited by Jamiluddin, P. 339 )
৩. Jinnah Gandhi Talks (September 1944). Text of correspondence and their relevant documents etc. Foreward by Nawabzada Liaquat Ali Khan, M L A Central office, All India Muslim League.
৪. Report of the Inquiry Committee appointed by the council of the All India Muslim League to inquire into Muslim grievances in congress provinces. (Novermber 15, 1938), P. 2-3
৫. ১৯৪৭ সালের ১১ই আগষ্ট করাচিতে পাকিস্তান সংবিধান সভায় কায়েদে আজম মহম্মদ আলী জিন্নার উদ্বোধনী বক্তৃতাঃ
All the same, in this division it was impossible to avoid the question of minorities being in one dominion or the other. Now that was unavoidable. There is no other solution. Now what shall we do? Now, if we want to make this great state of Pakistan happy and prosperous we should wholly and solely concentrate on the well-being of the people, and specially of the masses and the If you poor.
will work in co-operation, forgetting the past, burying the hatchet, you are bound to succeed. If you change your past and work together in a spirit that every one of you, no matter to what community he belongs, no matter what relations he had with you in the past, no matter what is his colour, caste or creed, is first second and last a citizen of this state with equal rights, privileges and obligation, there will be no end to the progress you will make.
I cannot emphasize this too much. We should begin to work spirit and in course of time all these angularities of the majority and minority communities the Hindu Community and Muslim Community – because even as regards Muslims you have Pathans, Punjabis, Shias, Sunnis and so on and among the Hindus you have Brahmins, Vaishnavas, Khartis, aslo Bengalis, Madrasis and so on – will vainsh. Indeed if you ask me this has been the biggest hindrance in the way of India to attain its freedom and independence and but for this we would have been free people long ago. No power can hold another nation, and specially a nation of 400 milion souls in subjection; nobody could have conquered you and even if it had happened, nobody could have continued its hold on you for any length of time but for this (Applause).
Therefore we must learn a lesson from this.” [বাঁকা চিহ্ন আমার নিজস্ব (ব.উ.)] You are free; you are free to go your temples, you are free to go to your mosques or to any other places of worship in this State of Pakistan. You may be belong to any religion or caste or creed – that had nothing to do with the business of the State (Hear, hear). As you know, history shows that in England condition sometime ago were much worse than those prevailing in India to-day. The Roman Catholics and the Protestants persecuted each other. Even now there are some states in existence where are discriminations made and bars imposed against a particular class. Thank God we are not starting in those days. We are starting in the days where there is no discrimination, no distinction between one community and another, no discrimination between one caste or creed and another. We are starting with this principle that we are all citizens and equal citizens of one state (Loud applause). The people of England in course of time had to face the realities of the situation and had to discharge the responsibility and burdens places upon them by the Government of their country and they went through that fire step by step. To-day you might say with justice that Roman Catholics and Protestants do no exist. What exists now is that every man is a citizen of Great Britain and they are all menbers of the nation, an equal citizen.
Now, I think we should keep that in front of us as ideal and you will find that in course of time Hindus would cease to be Hindus and Muslims would cease to be Muslims, not in the religious sense, because that the personal faith of each individual but in the political sense as citizens of the State.’ Quoted in the Report of the court of Inquiry constituted under Punjab Act. 11 of 1954 to enquire into the Punjab Disturbances of 1953. p. 201-2.
৬. There are repeated references in this speech to the bitterness of the past and an appeal to forget and change the past to bury the hatchet, the future subject of the state is to be a citizen with equal rights privileges and obligations, irrespcetive of colour, caste, creed or community. The word ‘nation’ is used more than once and religion is stated to have nothing to do with the business of the state and to be merely a matter of personal faith for the individual.’ পাঞ্জাব সাম্প্রাদয়িক গণ্ডগোল সম্পর্কিত মুনীর রিপোর্ট। পৃ ২০৩
৭. ৮ই এপ্রিল ১৯৪৬, দিল্লীতে বিভিন্ন প্রদেশের ও কেন্দ্রীয় বিধান সভার মুসলিম লীগ দলীয় সদস্যদের অধিবেশনে কায়েদে আজম জিন্নাহ এবং বঙ্গীয় প্রাদেশিক মুসলিম লীগের সাধারণ সম্পাদক আবুল হাশিমের দুই পাকিস্তান সম্পর্কে বিতর্ক। (Peoples Age, April 12, 1946)
৮. Quaid-i-Azam’s address before the Sind Bar Association on the occasion of the Prophet Day, Dawn, January 26, 1948. Quoted by L. Binder in Religion and Politics in Pakistan. p. 100.
৯. “বলা হইয়াছিল: আমাদের এমন একটি দেশ চাই, যেখানে আমরা মুসলমানদের ন্যায় জীবন যাপন করিতে পারিব, ইসলামকে পুনর্জীবিত ও জাগ্রত করিতে পারিব এবং ইসলামের বুনিয়াদে এক নূতন তাহজীব ও তামদ্দুনের প্রাসাদ গড়াইতে সমর্থ হইব। কিন্তু আল্লাহ যখন সেই দেশ আমাদের দান করিলেন তখন ওয়াদা পূরণ করা তো দূরের কথা ইসলামের নাম নিশানা যাহা কিছু আজ পর্যন্ত বাঁচিয়েছিল তাহাও নিশ্চিহ্ন করা হইতেছে এবং ইংরেজ এখানে যে সভ্যতা, নৈতিকতা এবং তামদ্দুনের ভিত্তি গড়িয়াছিল সেই ইমারতটিকেই এখন নানাভাবে রঙীন করিয়া পরিপূর্ণরূপে তৈয়ার করা হইতেছে।” [আমাদের আভ্যন্তরীণ ও বৈদেশিক সমস্যা, সাইয়েদ আবুল আলা মওদুদী, জামায়াতে ইসলাম পাবলিকেশন্স্। পৃ ২২]
১০. ‘Whereas the Hindus, extremists, moderates and missioneries, had all one aim and object, the Muslims had none. … Muslims, I reperat, had no ideal. Some of them were victim of fear and inertia, others out of sheer boredom turned nationalists. Some dream of Pan-Islamism, some despaired of life itself. Now all this has changed. The League has given a glorious ideal to the Musalmans. We can live for it, dream for it, and above all, die for it – die for it so that a rejuvenated, regenerated, renovated and triumphant Islam may once again raise its head in this land of ours and live an honourable and peaceful life. (Extract from an article by I. H. Qureshi in the Eastern Time, 9th August, 1940).
১১. “…Their (Muslim) idea of nationlity is not based on identity of race or community of economic interest or attachment to the geographical boundaries of a particular territory it rests on a definte life outlook and social policy territory it rests on a definite life outlook and social policy. … They are deeply conscious of their separate cultural characteristics which have developed for their adherence to an all-embracing creed and certain mmoral principles governing all aspects of life. It is this separate cultural characteristics which entitle them to claim for themselves the status of a separate nationlity. …
(Extract from an article “India one nation?” By Zamil-ud-Din Ahmed, Muslim University, Aligarh, published in India’s Problem of Her Future Constitution. Bombay, October, 1940. Publisher M. H. Saiyid.
১২. ইসলামকে দেশের শাসনতন্ত্রের ভিত্তিস্বরূপ গ্রহণ করিয়া সরকারীভাবে ঘোষণা ও প্রচার করিতেই তাহারা পাকিস্তানের প্রথম উনিশ মাস টালবাহানা করিয়া কাটাইয়াছে। কিন্তু তাহার পর দেশবাসী যখন চারিদিকে হইতে প্রচণ্ড দাবি উত্থাপন করিল তখন একান্তভাবে বাধ্য হইয়াই তাহারা ‘আদর্শ প্রস্তাব’ পাশ করিয়াছিল। কিন্তু তাহার পর দেশের শাসন ও শৃঙ্খলা ব্যবস্থা এবং সরকারী কর্মনীতিতে বিন্দুমাত্র পরিবর্তন সূচিত করা হয় নাই। কাজেই তাহারা যে ‘আদর্শ প্রস্তাব অনুযায়ী দেশকে গঠন করিতে বাস্তবিকই প্রস্তুত আছে, এ কথা মনে করিবার কোন কারণ নাই। [সাইয়েদ আবুল আলা মাওদুদী, আমাদের আভ্যন্তরীণ ও বৈদেশিক সমস্যা। জামাতে ইসলামী পাবলিকেশন্স্। প্রথম সংস্করণ ১৯৫২, পৃ ৫২]
১৩. The Quaid-i – Azam’s conception of a modern national state, it is alleged, became obsolete with the passing of Objectives Resolution, on. 12th March, 1941; but it has been freely admitted that this Resolution, though grandiloquent in words, phrases, clauses is nothing but a hoax* (গুরুত্ব নির্দেশ আমার নিজস্ব— ব.উ.) and that not only does it not contain even semblance of the embryo of an Islamic State but its provisions, particularly those relating to fundamental rights sre directly opposed to the principles of an ‘Islamic State”. মুনীর রিপোর্ট। পৃ ২০৩
১৪. শাসনতন্ত্র আন্দোলন সম্পর্কে একথা সব থেকে বেশী প্রযোজ্য। ইসলামী রাষ্ট্র, আল্লাহর সার্বভৌমত্ব ইত্যাদি প্রশ্নে এই আন্দোলনের ইসলাম বিরোধী ভূমিকা খুবই স্পষ্ট।
সাম্প্রদায়িক মনোবৃত্তির চূড়ান্ত পরিণতি সাম্প্রদায়িক দাঙ্গায়। একই এলাকাভুক্ত দুই সম্প্রদায়ের লোকদের পারস্পরিক বিরোধীতা ও তিক্ততা জান্তব এবং অস্বাভাবিক পর্যায়ের অবনমিত হলে তখনি সম্পূর্ণ হয় সাম্প্রদায়িক দাঙ্গার মানসিক প্রস্তুতি। এ অবস্থায় অনেক সাধারণ মানুষও লিপ্ত হয় অস্বাভাবিক আচরণে। এজন্যই সাধারণ জীবনযাত্রায় মানুষ ভালমন্দ, সৎ অসৎ এবং হিতাহিতের যে তারতম্য করে তার কোটিকেই দাঙ্গারত মানুষ আর রক্ষা করতে সক্ষম হয় না। মানুষের মধ্যে মনুষ্যত্বের হয় সম্পূর্ণ নিবৃত্তি। হিন্দু, মুসলমান অথবা শিখ যেই হোক না কেন সাধারণ জীবনযাত্রারত মানুষের পক্ষে দাঙ্গার মানসিকতা স্বাভাবিক নয়। আদিম এবং জান্তব হিংস্রতা বহু সাধনায় অতি মনুষ্যত্বকে অল্প সময়ের জন্য পরাভূত এবং বিধ্বস্ত করলেও সাধারণ মানুষ নিজেদের মনুষ্যত্বের এ পরাভবকে দীর্ঘস্থায়ী হতে দেয় না। তাদের প্রকৃতিই এর বিরুদ্ধে বিদ্রোহ করে। ফলে অকস্মাৎ অসাম্প্রদায়িক হয়ে না উঠলেও তারা প্রকৃতিস্থ হয়। কাটিয়ে ওঠে দাঙ্গার উন্মত্ততা।
২
কিন্তু সাম্প্রদায়িক দাঙ্গায় মানুষ এমন উন্মত্ত হয় কেমন করে? এর উত্তর লাভের জন্য প্রয়োজন জনমত কিভাবে গঠিত হয় তার বিশ্লেষণ।
জনমত গঠনের কতকগুলি প্রচলিত মাধ্যম আছে। যেমন সংবাদপত্র, সভাসমিতি, বেতারযন্ত্র, টেলিভিশন, ইশতাহার এবং অন্যান্য প্রচারপত্র। যে কোন নীতি অথবা কর্মপদ্ধতির সপক্ষে জনমতকে উপযুক্তভাবে গঠন করতে হলে এগুলির সবগুলি না হলেও অন্ততঃ কতকগুলিকে নিয়োগ ও নিয়ন্ত্রণের প্রয়োজন অপরিহার্য্য। শুধু আমাদের ঘরের কাছাকাছি নয়, পৃথিবীর এক প্রান্ত থেকে অন্য প্রান্তে বিদারাত্রি যা ঘটছে তার সংবাদ লাভের জন্য আমরা প্রচার মাধ্যমগুলির, বিশেষতঃ সংবাদপত্র এবং বেতারের উপর নির্ভরশীল যে কোন ব্যাপারে জনমত গঠনের জন্য এই সংবাদ সরবরাহ প্রতিষ্ঠানগুলির দায়িত্ব এবং গুরুত্ব সে জন্যেই খুব বেশী।
প্রচার মাধ্যমগুলি শুধু যে সংবাদ সরবরাহ করে তাই নয়। সংবাদের ব্যাখ্যা বিশ্লেষণ করে জনমতকে নিজেদের প্রয়োজন অনুযায়ী গঠন ও চালনা করাও তাদের সাধারণ কার্যক্রমের অন্তর্গত। এজন্য জনমত যখন কোন ব্যাপারে গঠিত হয় তখন তার জন্য প্রচারযন্ত্রসমূহের দায়িত্বকে অস্বীকার করা চলে না।
সাম্প্রদায়িক দাঙ্গার ক্ষেত্রেও এর ব্যতিক্রম নেই। সেজন্য কোন দেশে, প্রদেশে, শহরে অথবা পল্লী অঞ্চলে যখনই দাঙ্গার সূত্রপাত হয় তখনই তার কার্যকারণ সূত্রের সন্ধানের জন্য প্রয়োজন জনমত গঠনকালীন এই প্রচারযন্ত্রগুলির প্রচারকার্যের বিশ্লেষণ। যেখানে এই প্রচারকার্যকে উপযুক্তভাবে নিয়ন্ত্রণ করা হয়, সেখানে সাম্প্রদায়িকতা জনসাধারণের মধ্যে যতই প্রবল হোক মানুষকে সে মনোবৃত্তি দাঙ্গার পথে চালনা করে না।
সাম্প্রদায়িক দাঙ্গা যেখানেই ঘটে সেখানেই তাই সংবাদপত্র, বেতার, রাজনৈতিক সভাসমিতি ইত্যাদির গুরুত্ব অনেক। কিছুসংখ্যক নিম্নচরিত্রের লোকজন ছাড়া সমাজের অধিকাংশ মানুষই শান্তিপ্রিয়। এই শান্তিপ্রিয় জনসাধারণের একাংশ হঠাৎ রক্তপাতের অথবা অন্যের সম্পত্তি নাশের নেশায় উন্মুক্ত হয়ে ওঠে না। তার জন্য প্রয়োজন হয় অনেকখানি মানসিক প্রস্তুতির। এ প্রস্তুতির সম্পূর্ণ দায়িত্ব তাদেরই যারা এই প্রচারযন্ত্রসমূহকে আংশিক অথবা সম্পূর্ণভাবে নিয়ন্ত্রণ করে।
৩
যে প্রচারমাধ্যমগুলির উল্লেখ করা হলো সেগুলিকে নিয়ন্ত্রণ করে কারা? এবং কোন্ স্বার্থের তারা প্রতিনিধি? সাম্প্রদায়িক দাঙ্গার চরিত্রকে যথাযথভাবে বোঝার জন্য একথা জানা প্রয়োজন।
আমাদের দেশের উল্লেখযোগ্য রাজনৈতিক দলসমূহ এখনো মোটামুটিভাবে মধ্যবিত্ত অর্থাৎ বুর্জোয়া স্বার্থের প্রতিনিধি। মধ্যবিত্তের মধ্যে অবশ্য অনেক স্তরভেদ আছে। কাজেই মধ্যবিত্তের প্রতিনিধিত্ব বলতে সবক্ষেত্রে একই জিনিষ বোঝায় না। কোন কোন রাজনৈতিক দলের মধ্যে নিম্নমধ্যবিত্ত, কোনটির মধ্যে মধ্যবিত্ত আবার কোনটির মধ্যে হয়তো উচ্চ মধ্যবিত্তের প্রাধান্য। এজন্য সাম্প্রদায়িক দাঙ্গার ক্ষেত্রে সকল রাজনৈতিক দলের অথবা মধ্যবিত্ত শ্রেণীভুক্ত লোকদের দায়িত্ব সমান থাকে না। তবে একথা বললে খুব বেশী ভুল হয় না যে, যে সকল রাজনৈতিক দলের মধ্যে উচ্চ মধ্যবিত্তের প্রাধান্য বেশী দাঙ্গার দায়িত্বও তাদের সেই তুলনায় অধিকতর। কারণ বৃহত্তম মাধ্যমে সচেতনভাবে এবং পরিকল্পনা অনুযায়ী উচ্চবিত্তের স্বার্থকেই তারা পরিপুষ্ট করে। সারা পাক-ভারত উপমহাদেশের ক্ষেত্রেই একথা সাধারণভাবে প্রযোজ্য।
উচ্চমধ্যবিত্ত স্বার্থ-প্রধান রাজনৈতিক দলগুলিই অধিকাংশ সংবাদপত্র এবং অন্যান্য প্রচার মাধ্যমসমূহের সমর্থক, মালিক এবং নিয়ন্ত্রেতা। এ জন্য এগুলির মাধ্যমে শুধু দাঙ্গার ক্ষেত্রেই নয় জীবনের সকল ক্ষেত্রেই উচ্চমধ্যবিত্তস্বার্থ সূক্ষ্মভাবে রক্ষার ব্যবস্থা হয়। এজন্যই দেখা যায় সাম্প্রদায়িক দাঙ্গার ক্ষেত্রে দেশের সকল সংবাদপত্রের ভূমিকা এক হয় না, কোন কোন সংবাদপত্র হয়তো দাঙ্গা মনোবৃত্তির বিরোধীতা করে। কিন্তু জনমত গঠনে তাদের প্রভাব অন্যগুলির তুলনায় থাকে অপেক্ষাকৃতভাবে অনেক দুর্বল।
৪
কিন্তু উচ্চমধ্যবিত্ত স্বার্থরক্ষার জন্য সাম্প্রদায়িক দাঙ্গার প্রয়োজন কি? এর উত্তর খুবই সহজ। এ প্রয়োজন হয় রাজনৈতিক ও অর্থনৈতিক দ্বিবিধ কারণেই। দেশ শাসন এবং দেশের বিভিন্ন কার্য পরিচালনার ক্ষেত্রে উচ্চমধ্যবিত্ত শ্রেণীই তার আর্থিক শক্তির প্রতাপে সব থেকে প্রতিপত্তিশালী। এই প্রতিপত্তির মাধ্যমে তারা যা কিছু করে তার অধিকাংশই নিজেদের শ্রেণীস্বার্থ উদ্ধারের উদ্দেশ্যে। কিন্তু দেশের অগণিত জনসাধারণকে তাদের শাসন এবং শোষণের সত্যিকার চরিত্র এবং তাৎপর্যকে বুঝতে না দেওয়া তাদের নিজেদের কাজকে সুষ্ঠুভাবে সম্পন্ন করার জন্য নিতান্ত প্রয়োজন। শুধু দুঃখ দুর্দশার মধ্যে জীবন যাপন করলে এবং অন্যের দ্বারা শোষিত হলেই মানুষের মনে গণতান্ত্রিক এবং বৈপ্লবিক চেতনার সঞ্চার হয় না। এ চেতনার জন্য প্রয়োজন তারা যেভাবে এবং যাদের দ্বারা শোষিত হয় তার সম্পর্কেও উপযুক্তভাবে সচেতন এবং অবহিত হওয়া। সমাজ জীবনে এটা যাতে না ঘটে তার জন্য মধ্যবিত্ত বা বুর্জোয়া স্বার্থ সর্বদাই জাগ্রত ও সচেষ্ট থাকে। এজন্য বৃহত্তর রাজনৈতিক জীবনে মানুষ যাতে সুস্থ চিন্তার অবকাশ না পায় তার জন্য তারা ইচ্ছাকৃতভাবে সৃষ্টি করে চলে নানা বিভ্রান্তির জাল। অসাবধানী এবং বিশ্বাসপ্রবণ জনসাধারণ তার দ্বারা সহজেই হয় প্রতারিত এবং বিপথগামী।
মধ্যবিত্ত শ্রেণী সকল সময়ে সচেষ্ট হয় নিজের স্বার্থের সাথে দেশের স্বার্থকে এক করে দেখতে। এ প্রচেষ্টায় তারা সাধারণত বিফল হয় না। কিন্তু কোন কোন ক্ষেত্রে অসুবিধার আশঙ্কা দেখা দিলে অথবা সত্যিকার কোন অসুবিধা সৃষ্টি হলে তখনই তারা চাতুর্যের সাথে রচনা করে কোন না কোন রাজনৈতিক বিভ্রান্তি। আমাদের দেশের এই বিভ্রান্তিসমূহের মধ্যে সাম্প্রদায়িকতা এখনো সর্বপ্রধান, সর্বাপেক্ষা কার্যকরী এবং সর্বাপেক্ষা মারাত্মক। সাম্প্রদায়িকতার মাধ্যমে মধ্যবিত্ত শ্ৰেণী চেষ্টা করে অন্যান্যদের শ্রেণী চেতনাকে বিনাশ করতে। স্বাধীনতাপূর্ব যুগে সাম্প্রদায়িকতার প্রয়োজন ছিল অন্য সম্প্রদায়ভুক্ত মধ্যবিত্তের প্রতিযোগিতা থেকে পরিত্রাণ পাওয়ার জন্য। কিন্তু স্বাধীনতা উত্তরকালে সাম্প্রদায়িকতার প্রয়োজন নিজেদের সম্প্রদায়ভুক্ত নিম্নবিত্ত লোকদের শ্রেণী-চেতনার কণ্ঠরোধ করার জন্য। সম্প্রদায়গত মধ্যবিত্ত স্বার্থের প্রতিষ্ঠা এবং সম্প্রসারণ দুই ক্ষেত্রেই সাম্প্রদায়িকতার মুনাফা তাই পর্বতপ্রমাণ। এজন্যই এ হাতিয়ার আজ পর্যন্ত সমগ্র পাক-ভারতীয় উপমহাদেশে মধ্যবিত্ত স্বার্থ উদ্ধার কার্যে ব্যবহারযোগ্য।
৫
মধ্যবিত্তের বৃহত্তর আর্থিক ও রাজনৈতিক স্বার্থ দাঙ্গার মাধ্যমে কিভাবে রক্ষিত হয় সেটা যে কোন সাম্প্রদায়িক দাঙ্গার কার্যকারণ এবং ফলাফলের বিশ্লেষণ করলে বোঝা যাবে। এর জন্যে এখানে মাত্র দুটি উদাহরণ উল্লেখ করা গেল।
প্রথমটি হলো ১৯৪৬ সালে সংঘটিত বিহার সাম্প্রদায়িক দাঙ্গা। এ দাঙ্গায় মুসলিম লীগের হিসাবে বিশ থেকে ত্রিশ হাজার, হিন্দু চরমপন্থীদের (কংগ্রেস এবং হিন্দু মহাসভাভুক্ত) হিসাবে দুই থেকে তিন হাজার এবং ইংরেজদের হিসাবে সাত থেকে আট হাজার মুসলমান নরনারী এবং শিশু নিহত হয়।[১] ১৯৪৬ সাল পর্যন্ত এত বড় হত্যাকাণ্ড কলকাতা ছাড়া অন্য কোথাও ঘটেনি। গ্রামাঞ্চলের সেটাই অবশ্য ছিল বৃহত্তম হত্যাকাণ্ড।
এ দাঙ্গার উপর লিখতে গিয়ে বৃটিশ সেনাবাহিনীর তৎকালীন পূর্বাধিনায়ক (যিনি সে সময়ে ভারতবর্ষের পূর্বাঞ্চলের সামরিক তত্ত্বাবধানের দায়িত্বে নিযুক্ত ছিলেন) লেফটেনেন্ট জেনারেল স্যার ফ্রান্সিস টাকার বলেন যে, এই হত্যাকাণ্ড একটি সুগঠিত পরিকল্পনা অনুযায়ী সংঘটিত হয়।[২] কারা এ পরিকল্পনার সাথে জড়িত ছিল সে বিষয়ে অবশ্য প্রথম দিকে তিনি নিজের অজ্ঞতা প্রকাশ করেছেন। কিন্তু অন্যত্র আবার তিনি বলেছেন যে ঘটনার বেশ কয়েক সপ্তাহ পরে তাঁরা গুজব শুনেছিলেন যে কলকাতার দাঙ্গায় যে সমস্ত মাড়োয়ারী এবং হিন্দু ব্যবসায়ীরা কলকাতাস্থ বিহারী মুসলমানদের দ্বারা ক্ষতিগ্রস্ত হয়েছিল তারাই এ পরিকল্পনা প্রস্তুত এবং কার্যকর করে। তাঁর নিজের মতে এ দাঙ্গা হিন্দু মহাসভার দ্বারা সংগঠিত হয়।[৩] ফ্রান্সিস টাকারের এই স্বীকারোক্তির মধ্যে দুটি জিনিস উল্লেখযোগ্য। প্রথমতঃ তিনি আংশিকভাবে স্বীকার করেছেন যে এই দাঙ্গায় উচ্চমধ্যবিত্ত শ্রেণীর হিন্দু ব্যবসায়ীদের হাত ছিল এবং হিন্দুমহাসভাই এতে প্রধান অংশ নিয়েছিল। দ্বিতীয় জিনিষটি অধিকতর উল্লেখযোগ্য। টাকারের মতে এই হত্যাকাণ্ড পূর্ব পরিকল্পনা অনুযায়ী হলেও এর খবর তাঁদের একেবারেই জানা ছিল না। শুধু তাই নয়। তিনি দুঃখ প্রকাশ করে বলেছেন যে, এই দাঙ্গার সময় বিহারের অভিজ্ঞ গভর্ণর স্যার হিউ যাও ৩১ শে অক্টোবর থেকে ৫ই নভেম্বর (অর্থাৎ ঠিক দাঙ্গার সময়টিতে!) বিহারে অনুপস্থিত থাকার ফলে অবস্থা আওতাধীনে আনা সেখানকার সামরিক কর্তৃপক্ষের দ্বারা সম্ভব হয়নি। সামরিক কর্তৃপক্ষের ব্যর্থতার জন্য তিনি বিহারের মন্ত্রীসভাকে দোষারোপ করেই ক্ষান্ত হয়েছেন।[৪]
বৃটিশ রাজত্বে গোয়েন্দা বিভাগের যোগ্যতা দক্ষতা এবং কর্মতৎপরতা সর্ববিদিত। এহেন গোয়েন্দা বিভাগের কর্মচারীগণ সাম্প্রদায়িক দাঙ্গার এত বিস্তৃত পরিকল্পনা এবং পরিকল্পনার বাস্তবায়ন সম্পর্কে একেবারে অজ্ঞ ছিল একথা সম্পূর্ণ অবিশ্বাস্য। যে বৃটিশ গোয়েন্দা বিভাগ সন্ত্রাসবাদীদের সতর্কতা এবং সাবধানতা সত্ত্বেও সন্ত্রাসবাদী আন্দোলনের সময় তাদেরকে গোপন স্থানগুলি থেকে একটি একটি করে খুঁজে বের করতে সতর্ক ছিল সেই গোয়েন্দা বিভাগ বিহার দাঙ্গার এত সুবিস্তৃত প্রস্তুতির কোনই খবর সংগ্রহ করতে সক্ষম হয়নি এ যুক্তি নিতান্ত্রই অক্ষম। এর অসারতা প্রমাণের জন্য বেশী আলোচনা নিষ্প্রয়োজন। ভারতবর্ষকে নিজেদের পূর্ব পরিকল্পনা অনুযায়ী বিভক্ত করার কাজকে সহজ এবং ত্বরান্বিত করার জন্য ভারতবাসীর চেতনায় যে বিভ্রান্তি সৃষ্টির প্রয়োজন ছিল সে বিভ্রান্তি তারা দাঙ্গার মাধ্যমেই সৃষ্টি করেছিল সম্পূর্ণ এবং চরমতমভাবে। কংগ্রেস লীগের নেতৃবৃন্দকে নানাভাবে আলোচনার গণ্ডীর মধ্যে আবদ্ধ রেখে এবং প্রয়োজনমতো সাম্প্রদায়িক দাঙ্গা ঘটিয়ে তারা নিজেদের পরিকল্পনার উপযোগী ক্ষেত্র প্রস্তুত করতে সমর্থ হয়েছিল। এজন্য ১৯৪৭ সালের আগষ্ট মাসে ভারতবর্ষ যেভাবে বিভক্ত হলো সেটা কংগ্রেস লীগের যৌথ পরিকল্পনা অনুযায়ী নয়। দেশ বিভক্ত হলো ইংরেজের পরিকল্পনা অনুযায়ী। তার ফলে তারা শুধু ভারতবর্ষকে ‘ভারত ও ‘পাকিস্তানে’ বিভক্ত করলো তাই নয়। তারা বিভক্ত করলো বাঙলাদেশ। বিভক্ত এবং বিধ্বস্ত করলো পাঞ্জাব। অনেক কৌশলে তারা বিভক্ত করলো কাশ্মীর (এ ব্যাপারে মাউন্টব্যাটেনের দক্ষতা প্রশংসনীয়!) এবং তার মাধ্যমে আজ পর্যন্ত পাক-ভারতীয় উপমহাদেশে সাম্প্রদায়িকতাকে রাখলো অনির্বাণ।
৬
১৯৪৭ সালের আগষ্ট মাসে পাঞ্জাবে সমগ্র উপমহাদেশের ইতিহাসে জঘন্যতম এবং বিস্তৃততম সাম্প্রদায়িক দাঙ্গা সংঘটিত হয়। এই দাঙ্গায় লক্ষ লক্ষ হিন্দু মুসলমান শিখ নরনারী এবং শিশু নিহত, আহত এবং উদ্বাস্তু হয়। এ সম্পর্কে ধম্বন্তরী এবং পুরাণচন্দ্র যোশী পাঞ্জাব দাঙ্গার সময়কার অবস্থা সরেজমিনে পর্যবেক্ষণ করে লিখিত তাঁদের একটি বইয়ে বলেন যে, বৃটিশ শাসনে প্রতিপালিত জাতীয়তা বিরোধী প্রতিক্রিয়াশীল শক্তিগুলিই সেক্ষেত্রে সর্বাপেক্ষা জঘন্য ভূমিকা পালন করেছিলো। নিজ নিজ সম্প্রদায়ের মধ্যে তারাই ছিল এ ব্যাপারে সর্বপ্রধান আসামী। এ প্রসঙ্গে তারা আরও বলেন :
পাঞ্জাবের দেশীয় রাজারা নিজ নিজ সম্প্রদায়ের দলবদ্ধ গুণ্ডাদের অস্ত্রশস্ত্র যুগিয়েছেন। ন্যাশনাল গার্ডদের অস্ত্র যুগিয়েছে ভাওয়ালপুর রাজ্য; আকালীদের দিয়েছে পাতিয়ালা ও ফরিদ কোট। গ্রামাঞ্চলে বড় বড় জমিদারেরা নিজেরাই বড় বড় সশস্ত্র গুণ্ডাদল পরিচালনা করে সংখ্যালঘুদের হত্যা করেছে, উৎখাত করে নিজেরা তাদের ঘরবাড়ি জমিজমা হাত করেছে, কৃষকদের মধ্যে সাম্প্রদায়িক বিভেদ করেছে এবং এইভাবে নিজেদের সামন্ততান্ত্রিক শাসনের বুনিয়াদ পাকা করে ফেলেছে।
শহরে যে সব ব্যবসায়ীরা যুদ্ধের মধ্যে চোরাকারবারে পয়সা করেছে, তারাই নিজ নিজ সাম্প্রদায়িক সংগঠনগুলির পৃষ্ঠপোষক, তারাই অজস্র টাকা পয়সা যুগিয়েছে। কারখানার হিন্দু মালিকেরা মুসলমান শ্রমিকদের বরখাস্ত করেছে; আবার মুসলমান মালিকদের দ্বারা হিন্দু শ্রমিকেরা পাইকারীভাবে ছাঁটাই হয়েছেন।
যে সমস্ত ধনিকেরা যুদ্ধের মধ্যে পয়সা করে বড়লোক হয়েছে তাদের উদ্দেশ্যে-ব্যবসা ও শিল্পের ক্ষেত্র থেকে প্রতিদ্বন্দ্বী ব্যবসায়ীদের হটিয়ে দিয়ে বাজারে একচেটিয়া প্রভূত্ব স্থাপন করা।
দাঙ্গা অধ্যুষিত পাঞ্জাবে গত ছয় মাস ধরে যে বিশৃঙ্খল অবস্থা চলছে, তার মাঝে প্রতিক্রিয়াশীল সাম্প্রদায়িক নেতারা জনপ্রিয়তা অর্জন করবার জন্য কার্যক্ষেত্রে নেমে পড়েছে। এদের সাহায্য ছাড়া অগ্নিসংযোগকারী বৃটিশ আর তাদের অনুচর কায়েমী স্বার্থবাদীদের চক্রান্ত কখনো সফল হত না।[৫]
পূর্ব পাকিস্তান সেনাবাহিনীর বর্তমান জেনারেল অফিসার কমাণ্ডিং মেজর জেনারেল ফজল মুকিম খান পাকিস্তান সৈন্য বাহিনীর উপর লিখিত একটি বইয়ে পাঞ্জাব দাঙ্গার সম্পর্কে একটা সংক্ষিপ্ত আলোচনা করেছেন। সেখানে তিনি এ কথা উল্লেখ করেছেন যে ১৯৪৭ সালের আগষ্ট মাসের এবং তার পূর্বের দাঙ্গার বিস্তৃত প্রস্তুতির সমস্ত খবর ‘ক্রিমিনাল ইনভেসটিগেশন ডিপার্টমেন্ট’ বৃটিশ ভারতীয় সরকারের কাছে পেশ করেছিল। কিন্তু তা সত্ত্বেও বড়লাট মাউন্টব্যাটেন এবং পাঞ্জাবের গভর্ণর জেঙ্কিস্ দাঙ্গা রোধ করার কোন ব্যবস্থাই গ্রহণ করেননি।[৬]
পাঞ্জাবের দাঙ্গার ক্ষেত্রে মাউন্টব্যাটেনের প্রত্যক্ষ ব্যক্তিগত দায়িত্ব যে কত গভীর ছিল একথা কিছুদিন পূর্বে প্রকাশিত একটি বইয়ে একজন ইংরেজ লেখকও স্বীকার করতে বাধ্য হয়েছেন।[৭]
উপরে বর্ণিত বিহার এবং পাঞ্জাবের সাম্প্রদায়িক দাঙ্গা থেকেই বোঝা যাবে দাঙ্গায় সক্রিয় অংশ থেকে কাদের এবং এর দ্বারা লাভবান হয় কারা।
৭
পাক-ভারতীয় উপমহাদেশে মধ্যবিত্তশ্রেণীই এখন ইংরেজের উত্তরাধিকারী। এ উত্তরাধিকার সূত্রে তারা যে এদেশে শুধু ব্যবসাবাণিজ্য শিল্পের এবং শাসনের অধিকারই লাভ করেছে তাই নয়। এ সূত্রে তারা ইংরেজের ব্যবহৃত বিভেদ সৃষ্টির হাতিয়ারগুলিও যথার্থভাবে ব্যবহার করতে শিখেছে। এজন্যই প্রয়োজনমতো রাজনৈতিক এবং অর্থনৈতিক স্বার্থ সিদ্ধির জন্য সাম্প্রদায়িক দাঙ্গার আশ্রয় নিতে তারা দ্বিধা অথবা কুণ্ঠাবোধ করে না।
একথা যে কোন সাধারণ বালকের পক্ষেও সহজবোধ্য যে পাকিস্তানের সংখ্যালঘুদেরকে হত্যা করা অথবা তাদের উপর অন্যান্য অত্যাচার করার অর্থ ভারতের সংখ্যালঘু অর্থাৎ মুসলমানদেরকে হত্যা করা এবং তাদের উপর অত্যাচার করার জন্য ভারতীয় হিন্দু সাম্প্রদায়িকতাবাদীদেরকে সুযোগ দেওয়া। আবার ভারতে সংখ্যালঘুদেরকে হত্যা করা অথবা তাদের উপর অন্যান্য অত্যাচার করার অর্থ পাকিস্তানের সংখ্যালঘু অর্থাৎ হিন্দুদেরকে হত্যা করা এবং তাদের উপর অত্যাচার করার জন্য পাকিস্তানী মুসলমান সাম্প্রদায়িকতাবাদীদের সুযোগ দেওয়া। অর্থাৎ ভারতীয় মুসলমানদের দুঃখে বিগলিত হয়ে যারা পাকিস্তানে সংখ্যালঘুকে বিনাশ করতে চায় তারা ভারতীয় মুসলমানদের শত্রু। এবং পাকিস্তানী হিন্দুদের দুঃখে বিগলিত হয়ে যারা ভারতে সংখ্যালঘুকে বিনাশ করতে চায় বাস্তবতঃ তারা পাকিন্তানী হিন্দুদের শত্রু।
কিন্তু স্বাভাবিক অবস্থায় একজন সাধারণ বালকের পক্ষে যা বোধগম্য সে কথা সাম্প্রদায়িক প্রচারণা এবং উন্মত্ততার মধ্যে অনেক শুভবুদ্ধিসম্পন্ন মানুষেরও বোধগম্য হয় না। সাম্প্রদায়িকতার বাস্তব ভিত্তি স্বাধীনতাপূর্ব যুগের থেকে বর্তমানে অনেক দুর্বলতর হলেও তার মানসিক ভিত্তি এখানে পর্যন্ত পূর্ব প্রভাবে অনেক শক্তিশালী। স্বাধীনতা-উত্তরকালে পাক-ভারতীয় উপমহাদেশে সাম্প্রদায়িক দাঙ্গার হিসাব নিলে এ বিষয়ে সন্দেহের আর কোন অবকাশ থাকে না।
৮
সাম্প্রদায়িক দাঙ্গার মাধ্যমে তাই কোনমতেই ধর্মের গৌরব বর্ধন অথবা হিন্দু মুসলমান সংখ্যালঘুদের নিরাপত্তার ভিত্তি দৃঢ়তর হয় না। উপরন্তু এর মধ্যে দিয়ে ধর্মের অবমাননা এবং সংখ্যালঘুদের দুঃখ দুদর্শাকে দীর্ঘস্থায়ী এবং অধিকতর নিদারুণ করার পথই প্রশস্ত হয়। শুধু তাই নয়। সাম্প্রদায়িকতা এবং সাম্প্রদায়িক দাঙ্গার মাধ্যমে ভারত এবং পাকিস্তানের অগণিত অসংখ্য দরিদ্র কৃষক শ্রমিক এবং নিম্ন মধ্যবিত্তের নিজেরা লাভবান না হয়ে উচ্চ মধ্যবিত্তের শ্রেণীস্বার্থ রক্ষার্থে কল্পনাতীতভাবে ক্ষতিগ্রস্থ হয়।
পাক-ভারতীয় উপমহাদেশের জীবনে সাম্প্রদায়িকতাকে উচ্ছেদ করতে হলে তার জন্য শুধু ভারত অথবা পাকিস্তানের জনসাধারণের একক প্রচেষ্টাই যথেষ্ট নয়। কারণ এ সমস্যাটি এক হিসাবে পশ্চিম পাকিস্তানের ক্যানাল জলের সমস্যা অথবা পূর্বপাকিস্তানের বন্যা নিয়ন্ত্রণ সমস্যার সাথে তুলনীয়। এ সমস্যার সমাধানের জন্য প্রয়োজন দুই দেশের সরকার এবং জনসাধারণের শুভেচ্ছা এবং যৌথ প্রচেষ্টা।
ভারতীয় সাম্প্রদায়িকতাবাদীরা, বিশেষ করে দাঙ্গা সংগঠনকারীরা, পাকিস্তানী সাম্প্রদায়িকতাবাদীদের এবং দাঙ্গা সংগঠনকারীদের বন্ধু এবং হিতাকাঙ্ক্ষী। এ দুই দেশের জনসাধারণ যে পর্যন্ত না এই পরম সত্যকে যথার্থভাবে উপলব্ধি করবে এবং স্ব-স্ব সম্প্রদায়ভুক্ত সাম্প্রদায়িকতাবাদীদেরকে শত্রু হিসাবে গণ্য করে নির্ণয় করবে তাদের নীতি সে পর্যন্ত এ উপমহাদেশে সার্থক এবং ব্যাপক গণতান্ত্রিক রাজনৈতিক আন্দোলনের উদ্বোধন হবে না।
***
১. Sir Francis Tuker, While Memory Serves, p. 182
২. Ibid p. 181 – 82
৩. Ibid p. 182
৪. Ibid p. 181
৫. ধন্বন্তরী ও পূরণচন্দ্র যোশী, রক্তক্ষয়ী পাঞ্জাব, পৃ ৪৮-৪৯
৬. ‘All these happenings were extensively (বাঁকা নির্দেশ আমার নিজস্ব – বউ) reported to the Government by the Criminal investigation Department of the Police. These alarming reports, together with the events of the year preceding Independence made it all too clear what was to follow. Yet the Viceroy and Governor of the Punjib paid no attention to them’. Major General Fazal Muqeem Khan SQA, The story of the Pakistan Army. p. 63
৭. Leonard Mosley, The last days of the British Raj. p 245-47 and 261-65 Jaico Publishing House, Bombay.
ইংরেজ রাজত্বকালে আমাদের দেশে ধনতন্ত্রের সূত্রপাত এবং তার ক্রমপ্রসারের ফলে যে অর্থনৈতিক ও সামাজিক পরিবর্তন দেখা দিল তার স্বরূপকে উপলব্ধি এবং আয়ত্ত করার সুযোগ ভারতীয় এবং বিশেষ করে বাঙালী হিন্দু মুসলমান পেল না। এদেশের লক্ষ লক্ষ কৃষক শ্রমিক নরনারী মধ্যবিত্তের সাম্প্রদায়িক শ্রেণীস্বার্থের তাড়নায় সাধারণ হিন্দু মুসলমানের বৃহত্তর স্বার্থকে সম্পূর্ণভাবে উপেক্ষা করে উন্মত্ত হলো পারস্পরিক দ্বন্দ্বকলহে। ভারতীয় জাতীয় আন্দোলন সামগ্রিকভাবে পরিশেষে যে রূপ পরিগ্রহ করলো এ জন্যই তার মধ্যে এ উপমহাদেশের কৃষক শ্রমিকদের স্বার্থ প্রতিফলিত হলো না।
সাম্প্রদায়িক জটিলতার জন্য এদেশের জাতীয় আন্দোলনে জমিদার ও শিল্পবণিকশ্রেণীর যথার্থ চরিত্র এবং ভূমিকাও নিম্নবিত্ত কৃষক-শ্রমিকদের কাছে উচিতমতোভাবে ধরা পড়েনি। বাঙলাদেশে তাই দরিদ্র চাষী মুসলমান হিন্দু জমিদারকে সাম্প্রদায়িকতার মহিমায় জমিদার হিসাবে দেখার তেমন কোন সুযোগ পায়নি, বিশেষতঃ সাম্রাজ্যবাদবিরোধী জাতীয় আন্দোলনের শেষ ও তীব্রতম অধ্যায়ে। অত্যাচারী হিন্দু জমিদারকে মুখ্যতঃ বিধর্মী হিসাবে দেখার ফলে তারা নিজেদের শোচনীয় দুর্দশার জন্য জমিদার শ্রেণীর শোষণকে দায়ী না করে তার জন্য দায়ী করলো হিন্দু ধর্ম এবং সম্প্রদায়কে। মুসলমানদের প্রতি হিন্দুদের মনোভাবও হলো অনুরূপভাবে বিকৃত। এদেশের বৃহত্তর সামাজিক অগ্রগতির ক্ষেত্রে এর মাধ্যমেই এলো সব নিদারুণ আঘাত।
এ আঘাতকে দুই দেশের জনসাধারণ স্বাধীনতা অর্জনের পরও কাটিয়ে উঠতে সক্ষম হয়নি। ঊনিশশো সাতচল্লিশ থেকে একের পর এক ছোট বড় দাঙ্গা হাঙ্গামার ঝড় এদেশের উপর দিয়ে যেভাবে প্রবাহিত হয়েছে সেটাই এর সব থেকে বড় প্রমাণ।
স্বাধীনতা অর্জনের পরও সাম্প্রদায়িকতা পাক-ভারতীয় উপমহাদেশের জীবনে নিশ্চিহ্ন না হওয়ার অন্যতম কারণ ভারত ও পাকিস্তানের পারস্পারিক সম্পর্কের মধ্যে তার নব রূপ এবং নব জীবন লাভ। সাম্প্রদায়িক সমস্যার একমাত্র সম্ভাব্য এবং সর্বগ্রাহ্য সমাধান হিসাবে ভারতীয় উপমহাদেশকে বিভক্ত করার প্রস্তাবে কংগ্রেস লীগ সম্মত হলেও এ সম্মতি এত তিক্ততার মধ্যে অর্জিত হলো যে স্বাধীনতার পরেও সে তিক্ততাকে সুস্থভাবে উত্তীর্ণ হওয়া কারও পক্ষে সম্ভব হলো না। কংগ্রেস লীগের নেতারাই অধিষ্ঠিত হলেন ভারত ও পাকিস্তান সরকারের নেতৃস্থানে এবং অবস্থার পরিবর্তন হওয়া সত্ত্বেও পরস্পরের প্রতি তাদের মনোভাব রাতারাতি পরিবর্তন হলো না। এজন্য ভারতীয় অর্থনৈতিক এবং রাজনৈতিক জীবনের জটিলতার ফলে যে সকল স্বার্থ ও সংস্কার ভারতবর্ষের হিন্দু মুসলমানের মানসকে গঠন করেছিল, সেগুলির বশবর্তী হয়েই উপমহাদেশের দুই রাষ্ট্রের নেতৃবর্গ নিযুক্ত হলেন ভারত ও পাকিস্তানের আভ্যন্তরীণ ও বৈদেশিক নীতিনির্ধারণ ও নিয়ন্ত্রণে।
২
বৃটিশ সাম্রাজ্যবাদ বিরোধী জাতীয় আন্দোলনের কেন্দ্রস্থলে অধিষ্ঠিত ছিল ভারতীয় মধ্যবিত্ত। জাতি ধর্ম নির্বিশেষে হিন্দু মুসলমান শিখ খৃষ্টান সকলেই ছিল এই মধ্যবিত্ত শ্রেণীর অন্তর্গত। বৃহত্তর জাতীয় আন্দোলনের কাঠামোর মধ্যে বিভিন্ন জাতিধর্ম সমন্বয়ে গঠিত এই মধ্যবিত্তের স্বার্থ এবং সংস্কারসমূহ ছিল মোটামুটি একই ধরণের। মধ্যবিত্তের এই স্বার্থসমূহের সাথে ভারতবর্ষের অগণিত কৃষক শ্রমিক ও সাধারণ দরিদ্রের স্বার্থের কোন অন্তর্নিহিত ঐক্য ও সামঞ্জস্য ছিল না। কিন্তু ঐক্যের এই অভাব সত্ত্বেও ভারতবর্ষের কৃষক শ্রমিকেরা সাম্রাজ্যবাদ বিরোধী জাতীয় আন্দোলন থেকে বিচ্ছিন্ন থাকেনি। এদিক দিয়ে ভারতবর্ষের কোন বিশেষত্ব নেই। প্রায় সবক্ষেত্রেই দেখা যায় সাম্রাজ্যবাদ বিরোধী আন্দোলন মধ্যবিত্তের নেতৃত্বে পরিচালিত হলেও অন্যান্য শ্রেণীর লোকেরাও ঐ আন্দোলনে অংশগ্রহণ করে। বৃহত্তর অর্থে অংশগ্রহণের মূল কারণ বৈদেশিক নিয়ন্ত্রণমুক্ত হয়ে জাতীয় আত্মনিয়ন্ত্রণ প্রতিষ্ঠার আকাঙ্ক্ষা। কিন্তু অন্যান্য নিম্নশ্রেণীভুক্ত লোকদের সাম্রাজ্যবাদ বিরোধী জাতীয় আন্দোলনে মধ্যবিত্তের নেতৃত্ব স্বীকারের একটি গুরুত্বপূর্ণ কারণ জাতীয় আন্দোলনের পটভূমিকায় মধ্যবিত্তের শ্রেণীস্বার্থের যথার্থ চরিত্র সম্পর্কে তাদের অজ্ঞতা। ভারতবর্ষেও সাম্রাজ্যবাদী শাসনমুক্তির এই বিশেষ আন্দোলনকে এজন্যই তারা মনে করেছিল তাদের নিজেদের স্বার্থের সম্পূর্ণ অনুকূল। বিদেশী শাসনের অবসান অবশ্য তাদের স্বার্থের পক্ষে অনুকূল নয় একথা বলা চলে না। কারণ এ শাসনের অবসান তাদের স্বার্থরক্ষার সংগ্রামকে বেশ বড় একধাপ এগিয়ে নিয়ে যায়। কিন্তু তা সত্ত্বেও এ কথা অস্বীকার করার উপায় নেই যে বিদেশী শাসনের অবর্তমানে মধ্যবিত্তশ্রেণী, বিশেষতঃ উচ্চমধ্যবিত্তশ্রেণী, নিম্নতর কৃষক শ্রমিক শ্রেণীর স্বার্থসিদ্ধির পথে সর্বপ্রধান বাধা। উচ্চ মধ্যবিত্তের সাথে কৃষক শ্রমিকের শ্রেণীগত বিভেদ ও বিরোধের এই চেতনা সাধারণতঃ সাম্রাজ্যবাদ বিরোধী জাতীয় আন্দোলনের কাঠামোর মধ্যে অবৰ্তমান থাকে। এ দুই শ্রেণীর বিভেদ বিরোধও সে অবস্থায় তেমন কোন খোলাখুলি আকার ধারণ করে না। কিন্তু বৈদেশিক শাসনের অবর্তমানে এ বিরোধ ধীরে ধীরে প্রকাশ্য রূপ নেয় এবং সেজন্য সামাজিক অগ্রগতির ক্ষেত্রে মধ্যবিত্ত এবং নিম্নবিত্ত শ্রেণীসমূহের ভূমিকাও স্পষ্টভাবে চোখে পড়ে। ১৯৪৭ সাল থেকে আজ পর্যন্ত পাকিস্তানের ইতিহাস পর্যালোচনা করলে এদেশীয় মধ্যবিত্ত এবং নিম্নবিত্তের চরিত্র এবং স্বার্থের স্বরূপও তাই অনেকখানি উদ্ঘাটিত হবে।
৩
বিভাগপূর্ব ভারতবর্ষে অগণিত অল্পবিত্ত মুসলমান, হিন্দু জমিদার, জোতদার, মহাজন, ব্যবসায়ী এবং আমলার দ্বারা উৎপীড়িত হতো। পাকিস্তান প্রতিষ্ঠার পর উৎপীড়নের সে ভিত্তি এবং চরিত্র বিন্দুমাত্র পরিবর্তিত হয়নি। কিন্তু জমিদার, জোতদার এবং বিশেষ করে মহাজন, ব্যবসায়ী, কারখানার মালিক এবং অত্যাচারী আমলার শ্রেণীগত চরিত্রের পরিবর্তন না হলেও তাদের সম্প্রদায়গত চরিত্র নিঃসন্দেহে পরিবর্তন না হলেও তাদের সম্প্রদায়গত চরিত্র নিঃসন্দেহে পরিবর্তিত হয়েছে। অর্থাৎ আজকের মহাজন, কারখানার মালিক, জমিদার, আমলা প্রভৃতিরা মুসলমান খাতক, শিল্পকর্মী, বর্গাদার এবং সাধারণভাবে জনসাধারণের স্বধর্মাবলম্বী। বিভাগ-পূর্ব ভারতবর্ষের অল্পবিত্ত মুসলমানদের অবস্থার সাথে পাকিস্তানের অল্পবিত্ত মুসলমানদের অবস্থার প্রভেদ এর বেশী তেমন কিছুই নয়। পাকিস্তানের অর্থনৈতিক এবং রাজনৈতিক অগ্রগতির বিশ্লেষণকালে এ কথাটি স্মরণ রাখা শুধু প্রয়োজন নয়, একান্ত অপরিহার্য।
৪
১৯৪৭ সালের চৌদ্দই আগষ্ট পাকিস্তান প্রতিষ্ঠিত হওয়ার সাথে পাকিস্তান অন্তর্ভুক্ত এলাকাসমূহের আর্থিক কাঠামোর মধ্যে যে কোন যুগান্তকারী পরিবর্তন সৃষ্টি হয়নি একথা সাধারণভাবে স্বীকৃত। বিদেশী শাসনের অবসানের ফলে এদেশের রাজনৈতিক এবং অর্থনৈতিক কর্তৃত্ব এদেশীয়দের হাতে এলেও সে কর্তৃত্বের মহিমায় বিভিন্ন শ্রেণীর মানুষের পারস্পরিক পূর্ব-সম্পর্কের মধ্যে কোন উল্লেখযোগ্য পরিবর্তন সাধিত হয়নি। এজন্যেই দেখা গেল যে ‘জাতি’কে মুসলিম লীগের নেতারা ধর্মভিত্তিক বলে বর্ণনা করলেও বাস্তবতঃ পাকিস্তান সাধারণ গৃহীত অর্থেই পরিণত হলো একটি জাতীয় রাষ্ট্রে। সংবিধান সভার উদ্বোধনী বক্তৃতায় কায়েদে আজমের বিভিন্ন উক্তি থেকেও সে কথাই বিশেষভাবে প্রমাণিত হয়। পাকিস্তানের আর্থিক কাঠামোর কথা স্মরণ রাখলে সহজেই দেখা যাবে যে বৃটিশ রাজত্ব ভারতবর্ষের যে অর্থনৈতিক কারণে সাম্প্রদায়িকতার সূত্রপাত হয়েছিল ঠিক অনুরূপ অর্থনৈতিক কারণেই পাকিস্তানে সূত্রপাত হয়েছে প্রাদেশিকতা এবং পূর্ব ও পশ্চিম পাকিস্তানের মধ্যে রেষারেষি এবং প্রতিযোগিতা। দেশ স্বাধীন হওয়ার সময়ে পূর্ব এবং পশ্চিম পাকিস্তানের বাস্তব অবস্থাকে বিশ্লেষণ করলে দেখা যাবে যে ধনতান্ত্রিক কাঠামোর মধ্যে পশ্চিম পাকিস্তানের অপেক্ষাকৃত দ্রুত উন্নতি এবং পাকিস্তানের দুই অংশের মধ্যে আর্থিক জীবনের ভারসাম্যের অভাবে আশ্চর্য হওয়ার অথবা তাকে অস্বাভাবিক মনে করার কোন কারণ নেই। ১৯৪৭ সালে পূর্ব পাকিস্তানের বাস্তব অর্থনৈতিক, রাজনৈতিক, সামরিক এবং আমলাতান্ত্রিক অবস্থা যদি পশ্চিম পাকিস্তানের মতো হতো তাহলে এই একই ধনতান্ত্রিক কাঠামোর মধ্যে পূর্ব পাকিস্তানের উন্নতি অনুরূপভাবেই হতো পশ্চিম পাকিস্তানের তুলনায় অনেক দ্রুততর।
৫
পশ্চিম পাকিস্তানের দ্রুত উন্নতি এবং পূর্ব পাকিস্তানে অপেক্ষাকৃত পশ্চাদপদত্বের অনেক কারণ আছে। সেগুলির বিস্তৃত আলোচনার সুযোগ এখানে নেই। কিন্তু তবু তার মধ্যে কতকগুলিকে এখানে প্রসঙ্গত উল্লেখ করা যেতে পারে। যথা : ১৯৪৭ সালে সামরিক বাহিনীতে পূর্ব পাকিস্তানের উল্লেখযোগ্য কোন অংশ না থাকা; পাকিস্তানের আমলাগোষ্ঠীতে পশ্চিম পাকিস্তানের বিপুল সংখ্যাগরিষ্ঠতা; ভারত থেকে অসংখ্য ব্যবসাদার শ্রেণীর লোকের পশ্চিম পাকিস্তান যাওয়া; পাকিস্তানের রাজধানী করাচীতে স্থাপিত হওয়া (যার ফল নূতন ব্যবসায়ী শ্রেণীর লোকের নানা ধরণের লাইসেন্স, বিদেশী মুদ্রা ইত্যাদি অর্জনের সুবিধা) ইত্যাদি। ধনতান্ত্রিক কাঠামোর মধ্যে পূর্ব এবং পশ্চিম পাকিস্তানের এই প্রাথমিক পার্থক্যের ফলেই সত্যিকার রাজনৈতিক, অর্থনৈতিক এবং আমলাতান্ত্রিক ক্ষমতা ইসলামী রাষ্ট্র এবং গণতন্ত্রের বাহ্য আড়ম্বর সত্ত্বেও পশ্চিম পাকিস্তানেই কেন্দ্রীভূত হয়। ১৯৪৭ সালে পাকিস্তানের ইতিহাস এই ভারসাম্যের অভাবের উপর ভিত্তি করেই শুরু হয়। এই প্রাথমিক পার্থক্যের ফলে এ দেশের পরবর্তী ইতিহাস যে পথ ধরে অগ্রসর হয়েছে সেটা অত্যন্ত স্বাভাবিক। শুধু পাকিস্তানের কেন যে কোন ধনতান্ত্রিক সমাজের ইতিহাসই ধনতন্ত্রের মহিমায় এ পথ ধরে অগ্রসর হতো। এদিক দিয়ে পাকিস্তানের কোন বিশেষত্ব নেই।
৬
পাকিস্তান প্রতিষ্ঠার পর এদেশ মুসলমান মধ্যবিত্ত শ্রেণীর, বিশেষঃ উচ্চমধ্যবিত্ত শ্রেণীর, শস্যক্ষেত্রে পরিণত হলো। কিন্তু এ রূপান্তরের বাস্তব চরিত্র জনসাধারণের কাছে যথাযথভাবে উদঘাটিত হলো না। তাদের বিচারবুদ্ধি এক্ষেত্রে নানা সংস্কার এবং প্রচারণার দ্বারা থাকলো আচ্ছন্ন এবং বিভ্রান্ত। এই বিভ্রান্তি সৃষ্টির ক্ষেত্রে সাম্প্রদায়িকতার ভূমিকা অত্যন্ত মারাত্মক এবং উল্লেখযোগ্য।
একথা সত্য যে পাকিস্তানের সাম্প্রদায়িকতার, বিশেষতঃ সাম্প্রদায়িক রাজনীতির, বাস্তবভিত্তি পূর্বের তুলনায় অনেক দুর্বল। কিন্তু তা সত্ত্বেও এদেশ থেকে সাম্প্রদায়িকতার উচ্ছেদ এখনো সাধিত হয়নি। এর অন্যতম মূল কারণ মধ্যবিত্ত শ্রেণীর স্বার্থসিদ্ধির হাতিয়ার রূপে সাম্প্রদায়িকতা এদেশে এখনো কার্যকরী এবং ব্যবহারযোগ্য।
যে কোন গণতান্ত্রিক আন্দোলনেই আন্দোলনের সত্যকার বিরোধী শক্তির অর্থাৎ শত্রুর সঠিক পরিচয় লাভের প্রয়োজন অপরিহার্য্য। আন্দোলনে অংশ গ্রহণকারী ব্যক্তিদের ধারণা এ ব্যাপারে যদি স্বচ্ছ ও পরিচ্ছন্ন না হয়, তাহলে সে আন্দোলন বহুধাবিভক্ত এবং পরিশেষে বিভ্রান্ত হওয়াই স্বাভাবিক। পাকিস্তানের রাজনৈতিক জীবনক্ষেত্রে এ বিভ্রান্তি সহজেই চোখে পড়ে। এদেশের ইতিহাস এজন্যই অগ্রসর হয় গতির অন্ধ আবেগে। তার মধ্যে সচেতন দিক নির্ণয়ের কোন উল্লেখযোগ্য প্রচেষ্টা লক্ষিত হয় না।
৭
ইংরেজ রাজত্বকালে মধ্যবিত্ত শ্রেণীর স্বার্থকে সমস্ত জাতির স্বার্থের সাথে এক করে দেখা হয়েছিল। পরবর্তীকালে হিন্দু-মুসলমান সম্প্রদায়ের নিজ নিজ মধ্যবিত্ত শ্রেণীর স্বার্থকেও হিন্দু এবং মুসলমান সম্প্রদায়ের স্বার্থের সাথে হয়েছে এক এবং অভিন্ন করে দেখানো। এটা শুধু ভারতীয় হিন্দু মুসলমানদের বিশেষত্ব নয়। মানুষের ইতিহাসে শোষণের এ ধারা প্রাচীনকাল থেকেই প্রচলিত।
গ্রীক দার্শনিকেরা যখন মানুষের অধিকার, ন্যায় বিচার, শিক্ষা সম্পর্কে কথা বলতেন তখন মানুষ বলতে তাঁরা সত্য অর্থে বোঝাতেন ‘স্বাধীন নাগরিকদের’। তাঁদের সমাজের অগণিত অসংখ্য দাসদের, বিদেশীদের এমনকি নিজেদের শ্রেণীভুক্ত স্ত্রীলোকদের পর্যন্ত তাঁরা রাজনৈতিক এবং অন্যান্য অধিকারের ক্ষেত্রে মানুষ হিসাবে গণ্য করতেন না। দৈহিক আকৃতি এবং গঠনের দিক থেকে মানুষের সাথে তাদের উল্লেখযোগ্য সাদৃশ্য থাকলেও গ্রীক দার্শনিকদের মতে তারা ছিল স্বাধীন নাগরিকদের তুলনায় প্রকৃতিগতভাবে অনেক নিকৃষ্ট। কাজেই স্বাধীন মানুষদেরকে যে সকল অধিকার দেওয়া নিতান্ত প্রয়োজন অন্যান্যদের ক্ষেত্রে সে অধিকারসমূহ একেবারে নিষ্প্রয়োজন এবং নিরর্থক।
গ্রীকরা যে কথা সরাসরিভাবে এবং স্পষ্ট ভাষায় বলেছিলেন পরবর্তীকালে ইতিহাসের বিভিন্ন পর্যায়ে সে কথা অত সরাসরি এবং স্পষ্ট ভাষায় বলা সম্ভব না হলেও কার্যতঃ সকল ক্ষেত্রে সেই একই নীতি শোষণের ক্ষেত্রে প্রযোজ্য এবং ব্যবহৃত হয়েছে। সামন্ততান্ত্রিক যুগে অধিকার, সমতা, ন্যায়বিচার ইত্যাদির আলোচনাক্ষেত্রে মানুষকে নিয়ে আলোচনা হলেও সামন্ততান্ত্রিক পটভূমিকার মানুষ এবং প্রাচীন গ্রীক সমাজের মানুষ এক নয়। গ্রীকরা ‘মানুষ’ বলতে বোঝাত স্বাধীন গ্রীক নাগরিকদের। সামন্ততন্ত্রে ‘মানুষের’ অর্থ সমাজের সেই সব লোক যারা জমির মালিকানার মাধ্যমে নিজেদের শাসনকে রাখতো অব্যাহত। ফরাসী বিপ্লব প্রধানতঃ এই মানুষের বিরুদ্ধেই পরিচালিত হয়। শুধু ফরাসী বিপ্লব কেন ইউরোপের অন্যান্য দেশগুলিতে অপেক্ষাকৃত শান্তভাবে ধীরে ধীরে যে বিপ্লব মধ্যবিত্তের নেতৃত্বে সংঘটিত হলো তারও লক্ষ্য ছিল সামন্ততান্ত্রিক মানুষের উচ্ছেদ এবং বিলোপসাধন। ফ্রান্স এবং ইউরোপের বিভিন্ন রাজ্যে মধ্যবিত্তের নেতৃত্বে যে গণতান্ত্রিক জাতীয় রাষ্ট্রগুলির উত্থান ঘটলো সেগুলিতে প্রধানতঃ মধ্যবিত্ত অর্থাৎ বুর্জোয়া শ্রেণীর স্বার্থই প্রতিষ্ঠিত এবং সংরক্ষিত হওয়ার ব্যবস্থা হলো। একথা কিন্তু খোলাখুলিভাবে কেউই স্বীকার করলো না। এদিক দিয়ে গ্রীকরাই খুব সম্ভবতঃ একমাত্র ব্যতিক্রম। ফরাসী বিপ্লবের সময় সকল মানুষের জন্য স্বাধীনতা, সমতা এবং ভ্রাতৃত্বের আদর্শ তত্ত্বগতভাবে ঘোষিত হলেও বাস্তবতঃ সে স্বাধীনতা, সমতা এবং ভ্রাতৃত্ব মধ্যবিত্ত শ্রেণীর ক্ষেত্রেই প্রযোজ্য। এর অন্যতম কারণ এ আদর্শকে বাস্তব রূপ দিতে গেলে সকলের জন্য সমাজ জীবনে যে সুযোগ সুবিধার প্রয়োজন অপরিহার্য সেগুলো ধনতান্ত্রিক জাতীয় রাষ্ট্রে থাকে না। সুযোগ সুবিধা না থাকার এই ব্যাপারটিও একটি আকস্মিক অথবা কার্যকারণ সম্পর্কহীন ঘটনা নয়। ধনতান্ত্রিক অর্থনৈতিক কাঠামোর মধ্যে বুর্জোয়া স্বার্থ সংরক্ষণ করতে হলে অন্যান্য নিম্নতর শ্রেণীর মানুষদেরকে স্বাধীনতা, সমতা এবং ভ্রাতৃত্বের আদর্শের উপর তাদের জীবনকে প্রতিষ্ঠা করতে দেওয়া সম্ভব নয়। কোন সমাজে শ্রেণীনির্বিশেষে সকলের জীবনেই যদি এ আদর্শের রূপায়ণ ঘটে তাহলে সেখানে শ্রেণী শোষণ সম্ভব হয় না। আবার শ্রেণী শোষণকে কায়েম রাখতে গেলে এসব উচ্চ আদর্শকে সকলের ক্ষেত্রে প্রযোজ্য হতে দেওয়া চলে না। কাজেই ইতিহাসের বিভিন্ন পর্যায়ে যা ঘটেছে ফরাসী বিপ্লবের সময় এবং তার পরবর্তীকালে বিভিন্ন দেশের এবং জাতির ইতিহাসেও ঠিক সেটাই হয়েছে সংঘটিত। মানুষ বলতে এসব ক্ষেত্রে কোন সময়েই জাতি- ধর্ম-বর্ণ এবং বিশেষতঃ শ্রেণী নির্বিশেষে সকল মানুষকে বোঝায়নি। মানুষ বলতে তাই সব সময়েই বোঝাতো বিশেষ এক শ্রেণীর অথবা জাতের মানুষ। ধনতান্ত্রিক, জাতীয়তাবাদী এবং অনেক ক্ষেত্রে তথাকথিত গণতান্ত্রিক রাষ্ট্রসমূহেও মানুষ বলতে মোটামুটিভাবে যাকে বোঝায় সে হচ্ছে মধ্যবিত্ত শ্রেণীভুক্ত মানুষ। অন্যেরা এর আওতা থেকে অবস্থা বিশেষে আংশিক অথবা সম্পূর্ণভাবে বহিষ্কৃত।
৮
সাম্প্রদায়িক দাঙ্গার মাধ্যমে বহু নিম্নবিত্ত হিন্দু মুসলমান নিহত আহত এবং নানাভাবে ক্ষতিগ্রস্ত হলেও পাকিস্তান আন্দোলনের মাধ্যমে মুসলমান সমাজ জীবনে যে মানুষের উচ্ছেদ এবং বিলোপ সাধনের প্রচেষ্টা হয়েছিল সে মানুষ হিন্দু-মধ্যবিত্ত। কিন্তু শুধু এই নেতিবাচক উক্তির মধ্যেই পূর্ণ সত্য নিহিত নেই। পাকিস্তান আন্দোলনের মাধ্যমে যে মানুষের প্রতিষ্ঠা এবং রাজত্ব কায়েমের প্রচেষ্টা হয়েছিল সে মানুষ মুসলমান মধ্যবিত্ত। এ আন্দোলন মূলতঃ তাই এক মানুষের (হিন্দু মধ্যবিত্ত) হাত থেকে অন্য মানুষের (মুসলমান মধ্যবিত্ত) পরিত্রাণ পাওয়ার আন্দোলন। এজন্যই পাকিস্তান প্রতিষ্ঠিত হওয়ার পর হিন্দু মধ্যবিত্ত দেশ ত্যাগ করলো এবং মুসলমান মধ্যবিত্ত অর্থাৎ বুর্জোয়া শ্রেণী হিন্দু বুর্জোয়া শ্রেণীর আওতাবহির্ভূত হয়ে কায়েম করলো নিজের রাজত্ব। কিন্তু ইসলামের আওয়াজ তোলা সত্ত্বেও তার মধ্যে ধর্ম-বর্ণ-শ্রেণী নির্বিশেষে মানুষ কোন স্বীকৃতি পেল না। ফরাসী বিপ্লবের পর কার্যক্ষেত্রে মানুষ বলতে যেমন বোঝত মধ্যবিত্ত শ্রেণীভুক্ত মানুষ, পাকিস্তান প্রতিষ্ঠার পরও ঠিক তেমনিভাবে কার্যক্ষেত্রে মানুষ বলতে বোঝালো মধ্যবিত্ত শ্রেণীভুক্ত মুসলমান। অন্য বিষয়ে তফাৎ থাকলেও এদিক দিয়ে পাকিস্তানের সাথে অন্যান্য জাতীয় রাষ্ট্রের কোন প্রভেদ নেই।
৯
সাম্প্রদায়িকতাকে বুর্জোয়া শ্রেণী স্বার্থের হাতিয়ার রূপে ব্যবহারের জন্য সব সময়ে সাম্প্রদায়িক দাঙ্গার আশ্রয় নেওয়ার কোন প্রয়োজন হয়না। তার থেকেও অনেক সূক্ষ্মতর পথে সাম্প্রদায়িকতার সাহায্যে উচ্চমধ্যবিত্ত শ্রেণী সক্ষম হয় তার বিভ্রান্তির এবং শোষণের জাল বিস্তার করতে। এজন্যই দেখা যায় যে, যখনই কোন সত্যিকার গণতান্ত্রিক আন্দোলন বুর্জোয়া স্বার্থের বিরুদ্ধে চালিত হয় তখনই নিজেদের শ্রেণীস্বার্থ রক্ষাকল্পে তারা ধর্ম এবং সাম্প্রদায়িকতার আশ্রয় নিতে দেরি করে না। পূর্ব পাকিস্তানের নব উত্থিত মধ্যবিত্ত শ্রেণী ধর্মনিষ্ঠ না হলেও ধর্মের প্রতি তাদের এক জাতীয় অনুগত্য আছে। জনসাধারণ এবং নিম্নমধ্যবিত্তের এই আনুগত্যই বর্তমানে উচ্চমধ্যবিত্তের এক বিশাল রাজনৈতিক মূলধন। এ মূলধনের লভ্যাংশের হিসাবের কোন ধারণা সাধারণের না থাকলেও বুর্জোয়া শ্রেণীর মনে এর হিসাবে কোন ভুলভ্রান্তি নেই।
এ জন্যই দেখা যায় যে, এদেশে যখনই কোন গণতান্ত্রিক আন্দোলনের সূত্রপাত হয় তখনই সে আন্দোলনকে ধ্বংস করার জন্য এই শ্রেণীভুক্ত লোকেরা এবং তাদের প্রতিনিধিবৃন্দ আন্দোলনকে ভারতীয় হিন্দুদের দ্বারা অনুপ্রাণিত ও পরিচালিত, ইসলাম ধর্ম বিরুদ্ধ, পাকিস্তানের আদর্শবিরোধী ইত্যাদি আখ্যায় ভূষিত করে। ধর্মকে শোষণের কাজে উচ্চমধ্যবিত্ত শ্রেণী কিভাবে ব্যবহার করছে তার সম্পর্কে সম্যক ধারণা না থাকায় এদেশের জনসাধারণ এ সকল প্রচারণার দ্বারা সহজেই বিভ্রান্ত হয়। বিভ্রান্তিবশতঃ তারা মনে করে যে, গণতান্ত্রিক আন্দোলনের সূত্রপাত এবং তাকে পরিচালনা করা একমাত্র হিন্দু সমাজের দ্বারাই সম্ভব, মুসলমানদের দ্বারা নয়। মুসলমান সম্প্রদায়ের পক্ষে এই বিশ্বাস যে অত্যন্ত অগৌরবের এ বিষয়ে কোন সন্দেহ নেই। কারণ এর দ্বারা এই মধ্যবিত্ত শ্রেণী শুধু এ কথাই মুসলমানদেরকে বোঝাতে চায় যে সম্প্রদায়গতভাবে তারা গণতান্ত্রিক আন্দোলন করতে অক্ষম। ধর্মীয় বিভ্রান্তি এবং রাজনৈতিক পশ্চাদপদত্বের জন্য সাধারণভাবে জনসাধারণ এই সকল প্রচারণার স্বরূপকে বিশ্লেষণ করতে সক্ষম হয় না। এবং তার ফলে নিজেদের শ্রেণীস্বার্থকে ক্ষতিগ্রস্ত করে তারা সমর্থন করে উচ্চমধ্যবিত্ত শ্রেণীস্বার্থ প্রতিষ্ঠা এবং প্রসারের বিবিধ ব্যবস্থা। ১৯৪৭ সাল থেকে আজ পর্যন্ত সারা পাকিস্তানে, বিশেষতঃ পূর্ব পাকিস্তানে, উচ্চ মধ্যবিত্তের সাম্প্রদায়িক হাতিয়ার এই ভাবে শাসনতান্ত্রিক এবং রাষ্ট্রভাষা আন্দোলন থেকে শুরু করে এদেশের সমস্ত গণতান্ত্রিক আন্দোলনকেই ক্ষতিগ্রস্ত এবং ধ্বংস করার কাজে আংশিক অথবা পরিপূর্ণ সাফল্যের সাথে ব্যবহৃত হয়েছে।
১০
এদেশের গণতান্ত্রিক আন্দোলনসমূহকে বাধাগ্রস্ত এবং ধ্বংস করার ক্ষেত্রে সাম্প্রদায়িকতার ভূমিকা অত্যন্ত পরিষ্কার। কিন্তু বিশ্লেষণের মাধ্যমে এ ভূমিকা স্পষ্ট হলেও জনসাধারণের চেতনার এ সম্পর্ক কোন স্পষ্ট ধারণা থাকে না, বিশেষতঃ সাম্প্রদায়িক প্রচারণার দ্বারা আক্রান্ত হওয়ার সময়ে। এর ফলে ঘটনা উত্তরকালে উচ্চ মধ্যবিত্তের সাম্প্রদায়িক দুষ্কৃতির পরিচয় কিছুটা লাভ করলেও সাম্প্রদায়িক উত্তেজনা পুনরুত্থিত হলে তারা সহজেই আবার পূর্বের মতই বিভ্রান্ত হয়। এবং সাম্প্রদায়িকতা শ্রেণীস্বার্থ উদ্ধার কালে ব্যবহৃত হয় বলেই সাম্প্রদায়িক উত্তেজনা এবং দাঙ্গার পৌনপৌনিকতাকে কিছুতেই রোধ করা যায় না। কিন্তু শ্রেণীস্বার্থের এই সর্বাপেক্ষা শক্তিশালী হাতিয়ারের যথার্থ চরিত্রকে কৃষক মজুর অল্পবিত্ত জনসাধারণ যতদিন পর্যন্ত না উপলব্ধি করতে সমর্থ হচ্ছে ততদিন এদেশে কোন গণতান্ত্রিক আন্দোলনকেই সুস্থ পথে এবং সুষ্ঠুভাবে তার পরিণতির দিকে চালনা করা সম্ভবপর নয়। এ কারণে এদেশে সামাজিক এবং রাজনৈতিক অগ্রগতির জন্য সব থেকে বেশী প্রয়োজন সাম্প্রদায়িকতার স্বরূপ উদঘাটন, তার বিভিন্ন রূপ এবং বহিঃপ্রকাশের পরিচয় লাভ এবং তাকে যথাযথভাবে প্রতিরোধ করার সত্রিয় প্রচেষ্টা। এদেশে, বিশেষঃ পূর্ব পাকিস্তানে সুস্থ রাজনৈতিক চেতনা সঞ্চারের জন্য তাই সাম্প্রদায়িকতাসৃষ্ট মানসিক অচলায়তনেক সৰ্বভাবে এবং সর্বক্ষেত্রে ধ্বংস করার প্রয়োজন সম্পূর্ণ অপরিহার্য্য।
ইস্ট ইন্ডিয়া কোম্পানী যখন ভারতবর্ষে বাণিজ্য শুরু করে তখন ইংলণ্ডে ধনতন্ত্রের বিকাশ ঘটেনি। কোম্পানী সে সময় নানাপ্রকার বস্ত্র ও ব্যবহার্য দ্রব্য ভারতবর্ষ থেকে নিয়ে গিয়ে ইংল্যান্ডের বাজারে হাজির করতো। এই বাণিজ্য উপলক্ষ্যে তারা ভারতের বিভিন্ন স্থানে কুঠি স্থাপন করে এবং সেই কুঠিগুলিকে কেন্দ্র করেই পরবর্তীকালে কোম্পানীর সামরিক শক্তি ধীরে ধীরে গঠিত ও সংহত হয়। আঠারো শতকের মাঝামাঝি কোম্পানীর আধিপত্য যথেষ্ট বৃদ্ধি লাভ করে এবং বাণিজ্যকর অসৎ ব্যবসা পদ্ধতি, রাজকার্যে হস্তক্ষেপ ইত্যাদি নিয়ে দেশীয় রাজশক্তির সাথে তাদের সংঘর্ষ ঘটতে থাকে। এই সংঘর্ষের ফলে অবশেষে দেশীয় রাজশক্তি পরাভূত হয় এবং ইংরেজের রাজদণ্ড এদেশে বিস্তার করে নিজেদের আধিপত্য। এই আধিপত্যের জন্য কোম্পানীর মুনাফা শুধু বাণিজ্যিক মুনাফার মধ্যে সীমাবদ্ধ না থেকে ভূমি-রাজস্ব থেকে প্রাপ্ত অর্থের দ্বারা তা বহুলাংশে স্ফীত হয়।
১৭৫৭ সালের পলাশীর যুদ্ধ থেকে শুরু করে ইষ্ট ইণ্ডিয়া কোম্পানী যে প্রয়োজনে একে একে বিভিন্ন দেশীয় রাজশক্তির বিরুদ্ধে অস্ত্র ধারণ করেছিল তার সাথে বৃটিশ শিল্পের অথবা শিল্পবণিকদের কোন যোগ ছিল না। এই যোগ না থাকার মূল কারণ তখনো পর্যন্ত শিল্প বিপ্লবের মাধ্যমে ইংল্যান্ডে শিল্পের বিকাশ এমন পর্যায়ে উপনীত হয়নি যার জন্য বিদেশে বৃটিশ উপনিবেশের কোন প্রয়োজন ছিল। উপরন্তু ইষ্ট ইণ্ডিয়া কোম্পানীর এই বহির্বাণিজ্য এই পর্যায়ে ছিল বৃটিশ শিল্প মালিকদের স্বার্থের খুবই পরিপন্থী। ইষ্ট ইণ্ডিয়া কোম্পানী ভারতবর্ষ থেকে নানা পণ্যদ্রব্য ইংল্যান্ডের বাজারে নিয়ে যাওয়ায় সেখানকার দেশীয় শিল্পের সাথে কোম্পানীর সংঘর্ষ বাধে এবং সতেরো শতকের দিকে তারা বৃটিশ পার্লামেন্টকে এ ব্যাপারে হস্তক্ষেপের জন্য উত্তরোত্তর চাপ দিতে থাকে। পার্লামেন্ট ইংল্যান্ডের দেশীয় শিল্প মালিকদের স্বার্থে শেষ পর্যন্ত চীন, ইরান ও ভারতবর্ষ থেকে আমদানী সিল্ক ও তুলাজাত বস্ত্র ব্যবহারের বিরুদ্ধে আইন পাশ করে; এবং সেই অনুসারে আইন ভঙ্গকারীদের উপর কঠিন জরিমানাও ধার্য হয়। এর ফলে আঠার শতকের দিকে ইষ্ট ইণ্ডিয়া কোম্পানীকে তুলাজাত এবং অন্যান্য দ্রব্যাদি ইংল্যান্ডে নিয়ে গিয়ে সেখানে বিক্রি না করে বাধ্য হয়ে সেগুলিকে ইউরোপের বাজারে চালান দিতে হতো।
কার্ল মার্কস ভারতবর্ষের উপর লিখিত তাঁর কয়েকটি প্রবন্ধে এ বিষয়ে আলোচনা করেছেন। ইষ্ট ইণ্ডিয়া কোম্পানীর বাণিজ্যের ধারা বিশ্লেষণ করে তিনি বলেছেন যে, ১৮১৩ সালের পূর্বে ভারতবর্ষ ছিল প্রধানত একটি রপ্তানিকারী দেশ। তুলাজাত এবং অন্যান্য পণ্যদ্রব্য সেখান থেকে প্রচুর পরিমাণে রপ্তানী হলেও সেই পরিমাণে বিদেশী পণ্য ভারতবর্ষে আমদানী হতো না। কাজেই সে সময়ে রপ্তানীর বিনিময়ে ভারতবর্ষের পাওনা মেটাতে হতো সোনা দিয়ে। কিন্তু ১৮১৩ সালের পর থেকেই সেই অবস্থার দ্রুত পরিবর্তন ঘটে এবং রপ্তানিকারী থেকে অতি সত্ত্বর ভারতবর্ষ পরিণত হয় একটি আমদানিকারী দেশে। এই পর্যায়ে হতেই ইষ্ট ইণ্ডিয়া কোম্পানীর বাণিজ্য ভারতের প্রাচীন শিল্প ব্যবস্থার মধ্যে এক নোতুন ও জটিল পরিস্থিতির সৃষ্টি করে।
বহুকাল হতে ভারতের বস্ত্রশিল্প এদেশীয় অর্থনীতিতে একটি গুরুত্বপূর্ণ স্থান অধিকার করেছিল। মাঞ্চেষ্টারের প্রতিযোগিতা এবং ইষ্ট ইণ্ডিয়া কোম্পানীর প্রত্যক্ষ প্রতিকূলতায় এই শিল্পের দ্রুত অবনতি ঘটে এবং বস্ত্র তৈরীর কাজে নিযুক্ত তাঁতীদের অবস্থাও হয় নানাভাবে বিপর্যস্ত। তারা যাতে তাঁতবস্ত্র তৈরী করতে না পারে তার জন্যে কোম্পানী থেকে বহু নিপীড়নমূলক ব্যবস্থা গৃহীত এবং এইভাবে ভারতের সর্বপ্রধান রপ্তানীযোগ্য পণ্যদ্রব্যের উৎপাদন দারুণভাবে কমে আসে। শুধু তুলাজাত দ্রব্যই নয়, সাধারণভাবে রপ্তানীর ক্ষেত্রে পূর্বে ভারতবর্ষের যে অবস্থা ছিল তা সম্পূর্ণভাবে পরিবর্তিত হয়ে সমগ্র দেশটিই ক্রমশঃ পরিণত হয় ইংল্যান্ডের শিল্পদ্রব্যের বিক্রয় ক্ষেত্রে।
পূর্বে ভারতবর্ষে ইষ্ট ইন্ডিয়া কোম্পানীর মুনাফার ভিত্তি ছিল বাণিজ্য এবং প্রত্যক্ষ শাসনক্ষমতা দখলের মাধ্যমে প্রাপ্ত ভূমি-রাজস্ব। ১৮১৩ থেকে ১৮৫৮ সালে মহারাণীর ঘোষণা পর্যন্ত সেই অবস্থা অপরিবর্তিত থাকলেও এই মধ্যবর্তী সময়ে ভারতীয় বাণিজ্যের সঙ্গে ইংল্যান্ডের নোতুন শিল্পমালিকদের স্বার্থ জড়িত হয়ে পড়ে। তার ফলে ভারতবর্ষের শাসনক্ষমতা কোম্পানীর কাছে হস্তান্তরিত করার জন্য তারা ক্রমাগতভাবে পার্লামেন্ট ও মন্ত্রীসভার উপর চাপ প্রয়োগ করতে থাকে। এ জাতীয় চাপ কোম্পানীর উপর বহু পূর্বেই ছিল কিন্তু ভারতের শাসনক্ষমতা নিজেদের হাতে রাখার জন্য তারা বৃটিশ সরকারকে বাৎসরিক চার লক্ষ পাউণ্ড কর দিয়ে সেই সম্ভাবনাকে ঠেকিয়ে রেখেছিল। ১৮৫৭ সালে বিপাহী অভ্যুত্থানের পর এই অবস্থাকে আর ঠেকিয়ে রাখা কোম্পানীর পক্ষে সম্ভব হলো না। এবং ১৮৫৮ সালে মহারাণী ভিক্টোরিয়ার ঘোষণা অনুসারে ভারতে কোম্পানীর সমগ্র এলাকা বৃটিশ সরকারের প্রত্যক্ষ শাসনাধীনে নিয়ে আসা হলো।
মহারাণীর এই ঘোষণা একদিকে যেমন ছিল ভারতবর্ষের সামন্তস্বার্থের বিরুদ্ধে ইংল্যান্ডের ধনতান্ত্রিক স্বার্থের জয়, অন্যদিকে তেমনি সেটা ছিল নোতুন বৃটিশ শিল্পস্বার্থের কাছে ইষ্ট ইণ্ডিয়া কোম্পানরি বাণিজ্যিক স্বার্থেরও নিশ্চিত পরাজয়।
২
১৭৯৩ সালে লর্ড কর্নওয়ালিসের আমলে কোম্পানী বাঙলাদেশে চিরস্থায়ী বন্দোবস্তের মাধ্যমে রাজস্ব আদায়ের একটা স্থায়ী ব্যবস্থা করে। এছাড়াও ভারতের অন্যান্য স্থানে রাজস্ব আদায়ের বিবিধ ব্যবস্থার মাধ্যমে ইষ্ট ইণ্ডিয়া কোম্পানী গ্রামাঞ্চলে এমন এক শ্রেণীর কায়েমী স্বার্থ গড়ে তোলে যাদের স্থায়িত্ব এবং সমৃদ্ধি কোম্পানীর স্বার্থের সাথে ওতপ্রোতভাবে জড়িত হয়। এই ব্যবস্থার মাধ্যমে এদেশে নৃপতিদের সাথে এই পর্যায়ে স্বভাবতঃই ইংরেজদের কোন আপস সম্ভব ছিল না। উপরন্তু তাদের আধিপত্য খর্ব করার মাধ্যমেই কোম্পানী ভারতে নিজের প্রভাব ও রাজত্বকায়েম করতে সক্ষম হয়েছিল। সিপাহী বিদ্রোহ সাধারণ সৈনিক এবং কোন কোন ক্ষেত্রে কৃষকেরা অংশগ্রহণ করলেও তার সম্পূর্ণ নেতৃত্ব ছিল এই জাতীয় দেশীয় নৃপতি ও তাদের অনুচরদের হাতে। শুধু তাই নয়। সে বিদ্রোহের রাজনৈতিক লক্ষ্যও ছিল ভারতবর্ষের মোগল সাম্রাজ্যকে পুনরুজ্জীবিত করে বাহাদুর শাহকে দিল্লীর সিংহাসনে অধিষ্ঠিত করা। সিপাহী বিদ্রোহ তাই মূলত ছিল ভারতবর্ষে বৃটিশ ইষ্ট ইণ্ডিয়া কোম্পানীর আমদানীকৃত ধনতান্ত্রিক ব্যবস্থা ও বুর্জোয়া মূল্যবোধের বিরুদ্ধে দেশীয় সামন্ত নৃপতি এবং তাদের সহযোগীদের বিদ্রোহ। এই বিদ্রোহের অবসানে একদিকে ভারতীয় সামন্ত স্বার্থ পরাভূত হয় এবং অন্যদিকে ভারতবর্ষে ব্রিটিশের ধনতান্ত্রিক আর্থিক স্বার্থ সম্প্রসারণের সুযোগ বাড়ে। এই পর্যায় থেকেই এদেশীয় উচ্চ সামন্ত শক্তির সাথে শুরু হয় বৃটিশ সরকারের আঁতাতের শতাব্দীব্যাপী ইতিহাস।
৩
মার্কস বলেছেন যে, ভারতবর্ষে ইংরেজদের আগমন একদিকে যেমন এশীয় সমাজের মধ্যে অনেক বিপর্যয় সৃষ্টি করেছিল অন্যদিকে তা তেমনি সূচনা করেছিল এদেশের ইতিহাসের এক নোতুন অধ্যায়। সুতরাং একদিকে ধ্বংসাত্মক এবং অন্যদিকে গঠনমূলক কাজের মাধ্যমে ইংল্যাণ্ড ভারতবর্ষে এশীয় সমাজের ধ্বংস সাধন করে এখানে স্থাপন করে পাশ্চাত্য সমাজের ভিত্তিপ্রস্তর। এদিক দিয়ে ভারতবর্ষে ইংরেজদের আগমন পূর্ববর্তী বিদেশী আক্রমণকারীদের আগমন থেকে অনেক বেশি সুফলপ্রসূ হয়েছিলো।
ইংল্যান্ডে শিল্প বিপ্লবের ফলেই ইংরেজরা ভারতবর্ষে একটি নোতুন সামাজিক ব্যবস্থার গোড়াপত্তন করতে সক্ষম হয়। সামন্তবাদী ইংল্যান্ডের পক্ষে ভারতের সুপ্রাচীন সমাজ ব্যবস্থার মধ্যে কোন মৌলিক পরিবর্তনের সূত্রপাত সম্ভব ছিল না। যেমন সে ক্ষমতা ছিল না পূর্ববর্তী তুর্কী মোগল অথবা অন্য দখলকারীদের। ইষ্ট ইণ্ডিয়া কোম্পানীর মাধ্যমে ইংল্যান্ডের সাথে ভারতের যোগাযোগ স্থাপিত হয় সতেরো শতকের গোড়া থেকে। কিন্তু তারপর প্রায় দুশো বছর সেই যোগাযোগ অব্যাহত থাকা সত্ত্বেও ভারতীয় সমাজে কোনো মৌলিক পরিবর্তন সৃষ্টি তাদের দ্বারা সম্ভব হয়নি। তারা তুর্কী, মোগলদের মতোই সেদিক দিয়ে ছিল অক্ষম। এই অক্ষমতা ইংরেজরা কাটিয়ে উঠলো ঠিক তখন থেকে যখন ভারতের সাথে তাদের বাণিজ্যের ধারা হলো পরিবর্তিত। অর্থাৎ যে সময় ইংল্যাণ্ড একটি আমদানিকারী দেশ থেকে পরিণত হল রপ্তানিকারী দেশে। এই পরিবর্তন ইংল্যান্ডে শিল্পবিপ্লবের ফলেই সম্ভব হয়ছিল।
সিপাহী বিদ্রোহের পতনের পর সামন্ত স্বার্থের সাথে তাদের মূল দ্বন্দ্বের অবসান হলেও তৎকালীন ভারতবর্ষে ইংরেজরা যে নোতুন আর্থিক ও সামাজিক ব্যবস্থার প্রবর্তন করলো তার মধ্যেই সূত্রপাত হলো এক নোতুন দ্বন্দ্বের।
৪
নিজেদের শিল্পদ্রব্যের বাজার সম্প্রসারণ, সামরিক গতিশীলতা বৃদ্ধি এবং উন্নত প্রশাসনিক ব্যবস্থা গঠনের উদ্দেশ্যে ইংরেজরা এদেশে রেললাইন পাতলো, টেলিগ্রাফ বসালো, নোতুন শিক্ষাব্যবস্থার প্রবর্তন করলো এবং প্রতিষ্ঠা করলো ছাপাখানা ও সংবাদপত্র। এ সবের ফলে একদিকে যেমন ভারতবর্ষের গ্রাম্য স্বয়ংসম্পূর্ণতা ও বিচ্ছিন্নতার ভিত্তি ধ্বংস হয়ে বিভিন্ন এলাকায় ও প্রদেশের লোকের মধ্যে স্থাপিত হলো যোগাযোগ অন্যদিকে তেমনি উৎপত্তি হলো পাশ্চাত্য জ্ঞানবিজ্ঞানে সমৃদ্ধ এক নোতুন মধ্যবিত্ত শ্রেণীর। প্রশাসনিক ঐক্য, চলাচলের বিস্তৃত ব্যবস্থা, দেশীয় বাণিজ্য স্বার্থ, পাশ্চাত্য শিক্ষা ইত্যাদি এই মধ্যবিত্ত শ্রেণীর মধ্যে সর্বপ্রথম সৃষ্টি করলো এক নোতুন চেতনা যাকে মোটামুটিভাবে জাতীয় চেতনা বলে অভিহিত করা যেতে পারে।
ঊনিশ শতক থেকে বাঙলাদেশে যারা পাশ্চাত্য শিক্ষা গ্রহণ করে উকিল, মোক্তার, ডাক্তার, শিক্ষক ইত্যাদি হয়ে পেশাগত জীবন যাপন শুরু করেছিলেন তারা অধিকাংশই ছিল চিরস্থায়ী বন্দোবস্তপুষ্ট পরিবারভুক্ত। বাঙালী মধ্যবিত্তের সাথে তাই সামন্তবাদী ভূমিস্বার্থের সম্পর্ক বরাবরই ছিল খুব ঘনিষ্ঠ। বৃটিশ ইউরোপীয় বুর্জোয়াদের সাতে এদিক দিয়ে তার অনেকখানি পার্থক্য। বৃটিশ বুর্জোয়া শ্রেণীর মূল ভিত্তি রচিত হয়েছিল বাণিজ্য ও শিল্প স্বার্থের দ্বারা। শিল্প বিপ্লবই ছিল সেই শ্রেণীর স্রষ্টা। কিন্তু সারা ভারতবর্ষে দেশীয় শিল্পের তেমন কোন অস্তিত্ব না থাকায় ক্ষুদ্র ব্যবসায়িক এবং পশাগত স্বার্থের উপর তার প্রধান প্রতিষ্ঠার ফল ভারতীয় বুর্জোয়া ছিল মেরুদণ্ডহীন। এই জন্যেই ভারতীয় এবং বিশেষ করে বাঙালী মধ্যবিত্ত ইংরেজের উপর অনেকদিন পর্যন্ত আর্থিক ও রাজনীতিগতভাবে ছিল নির্ভরশীল। অর্থাৎ আমাদের রাজনৈতিক জীবনের উপর বৃটিশ সরকারের এত প্রভাব প্রতিপত্তির কারণ অনুসন্ধান করতে গেলে দেশীয় বুর্জোয়ার এই চরিত্র বিশ্লেষণের মাধ্যমেই তা করতে হবে।
৫
ইংরেজরা ভারতবর্ষের রাজনীতিকে একটি বিশেষ খাতে ঠেলে দেওয়ার জন্যেই ভারতীয় জাতীয় আন্দোলনের উদ্যোক্তা হিসাবে এগিয়ে এসেছিল। সেদিক দিয়ে তাদের সরকারবিরোধী উদারনৈতিক রাজনৈতিক এবং বৃটিশ ভারতীয় সরকারের চিন্তা ও কর্মের একটা সামঞ্জস্য ছিল। ইউরোপ ও ইংল্যান্ডের ইতিহাস থেকে তারাযে শিক্ষা লাভ করেছিল সেই শিক্ষাকে এক্ষেত্রে তারা উপযুক্তভাবে প্রয়োগ করতে চেষ্টার ত্রুটি করেনি। ইংল্যান্ডের গঠনতান্ত্রিক রাজনীতির ইতিহাস ইউরোপীয় রাজনীতির থেকে বহুলাংশে স্বতন্ত্ৰ। পার্লামেন্টের সঙ্গে ক্রমাগত সংঘর্ষের মাধ্যমে রাজারা সেখানে যেভাবে ধীরে ধীরে পার্লামেন্টের কাছে ক্ষমতা হস্তান্তর করে এসেছিলেন ইউরোপে তেমনটি ঘটেনি। ইংল্যান্ডের তাই ফরাসী বিপ্লবের মতো কোন পরিস্থিতির উদ্ভব হয়নি। গঠনতান্ত্রিক পদ্ধতিতে প্রথমে সামন্তশক্তির এবং পরবর্তীকালে ধনতান্ত্রিক শক্তির সাথে রাজতন্ত্রের সংঘর্ষ ও আপসের মাধ্যমে ক্ষমতা সেখানে উত্তরোত্তরভাবে পার্লামেন্টের করতলগত হয়।
ইংল্যান্ডের এই আপসধর্মিতা সম্পর্কে যে কোন আলোচনা তার ভৌগোলিক অবস্থানকে বাদ দিয়ে সম্ভব নয়। ইউরোপীয় মহাদেশের মূল ভূখণ্ড থেকে বিচ্ছিন্ন থাকার ফলে দ্বীপটির দেশরক্ষা ব্যবস্থা বরাবরই ছিল ইউরোপীয় দেশগুলির রক্ষা ব্যবস্থা হতে সম্পূর্ণ স্বতন্ত্র। প্রথম দিকে ভাইকিংদের আক্রমণ থেকে নিজেদের রক্ষা করার জন্য তাদেরকে নৌ প্রতিরক্ষার দিকে মনোযোগ দিতে হয়েছিল। এরপর স্পেন, ফ্রান্স এবং অন্যান্য ইউরোপীয় দেশগুলির আক্রমণের বিরুদ্ধেও তাদেরকে দ্বীপের অধিবাসী হিসাবে নৌবহর এবং নৌরক্ষা ব্যবস্থার উপরই স্বভাবত জোর দিতে হয়েছিল। এদিক থেকে ইউরোপের অন্যান্য দেশের সাথে তাদের রক্ষা ব্যবস্থার ছিল মৌলিক পার্থক্য।
ফ্রান্স, রাশিয়া, অস্ট্রিয়া, হাঙ্গেরী প্রভৃতি ইউরোপীয় দেশগুলি একই ভূমিখণ্ডে থাকার ফলে স্থলপথে পরস্পরের আক্রমণের বিরুদ্ধে রক্ষা ব্যবস্থাকে শক্তিশালী করার জন্য তাদেরকে বিশাল আকারে গড়ে তুলতে হয়েছিল নিয়মিত স্থলবাহিনী। এটাই ছিল তাদের দেশরক্ষার মূলসূত্র। কিন্তু ইংল্যান্ডের ক্ষেত্রে স্থলবাহিনীর পরিবর্তে নৌবাহিনীই ছিল তাদের রক্ষা ব্যবস্থার প্রধান ভিত্তি। রক্ষাব্যবস্থার এই পার্থক্য ইংল্যাণ্ড এবং মূল ইউরোপীয় ভূখণ্ডের দেশগুলির আভ্যন্তরীণ রাজনীতির উপর গভীর প্রভাব বিস্তার করে।
যে কোন দেশেই সামরিক বাহিনী, বিশেষত নিয়মিত স্থলবাহিনী দুটি মৌলিক ভূমিকা পালন করে। একদিকে তা প্রতিহত করে বৈদেশিক আক্রমণ অথবা অন্য দেশের উপর চালায় আক্রমণাত্মক হামলা। অন্য দিকে তা রাষ্ট্রযন্ত্রের ধারকদের শ্রেণীস্বার্থ রক্ষার জন্যে দমন করে আভ্যন্তরীণ প্রতিরোধ। এজন্যে যে কোন দেশেই রাষ্ট্র ক্ষমতায় অধিষ্ঠিত শ্রেণী নিজের স্বার্থ রক্ষার্থে স্থলবাহিনীকে ব্যবহার করতে দ্বিধাবোধ করে না। এদিক দিয়ে নৌবাহিনীর গুরুত্ব অপেক্ষাকৃতভাবে অনেক কম।
ইউরোপীয় রাজচক্রবর্তীরাও নিয়মিত স্থলবাহিনীকে বরাবরই এভাবে ব্যবহার করে এসেছে। সেখানে, তাই নব উত্থিত বাণিজ্যিক ও শিল্প স্বার্থের হাতে আর্থিক ক্ষমতা কেন্দ্রীভূত হওয়া সত্ত্বেও সেখানকার রাজনৈতিক ক্ষমতা থেকে তারা ছিল প্রায় সম্পূর্ণভাবে বঞ্চিত। এই বঞ্চনার প্রতিকারের কোন গঠনতান্ত্রিক উপায় না থাকার ফলেই সম্ভব হয়েছিল ফরাসী বিপ্লব। বুরবোঁ রাজতন্ত্র আর্থিক দিক দিয়ে রিক্ত হয়ে পড়লেও রাজনৈতিক ক্ষমতা হস্তান্তরের কোন পরিকল্পনা অথবা প্রচেষ্টা তাদের ছিল না। অন্যদিকে নোতুন বুর্জোয়া শ্রেণীর হাতে আর্থিক ক্ষমতা কেন্দ্রীভূত হওয়ার ফলে নিজেদের হাতে রাজনৈতিক ক্ষমতা হস্তান্তর করতে তারা স্বাভাবতই ছিল আগ্রহশীল ও সচেষ্ট। আর্থিক ও রাজনৈতিক ক্ষমতার এই খণ্ডিত অবস্থার জন্য ফ্রান্সের সাধারণ জীবনযাত্রা এক চরম বিপর্যয়ের সম্মুখীন হয়েছিল। এই অবস্থায় বিপ্লব ব্যতীত বুর্জোয়া স্বার্থ এবং সামন্ত স্বার্থভিত্তিক রাজতন্ত্রের মৌলিক দ্বন্দ্বের অবসানের আর কোন পথ ছিল না। ফরাসী বিপ্লবের মাধ্যমে সেই দ্বন্দ্বেরই নিষ্পত্তি ঘটে। এই বিপ্লবের প্রভাব নেপোলিয়নের শাসনকালে ইউরোপের বিভিন্ন দেশে ছড়িয়ে গিয়ে সেখানেও বুর্জোয়া স্বার্থকে সামরিক শক্তির মাধ্যমেই, প্রতিষ্ঠিত করে। ইংল্যান্ডে কিন্তু এ জাতীয় কোন বিপ্লব সংঘটিত হয়নি। ১৬৮৮ র বিপ্লবের মাধ্যমে সেখানে যে পরিবর্তন সূচিত হয়েছিল তা ফরাসী বিপ্লবের মতো এত ব্যাপক ও রক্তাক্ত চরিত্র পরিগ্রহ করেনি। এ জন্যই এই পরিবর্তন গৌরবময় বিপ্লব নামে পরিচিত। ইংল্যান্ডে বুর্জোয়া স্বার্থ নিজেকে ক্রমশঃ প্রতিষ্ঠা করেছিল আপসের মধ্য দিয়ে সামন্ত স্বার্থের সাথে কোন সর্বব্যাপক সামরিক সংঘর্ষের মাধ্যমে নয়। এই আপসের ইতিহাস সুদূরপ্রসারী এবং ইংল্যান্ডে রাজতন্ত্রের আয়ত্তাধীন কোন বিশাল স্থলবাহিনীর অনুপস্থিতিই এই আপসকে বহুলাংশে সম্ভব করেছিল।
নৌবাহিনী গঠনের উদ্দেশ্যে দেশরক্ষা খাতে অধিকাংশ ব্যয় বরাদ্দের ফলে ইংল্যান্ডে বিশাল এক স্থলবাহিনী গঠন রাষ্ট্রের পক্ষে সম্ভব ছিল না। এজন্য আভ্যন্তরীণ বিদ্রোহ দমনের প্রয়োজন দেখা দিলে রাজাকে সব সময়েই তাঁর অধীনস্থ সামন্তদের মুখাপেক্ষী হতে হতো। কোন বৃহৎ সামরিক প্রস্তুতির জন্যে অর্থ এবং সৈন্যের প্রয়োজন হলে পার্লামেন্ট আহ্বান করে সেই প্রয়োজন মেটানোর জন্যে রাজাকে আনুষ্ঠানিকবাবে তাদের কাছে আবেদনও জানাতে হতো। এর ফলে ইংল্যান্ডের রাজা ফরাসী অস্ট্রিকম হাঙ্গেরিয়ান অথবা রুশ রাজাদের থেকে অধীনস্থ সামন্তদের ওপর থাকতেন বেশী নির্ভরশলি। এই নির্ভরশীলতার ফলে রাজাকে অনেক সময় বাধ্যতাবশত আপস করতে হতো এবং স্বাভাবিকভাবেই রাজকার্যে তাঁর অধীনস্থ সামন্তদের হস্তক্ষেপও রোধ করা যেত না। সেদিক থেকে তুলনামূলকবাবে তারা ইউরোপীয় সামন্তদের অপেক্ষা অনেকখানি বেশী স্বাধীনতা ভোগ করতো। রাজার সাথে এই সব সামন্ত স্বার্থের আপসের ইতিহাস ইংল্যান্ডে ১২১৫ সালের ম্যাগনাকার্টা স্বাক্ষর থেকেই শুরু। সেই থেকে ইংল্যান্ডের আভ্যন্তরীণ রাজনীতিতে আপসের ভূমিকা খুব উল্লেখযোগ্য। তার মাধ্যমেই সেখানে রাজতন্ত্রের থেকে ক্ষমতা ক্রমশঃ হস্তান্তরিত হয় বুর্জোয়া পার্লামেন্টের হাতে আজ কেন্দ্রীভূত হয়েছে।
৬
নিজেদের রাজনৈতিক ইতিহাসের এই মূল শিক্ষাকে ইংরেজরা কোনদিন বিস্মৃত হয়নি। তাদের আপস মনোবৃত্তির ভিত্তি যাই হোক আপসের মাধ্যমে যে বিপ্লবকে রোধ অথবা বিলম্বিত করা যায় এ শিক্ষা থেকে তারা বিচ্যুত হয়নি বলেই ভারতবর্ষেও তারা জাতীয় আন্দোলনকে নিয়ন্ত্রণের ক্ষেত্রে একটা বিশেষ ভূমিকা গ্রহণে সমর্থ হয়েছিল।
ঊনিশ শতকের শেষের দিকে ভারতবর্ষে নানা আভ্যন্তরীণ পরিবর্তনের মধ্যে দিয়ে যে মধ্যবিত্ত শ্রেণীর উৎপত্তি হয়েছিল তার রাজনীতিকে আপসের মাধ্যমে আয়ত্তে আনার উদ্দেশ্যেই বৃটিশ সরকার ও বৃটিশ উদারনৈতিক মহল জাতীয় কংগ্রেসের প্রতিষ্ঠায় হস্তক্ষেপ করে। এদেশের স্বাধীনতা সংগ্রাম যাতে সশস্ত্র বিপ্লবের পথে না গিয়ে গণতান্ত্রিক রাজনীতির গণ্ডীতে আবদ্ধ থাকে তার জন্যেই সময় থাকতে তারা নিজেরাই সেই আন্দোলনের উদ্বোধন করে ভারতবাসীকে দিতে চেয়েছিল নিয়মতন্ত্রের দীক্ষা।
১৮৮৫ থেকে ভারতবাসীরা সংগঠিত রাজনৈতিক শক্তি হিসাবে ইংরেজদের কাছে যে সমস্ত দাবী উত্থাপন করেছে সেগুলিকে তারা সরাসরি অথবা সম্পূর্ণভাবে কোনদিনই অস্বীকার করেনি। দ্বিতীয়ত তারা সব সময় চেষ্টা করেছে ভারতীয়দের রাজনৈতিক দাবীদাওয়াগুলিকে এমনভাবে নিয়ন্ত্রণ করতে যাতে সেগুলির স্বীকৃতি জাতীয়তার সমস্যাকে সহজ না করে তাকে অধিকতর জটিল করে তোলে। পৃথক নির্বাচন ও প্রতিনিধিত্বের দাবী ইংরেজদের এই নীতিকেই জোরদার করে এবং এই দাবী বৃটিশ সরকারের কাছে উপস্থিত করানোর ক্ষেত্রে সরকারী গুপ্ত হন্তক্ষেপ ও কৃতিত্ব অনস্বীকার্য। আগা খান এবং নবাব মোহসীন-উল- মুক্-এর মতো প্রতিক্রিয়াশীল ও বশংবদ ব্যক্তিরাই এই ব্যাপারে ছিলেন ভারতীয় বৃটিশ সরকারের সক্রিয় সহযোগী।
ভারতীয় বুর্জোয়া চারিত্রিক দুর্বলতার জন্য তারা ব্যবসা-বাণিজ্য, চাকরী ইত্যাদির ক্ষেত্রে ইংরেজদের উপর নির্ভরশীল ছিল। এই নির্ভরশীলতার ফলেই অগ্রসর হিন্দু বুর্জোয়া এবং অনগ্রসর মুসলিম বুর্জোয়া উভয়েই অল্পবিস্তর ইংরেজ বিরোধী হলেও সেই বিরোধীতা ভারতবর্ষের স্বাধীনতা আন্দোলনের ক্ষেত্রে একটা সর্বাত্মক বিপ্লবী চরিত্র পরিগ্রহ করতে পারেনি। উপরন্তু হিন্দু-মুসলমান বুর্জোয়া আভ্যন্তরীণ দ্বন্দ্ব রাজনীতি ক্ষেত্রে সাম্প্রদায়িকতা জন্মদান করে পরিস্থিতিকে আরও অনেক বেশী জটিল করে তুলেছিল।
সিপাহী বিদ্রোহের পতনের পূর্ব পর্যন্ত ভারতীয় সামন্ত নৃপতিদের সাথেই ছিল ইংরেজদের মূল দ্বন্দ্ব। বিদ্রোহের পতনের পর সে দ্বন্দ্বের অবসান হলেও ভারতীয় সমাজে বিকশিত হলো এক নোতুন দ্বন্দ্ব। ইংল্যান্ডের ঔপনিবেশিক দৌরাত্ম্য যত প্রখর হতে থাকলো এদেশের জনগণের সাথে তাদের দ্বন্দ্ব হয়ে উঠলো ততই তীব্র। এবং ভারতীয় বুর্জোয়ারাই অধিষ্ঠিত হলো ইংরেজদের বিরুদ্ধে এই জাতীয়তাবাদী সংগ্রামের নেতৃত্বে।
কিন্তু এই বুর্জোয়া শ্রেণীর মধ্যে ভাগ-বাঁটোয়ারা নিয়ে যে অন্তর্দ্বন্দ্ব দেখা গেলো সেটাও ইংরেজদের সক্রিয় সহযোগিতায় ক্রমশঃ দানা বাঁধতে থাকলো। বঙ্গভঙ্গ, গভর্ণর জেনারেলের কাছে পৃথক নির্বাচনের জন্য মুসলমান উচ্চ সামন্তগোষ্ঠীর আবেদন, মুসলিম লীগ ও হিন্দু মহাসভার প্রতিষ্ঠা, (এই দুই সাম্প্রদায়িক প্রতিষ্ঠানই ১৯০৬ সালে প্রতিষ্ঠিত) ১৯০৯ ও ১৯১৯-এর শাসনতান্ত্রিক ঘোষণায় সাম্প্রদায়িক নির্বাচনের স্বীকৃতি ইত্যাদির মাধ্যমে বুর্জোয়া অন্তর্দ্বন্দ্ব ধীরে ধীরে সুদৃঢ় সাম্প্রদায়িক চরিত্রের রূপ পরিগ্রহ করলো। এই সাম্প্রদায়িক রাজনীতির প্রভাব খেলাফত এবং অসহযোগ আন্দোলনের সময় কিছুটা কমে এলেও ভারতীয় বুর্জোয়ার মূলগত দুর্বলতার জন্যে সেই সব আন্দোলন কখনো সঠিক পরিণতি লাভ করেনি। তার পূর্বেই আপসধর্মী বুর্জোয়া নেতৃত্ব আন্দোলনকে প্রত্যাগার করে চেষ্টা করেছেন তাকে গঠনতান্ত্রিক রাজনীতির সংকীর্ণ গণ্ডীর মধ্যে আবার ফিরিয়ে আনতে। ভারতীয় জাতীয়তাবাদের নেতা মহাত্মা গান্ধীর এই ভূমিকা রাজনীতি ক্ষেত্রে ভারতীয় বুর্জোয়ার দ্বৈত চরিত্রকেই উদ্ঘাটন করে। একদিকে তাই দেখা যায় যে এই নেতৃত্ব বৃটিশের বিরুদ্ধে আন্দোলনের সূত্রপাত করছে কিন্তু অন্যদিকে তা আবার মধ্যপথে আন্দোলনকে প্রত্যাহার করে তাকে নামিয়ে আনছে, আপসের পথে।
কংগ্রেসী নেতৃত্ব এইভাবে মাঝে মাঝে বৃটিশবিরোধী ব্যাপক গণআন্দোলনের আহ্বান জানালেও মুসলিম লীগের কর্মসূচীতে তার কোন স্থান ছিল না। ১৯৩৫ সালের সাম্প্রদায়িক রোয়েদাদের পর মুসলমানদের রাজনৈতিক প্রতিষ্ঠান হিসাবে মুসলিম লীগের আধিপত্য ক্রমাগতভাবে বৃদ্ধি পায়। সেটাই ছিল স্বাভাবিক, কারণ গণতান্ত্রিক রাজনীতিক্ষেত্রে প্রত্যেককে তার ধর্মীয় পরিচয় অনুযায়ী ভোট প্রার্থনা করতে হতো। কাজেই মুসলমান মুসলমানদের উপর এবং হিন্দু হিন্দুর উপর এক্ষেত্রে হলো সর্বতোভাবে নির্ভরশীল। এই নির্ভরশীলতাই ভারতবর্ষকে গণতান্ত্রিক আন্দোলনের পথে থেকে বিচ্যুত করে তাকে চালনা করলো প্রতিক্রিয়াশীল রাজনীতির পথে। এবং তার ফলে হিন্দু মহাসভা এবং মুসলিম লীগের মধ্যে তো বটেই এমন কি কংগ্রেস মধ্যেও সাম্প্রদায়িক ও প্রতিক্রিয়াশীল প্রভাব উনশশো তিরিশের দিকে প্রবলতর হলো। এর প্রতিক্রিয়ার হিসাবে শুধু যে জাতীয়তাবাদী মুসলমানরাই অধিক সংখ্যায় কংগ্রেস ত্যাগ করে মুসলিম লীগে যোগদান করলো তাই নয়, কংগ্রেসের মধ্যে যে সমস্ত বামপন্থী দল এবং উপদলগুলি ছিল তারাও আনুষ্ঠানিকভাবে কংগ্রেসের সাথে নিজেদের সাংগঠনিক সম্পর্ক ছিন্ন করলো। জাতীয়তাবাদী প্রতিষ্ঠানের বাহ্যিক খোলস সত্ত্বেও কংগ্রেস হিন্দু সামন্ত-বুর্জোয়া স্বার্থের প্রতিভূতে পরিণত হওয়াই সম্প্রদায়গতভাবে মুসলমানদের এবং প্রগতিশীলদের কংগ্রেস পরিত্যাগের মূল কারণ। ভারতীয় বুর্জোয়ার অন্তর্নিহিত দুর্বলতা এবং এই সব অন্তর্দ্বন্দ্বের ফলে বৃটিশ সাম্রাজ্যবাদের সাথে ভারতীয় জনগণের দ্বন্দ্ব এ দেশে কোন বৈপ্লবিক আন্দোলনের জন্মদান করতে আর সক্ষম হলো না।
৭
ভারতীয় আন্দোলনের ক্ষেত্র সাম্প্রদায়িকতার উত্থান ভাষাভিত্তিক জাতীয়তাবাদের বিকাশকেও রুদ্ধ করেছিল। মুসলিম সামন্ত-বুর্জোয়া স্বার্থ হিন্দুদের প্রতিযোগিতা থেকে মুক্ত হয়ে নিজেদের শ্রেণীস্বার্থ প্রতিষ্ঠা ও প্রসারের জন্যে প্রথমে বিশেষ সুবিধা ও পরে একটি পৃথক আবাসভূমির দাবী তুলেছিল এবং দাবীকে তত্ত্বগত খোলস পরানোর জন্যে হাজির করেছিল দ্বিজাতিতত্ত্ব। হিন্দু সামন্ত-বুর্জোয়ারাও তেমনি নিজেদের শ্রেণীস্বার্থ উদ্ধারের উদ্দেশ্যে অধিকতর অগ্রসর সম্প্রদায় হিসাবে সমগ্র ভারতবর্ষকে নিজেদের আওতাধীনে রাখার জন্যে আওয়াজ তুলেছিল অখণ্ড ভারদের। এবং সেই দাবীকেও তত্ত্বগত খোলস পরানোর জন্যে তারা আবিষ্কার করেছিল একজাতিতত্ত্ব। হিন্দু-মুসলমান সামন্ত-বুর্জোয়া স্বার্থের এই সংঘাতের মধ্যে ভাষাভিত্তিক জাতীয় আন্দোলন ভারতবর্ষে আর দানা বাঁধতে পারেনি, যেমনটি সম্ভব হয়েছিল ইউরোপের ক্ষেত্রে।
শিল্প বিপ্লবের পরে ধনতন্ত্রের বিকাশের সাথে সাথে ইউরোপে ভাষাভিত্তিক জাতীয়তাবাদের গোড়পত্তন হয়। একই এলাকার অধিবাসী, একই ভাষাভাষী, মোটামুটিভাবে একই সাংস্কৃতিক ঐতিহ্যের অন্তর্গত এবং একই আর্থিক জীবনের অংশীদার হিসাবে বিভিন্ন ইউরোপীয় জনগোষ্ঠীরা জাতিগতভাবে সংগঠিত হয়। এইভাবে সংগঠিত হওয়ারকালে সামন্ত স্বার্থের সাথে গণতান্ত্রিক জাতীয়তাবাদী স্বার্থের দ্বন্দ্ব ক্রমশঃ ঘোরতর আকার ধারণ করতে থাকে। ইংল্যান্ডে এই দ্বন্দ্ব ধীরে ধীরে গঠনতান্ত্রিক ও সমঝোতার মাধ্যমে রূপান্তরিত হয়ে এলেও ইউরোপে তা সম্ভব হলো না। ফ্রান্সে ১৭৮৯ সালে ঘটলো সশস্ত্র বুর্জোয়া গণতান্ত্রিক বিপ্লব এবং সেই বিপ্লবের প্রতিক্রিয়া ইউরোপে সামন্তবাদের ভিত্তি ধ্বংসের কাজকে করলো ত্বরান্বিত। ঊনিশ শতকে ইউরোপীয় ধনতন্ত্রের বিকাশের সাথে তাই গণতান্ত্রিক জাতীয় রাষ্ট্রের উৎপত্তি এবং বিকাশও ছিল সমান্তরাল। ধনতন্ত্রের জাতীয় রাষ্ট্রের প্রতিষ্ঠা হয়েছিল এবং ১৭৮৯-র ফরাসী বিপ্লবী থেকে ১৮১৭-র প্যারিস কমিউন পর্যন্ত বিকাশের এই ধারা অব্যাহত ছিল।
ভারতবর্ষে কিন্তু ধনতন্ত্রের বিকাশের সাথে সাথে ভাষাভিত্তিক জাতীয়তাবাদ জোরদার হলো না। বুর্জোয়া শ্রেণীর সাম্প্রদায়িক অন্তর্দ্বন্দ্ব এই বিকাশকে রোধ করলো। ভারতীয় বুর্জোয়া পূর্ববর্ণিত দুর্বলতা এবং বৃটিশ সরকারের পৃষ্ঠপোষকতার উপর তাদের নির্ভরশীলতাই এর প্রধান কারণ। ইউরোপীয় বুর্জোয়ার মতো তারা যদি স্বাধীনভাবে শিল্প-বাণিজ্যকে কেন্দ্র করে গঠিত হতো তাহলে ভারতের ক্ষেত্রে সে সম্ভাবনা থাকতো। কিন্তু যে জাতীয়তাবাদী ভারতীয় বুর্জোয়া বৃটিশবিরোধী জাতয়িতাবাদী আন্দোলনের নেতৃত্বে ছিল তারা ইংরেজের সাথে বিরোধীতা সত্ত্বেও, তার উপর ছিল নির্ভরশলি। তার সাথে আবেদন নিবেদেনের পালা তাদের ১৯৪৭ পর্যন্ত শেষ হয়নি। এজন্যেই হিন্দু, মুসলমান, কংগ্রেস, লীগ প্রত্যেকে তাদের থেকে কিভাবে অধিক সুবিধা আদায় করতে পারে এই ছিল তাদের অন্যতম প্রধান তাগিদ। ভারতীয় স্বাধীনতা সংগ্রামের বৃহত্তম কাঠামোর মধ্যে ভাষাভিত্তিক জাতীয় আন্দোলনের সম্ভাবনা এই তাগিদের ফলেই ব্যাহত হয়েছিল।
হিন্দু মুসলমান সামন্ত-বুর্জোয়া স্বার্থের সংঘর্ষ যদি ভারতীয় স্বাধীনতা আন্দোলনকে দ্বিধাবিভক্ত না করতো তাহলে বাঙলা, অসমীয়া, হিন্দু, তামিল, তেলেগু, পাঞ্জাবী, সিন্ধী, পুশতু ইত্যাদি ভাষাভাষীর জনগোষ্ঠীর অনেকাংশে ফরাসী, জার্মান, বৃটিশ ইতালীয়ান ইত্যাদি ভাষাভাষীর জনগোষ্ঠীর মতোই হয়তো সংগঠিত হতো। কিন্তু একজাতিতত্ত্ব ও দ্বিজাতিতত্ত্বের প্রতাপে ভারতবর্ষে জাতীয় আন্দোলনের সে পরিণতি সম্ভব হলো না। সেটা হলো হিন্দু- মুসলমান নির্বিশেষে এক ভাষাভাষী অঞ্চলের লোকেরা একদিকে জাতিগতভাবে সংগঠিত হতো। এবং অন্যদিকে প্রয়োজনমতো একটি কেন্দ্রীয় ফেডারেল রাষ্ট্রও গঠন করতে পারতো। কিন্তু ভারতীয় রাজনীতি ব্যাপক ও বৈপ্লবিক গণ-আন্দোলনের পথে না যাওয়ায় গঠনতান্ত্রিক রাজনীতির সাম্প্রদায়িক সংকীর্ণতা সে সম্ভাবনাকে ব্যর্থ করলো।
৮
বাঙলাদেশের রাজনীতিতে একটা স্বাতন্ত্র্যবাদী চিন্তা বরাবরই ছিল। ঊনিশশো বিশের দিকে চিত্তরঞ্জন দাশের নেতৃত্বে বাঙলা কংগ্রেসের মাধ্যমে এই চিন্তা কিছুটা স্পষ্টতর রূপ নেয়। কিন্তু তা সত্ত্বেও বাঙালী জাতীয়তার ভিত্তিতে একটা সম্পূর্ণ পৃথক রাষ্ট্র স্থাপনের কথা তাঁরাও কোনদিন বলেননি। ভাষার ভিত্তিতে বাঙলাদেশে একটা পৃথক সার্বাভৌম রাষ্ট্র গঠনের আন্দোলন সর্বপ্রথম শুরু হয় ১৯৪৭-এর প্রথম দিকে। এই আন্দোলনকে বিশ্লেষণ করলে মুসলিম লীগ ও কংগ্রেসের সত্যিকার চরিত্র বিশ্লেষণের সুবিধা হবে এবং কংগ্রেসের ‘অসাম্প্রদায়িক’ ও মুসলিম লীগের ‘সাম্প্রদায়িক’ রাজনীতির মূলসূত্রও ভালভাবে উদ্ঘাটিত হবে। মুসলিম লীগের পাকিস্তান দাবীর তাত্ত্বিক ভিত্তি ছিল দ্বিজাতিতত্ত্ব। কংগ্রেসের অখণ্ড ভারতের তত্ত্বগত ভিত্তি ছিল ভারতীয় জাতীয়তা। বাঙলা ভাগের আন্দোলনের সময় বস্তুতপক্ষে কংগ্রেস লীগের এই দুই তত্ত্বই সামন্ত-বুর্জোয়া স্বার্থের অন্তর্নিহিত তাগিদে প্রায় সম্পূর্ণভাবে ভেঙ্গে পড়ে। ১৯৪৭-এর ‘স্বাধীন সার্বভৌম বাঙলা’ আন্দোলনের সূত্রপাত হয় মুসলিম লীগ নেতৃত্বের দ্বারা। পাকিস্তান আন্দোলনকালে বাঙলা ভাগের কথা পূর্বে তাঁরা চিন্তা করেননি। কিন্তু ভারত বিভাগ যখন অবধারিত হলো তখন ভারতীয় বৃটিশ সরকারের প্ররোচনায় শ্যামাপ্রসাদ মুখার্জী আওয়াজ তুললেন বাঙলাদেশ ভাগ করার। এদিক দিয়ে তিনি নবাব সলিমুল্লারই উত্তরসূরী।
প্রথম দিকে কংগ্রেস নেতৃত্ব এ ব্যাপারে বেশী উৎসাহী না হলেও উৎসাহিত হতে তাঁরা বেশী সময়ও নিলেন না। শরৎচন্দ্র বসু ব্যতীত অন্যান্য কংগ্রেসী নেতারা সাম্প্রদায়িক ভিত্তিতে বাঙলাকে বিভক্ত করতে ব্যাকুল হয়ে উঠলেন। তাঁদের অসাম্প্রদায়িক জাতীয়াবাদের মুখোশ সাম্প্রদায়িক স্বার্থের তাগিদে খসে পড়লো। ‘ভারতমাতাকে’ দ্বিখণ্ডিত করতে যাঁরা নিতান্তই নারাজ ছিলেন ‘বঙ্গমাতাকে’ সাম্প্রদায়িক ভিত্তিতে দ্বিখণ্ডিত করতে তাঁরা দ্বিধা অথবা সঙ্কোচ বোধ করলেন না!
অন্যদিকে যে মুসলিম লীগের নেতারা এতদিন দ্বিজাতিতত্ত্বের সাম্প্রদায়িক বক্তব্যের ভিত্তিতে পাকিস্তান দাবী করে আসছিলেন তাঁরাই বাঙলা ভাগের আশঙ্কায় সে সম্ভাবনাকে রোধ করার জন্যে প্রস্তাব আনলেন বাঙালী সংস্কৃতির ভিত্তিতে স্বাধীন সার্বভৌম বাঙলার। স্বাধীন সার্বভৌম পূর্ব-পাকিস্তানের কথা আবুল হাশিম অবশ্য ইতিপূর্বেই উত্থাপন করেছিলেন। ১৯৪৬ সালের মুসলিম লীগ সাধারণ নির্বাচনে জয়লাভ করার পর কায়েদে আজম এপ্রিল মাসে দিল্লীতে মুসলিম লীগভুক্ত সংসদীয় সদস্যদের একটি সম্মেলন আহ্বান করেন। এই সম্মেলনের বিষয় নির্বাচনী কমিটিতে এ বিষয়ে কায়েদে আজমের সাথে আবুল হাশিমের এক বিতর্ক হয় এবং এই বিতর্কের মাধ্যমে তিনিই সর্বপ্রথম নিখিল ভারতীয় মুসলিম লীগ পর্যায়ে লাহোর প্রস্তাবের ভিত্তিতে দুই স্বাধীন সার্বভৌম পাকিস্তানের দাবী উত্থাপন করেন। (People’s Age, April ১২, ১৯৪৬) আবুল হাশিমের ক্ষেত্রে পরবর্তী স্বাধীন সার্বভৌমত্ব বাঙলার আন্দোলন অনেকাংশে ছিল সেই আন্দোলনেরই স্বাভাবিক পরিণতি। কিন্তু তবু প্রথম পর্যায়ে তিনি লাহোর প্রস্তাবের ভিত্তিতে যখন সার্বভৌম পূর্ব-পাকিস্তান (অর্থাৎ বাঙলাদেশ ও আসামের কিছু অংশ) দাবী করেছিলেন তখন তাঁর সে দাবীর প্রকৃত ভিত্তি ছিল সাম্প্রদায়িক। কিন্তু ১৯৪৭ সালের স্বাধীন সার্বভৌম বাঙলা দাবীর ভিত্তি সাম্প্রদায়িক ছিল না, সে ভিত্তি পরিবর্তিত হয়ে দাঁড়িয়েছিল বাঙালী জাতীয়তাবাদে। মুসলিম লীগের নেতৃবৃন্দ, বিশেষতঃ আবুল হাশিম এবং শহীদ সোহরাওয়ার্দী ধরে নিয়েছিলেন স্বাধীন সার্বভৌম বাঙলার অর্থ সংখ্যাগুরু মুসলমানদের আধিপত্য। সেই আধিপত্যকে স্থাপন করার জন্যে বাঙালী সংস্কৃতির কথা বলতে তাঁদের কোন অসুবিধা ছিল না। এমনকি এই প্রস্তাবে প্রথম দিকে কায়েদে আজম জিন্নাও কোন আপত্তি করেন নি। কারণ তিনিও ভেবেছিলেন যে সার্বভৌম বাঙলাদেশের অর্থই পাকিস্তান। সর্দার প্যাটেল, জওহরলাল এবং কংগ্রেসের দিকপালরাও তাই ভেবেছিলেন।
ভাষার ভিত্তিতে স্বাধীন সার্বভৌম বাঙলার পরিকল্পনা বৃটিশ সরকার সরাসরি প্রত্যাখ্যান করায় কায়েদে আজমও অবশেষে তাতে অসম্মতি জ্ঞাপন করেন। কিন্তু তা সত্ত্বেও বাঙলা ভাগের প্রশ্নে যখন ভোটাভুটির ব্যবস্থা হয় তখন বাঙলা ভাগের বিরুদ্ধে ভোট দিয়েছিলেন ‘বঙ্গমাতাকে’ দ্বিখণ্ডিত করার পক্ষে।
বৃটিশ সরকার ক্ষমতা হস্তান্তরের জন্য যে নীতিনির্ধারণ করেছিলেন সেই অনুসারে বাঙলাকে অখণ্ড রাখার প্রস্তাবে যদি পূর্ব ও পশ্চিম বাঙলার অর্থাৎ প্রধানত হিন্দু- মুসলমানদের ঐক্যমত না হয় তাহলে বাঙলাদেশকে ভাগ করার কথা ছিল। সে ঐক্যমত যে আর কিছুতেই সম্ভব নয় এ কথা ভালোভাবে জেনেই মাউন্টব্যাটেন সেই অব্যর্থ নীতিনির্ধারণ করেছিরেন। কাজেই তাঁদের পরিকল্পনা অনুসারে হিন্দু-মুসলমান সদস্যদের মধ্যে ঐক্যমত না হওয়ায় বাঙলাদেশ দুইভাগে বিভক্ত হয়ে গেল।
১৯৪৭ সালে বঙ্গভঙ্গ আন্দোলনের সময় কংগ্রেস সাম্প্রদায়িক ভিত্তিতে বাঙলা ভাগের দাবী তুলল এবং মুসলিম লীগ নেতৃত্বের এক শক্তিশালী অংশ বাঙালী সংস্কৃতির অসাম্প্রদায়িক ভিত্তির ওপর প্রতিষ্ঠা করতে চাইলো স্বাধীন সার্বভৌম বাঙলাদেশ। কংগ্রেস লীগের এই আকস্মিক ভূমিকা পরিবর্তনের কারণ হিন্দু-মুসলমান সামন্ত- বুর্জোয়ার সাম্প্রদায়িক স্বার্থ। কংগ্রেসী হিন্দুরা স্বাধীন সার্বভৌম বাঙলার সংখ্যালঘু হিসাবে নিজেদের নিরাপত্তাকে মনে করলেন বিপন্ন, যেমনটি মুসলিম লীগভুক্ত মুসলমানরা সারা ভারতে সংখ্যালঘু হিসাবে নিজেদের নিরাপত্তাকে মনে করতেন বিপন্ন ও বিঘ্নিত। এ জন্যেই মুসলমান সামন্ত-বুর্জোয়ার ভারত ভাগের এবং হিন্দু সামন্ত- বুর্জোয়ার বাঙলা ভাগের প্রস্তাব। ভারতীয় জাতীয় কংগ্রেসের অসাম্প্রদায়িক রাজনীতি এবং মুসলিম লীগের মুসলিম সংস্কৃতি পরিচর্যার এই হলো বাস্তব ও সঠিক পরিচয়।
৯
কংগ্রেস-লীগের সামন্ত-বুর্জোয়া রাজনীতি বামপন্থী ও সমাজতান্ত্রিক রাজনীতিকে অনেকাংশে আপসপন্থী ও সংস্কারমুখী করে তুললেও তিরিশ চল্লিশের রাজনীতি বাস্তব অভিজ্ঞতার মধ্যে দিয়ে এদেশের শ্রমিক-কৃষক জনসাধারণ নিজেদের স্বার্থরক্ষার ক্ষেত্রে অনেকখানি সচেতন হয়ে ওঠে। শুধু তাই নয়, এতদিন কংগ্রেস-লীগের রাজনীতি যেমন বামপন্থী রাজনীতিকে প্রভাবিত করে এসেছিল তেমনি এখন শ্রমিক-কৃষকের এই নোতুন চেতনা এবং ট্রেড ইউনিয়ন ও কৃষক আন্দোলনের মাধ্যমে তাদের সংগঠিত রাজনীতি কংগ্রেস-লীগের সাধারণ কর্মীদের কিছুটা প্রভাবিত করতে শুরু করে। দ্বিতীয় মহাযুদ্ধোত্তরকালে কৃষক-শ্রমিকের সাথে সামন্ত বুর্জোয়া শ্রেণীর দ্বন্দ্ব যত বেশি বৃদ্ধি পাচ্ছিল কংগ্রেস-লীগের নেতৃবৃন্দ ততই নিজেদের স্বার্থ রক্ষার সংগ্রামকে টিকিয়ে রাখার জন্য হচ্ছিলেন বদ্ধপরিকর। এই দ্বন্দ্ব ৫০ লক্ষ শ্রমিকের ধর্মঘট এবং ব্যাপক কৃষক আন্দোলনের মাধ্যমে বিকশিত হচ্ছিল নিত্য নোতুন রূপে।
১৯৪৬ এর দিকে সামন্ত বুর্জোয়া স্বার্থের সাথে শ্রমিক কৃষক স্বার্থের এই সংঘর্ষের মধ্যেই কংগ্রেস-লীগ রাজনীতির সংকট সীমাবদ্ধ ছিল না। সে সংকট পরিব্যাপ্ত হয়ে বৃটিশ- ভারতীয় নৌ, বিমান এবং স্থলবাহিনীকেও গ্রাস করতে উদ্যত হয়েছিল। ১৯৪৬ এর ২১ শে ফেব্রুয়ারী বৃটিশ-ভারতীয় নৌবাহিনীর মধ্যে যে ব্যাপক ও সর্বাত্মক বিদ্রোহের শুরু হয় সেটাই হয় এই সঙ্কটের বৃহত্তর উদাহরণ। সিপাহী বিদ্রোহের পর বৃটিশ বাহিনীতে এত বড় বিদ্রোহ আর কখনও সংঘটিত হয়নি। নৌ বিদ্রোহের প্রভাবে বৃটিশ-ভারতীয় বাহিনীর অন্যান্য অংশেও বিস্তৃত হওয়ার সম্ভাবনা দেখা দেয়। কিন্তু এই ‘বিপর্যয় শুধু বৃটিশ-ভারতীয় সরকারেরই বিপর্যয় ছিল না। কংগ্রেস-লীগের বুর্জোয়া নেতৃত্বই বিদ্রোহের যথার্থ তাৎপর্য উপলব্ধি করে তাকে খতম করতে হয়েছিল বদ্ধপরিকর। কংগ্রেস লীগের উচ্চতম নেতৃত্ব তাই বৃটিশবিরোধী এই বিদ্রোহকে দমন করার কাজে হাত মেলালেন বৃটিশ সরকারের সাথে। এর পর থেকে কৃষক, শ্রমিক, নিম্নমধ্যবিত্ত এবং বৃটিশ-ভারতীয় বাহিনীর মিলিত স্বাধীনতা সংগ্রামের সম্ভাবনার কথা চিন্তা করে বৃটিশ সরকারের সাথে কংগ্রেস-লীগ নেতৃত্ব ভারতীয় সমস্যার একটি ত্রিপক্ষীয় সমাধানের উপায় অন্বেষণে নিযুক্ত হলেন। ১৯৪৬-৪৭ সালে তাঁদের রাজনৈতিক কর্মতৎপরতার সেটাই হয়ে দাঁড়াল সর্বপ্রধান তাগিদ।
১০
বৃটিশ সরকার ভারতীয় পরিস্থিতির পর্যালোচনা করে উপলব্ধি করল যে, যে ভারত ত্যাগ করতে তারা যদি বিলম্ব করে তা হলে এদেশে যে বৈপ্লবিক রাজনৈতিক পরিস্থিতির উদ্ভব হবে তাকে আয়ত্তাধীন রাখা তাদের পক্ষে আর সম্ভব হবে না। পরিস্থিতি পরিবর্তনের সাথে সাথে কংগ্রেস লীগের প্রভাবও ক্রমশঃ ক্ষয়প্রাপ্ত হয়ে গঠনতান্ত্রিক রাজনীতির ভিত্তি বিনষ্ট হবে এবং সমাজতান্ত্রিক রাজনীতির উত্থানের ফলে ভারতবর্ষে বৃটিশ পুঁজির স্বার্থ সর্বতোভাবে বিপন্ন হয়ে পড়বে। কংগ্রেস-লীগ দেখলো যে তারা যদি অখণ্ড ভারত অথবা অখণ্ড পাঞ্জাব ও বাঙলা নিয়ে গঠিত পাকিস্তানের দাবীতে অবিচল থাকে তাহলে ভারতীয় রাজনীতিক্ষেত্রে তাদের শ্রেণীস্বার্থ ও নেতৃত্ব অদূর ভবিষ্যতে বিনষ্ট হওয়ার সম্ভাবনা। কাজেই এইসব বিবেচনার ফলে বৃটিশ সরকার এবং কংগ্রেস লীগ একটা পারস্পরিক আপস রফাকেই সর্বোচ্চ গুরুত্ব দিলো। ভারতবর্ষ, পাঞ্জাব ও বাঙলাদেশকে বিভক্ত করার পরিকল্পনার মাধ্যমে বৃটিশরকার রক্ষা করতে চাইলো তার বিশাল পুঁজির স্বার্থকে এবং কংগ্রেস-লীগ সচেষ্ট হলো ব্যাপক শ্রমিক-কৃষক নিম্নমধ্যবিত্তের গণ উত্থানকে রোধ করে এদেশে সামন্ত- বুর্জোয়া স্বার্থ-সংরক্ষণ ও সম্প্রসারণ করতে।
বৃটিশ পার্লামেন্টে ভারতবর্ষে ক্ষমতা হস্তান্তরের সর্বশেষ তারিখ নির্ধারণ করেছিল ১৯৪৮- এর জুন মাস। কিন্তু ১৪৪৭ এর প্রথম থেকেই ভারতীয় রাজনীতিক্ষেত্রে বৈপ্লবিক পরিস্থিতির দ্রুত পরিবর্তনের ফলে তাদের আতঙ্ক স্বভাবতঃই অনেকাংশে বৃদ্ধি পায়। ফলে বৃটিশ সরকার নির্ধারিত তারিখের পূর্বেই ভারত ত্যাগের সিদ্ধান্ত গ্রহণ করে। এর পর মাউন্টব্যাটেন তাঁর সরকারের ব্যাপক পরিকল্পনাকে দ্রুত আলোচনার আবর্তে নিক্ষেপ করে তাকে কার্যকরী করেন। এবং ১৪ই আগষ্ট ভারতবর্ষের সামন্ত-বুর্জোয়া নেতৃত্বের কাছে ক্ষমতা হস্তান্তর করে নিজেদের কায়েমী স্বার্থ রক্ষণাবেক্ষণ এবং বৃহত্তর গণঅভ্যুত্থান ও বিপ্লবের সম্ভাবনাকে পিছিয়ে দেওয়ার ব্যবস্থা করেন। এভাবেই পাক- ভারতীয় উপমহাদেশে বৃটিশের ঔপনিবেশিক রাজত্বের পর এই ভূখণ্ডে স্থপিত হয় ইঙ্গ-মার্কিন নয়া উপনিবেশবাদের ভিত্তিপ্রস্তর।
একটি সাম্প্রদায়িক সমালোচনার জবাবে
ডক্টর সৈয়দ সাজ্জাদ হোসায়েন[১] আমার সাম্প্রদায়িকতা নামক বইয়ের উপর যে আলোচনা করেছেন সেটা পড়ে মনে হয় তিনি একজন কাল্পনিক প্রতিপক্ষ খাড়া করে তার কতকগুলি উদ্ভট মতামত খণ্ডন করতে উদ্যত হয়েছেন। তিনি প্রথমেই মন্তব্য করেছেন যে, আমার প্রবন্ধগুলি পড়ে তাঁর মনে হয়েছে তিনি যেন তিরিশ বছর ‘আগেকার অতীতে ফিরে গেছেন। কিন্তু তাঁর এ আলোচনা পড়ে যে কোন সুবুদ্ধিসম্পন্ন পাঠকেরই মনে হবে যে আমরা প্রায় চৌদ্দশো বছর আগের পৃথিবীতে ফিরে গেছি। কাজেই এ নিয়ে আলোচনা নিষ্প্রয়োজন। বিশেষ করে সহজ হিসাবে চৌদ্দশোর কাছে তিরিশ বছর যখন নিতান্তই তুচ্ছ।
তাঁর এই প্রাথমিক মন্তব্যের পর তিনি আমার বইয়ের মূল বক্তব্যের একটা সার দেবার চেষ্টা করে কিছু কথা বলেছেন যেগুলিকে অস্বীকার না করলেও তাকে বইটির একটা বিশ্বস্ত সার বলে গ্রহণ করা চলে না। কিন্তু পরবর্তী আলোচনায় আমার বক্তব্যের নামে তিনি মাঝে মাঝে স্বরচিত কিছু বক্তব্য আমার উপর যেভাবে আরোপ করেছেন সেটা আমার বইয়ের যে কোন সাধারণ পাঠকের কাছেই অত্যন্ত আপত্তিকর মনে হবে। তাঁর এই সমস্ত কাল্পনিক বক্তব্যগুলি সম্পর্কেই এখানে কিছু আলোচনা প্রয়োজন।
সৈয়দ সাজ্জাদ হোসায়েন আলোচনাকালে নিশ্চিতভাবে ধরে নিয়েছেন যে বইটিতে আমি শুধু মুসলমান সাম্প্রদায়িকতার কথাই বলেছি, মুসলমানদেরকেই সবকিছু বিপর্যয়ের জন্য দায়ী করেছি। শুধু তাই নয়। আমার বক্তব্য তাঁর কাছে নাকি হিন্দু মহাসভার বক্তব্যের মতই মনে হয়েছে। কার মনে কখন কি কারণে কোন্ চিন্তা উদয় হয় সেটা মন্তস্তত্ত্ব এবং শিক্ষাতত্ত্বের বিচার্য বিষয়।
কিন্তু এক্ষেত্রে তাঁর এই ধারণার যে ভিত্তি নেই সেটা আমার বই-এর যে-কোন পৃষ্ঠায় নজর দিলেই ধরা পড়বে।
সৈয়দ সাজ্জাদ হোসায়েন বলেছেন, পাকিস্তানী জাতীয়তাবাদকে আমি সাম্প্রদায়িকতা আখ্যা দিয়েছি এবং কংগ্রেস ও হিন্দু মহাসভার ভারতীয় জাতীয়তাবাদকে অসাম্প্রদায়িক ইত্যাদি বলে বর্ণনা করে তার ওকালতী করেছি। তাঁর বক্তব্য যে কতখানি বিকৃত এবং তিনি যে কতখানি কল্পনাশ্রেয়ী সেটা নীচের উদ্ধৃতি থেকে বোঝা যাবে।
মধ্যবিত্তের শ্রেণীগত দুর্বলতার জন্য হিন্দু মধ্যবিত্ত নিজের স্বার্থ রক্ষা করতে গিয়ে মুসলমান মধ্যবিত্তের স্বার্থকে অনেকাংশ ক্ষুণ্ন করলো। ঠিক অনুরূপবাবে মধ্যবিত্তের শ্রেণীগত দুর্বলতার জন্য হিন্দু মধ্যবিত্ত নিজের স্বার্থ রক্ষা করতে গিয়ে মুসলমান মধ্যবিত্তের স্বার্থকে অনেকাংশে ক্ষুণ্ণ করলো। ঠিক অনুরূপভাবে মধ্যবিত্তের শ্রেণীগত দুর্বলতার কারণে মুসলমান মধ্যবিত্ত নিজের স্বার্থ সংরক্ষণের জন্য দুর্বলতর প্রতিযোগী হিসাবে হয়ে দাঁড়াল অধিকতর ধর্মাশ্রয়ী। হিন্দু সমাজও তাই একদিকে ইংরেজ এবং অন্যদিকে মুসলমান স্বার্থের বিরুদ্ধতায় তার মধ্যবর্তীকালীন আপেক্ষিক ধর্ম-নিরপেক্ষতাকে বহুতরভাবে শিথিল করে জাতীয় আন্দোলনের মধ্যে আবার নতুন করে আনল ধর্মীয় জটিলতা। হিন্দু মহাসভা ইত্যাদি সাম্প্রদায়িক সংগঠন, এমনকি কংগ্রেসের এক শক্তিশালী অংশ পর্যন্ত বিভোর হলো রামরাজত্বের স্বপ্নে। এ জটিলতার ফলে ভারতীয় জাতীয়তাবাদ আর সত্য অর্থে ধর্মনিরপেক্ষ রইলো না। বিকৃতরূপ ধারণ করে তা পরিণত হলো সাম্প্রদায়িকতায়।
সৈয়দ সাজ্জাদ হোসায়েন বলেছেন যেমন সাংস্কৃতিক আত্মনিয়ন্ত্রণের ভিত্তিতে মুসলিম লীগের যে দ্বিজাতিতত্ত্ব তাকে অস্বীকার করলেও জাতি বলতে কি বোঝায় সে সম্পর্কে আমি কিছুই বলিনি। তাঁর এ অভিযোগের যুক্তিসঙ্গত কারণ নেই। এ জন্য যে বইটিতে জাতিতত্ত্বের উপর দ্বিজাতিতত্ত্বকে দাঁড় করানোর চেষ্টা হয় তার সম্পর্কে বইটিতে ‘সাম্প্রদায়িকতা ও ধর্মীয় রাষ্ট্র’ এবং ‘মুসলিম জাতীয়তাবাদ ও মুসলিম সংস্কৃতি’ নামক প্রবন্ধে আলোচনা করা হয়েছে। মুসলমানদের মতো হিন্দুদের মধ্যেও ধর্মীয় প্রভাব যে প্রায় একই কারণে অনেক বিভ্রান্তির সৃষ্টি করেছিল সে কথাও মোটামুটিভাবে আলোচিত হয়েছে।
এই দুই পৃষ্ঠায় যা বলা হয়েছে তা থেকেই বোঝা যাবে যে কোন কুসংস্কার অথবা হিন্দু বা মুসলমান ধর্মের প্রতি পক্ষপাতদুষ্ট কোন দৃষ্টিভঙ্গী থেকে সাম্প্রদায়িক সমস্যায় আলোচনার প্রচেষ্টা বইটিতে করা হয়নি। কিন্তু সৈয়দ সাজ্জাদ হোসায়েন এর মধ্যেও হিন্দু মহাসভার দর্শন আবিষ্কার করেছেন। এতেও বিস্মিত হওয়ার কিছু নেই কারণ তাঁর আলোচনা থেকে মনে হয় মুসলমান সমাজের অগ্রগতির ইতিহাস পর্যালোচনাকালে মুসলমানেরা ভাল এবং হিন্দুরা খারাপ (যদিও ভাল মন্দের প্রশ্ন এ জাতীয় বিশ্লেষণের ক্ষেত্রে অবাস্তব) এই কথা দম্ভের সাথে ঘোষণা করলেই যে কোন লেখকের বক্তব্য ‘অন্ধ’, ‘কল্পনাশ্রয়ী’, হিন্দু মহাসভাপন্থী’ ইত্যাদি হতে বাধ্য। তাঁর এবং তাঁর সমর্থকদের এ মনোভাব এবং অনুভূতি যে একটি মনস্তাত্ত্বিক ঘটনা একথা অস্বীকার করেছি বলেও তিনি অভিযোগ করে বলেছেন, ‘এই স্বাতন্ত্র্যবোধ মুসলমানের মধ্যে যে ছিল এই ঐতিহাসিক সত্য অস্বীকার করার উপায় আছে কি?’ কিন্তু আমি কি বাস্তব সত্যকে সত্যিসত্যিই অস্বীকার করেছি? নিচে উদ্ধৃতি দিলাম:
তাঁরা শুধু ধরে নিয়েছিলেন ভারতীয় হিন্দুর সংস্কৃতি এক এবং মুসলমানের সংস্কৃতি এক এবং মুসলমানের সংস্কৃতি অন্য। কাজেই মুসলমানদের স্বতন্ত্র বিকাশের জন্য তারা প্রয়োজন বোধ করেছিলেন স্বতন্ত্র রাষ্ট্র পাকিস্তানের। এ দাবী তাঁদের পক্ষে ছিল অত্যন্ত স্বাভাবিক কারণ সাম্প্রদায়িক স্বার্থ বলতে সাধারণত আর্থিক স্বার্থ (যেমন চাকরী, ব্যবসা-বাণিজ্য ইত্যাদি স্বার্থ) বোঝালেও সাম্প্রদায়িক স্বার্থের একটা সাংস্কৃতিক দিকও ছিল এবং পাকিস্তান আন্দোলনে সেই দিকটিই রচনা করলো আন্দোলনের আবেগ অনুভূতির ভিত্তিভূমি।
সৈয়দ সাজ্জাদ হোসায়েন আমার জন্য বলেছেন : ‘আশা করি তিনি স্বীকার করবেন যে জাতীয়তাবাদ মূলত একটা অনুভূতি। ভাষা নৃতত্ত্ব এর কোনটা দিয়েই তার পরিমাপ করা চলে না।’ সমাজ-বিজ্ঞানসম্মত চিন্তার শাসনসীমা যাঁরা বিনা দ্বিধায় লঙ্ঘন করেন তাঁদের পক্ষে এ জাতীয় অনুভূতিবাদ প্রচার অস্বাভাবিক নয়। তাঁদের ধারণা মানুষের ইতিহাসের বিভিন্ন পর্যায়ে মানুষ যা কিছু চিন্তা এবং অনুভব করে তার কোন বাস্তব ভিত্তি নেই। তার সাথে আর্থিক, সামাজিক, শিক্ষাগত এবং অন্যান্য কোন কিছুর যোগ নেই। অনুভূতি শুধুই অনুভূতি, অন্য কিছুর সাথে তার কোন কার্যকরণ সম্পর্ক নেই। কাজেই মুসলমানেরা হঠাৎ মনে করলো তারা এক জাতি এবং মূলত সেই অনুভূতির মাহাত্ম্যেই তারা সৃষ্টি করলো নোতুন রাষ্ট্র পাকিস্তান। ইতিহাসের এমন চিত্তপ্রসারী ব্যাখ্যা রাষ্ট্রবিজ্ঞান এবং ইতিহাস-চর্চার ক্ষেত্রে অচল হলেও মহাকাব্য রচনা ক্ষেত্রে যে তা বিশেষ উপযোগী তাতে সন্দেহের অবকাশ নেই।
সৈয়দ সাজ্জাদ হোসায়েনের যুক্তি অনুসারে মসজিদের সামনে নামাজের সময় বাজনা বাজালে আসলে তার মধ্যে আপত্তিকর কিছু নেই। কারণ এর দ্বারা কিছু গোলমাল বাড়ায়, জীবন বিঘ্নিত হলেও সত্য অর্থে ইসলামের কোন অবমাননা হয় না। অর্থাৎ ইসলামের অবমাননা হবে কি না হবে সেটা নির্ভর করে কোন্ সম্প্রদায়ভুক্ত লোকে সেই কাজ করছে তার উপর এ মনোবৃত্তিকেই আমার বইয়ে আমি সাম্প্রদায়িকতা আখ্যা দিয়েছি, কারণ এ জাতীয় লোকের ধর্মের প্রতি কোন সত্যিকার আনুগত্য নেই। ধর্মের নামে পোলাও-কোর্মা-কোফতা – কালিয়া খাওয়া’ মুসলমানদের ঐহিক স্বার্থ রক্ষার জন্যই তাঁদের এত চিৎকার এবং গলাবাজি। এ জন্যই নামাজের সময় পর্যন্ত মুসলমানরাই ঢাকায় মসজিদের সামনে আজকাল বাজনা বাজালেও তাঁদের মনে ইসলাম সম্পর্কে ‘একটা নিরাপত্তার ভাব’ পরম নিশ্চিন্তে রাজত্ব করছে। একটু বিশ্লেষণ করলেই দেখা যাবে যে সৈয়দ সাজ্জাদ হোসায়েন অন্তরে যে নিরাপত্তা বোধ করেছেন সেটা ইসলাম সম্পর্কে নয়, নিরাপত্তা সর্বতোভাবে উচ্চ মধ্যবিত্ত পাকিস্তানী মুসলমানের সাম্প্রদায়িক স্বার্থের সম্পর্কে। এ জাতীয় মনোবৃত্তির প্রতি লক্ষ রেখেই আমি বলেছি:
ধর্মনিষ্ঠার সাথে সম্পর্ক আছে ধর্মীয় তত্ত্ব এবং আচার-বিচারের। সাম্প্রদায়িকতার যোগ হচ্ছে সম্প্রদায়ের সাথে। অর্থাৎ ধর্মনিষ্ঠার ক্ষেত্রে ব্যক্তির নিজের আচরণ এবং ধর্ম বিশ্বাসের গুরুত্ব বেশী। সাম্প্রদায়িকতার ক্ষেত্রে নিজের ধর্মীয় সম্প্রদায়ের প্রতি বিশেষ এক জাতীয় আনুগত্যের গুরুত্ব বেশী। এ ছাড়া সত্যিকার ধর্মনিষ্ঠা পরকালমুখী। পরকালেই তার সত্যিকার পুরষ্কারের আশা। সাম্প্রদায়িকতার মুনাফা ইহলোকে। ধর্মনিষ্ঠার জন্য অন্যের বিরুদ্ধাচরণের প্রয়োজন নেই। অন্যের বিরুদ্ধাচরণ এবং ক্ষতিসাধনের প্রচেষ্টার মধ্যেই সাম্প্রদায়িকতার বিকাশ এবং পরিণতি। ধর্মের সাথে তাই সাম্প্রদায়িকতার কোন প্রয়োজনীয় তত্ত্বগত সম্পর্ক নেই। ধর্মীয় তত্ত্ব এবং আচার-আচরণকে ভিত্তি করে যে সমাজ ও সম্প্রদায় গঠিত হয় সেই সম্প্রদায়ের ঐহিক স্বার্থ সাম্প্রদায়িকতার জনক। সাম্প্রদায়িকতা এ অর্থে পুরোপুরি ধর্মনিরপেক্ষ।
শিক্ষাক্ষেত্রে অনগ্রসরতাই মুসলিম সাম্প্রদায়িকতার প্রধান কারণ-আমার এই বক্তব্যকে সৈয়দ সাজ্জাদ হোসায়েন একটা আবিষ্কার বলে ব্যঙ্গ করেছেন। শিক্ষাক্ষেত্রে অনগ্রসরতা প্রধান কারণ, না অন্যতম প্রধান কারণ, না গৌণ কারণ এ নিয়ে অনেক বিতর্ক হতে পারে- এটা স্বীকার করতে আমার দ্বিধা নেই। কারণ যা লিখেছি সেগুলি সবই যে সম্পূর্ণ অভ্রান্ত এবং অপরিবর্তনীয় এ দাবী করার মতো জাগ্রত অনুভূতি আমার নেই। কিন্তু সৈয়দ সাজ্জাদ হোসায়েনের ব্যঙ্গোক্তি থেকে মনে হয় শিক্ষাক্ষেত্রে অনগ্রসরতাকে তিনি সাম্প্রদায়িকতা এবং মুসলমানদের রাজনৈতিক স্বাতন্ত্র্য বোধের অন্যতম কারণ হিসাবে বিবেচনা করতে সম্মত নন। তিনি যদি ঊনিশ শতকের ভারতবর্ষের শিক্ষা ব্যবস্থা এবং বিস্তারের সাথে পরিচিত হতেন তাহলে তাঁর জ্ঞানের শাসনেই তিনি এ ব্যঙ্গোক্তি থেকে বিরত থাকতেন। কিন্তু তিনি তো স্বাতন্ত্র্যের ‘অনুভূতি’ ব্যতীত অন্য কিছুকেই আমল দিতে নারাজ। কাজেই সে স্বাতন্ত্র্যবোধের কার্যকারণ অনুসন্ধানে তার প্রয়োজন কোথায়?
সৈয়দ সাজ্জাদ হোসায়েন এ প্রসঙ্গে আরও বলেছেন, ‘সমাজের কোন অংশ অনগ্রসর হয়ে থাকলে সমাজ দুর্বল হয়, কিন্তু তার ফলে সেই অনগ্রসর অংশের মধ্যে স্বাতন্ত্র্যবোধ জেগে ওঠে একথা বিশ্বাস করা বড় শক্ত। তফসিলভুক্ত হিন্দু সম্প্রদায়ের মধ্যে কোন স্বাতন্ত্র্যবোধ উদ্ভব হয় নি কেন? তার তো মুসলমানের চেয়েও বেশি অনুগ্রসর ছিল।’ এই হাস্যকর বক্তব্য এবং প্রশ্নের জবাবে বলতে বাধ্য হচ্ছি যে ভারতবর্ষে তফসিলীদের মধ্যে যথেষ্ট স্বাতন্ত্র্যবোধ ছিল; তারা ১৯৩৫ সালের ভারত-শাসন আইনে পৃথক নির্বাচন ব্যবস্থা লাভ করেছিল; ডক্টর আম্বেদকর তাদের অধিকার নিয়ে অনেক সংগ্রাম করেছেন; মুসলমানদের মতো তারাও যাতে শেষ পর্যন্ত সরে না পড়ে তার জন্য গান্ধীজী ‘হরিজন’ পত্রিকা এবং অন্যান্য প্রতিষ্ঠান ও সমাজসেবামূলক কাজের মাধ্যমে তাদেরকে সাথে রাখার জন্য আপ্রাণ চেষ্টা করেছিলেন; এবং তফসিলী ফেডারেশন নামে তাদের স্বতন্ত্র প্রতিষ্ঠান ছিল যার প্রতিনিধিরা পূর্ব পাকিস্তানের অনুপস্থিত ছিলেন না। এই প্রসঙ্গে সৈয়দ সাজ্জাদ হোসায়েন ভারতীয় নাগা, শিখ এবং দক্ষিণীদের কথাও ‘নিরাপদে’ স্মরণ করতে পারেন।
সাধারণতঃ মুসলমানেরা ধর্মীয় এবং সামন্ততান্ত্রিক বিভ্রান্তিবশতঃ মোগল সাম্রাজ্যকে নিজেদের সাম্রাজ্য বলে ধরে নিয়ে তার পতনকে নিজেদের পতন বলে ভুল করার কথা বলায় সৈয়দ সাজ্জাদ হোসায়েন আমাকে ‘নূতন আবিষ্কারের মোহে কল্পনাশ্রয়ী’ এবং আমার মতকে ‘ভারতীয়বাদ’ বলে ভূষিত করেছেন। আমার বক্তব্যকে ‘ভারতীয়বাদ’ বলে ধরে নিয়ে উত্তেজিত হওয়ার ফলে তিনি আমাকে কল্পনাশ্রয়ী ইত্যাদি বলে আরবী, ফারসী, কোরমা পোলাও নিয়ে অনেক আলোচনা করেছেন। কিন্তু আমার বক্তব্যের সাথে আসলে ভারতীয়বাদের কোন সম্পর্ক নেই। আমি মুসলমানদের ধর্মীয় এবং সামন্ততান্ত্রিক বিভ্রান্তির কথা মোগলরা ভারতীয় ছিল না এ কারণে বলিনি। বলেছি এ জন্য যে মোগল সাম্রাজ্যের দ্বারা যে মুসলমানেরা লাভবান হয়েছিল এবং তার পতনের পর যারা স্বভাবতঃই ক্ষতিগ্রস্ত হয়েছিল তারা ছিল অন্যশ্রেণীর মানুষ – যারা কোর্মা-পোলাও খেত এবং আরবী ফারসীতে কথা বলত। ডাল, ভাত, মাছ খাওয়া এবং বাঙলায় কথা বলা সাধারণ মুসলমানের স্বার্থ, পাঠানযুগ ইংরেজযুগ সব সময়েই ছিল সম্পূর্ণ উপেক্ষিত। কাজেই সে সাম্রাজ্যের পতনকে নিজেদের পতন মনে করাটা ধর্মীয় এবং সামন্ততান্ত্রিক প্রভাবসৃষ্ট বিভ্রান্তি ছাড়া আর কিছুই নয়। ওয়াহাবী আন্দোলন, যার ভূমিকাকে সৈয়দ সাজ্জাদ হোসায়েন ‘সাম্রাজ্যবাদ বিরোধী’ বলে বর্ণনা করেছেন, সে আন্দোলনের উৎপত্তি, বিকাশ এবং পরিণতির কারণ এবং ইতিহাসের সাথে ভালভাবে পরিচিত হলে তিনি সহজেই উপলব্ধি করতেন যে সে আন্দোলন আসলে সাম্রাজ্যবাদ বিরোধী নয়, সামন্ততন্ত্রবিরোধী। এ জন্যেই ভারতবর্ষের উচ্চশ্রেণীর কোর্মাপোলাও খাওয়া মুসলমানদের আন্দোলন সেটা ছিল না। সে আন্দোলন ছিল ডাল, ভাত খাওয়া মুসলমানদের আন্দোলন, যেটা পরিশেষে অনেকখানি ইংরেজবিরোধী হয়েছিল ইংরেজদের সাথে কিছু কিছু সামন্ততান্ত্রিক শক্তির বোঝাপড়ার ফলে। এসবের সাথে ধর্মীয় প্রশ্ন অবশ্যই জড়িত ছিল এবং এটাই মূলতঃ তার প্রতিক্রিয়াশীল চরিত্রের জন্মদাতা। কারণ এই সাধারণ মুসলমানেরা ইংরেজ এবং সামন্ততান্ত্রিক শক্তিসমূহের অত্যাচারে জর্জরিত হয়ে স্বপ্ন দেখেছিল দারুল ইসলামের। সাম্রাজ্যবাদ বিরোধী আন্দোলন বলতে যা বোঝায় তার কোন লক্ষণই ওয়াহাবী আন্দোলনের মধ্যে উপস্থিত ছিল না। কাজেই তার সেই ভূমিকাকে ‘বিলকুল চাপা দেওয়া’র প্রশ্ন ওঠে না।
পাকিস্তান আন্দোলন সম্পর্কে আমি যা কিছু বলেছি তার মধ্যে সৈয়দ সাজ্জাদ হোসায়েনের মতে সবচেয়ে বিভ্রান্তিমূলক হচ্ছে লাহোর প্রস্তাব সম্বন্ধে আমার মন্তব্য। তিনি বলেছেন যে প্রস্তাবে বহুবচনের ব্যবহার থাকলেও সে কথা কারও মনে ছিল না এবং সেটাকে কেউ কোন গুরুত্ব দেয়নি। কিন্তু সেই সঙ্গে তিনি আবার বলেছেন, ‘মুসলিম লীগের ইতিহাসে লাহোর Resolution শেষ কথা নয়। ঊনিশশো চল্লিশ সালে লাহোর প্রস্তাবের পর দিল্লীতে ১৯৪৩ সালে লীগ সদস্যদের কনভেনশনে এই Resolution পরিবর্তিত হয় এবং ভবিষ্যতে যাতে এ নিয়ে কোন বাকবিতণ্ডা না হতে পারে সেজন্য এক বছরে State কথাটাই ব্যবহার করা হয়।’ এখন প্রশ্ন হলো বহুবচন ব্যবহারের যদি কোন গুরুত্ব কেউ না দিয়ে থাকে এবং এসব নিয়ে কোথাও কোন আলোচনা না হয়ে থাকে তাহলে হঠাৎ সে প্রস্তাবকে ‘ভবিষ্যৎ বাকবিতণ্ডা’ থেকে মুক্ত রাখার জন্য পরিবর্তন করার প্রয়োজন দেখা দিল কেন? এ বিষয়ে অনেক কিছু বলা যেতে পারে। কিন্তু সৈয়দ সাজ্জাদ হোসায়েন তাঁর প্রশ্নের উত্তর এখানে নিজেই দিয়েছেন কাজেই এ নিয়ে কথা বাড়িয়ে লাভ নেই।
আমার প্রবন্ধগুলো পড়ে ডক্টর সৈয়দ সাজ্জাদ হোসায়েন খুবই নিরাশ হয়েছেন। এ জন্য আমি দুঃখিত। পরিশেষে তিনি যে কথা বলে আলোচনা শেষ করেছেন তাঁর সেই কথা উদ্ধৃত করেই আমি তাঁর সমালোচনা সম্পর্কে আলোচনা শেষ করব ‘পাকিস্তানের আদর্শ এবং ইতিহাস সম্বন্ধে আলোচনা হোক এটা আমরা আশা করি। তবে আলোচনা যেখানে তথ্যের উপর প্রতিষ্ঠিত নয় সেখানে এ ধরনের আলোচনা শুধু বিভ্রান্তির সৃষ্টি করতে পারে।
***
১. ঢাকা বিশ্ববিদ্যালয়ের ইংরেজি বিভাগের প্রাক্তন অধ্যক্ষ এবং পরে রাজশাহী ও ঢাকা বিশ্ববিদ্যায়ের উপাচার্য।
সামাজিক পটভূমির উপর দৃষ্টি রেখে সাহিত্যকে বোঝার চেষ্টা করলে অনেক বিষয়ে আমাদের ধারণা পরিচ্ছন্ন হয়। ভারতবর্ষে সাম্প্রদায়িকতার উৎপত্তি এবং ইতিহাসকে বোঝার জন্য একথা বিশেষভাবে প্রযোজ্য। ঊনিশ শতকের সাহিত্যে সর্বক্ষেত্রেই ধর্মীয় প্রভাব অত্যন্ত স্পষ্টভাবে চোখে পড়ে। ধর্মকে বাদ দিয়ে সে সময়ে প্রকৃতপক্ষে কোন চিন্তাই সম্ভব ছিল না। ডিরোজীওর ব্যক্তিত্ব এবং ভাবাদর্শে অনুপ্রাণিত হয়ে ‘ইয়ং বেঙ্গল’ আন্দোলন যাঁরা গঠন করেছিলেন সংখ্যায় অল্প হলেও তাঁরা অবশ্য এদিক থেকে অনেকখানি ব্যতিক্রম। কিন্তু এই ‘ইয়ং বেঙ্গল’ দলের সকলেই ছিলেন হিন্দু সমাজের অন্তর্ভুক্ত। মুসলমানদের মধ্যে এ জাতীয় কোন আন্দোলন সে সময়ে গঠিত হয়নি। এর অন্যতম প্রধান কারণ ঊনিশ শতকে শিক্ষাক্ষেত্রে মুসলমানদের অনগ্রসরতা। এটাই একটা বড় কারণ যার জন্য মুসলমান সম্প্রদায়ের মধ্যে মধ্যবিত্তশ্রেণী গঠিত হতে হিন্দুদের তুলনায় সময় লেগেছে অনেক বেশী। ব্যবসা-বাণিজ্য, জমিদারী ইত্যাদির ক্ষেত্রে তাঁরা মুসলমান আমলেও হিন্দুদের থেকে অনেক পশ্চাতে ছিলেন। বাঙলাদেশের ক্ষেত্রে একথা বিশেষভাবে প্রযোজ্য। সে আমলের বাঙলায় মুসলমানেরা অধিক সংখ্যায় নিযুক্ত থাকতেন সামরিক বিভাগে, আইন আদালতে এবং অন্যান্য সরকারী দপ্তরে। এসব ক্ষেত্রে ইংরেজদের সময় তাঁদের অবস্থা পূর্বের তুলনায় ভালো তো হলোই না উপরন্তু শিক্ষাক্ষেত্রে পিছিয়ে থাকার ফলে তাঁরা আইন আদালত এবং বহুপ্রকার সরকারী চাকরী থেকেও ধীরে ধীরে অপসারিত হলেন। সামরিক বিভাগের উচ্চ পদ থেকে অবশ্য হিন্দু মুসলমান উভয়েই হলেন সম্পূর্ণভাবে বহিষ্কৃত।
এই বিষয়ে প্রায় সকলেই একমত যে ঊনিশ শতকে শিক্ষাক্ষেত্রে মুসলমানদের অনগ্রসরতাই মুসলমান মধ্যবিত্তের সংখ্যাল্পতা এবং অনগ্রসরতার জন্য দায়ী। শিক্ষাক্ষেত্রে মুসলমানদের এই অনগ্রসরতার সঠিক কারণ কি সেটা নির্ধারণ করার ঐতিহাসিক গুরুত্ব তাই খুব বেশী।
আনিসুজ্জামান তাঁর ‘মুসলিম মানস ও বাঙলা সাহিত্যে’[১] এর কারণ নির্ধারণের কিছুটা চেষ্টা করেছেন। এ বইটি বাঙলা সাহিত্যের উপর হলেও সাহিত্যক্ষেত্রে সামাজিক পটভূমির গুরুত্ব উপলব্ধি করে লেখক প্রথমদিকে আঠারো শতক থেকে মুসলমানদের সামাজিক অবস্থার একটা পর্যালোচনা করেছেন। সাহিত্যকে সমসাময়িক সমাজের পটভূমিকায় বিচার করার প্রচেষ্টা আমাদের সাহিত্য-সমালোচনায় অত্যন্ত বিরল। সেদিক থেকে আনিসুজ্জামানের প্রচেষ্টা খুবই উল্লেখযোগ্য।
বইটি সম্পর্কে দীর্ঘ আলোচনা এখানে সম্ভব নয়। তবে একটি জিনিষ এখানে সংক্ষেপে এবং সাধারণভাবে আলোচনা করা যেতে পারে। শিক্ষাক্ষেত্রে মুসলমানদের অনগ্রসরতার জন্য সাধারণতঃ তিনটি কারণ উল্লেখ করা হয়। যথা : মুসলমানদের আর্থিক অসঙ্গতি, ধর্মীয় এবং রাজনৈতিক কারণে তাদের ইংরেজী শিক্ষার বিরোধীতা এবং ইষ্ট ইণ্ডিয়া কোম্পানী ও বৃটিশ সরকারের শিক্ষানীতি। কোন লেখকই অবশ্য এগুলির উপর সমান গুরুত্ব আরোপ করেন না। আনিসুজ্জামানও সেটা করেননি। ‘ধর্মীয় গোঁড়ামি বা ইংরেজ শাসনের প্রতি ঘৃণাবশতঃ এদেশের মুসলমানেরা ইংরেজী শিক্ষা প্রত্যাখ্যান করেছিলেন বলে যে ধারণা প্রচলিত আছে, তার পুনর্বিচার’ করতে গিয়ে তিনি বলেছেন,
মিশনারী স্কুলে মুসলমানরাও পড়ত-তার প্রমাণ পাই চুঁচুড়া অঞ্চলে স্থাপিত রবার্ট মে’র স্কুলগুলোয় মুসলমান শিক্ষার্থীর সমাবেশে। ১৮১৭ সালে প্রতিষ্ঠিত কলকাতা স্কুল বুক সোসাইটিতে হিন্দু ও মুসলমান, উভয় সম্প্রদায়ের সদস্য ছিলেন। পরবর্তী বৎসরে প্রতিষ্ঠিত কলকাতা স্কুল বুক সোসাইটির দেশীয় সদস্যদের মধ্যে প্রথমে মুসলমান ছিলেন অধিক, পরে হিন্দু ও মুসলমান সদস্য সংখ্যা সমান করা হয়। সোসাইটি পরিচালিত স্কুলসমূহ মুসলমান ছাত্রেরা হিন্দুর তুলনায় সংখ্যাতে কম হলেও-পড়াশোনা করতো। এমনকি এ যুগে মুসলমান মেয়েদের শিক্ষালাভও অজ্ঞাত ছিল না। [পৃ ৩০-৩১]
তাঁর মতে বাঙলাদেশের মুসলমানদের আর্থিক দুর্গতির জন্যই শিক্ষাক্ষেত্রে তাঁরা এত অনগ্রসর ছিল। কিন্তু এ সত্ত্বেও তিনি যে এ ব্যাপারে নিশ্চিতভাবে তার মত স্থির হতে পেরেছেন সেটা মনে হয় না। একদিকে তাই তিনি বলছেন,
আর্থিক সঙ্গতির অভাবই বাঙালী মুসলমানের ইংরেজী শিক্ষা গ্রহণের পথে প্রধান বাধা হয়ে দাঁড়িয়েছে। আর এই সঙ্গতি ছিল বলেই যুক্ত প্রদেশের মুসলমানেরা এক্ষেত্রে অগ্রসর হতে পেরেছিলেন-ধর্মীয় গোঁড়ামী বা আত্মাভিমান বাঙালী মুসলমানদের চাইতে তাঁদের কম ছিল না। [পৃ ৩২]
আবার অন্যদিকে বলছেন,
ঊনবিংশ শতাব্দীতে বাঙলার নবজাগরণের সূচনা হয়েছিল রামমোহনের ধর্ম আন্দোলনে। বাঙলায় ও বাঙলার বাইরে মুসলমান সমাজেও ধর্ম আন্দোলন দেখা দিয়েছিল। কিন্তু সে আন্দোলন আধুনিক শিক্ষা ও সংস্কৃতির সঙ্গে তার যোগ ঘটায় নি — সে আন্দোলন তাকে নিয়ে গিয়েছিল রক্ষণশীলতার সুরক্ষিত দুর্গের অভ্যন্তরে। এই রক্ষণশীলতা থেকে আধুনিকতায় আসতে তার প্রয়োজন হয়েছিল অনেক সময়ের এবং আরো একটি ভাব আন্দোলনের। [পৃ ৩৬]
আর্থিক দুর্গতির জন্য মুসলমানেরা ইংরেজী শিক্ষা গ্রহণ করতে সক্ষম হয়নি একথা যেমন সত্য ইংরেজী শিক্ষা গ্রহণ না করায় যে তাদের আর্থিক দুর্গতির কারণ হয়েছিল একথাও ঠিক তেমনি সত্য। মুসলমান সমাজের পশ্চাদপদত্বের এই দ্বিবিধ কারণ আবার কতখানি বৃটিশ শিক্ষা নীতির উৎপত্তি সেটাও এ ক্ষেত্রেও বিশেষভাবে বিচার্য। আনিসুজ্জামানের মত কাজী আবদুল মান্নানও সাহিত্যে সামাজিক পটভূমির গুরুত্ব নির্ণয়ের প্রচেষ্টা করেছেন।[২] তাঁর মতে শিক্ষাক্ষেত্রে মুসলমানদের অনগ্রসরতার জন্য ইংরেজ সরকারের শিক্ষা নীতিই প্রধানতঃ দায়ী। কারণ হিন্দুদের শিক্ষার জন্য সরকার যে পরিমাণ অর্থ ব্যয় করেছিলেন তার তুলনায় মুসলমানদের জন্য তাঁরা তেমন কিছুই করেননি। এমনকি হাজী মহম্মদ মহসীন হুগলী মাদ্রাসার জন্য যে বিপুল পরিমাণ অর্থ দান করেন তার একটা খুব বড় অংশ ব্যয় করে সরকার হুগলীতে একটি ইংরেজী কলেজ পরিচালনা করতেন এবং একমাত্র হিন্দু ছেলেরাই উক্ত কলেজে পড়াশোনা করত। [পৃ ৫১-৫৩]
হুগলীতে ইংরেজী কলেজ স্থাপিত হওয়া সত্ত্বেও মুসলমানেরা ইংরেজী শিক্ষার সুযোগ কেন গ্রহণ করতে পারেনি সে সম্পর্কে কাজী মান্নান আবার মুসলমান ছাত্রদের আর্থিক দুর্গতির উল্লেখ করেছেন। তাঁর মতে হুগলী শহরে এসে পড়াশোনার খরচ চালান তাদের দ্বারা সম্ভব ছিল না। [পৃ ৫৫] এ ছাড়া তিনি আরও বলেছেন যে,
এতকাল তারা ফারসীর মাধ্যমে যে-শিক্ষা গ্রহণ করে আসছিল, ইংরেজ সরকার তার আর্থিক অবলম্বনগুলোকে আত্মসাৎ ক’রে যখন ইংরেজীর মাধ্যমে শিক্ষার নতুন ব্যবস্থা প্রবর্তন করলো, তখন তারা সরকারের উদ্দেশ্য সম্বন্ধেই সন্দিহান হয়ে উঠলো। এটাকে তারা মনে করলো তাদের ধর্মের ব্যাপারে বিদেশী জাতির হস্তক্ষেপ। [পৃ ৩৬]
ডাক্তার আজিজুর রহমান মল্লিক মুসলমানদের শিক্ষা সম্পর্কে বিশদ আলোচনা করেছেন। তিনি বলেছেন যে, প্রথম দিকে কোম্পানী ভারতীয়দেরকে শিক্ষা দেওয়ার ব্যবস্থা করেছিল কলকাতায় যেখানে ছিল হিন্দুদের প্রাধান্য। পূর্ব এবং উত্তর বঙ্গের মুসলমান প্রধান অঞ্চলগুলি এ ব্যাপারে সরকারের দৃষ্টি আকর্ষণ করেছিল অনেক পরে। ডাক্তার মল্লিক মুসলমানদের আর্থিক দুর্গতির কথাও এ প্রসঙ্গে আলোচনা করেছেন। ৩ কান্টওয়েল স্মিথের বক্তব্যেও অনেকটা এ ধরণের। বৃটিশদের অর্থনৈতিক ব্যবস্থা এ দেশের আর্থিক ক্রিয়াকর্মকে ক্ষতিগ্রস্ত করে পরিশেষে শুধু কৃষি ব্যতীত অন্য সব ক্ষেত্রে নিজেদেরকে প্রতিষ্ঠিত করেছিল। তাছাড়া নৌপথে ভারতবর্ষে আসার জন্য যে সব এলাকায় তাদের ব্যবসা-বাণিজ্য শিল্প ইত্যাদি প্রসার লাভ করেছিল সেগুলি ছিল মুসলমান কর্মকেন্দ্রগুলি থেকে অনেক দূরে- কলকাতা, মাদ্রাজ এবং বোম্বাইয়ে। তাঁর মতে মুসলমানদের আর্থিক উন্নতি এবং শিক্ষা দীক্ষা এ কারণেই অনেকাংশে বাধাপ্রাপ্ত ও ক্ষতিগ্রস্ত হয়েছিল। ৪ কিন্তু এ কারণের গুরুত্ব সীমাবদ্ধ। বাঙলাদেশের থেকে যুক্ত প্রদেশের মুসলমানদের তুলনামূলক অগ্রসরতাকে আবার এর দ্বারা ব্যাখ্যা করা চলে না। তবে মুসলমান আমলে ক্ষমতার কেন্দ্রস্থল যুক্তপ্রদেশে অবস্থিত থাকার ফলে সেখানকার মুসলমানদের অবস্থা এমনিতেই বাঙলার মুসলমানদের তুলনায় অনেক ভাল ছিল।
কলকাতায় মুসলমানদের ইংরেজী শিক্ষার কোন ব্যবস্থাই প্রকৃতপক্ষে করা হয়নি। কলকাতা মাদ্রাসায় যে সামান্য প্রচেষ্টা হয়েছিল সেটাও সফল হয়নি। কারণ সেখানে যারা শিক্ষার জন্য যেতো তারা মোটামুটিভাবে ছিল অত্যন্ত রক্ষণশীল। ইংরেজী শিক্ষার প্রতি তারা বিরূপ ছিল। একথা সংস্কৃত কলেজ সম্পর্কেও প্রযোজ্য কারণ সেখানে ইংরেজী শিক্ষার যে প্রচেষ্টা করা হয় সেটাও সফল হয়নি। ফলে ১৮৩৫ খৃষ্টাব্দে সংস্কৃত কলেজ থেকে ইংরেজী শিক্ষা ব্যবস্থা একেবারে তুরে দেয়া হয়। রক্ষণশীল হিন্দুরা এই সিদ্ধান্তের জন্য সরকারকে অভিনন্দন জানান।[৫]
সংস্কৃত কলেজ থেকে ইংরাজী শিক্ষা তুলে দেওয়ায় কলকাতায় সাধারণভাবে হিন্দুদের ইংরেজী শিক্ষার কোন অসুবিধা ছিল না। কারণ হিন্দু কলেজেই তাঁরা সে সুযোগ লাভ করতেন। মুসলমানদের জন্য সে রকম কোন স্বতন্ত্র ব্যবস্থা না করায় সরকার কলকাতা মাদ্রাসায় ইংরেজী শিক্ষা প্রচেষ্টা সম্পূর্ণভাবে ব্যর্থ হলেও সেখানে ইংরেজী বিভাগ তুলে না দেওয়ার সিদ্ধান্ত করেন। ইংরেজী শিক্ষার ক্ষেত্রে মুসলমানেরা কতদূর পশ্চাদপদ ছিল তার উদাহরণ দিতে গিয়ে সালাহউদ্দীন আহমদ বলেছেন যে ১৮৩৫ খৃষ্টাব্দে কলকাতা মেডিকেল কলেজ স্থাপিত হলে দেখা গেল যে সেখানে আবেদকারীদের মধ্যে উপযুক্তমতো ইংরেজী শিক্ষিত এমন একজনও ছিল না, যাকে ভর্তি করা যেতে পারতো।[৬]
মুসলমানদের ইংরেজী শিক্ষাক্ষেত্রে পিছিয়ে থাকার ইতিহাসের সাথে পাকভারতীয় উপমহাদেশের সাম্প্রদায়িকতার ইতিহাস ওতপ্রোতভাবে জড়িত। এজন্যই এক্ষেত্রে আমাদের ধারণাকে পরিচ্ছন্ন করার প্রয়োজন অত্যন্ত বেশী।
**
১. আনিসুজ্জামান, মুসলিম মানস ও বাঙলা সাহিত্য, লেখক সঙ্ঘ প্রকাশনী, ১৯৬৪
২. কাজী আবদুল মান্নান, আধুনিক বাঙলা সাহিত্যে মুসলিম সাধনা, বাঙলা বিভাগ, রাজশাহী বিশ্ববিদ্যালয়।
৩. A. R. Mallik, British Policy and the Muslims of Bengal, p. 193
৪. W. C. Smith, Modern Islam in India, p. 164
৫. A. F. Salahuddin Ahmed, Social Ideas and Social Change in Bengal 1818-1835, p. 196
৬. Ibid, P. 147
