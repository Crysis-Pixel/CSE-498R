ঋগ্বেদে কিছু কিছু মন্ত্রের রচনা ঋষিকাদের; এঁদের মধ্যে আছেন কাক্ষীবতী, ঘোষা, মৈত্রেয়ী, অপালা, অস্তূণ ঋষির কন্যা বাক্। উপনিষদের যুগে গার্গী ও সুলভা ব্রহ্মবাদিনী, অন্য দু’-চার জন হয়তো ছিলেন নাম জানা যায় না। প্রসঙ্গত, বেদান্তের যে তথাকথিত ‘মহৎ’তত্ত্ব ‘সোঅ’ অর্থাৎ ‘আমিই সেই’, বা ‘তত্ত্বমসি’ ‘তুমিই সেই’ সংহিতা সাহিত্যে এর প্রথম প্রবক্তা ওই অম্ভৃণ ঋষির কন্যা বাক্। ব্যাকরণে স্ত্রীপ্রত্যয়ের পরিচ্ছেদে শুনি ‘স্বয়ম্ আচার্যা স্বয়ম্ উপাধ্যায়া’ অর্থাৎ যে নারীরা নিজেরাই পড়াতেন, অধ্যাপক-পত্নীই শুধু (বা একেবারেই) নন। পরবর্তী কালে সাহিত্যে পণ্ডিত-কৌশিকী ও সাংকৃত্যায়নী নামে অবিবাহিতা নারীর কথা পড়ি। বৃহদারণ্যক উপনিষদে যাজ্ঞবল্ক্য ‘পণ্ডিতা দুহিতা’ পাবার জন্য পিতা কী অনুষ্ঠান করবেন তার নির্দেশ দিয়েছেন, কাজেই পণ্ডিত নারীও ছিল তখন।
এ সবই ইঙ্গিত করে এক সময়ে কিছুকাল, এবং পরে বিক্ষিপ্ত ভাবে ইতস্তত কিছু কিছু নারীর শুধু বেদপাঠে নয়, বেদমন্ত্র রচনায় এবং ছাত্রদের তা পড়ানোরও অধিকার ছিল। তা হলে প্রশ্ন আসে, সে অধিকার গেল কেন ও কী ভাবে? অধিকার যে গিয়েছিল তার প্রমাণ অনেক আছে। নারীর উপনয়ন হত না, তার ধর্মীয় ক্রিয়াকলাপ সবই অমন্ত্রক, যজ্ঞকালে যজমানের পাশে যজমানপত্নী বসে থাকতেন, হয়তো অনুষ্ঠানে কায়িক পরিশ্রমে অংশগ্রহণ করতেন, কিন্তু মন্ত্র উচ্চারণ করতেন না। স্পষ্ট বলাই আছে ‘ন স্ত্রী জুহুয়াৎ’ অর্থাৎ ‘নারী হোম করবে না’। এর প্রমাণ, রামের অশ্বমেধ যজ্ঞে স্বর্ণসীতা দিয়েই কাজ চলল, অর্থাৎ যজমান পত্নীর করণীয় বা মন্ত্র উচ্চারণের প্রশ্নই ছিল না। মন্ত্রোচ্চারণে নারী ও শূদ্রের কোনও অধিকার ছিল না। আর্যরা এ দেশে আসবার পরে প্রাগার্যদের বিবাহ করতে শুরু করল। ফলে আর্য নয়, এমন মানুষ পরিবারে ও সমাজে ক্রমশ বেশি সংখ্যায় প্রবেশ করছিল। বেদ আর্যদের কাছে পবিত্র আত্মিক সম্পত্তির মতো, যে উত্তরাধিকার তাদের সামাজিক সংহতি রক্ষা করছিল, অতএব সেই বেদের সযত্ন সংরক্ষণ একটা দায়িত্ব হিসেবে দেখা দিল। নারী ও শূদ্রের উপনয়ন বন্ধ হয়ে গেল, সম্ভবত যাযাবর ও পশুচারী আর্যরা যখন কৃষিজীবী হয়ে স্থায়ী বাসভূমিতে বসবাস শুরু করল তখন থেকেই। বেদের কিছু অংশ আর্যরা ভারতবর্ষে ঢোকার আগেই রচিত হয়েছিল। এই সময়ে সম্ভবত আর্য পুরুষের সঙ্গে আর্য নারীর বিবাহ হলে তাদের কন্যারও উপনয়ন হত, অতএব বেদপাঠে অধিকার জন্মগত, স্বাভাবিক ভাবেই। ঋষিকাদের মন্ত্র রচনা সম্ভবত এই পর্বের। পরে প্রাগার্য পুরুষ ও নারী এবং মিশ্রবিবাহের সন্তানদের ও শূদ্রদের বেদপাঠে অধিকার চলে গেল। শূদ্রদের অধিকার যাওয়াটা কিছু কৌতুকের সৃষ্টি করে। কারণ, ‘পুরুষসূক্তে’ বলা আছে বেদস্বরূপ যে পরম-পুরুষ তার পা থেকে শূদ্রের উৎপত্তি। তা যদি হয়, তা হলে পা তো শরীরেরই অংশ। সেই পা কী করে পরম পুরুষের অঙ্গত্বের মর্যাদা বা শুচিতা হারায়? যে সমাজে পুরুষের প্রাধান্য এবং পৃথিবীর অধিকাংশ সমাজেই তা-ই ছিল— সেখানে নারীর অবদমন এবং হীনতা প্রতিপাদন করা স্বাভাবিক; কাজেই অনার্যমিশ্র সমাজে নারী উপনয়ন ও বেদপাঠে অধিকার হারাবে এটা তো প্রত্যাশিতই। যেমন বেদে মুদ্‌গলিনী, বিশ্পলা, বধ্রিমতী ইত্যাদি নামের নারী যোদ্ধাদের নাম পাওয়া গেলেও, নারী যে অন্তপুরচারিণী এ কথা অথর্ব বেদের সময় থেকেই প্রতিপাদিত।
কিন্তু একদা আর্য নারীর উপনয়ন হত, সে বেদ পাঠ, মন্ত্র রচনা করত এবং শাস্ত্রশিক্ষাও দিতে পারত। এটা শুধু ঐতিহাসিক তথ্য হিসেবে নয়, কিছু কিছু বিচ্ছিন্ন ব্যতিক্রমী নিদর্শনের মধ্যেও বিধৃত রইল। কাজেই শাস্ত্র তা পুরোপুরি উপেক্ষা করতে পারে না। তাই ‘যম সংহিতায়’ (যম এক ধর্ম শাস্ত্রকারের নাম) শুনি, নারী দু’রকম, বধূ ও ব্রহ্মবাদিনী। তাই সাহিত্যেও শিয়াল পণ্ডিতের ছানা দেখানোর মতো দু’-একটি বিরল ব্যতিক্রম দেখি ব্রহ্মবাদিনীর উল্লেখে। বহু পরবর্তী কালে ‘মহানির্বাণতন্ত্রে’ শুনি, পুরাকল্পে নারীরও উপনয়ন হত। এটা অবশ্য তন্ত্র, যা নারীকে খানিকটা মানবিক মর্যাদা দেবার চেষ্টা করেছে, সে জন্যে বোধহয় এই উল্লেখ করবার প্রয়োজন বোধ করেছে।
কিন্তু বাস্তবে যার কথা বেদবাক্য ছিল সেই মনু বলেন, নারীর পক্ষে বিবাহ হল উপনয়ন, পতিসেবা বেদাধ্যয়ন এবং পতিগৃহে বাস গুরুগৃহে বাস। এই পরিচ্ছন্ন সমীকরণটির দ্বারা বিবাহই উপনয়ন ও বেদপাঠের বিকল্প হয়ে গেল। ‘যে নারীর বিদ্যা বা সম্পত্তি আছে সে চেহারায় মেয়েমানুষ হলেও আসলে পুরুষই’, এমন কথা বেদেই আছে। পরবর্তী কালে শুনি, শূদ্র বেদ উচ্চারণ করলে তার জিভটা কেটে দিতে হবে, তার কানে বেদমন্ত্র গেলে সিসে গলিয়ে ঢেলে দিতে হবে। প্রশ্ন করতে ইচ্ছে করে, ম্যাক্সমুলার কি পরম কুলীন ব্রাহ্মণ ছিলেন? তিনি কেমন করে বেদে পেলেন? টাকার আওয়াজ বড় মিঠে বেজেছিল ধর্মপ্রাণ বেদজ্ঞ ব্রাহ্মণদের কানে?
কথা হচ্ছে, আজকে, ১৯৯৪ সালের বেদের বিধিনিষেধ উল্লেখ করা যেমন করুণ, তেমনই হাস্যকর। কারণ সৃষ্টিশীল সমাজচেতনা অবরুদ্ধ না হলে, নতুন চিন্তার ক্ষমতায় সমাজপতিরা সম্পূর্ণ দেউলে না হলে আজকালের ঘড়ির কাঁটা পিছিয়ে দেবার এই করুণ অপচেষ্টা ঘটত না। হাস্যকর, কারণ, সমাজ যে তার নিজস্ব গতিবেগে এগিয়ে কোথায় এসেছে এখনকার সমাজপতিরা তার খবরই রাখেন না। তা ছাড়া বেদের কটা নির্দেশ আজ মানুষ সত্যিই মানতে পারে? বেদে আছে একজন পুরুষের মৃত্যুর পর একটা গোরুকে (শাস্ত্রে তার নাম ‘অনুস্তরণী গৌ’) কেটে চিরে মৃতদেহের উপরে চাপিয়ে দিতে হবে। তার নাড়িভুঁড়িগুলো শবের দু’হাতে দিতে হবে, যাতে বৈতরণী পারে যমের দুটো কুকুর, শ্যাম আর শবল, মৃতদেহটিকে খেতে এলে ওই নাড়িভুঁড়িগুলোর বিনিময়ে লোকটা যমলোকে ঢুকে যেতে পারে। আজ পারব এ অনুষ্ঠান করতে?
এ সব তো দূরের কথা, শাস্ত্র গান্ধর্ব বিয়েকে অনুমোদন করেছে। আজকে দু’টি নরনারী স্বেচ্ছায় মিলিত হয়ে একত্র বাস করতে গেলে সমাজ ‘রে রে’ করে তাড়া করে কেন? বেদে বলেছে, ‘খেয়ে এঁটোটা স্ত্রীকে দেবে’, বলেছে, ‘যে জামা, জুতো ও ছাতা ব্যবহারের সম্পূর্ণ অযোগ্য (যাতযাম) তা ভৃত্যকে দেবে; এই শর্তে আজ বিয়ে করতে বা ভৃত্য নিয়োগ করতে চেষ্টা করে দেখুক না বেদবাদীর দল? শাস্ত্রে আট রকম সন্তানকে ‘বৈধ’ বলা হয়েছে; তার মধ্যে আছে ‘সহোঢ়’ (বিবাহের পূর্বের গর্ভ থেকে যার জন্ম), আছে ‘গূঢ়োৎপন্ন’ (বিবাহের পরে গোপনে স্বামী ভিন্ন অন্যের ঔরসে জাত), আছে ‘নিয়োগ’ (স্বামী বর্তমানে বা বিধবা অবস্থায় অন্যের ঔরসে জাত), আছে ‘ক্রীত’ অর্থাৎ টাকা দিয়ে কেনা ছেলে, আরও আছে ‘পুত্রিকাপুত্র’ (অপুত্ৰক পিতা কন্যার পুত্রকে নিজের ছেলে বলে গ্রহণ করলে)— এদের কি বৈধ সন্তান বলে গ্রহণ করার বুকের পাটা আছে আজকের সমাজের? বহুপত্নীকতা বেদে সমর্থিত শুধু নয়, প্রশংসিত। বর্তমানে তা বেআইনি। পারবে কেউ গায়ের জোরে এ আইন ভাঙতে সমাজের? সে পেরেছিল বিপ্লবোত্তর রুশ দেশ, যখন সব সন্তান বৈধ বলে স্বীকৃত হল। বেদে গোমাংস ভক্ষণের বিধান শুধু ছিল না, বহু প্রচলিত সার্বজনীন আচার ছিল এটি। আর আজ? পারবে কেউ গায়ের জোরে এই সব ভেঙে বৈদিক প্রথার প্রতিষ্ঠা করতে? অপুত্রিকা বা নিঃসন্তান স্ত্রীকে কয়েক বৎসর পরে ত্যাগ করবার বিধান দেয় বেদ, চেষ্টা করে দেখুক না বেদবাদীরা এই কারণে আজ স্ত্রী ত্যাগ করতে? কাজেই বেদের বিধি ও নিষেধ আজ সম্পূর্ণ অবান্তর, অপ্রয়োজনীয় এবং একান্তই অর্থহীন। সারস্বত চর্চার ক্ষেত্র ছাড়া অন্যত্র,অর্থাৎ জীবনের প্রায়োগিক ক্ষেত্রে এ সব বিধিনিষেধের প্রতি সম্পূর্ণ নিঃশঙ্ক উপেক্ষাই হবে স্বাস্থ্যকর, যুক্তিযুক্ত ও বাঞ্ছনীয়।
কাজেই আজকের হিন্দুসমাজ যে শাস্ত্র মানে (যদি কিছুই মানে, যাকে সার্বজনীন শাস্ত্র বলা চলে) তা হল বেদ-মহাকাব্য-পুরাণ থেকে স্থানে ও কালে বহুধা বিভিন্ন শাস্ত্রকারদের রচনা থেকে ইচ্ছেমতো উৎকলিত ‘পুরোহিত দর্পণ’ যাতে বেদ, মহাকাব্য ও পুরাণ থেকে যদৃচ্ছ বচন সংগ্রহ করে সম্পূর্ণ ভিন্ন এক উপাসনা পদ্ধতির উপর তা চাপিয়ে দিয়ে যে উপাদেয় জগাখিচুড়িটি প্রস্তুত হয়েছে, সেটি লক্ষ্য করলেই এ কথা বোঝা যাবে। এ-ই চলছে বিগত দেড় হাজার বছর ধরে, যার স্থানিক ও কালিক রূপভেদের মধ্যে আকাশপাতাল পার্থক্য রয়ে গেছে।
তা হলে আজকে বৃথা উদাত্ত বাক্য বিন্যাসের প্রয়োজন কী? যে মেয়েকে সংসার চালাবার জন্য চাকরি করতে হচ্ছে এবং তার জন্যে প্রয়োজনীয় বিদ্যা আয়ত্ত করতে হচ্ছে, তার সম্বন্ধে ‘ন স্ত্রী স্বাতন্ত্র্যম অহতি’ (নারী স্বাধীনতার যোগ্য নয়) বলবার অধিকার আছে কার? আর বলবার সার্থকতাই বা কী? নারী-স্বাধীনতা আন্দোলন জোরকদমে এগিয়ে যাচ্ছে কোনও মহাচার্যের পরোয়া না করেই। বেদপাঠে অধিকার নেই বলে নারীকে বেদপাঠ থেকে বিরত করতে চাওয়া একদিকে মিথ্যাভাষণ (ঋষিকা, আচার্যা, উপাধ্যায়া, ব্রহ্মবাদিনীরা স্মরণীয়) অন্য দিকে তেমনই পুরুষ-প্রাধান্য প্রতিষ্ঠার একটি ধূর্ত, অনৈতিহাসিক, অবৈজ্ঞানিক অপচেষ্টা বিদুষী ও বিত্তবতী নারী নিয়ে বেদে কোথাও কোথাও ব্যঙ্গ আছে, আজকে এদের সংখ্যা বেড়েই চলেছে এবং তা সমাজের পক্ষে অত্যন্ত কল্যাণকর রূপে দেখা দিচ্ছে। বেদের এই শ্লোক স্বীকার করা আজ সর্বতোভাবে ঘৃণ্য ও ক্ষতিকর। চারুশিল্প, সমাজচিন্তা, বিজ্ঞান ও প্রযুক্তিতে আজ ভারতীয় নারীর দান বা কৃতিত্ব উপহাসের নয়। এই শিক্ষিত নারী সমাজের বৃহত্তম অংশটিই বেদপাঠের অধিকার সম্বন্ধে সম্পূর্ণ উদাসীন। এবং তা অত্যন্ত স্বাস্থ্যকর। অল্প যে-ক’জন নারীর বেদপাঠের রুচি আছে, তাদের জন্মগত এবং সংবিধানগত অধিকার আছে যা পড়তে চায় তা পড়ার ও পড়ানোর। যে মেয়ে উঁচুমানের পদার্থবিদ্যার চর্চা করে বা বিদ্যালয়ে কিশোর-কিশোরীদের পাঠ দেয় বা কোনও শিল্প প্রতিষ্ঠানে ভোগ্যসামগ্রী বা যন্ত্র-নির্মাণে সাহায্য করে বা যে কৃষির দ্বারা দেশের অন্নসংস্থানে সাহায্য করে তারা তো তাদের যোগ্যতার জোরেই অধিকার আদায় করে নিয়েছে দেশের সব সম্পদের অংশভাক হবার। যে মেয়ে সুযোগ পায়নি এ সবের, তারও অনস্বীকার্য মানবিক অধিকার আছে তার দেশের যা কিছু তাৎপর্যপূর্ণ তা আয়ত্ত করার ও ভোগ করার। এ দেশেরই বেশ কিছু নারী আজ তাদের নিজস্ব মননের দ্বারা বেদ-চর্চাকে সমৃদ্ধ করেছে, এই দেশে উচ্চারিত হবে বিংশ শতকের প্রান্তদেশে পৌঁছে যে, নারীর বেদপাঠে অধিকার নেই? এ কথার মূল নিহিত আছে একটি ভ্রান্ত ব্রাহ্মণ্য পুরুষতান্ত্রিক অহমিকায়; কোনও সুস্থবুদ্ধিসম্পন্ন দেশাভিমানী এর সমর্থন করতেই পারে না। এখনকার শাস্ত্র রচনা করবে আজকের নারী-পুরুষ যৌথ ভাবে, সমগ্র দেশের কল্যাণের উদ্দেশ্যে; সাড়ে তিন হাজার বছর আগেকার বিধিনিষেধ এই কল্যাণবুদ্ধির সামনে এক ফুৎকারেই মিলিয়ে যাবে।
বেদের সাহিত্যমূল্য, সমাজ-বৈজ্ঞানিক মূল্য, ঐতিহাসিক, ভাষাতাত্ত্বিক ও নানা প্রকারের মূল্য একে একটি ঋদ্ধ সাহিত্যের স্থান দিয়েছে; ক’টা নিৰ্বিবেক, অবৈজ্ঞানিক, অনৈতিহাসিক মৌলবাদীর সাধ্যই নেই ভারতবর্ষের কোনও নারী-পুরুষকে এই সমৃদ্ধ উত্তরাধিকারের পঠনপাঠন থেকে নিবৃত্ত করবার। উদীয়মান ফ্যাসিবাদকে তার স্বরূপে চিনে নিয়ে তার ক্ষীণতম প্রকাশের চেষ্টারও কণ্ঠরোধ করার সময় এসেছে; মৌলবাদের কোনও প্রকাশকেই আজ সুস্থ নাগরিক মানতে পারে না। কারণ, তা সমগ্র সমাজের অগ্রগতির পরিপন্থী।পৃথিবীতে মানুষের ইতিহাসের প্রায় আদিপর্ব থেকেই এমন সব প্রত্ননিদর্শন পাওয়া গেছে যার থেকে অনুমান করা যায় যে, মানুষের খুব প্রাথমিক কতকগুলি বিশ্বাসের মধ্যে ধর্ম একটি প্রধান স্থান অধিকার করেছিল। এর মধ্যে ছিলেন অদৃশ্য এক মঙ্গলময় এবং ভয়াবহ বিশ্বনিয়ন্তা, যাঁকে সে ঈশ্বর বা ভগবান বলেছিল। এরই সঙ্গে প্রায় সর্বত্রই এ বিশ্বাস ছিল যে, মানুষের মৃত্যুর পরে আত্মা থাকে এবং পরলোকও আছে। এ পরলোক সব ধর্মে স্বর্গ-নরক রূপে ছিল না, কিন্তু মোটের ওপর পরলোকে ও আত্মায় বিশ্বাস এবং ভগবানে বিশ্বাস, এ তিনটিই ধর্মের মূলস্তম্ভ ছিল। ভারতবর্ষে এর সঙ্গে সংযুক্ত হয়েছিল জন্মান্তর ও কর্মবাদ। জন্মান্তরবাদ পৃথিবীতে অন্য কোথাও কোথাও থাকলেও তা ধর্মবিশ্বাসকে তেমন প্রভাবিত করেনি; কিন্তু ভারতবর্ষে জন্মান্তরবাদ ও কর্মবাদ খ্রিস্টপূর্ব সপ্তম থেকে চতুর্থ শতকের মধ্যে এখানকার ধর্মবিশ্বাসে দৃঢ়মূল হয়েছিল। ফলে ধর্মে ভগবানের স্থানে প্রথম বৈদিক দেব-দেবী এবং পরে পৌরাণিক দেব-দেবী এলেও কর্মবাদ স্বতন্ত্র এক শক্তি হয়ে প্রতিভাত হল, যা মানুষের জীবনকে নিয়ন্ত্রিত করে। ঠিক তেমনই নিয়তিও এক সার্বভৌম শক্তিরূপে দেখা দিল, তার ক্ষমতাও দেব-দেবী, ভগবান এমনকী অনেক ক্ষেত্রে কর্ম-নিরপেক্ষও। এতগুলি পরস্পর-অসংলগ্ন স্বয়ম্ভর শক্তির লীলা চলেছে বৈদিকোত্তর অর্থাৎ ব্রাহ্মণ্য ও হিন্দুধর্মে।
এই ধর্ম মানুষকে প্রকৃতিতে তার একান্ত অসহায়তা থেকে কাল্পনিক এক মানসিক আশ্রয়ের সন্ধান দিয়েছে, যে-আশ্রয় কাল্পনিক হলেও মানুষের চিত্তের অসহায়তা ও অনিশ্চতাবোধকে পরাহত করে তাকে মানসিক স্থৈর্য, শান্তি ও ইহ-পরলোকে নির্ভরযোগ্য হিতৈষী সৰ্বশক্তিমান সহায়ের সন্ধান দিয়েছে। প্রাগার্য সিন্ধুসভ্যতার ধর্মবোধ সম্বন্ধে আমরা প্রায় কিছুই জানি না। কিন্তু বেদের যুগে সমস্ত সমাজ যখন একত্র হয়ে যজ্ঞ সম্পাদন করত তখনই সমস্ত সমাজে একটা সংহতি ছিল। উত্তরবৈদিক কালে আরণ্যক উপনিষদের যুগে যখন জ্ঞানচর্চার মাধ্যমে সমাজ মোক্ষের সন্ধান করছে, ততদিনে জন্মান্তর একটা আতঙ্কের বস্তু হয়ে উঠেছে সমস্ত নিম্নবিত্ত মানুষের শোষিত জীবনযাত্রার পুনরাবৃত্তিরূপে। তখনও রাজা ও রাজন্যেরা যজ্ঞের অনুষ্ঠান করছেন। অরণ্যে কিছু মানুষ আনুষ্ঠানিক ধর্মের থেকে নিজেদের মুক্ত করে অভিনিবিষ্ট হয়েছেন জ্ঞানচর্চাতে। এরই দু’-এক শতাব্দীর মধ্যে দেখা দিল পূজা। তখন এল সম্প্রদায়ভেদ; মহাভারতের শেষ পর্বে বৈষ্ণব, শৈব দু’টি সম্প্রদায়ের অভ্যুত্থান ও পরস্পরের মধ্যে বিরোধের একটা আভাস পাওয়া যায়, অনুশাসনপর্বে এবং অন্যত্রও। ‘আমার ইষ্টদেবতাই শ্রেষ্ঠ’ এ কথা বললেই অন্যের ইষ্টদেবতা হেয় প্রতিপন্ন হয়। সাম্প্রদায়িক ইষ্টদেবতার শ্রেষ্ঠত্ব প্রতিপাদনের মধ্যেই সাম্প্রদায়িক বিদ্বেষের বীজটি নিহিত ছিল ব্রাহ্মণ্য হিন্দু ধর্মের পরিসরে, যা বর্তমানে দাক্ষিণাত্যে, বিশেষত তামিলনাড়ুতে শৈব-বৈষ্ণব বিদ্বেষে প্রতিফলিত। এইখানেই সূচনা হল ধর্মান্ধতার; শৈব, বৈষ্ণব দু’জনেই ভুলে গেল যে, শিব বা বিষ্ণুকে তারা সর্বেশ্বর বিশ্বপিতা বলেই পূজা করে, এবং তা হলেই মানুষ মাত্রেই দু’জনের আরাধ্য দেবতারই সন্তান এবং উভয় সম্প্রদায়ের মধ্যে একটিই সম্পর্ক হতে পারে— ভ্রাতৃত্ব।
সম্প্রদায় বেড়েই চলল চক্রবৃদ্ধি হারে: সৌর, শাক্ত, বৈষ্ণব, শৈব, গাণপত্য; এই পাঁচটি মুখ্য সম্প্রদায়; কিন্তু এদের প্রত্যেকটিই অন্তর্নিহিত নানা দেবতাদের বহু সম্প্রদায়ে ভাগ হয়ে গেছে; যার ফলে ভারতীয় হিন্দুর মধ্যে আজ কয়েক হাজার সম্প্রদায়ের উদ্ভব হয়েছে। এখন প্রশ্ন: ধর্ম ও সম্প্রদায়ের মধ্যে সম্পর্ক কী? এ কথা সত্য যে, ধর্মের ছত্রতলেই সম্প্রদায়ের বিকাশ এবং কতকদূর পর্যন্ত উভয়ের মধ্যে কোনও বিরোধ নেই। কিন্তু সম্প্রদায় মানেই স্বতন্ত্র একটি আরাধ্য দেবতাকে ঘিরে একটি বিশ্বাসের অধিসংগঠন গড়ে উঠেছে; এ বিশ্বাস হল, ওই দেবতাই শ্রেষ্ঠ। ধর্মবিশ্বাসী যদি সাম্প্রদায়িকতাবিশ্বাসী হয়, তা হলে অন্যান্য সম্প্রদায় সম্বন্ধে তার মনোভাব কী হবে? নিজের ইষ্টদেবতাকে শ্রেষ্ঠ বলা মাত্রই অন্যের ইষ্টদেবতার ঊনতা প্রমাণিত হয়, এ সত্ত্বেও সম্প্রদায়ভুক্ত কিছু মানুষ অন্য সম্প্রদায়ের মত সম্বন্ধে কতকটা সহিষ্ণুতা পোষণ করেন। কখনও তা শ্রেষ্ঠের সহিষ্ণুতার রূপে প্রতিভাত হয়, কখনও বা সহজাত সৌভ্রাত্র্য, পরমত-সহিষ্ণুতার দ্বারা বিরোধী মনোভাবটি গৌণ হয়ে যায়। কিন্তু এ কথা স্বীকার করতেই হবে, নিজের মতকে শ্রেষ্ঠ বললে অন্য মত সম্বন্ধে বিদ্বেষের একটা অবকাশ থেকেই যায়। অধিকাংশ সম্প্রদায়ই নিজের মতকে একমাত্র সত্য বলেই বিশ্বাস করে, যেমন গীতায় কৃষ্ণের কথা: ‘সর্বধর্ম ত্যাগ করে আমাকেই একান্ত ভাবে আশ্রয় করো, আমি তোমাকে সর্বপাপ থেকে মুক্তি দেব।’ এখানে ধর্মান্ধতার বীজ আছে ওই ‘সর্ব ধর্ম ত্যাগ করে… একান্ত ভাবে আশ্রয় করার কথায়। প্রায় সব ধর্মপ্রস্থানের উদ্ভাবকরাই নিজের পথকেই শ্রেষ্ঠ শুধু নয়, একমাত্র সত্য বলেছেন,— যিশুখ্রিস্ট, মহম্মদ, বুদ্ধ, জরথুষ্ট্র সকলেই। ইচ্ছে করলে প্রত্যেক মতাবলম্বীই ধর্মান্ধ হতে পারেন ওই অনন্যতার আড়ালে। শুধু তাই নয়, প্রত্যেকটি ধর্মমত আবার একাধিক সম্প্রদায়ে বিভক্ত; হিন্দুর যেমন শাক্ত, বৈষ্ণব ইত্যাদি, মুসলমানের শিয়া-সুন্নি, খ্রিস্টানের প্রটেস্টান্ট-ক্যাথলিক, বৌদ্ধের হীনযান-মহাযান। এরও পরে আছে প্রত্যেকটি বিভাগের নানা উপবিভাগ। ফলে সমস্যা হয় এরা পরস্পরকে কী চোখে দেখবে?
ভুলে গেলে চলবে না, সব সম্প্রদায়ের ধর্মগুরুর একটি কায়েমি স্বার্থ আছে, গুরু-পুরোহিত, মোল্লা-মৌলভী, পাদ্রি-আচার্য সকলেই প্রমাণ করতে উদ্যত যে, তাদের প্রচারিত প্রস্থানটিই একমাত্র সত্য। একমাত্র সত্য হলেই, বাকিগুলি মিথ্যা বা হীন হয়ে যায়। এতে পুরোহিতের দক্ষিণা-বৃদ্ধির সম্ভাবনা, এবং সে তার দলভুক্তদের সেই কথাই বোঝায়, তাতে সাম্প্রদায়িক মানুষ অন্য সম্প্রদায়কে বিদ্বেষ বা অনুকম্পার দৃষ্টিতে দেখে। এই বিদ্বেষকে পোষণ করবার জন্যে নতুন নতুন শাস্ত্র, উপাখ্যান ও ভাষ্য নির্মিত হয়। দলভুক্ত মানুষ যদি স্বভাবত বিদ্বিষ্ট হয়, তা হলে ধর্মান্ধতাই তার পথ হয়ে ওঠে, যা অধিকাংশ ক্ষেত্রেই ঘটেছে। পুরোহিতরা স্বার্থ-প্রণোদিত হয়ে এই বিদ্বেষকে ইন্ধন জোগায়, ফলে জন্ম নেয় ধর্মান্ধতা। শব্দটির ব্যাখ্যা করলে বোঝায়, ধর্মকে অবলম্বন করে অন্ধতা; প্রধান কথাটা হল অন্ধতা; দেখতে না পাওয়া। কী দেখতে না পাওয়া? প্রথমত, তার নিজের ধর্মই শ্রেষ্ঠ, এটা একটা গোঁড়ামি থেকে উদ্ভূত সেই কথাটা। দ্বিতীয়ত, অন্য ধর্মের মধ্যে কী ঐশ্বর্য আছে, তা দেখতে না পাওয়া। তৃতীয়ত, তার ধর্ম যাই হোক না কেন, মানুষমাত্রই যে বিশ্বপিতার সন্তানরূপে তার ভাই, এই সোজা কথাটা দেখতে না পাওয়া কিংবা দেখতে না চাওয়া। ফলে, একটা সাম্প্রদায়িক আত্মম্ভরিতার সৃষ্টি হয়, যার জোরে সে শুধু যে অন্য ধর্মকে হীন করে দেখতে শুরু করে শুধু তাই নয়, অন্য ধর্মাবলম্বী তার শত্রু হয়ে দাঁড়ায় এবং পুরোহিতদের কুযুক্তি এবং স্বার্থসংকীর্ণ দৃষ্টি নিয়ে সে ক্রমশ বিশ্বাস করে যে, তার ধর্মকে শ্রেষ্ঠ ও একমাত্র বলে প্রতিষ্ঠা করার একটি মাত্র উপায় হল বিধর্মীকে ধ্বংস করা, তার ধর্মস্থানকে ভেঙে গুঁড়িয়ে দেওয়া।
পৃথিবী আদিম যুগ থেকেই বহু লোকক্ষয়ী যুদ্ধ দেখেছে, তার অধিকাংশই পার্থিব স্বার্থবুদ্ধির সংঘর্ষ থেকে সৃষ্টি হয়েছে। পাশের দেশটা দখল করা, অন্যের জমি, পশু, স্ত্রীকে দখল করা, উৎকৃষ্ট চারণভূমি, খনিজ সম্পত্তি, বাণিজ্যের জন্য বন্দর ও সুযোগ আদায় করা— এই সব ঐহিক স্বার্থপ্রণোদিত উদ্দেশ্য থেকে। আবার এই সবেরই জন্যে, ধর্মের ছুতো করেও বহু যুদ্ধ অনুষ্ঠিত হয়েছে। সেগুলো কোনও ভাবেই ধর্মযুদ্ধ নয়। স্বার্থসিদ্ধির যুদ্ধই ধর্মের পতাকার নীচে সাধিত হয়েছে। এই সব দলীয় সংঘর্ষ নিজের সম্প্রদায়ের শ্রেষ্ঠত্ব প্রতিপাদন করবার জন্য, অন্য সম্প্রদায়ের অস্তিত্ব লোপ করার জন্যই ঘটেছে বারেবারে। ঘটছে এখনও। এর জন্যে অত্যাবশ্যক হল ধর্মান্ধতা অর্থাৎ ১. আমার ধর্মই শ্রেষ্ঠ ২. আমার ধর্ম বিপন্ন ৩. একে বাঁচাতে হলে অন্য ধর্মকে প্রতিস্পর্ধী বলে জ্ঞান করতে হবে ৪. তাকে পৃথিবী থেকে সম্পূর্ণ নিশ্চিহ্ন করে দিতে হবে। বিগত শতাব্দী ধরে খুব বেশি করে ধর্মান্ধতা পরধর্মী সম্প্রদায়ের উচ্ছেদের জন্য রক্তাক্ত নখদন্ত প্রকাশ করেছে। হিটলার, মুসোলিনির ইহুদিবিদ্বেষ, আয়ারল্যাণ্ডে প্রটেস্টান্ট-ক্যাথলিক সংঘর্ষ, মধ্যপ্রাচ্যে আরব-ইহুদি সংঘাত। এ ছাড়া ইতিহাসের পথে পথে বিকীর্ণ বহু ধর্মবিদ্বেষের হিংস্র চেহারা বারেবারে দেখা দিয়েছে। এবং বহু ক্ষেত্রেই ধর্মের মুখোশের আড়ালে নেহাত ঐহিক, স্বার্থ, উচ্চাকাঙ্ক্ষা, প্রতিদ্বন্দ্বিতার শঙ্কাই ধর্মীয় দলগুলিকে প্রণোদিত করেছে অন্য ধর্মাবলম্বী দলকে ধ্বংস করতে। ধর্মান্ধতা শব্দে অন্ধতা শব্দটি কী সূচিত করে? দৃষ্টিহীনতা অর্থাৎ ওই প্রসঙ্গে কোন সদ্যুক্তিকে দেখবার, বোঝবার ইচ্ছে বা চেষ্টা না থাকা। অন্ধ যেমন দিগ্বিদিক-জ্ঞানশূন্য ভাবে এগোয়, পথের সম্বন্ধে কোনও বোধই তার নেই, তাই সে সহসা ধাক্কা লাগিয়ে যেমন ক্ষতি করতে পারে, ধর্মান্ধ ব্যক্তিও তেমনি কোনও যুক্তিতর্ক সদ্বুদ্ধির ধার ধারে না। এই অন্ধতাকে তাই তর্ক করে যুক্তি দিয়ে বোঝানো যায় না; নিরঙ্কুশ ভাবে সে হত্যাকাণ্ড ও ধ্বংসলীলা চালিয়ে যায়। বর্তমানে ধর্মের আবরণের আড়ালে ঐহিক স্বার্থ সাম্প্রদায়িক ধ্বংসকাণ্ডে একাগ্র। এই ধর্মান্ধতায় ধর্ম গৌণ। কারণ আগেই বলেছি, যে কোনও যথার্থ ধর্ম-বিশ্বাসের অপরিহার্য ফল হল বিশ্বসৌভাত্ৰ। কিন্তু ধর্মের প্রবক্তরা প্রায়ই ঘোষণা করে যে, তাদের নির্দেশিত পথই একমাত্র পথ, অন্যগুলি সব ভ্রান্ত, অতএব ধ্বংসযোগ্য। ধর্মের এই বিষাক্ত দিকটিই সৃষ্টি করে সংকীর্ণ, স্বার্থান্ধ বিদ্বেষ যা দলভুক্ত মানুষকে প্রবর্তিত করে বিরোধীদের নির্মূল করে নিজের মত প্রতিষ্ঠা করতে। সত্যকার নৈতিক, মানবিক ধর্মে বিশ্বাসীরা যদি এই বিরোধাত্মক ধ্বংসাত্মক দিকটিকে তার স্বরূপে অর্থাৎ অমানবিকতার রূপে উদ্ঘাটন করে সর্বশক্তি দিয়ে রুখে দাঁড়ায় ও বলে যে, ধর্মের মানেই বিধর্মীর বিনাশ নয়, তা হলে বিদ্বেষীদের রক্তাক্ত নখদন্ত উদ্ঘাটিত হয় এবং ধ্বংসক্রিয়া বাধাপ্রাপ্ত হয়।
এ সব ধ্বংসাত্মক চেষ্টার পিছনে রাষ্ট্রের একটা ভূমিকা থাকে। গণতান্ত্রিক রাষ্ট্রশক্তির কাছে প্রত্যাশিত যে, সেখানে থাকবে ধর্ম-নিরপেক্ষতা। এর অর্থ, বর্তমান ভারতে ঘোষিত সর্বধর্মসমন্বয় নয়, এর অর্থ, রাষ্ট্র দেশবাসীর ধর্ম সম্বন্ধে সর্বদা উদাসীন থাকবে, অর্থাৎ রাষ্ট্রের দৃষ্টিতে দেশবাসীর হিন্দু-মুসলমান-খ্রিস্টান-শিখ-বৌদ্ধ-জৈন পরিচয় সম্পূর্ণ অবান্তর ও অর্থহীন, রাষ্ট্রের দৃষ্টিতে দেশবাসীর একটাই পরিচয়— সে ভারতীয়। কাজেই রাষ্ট্র কোনও ধর্ম সম্বন্ধে কোনও রকম পক্ষপাতিত্ব, আনুকূল্য, অনুদান বা প্রশ্রয় দিতে পারে না। দেশের মানুষের কাছেও ধর্মনিরপেক্ষতাই প্রত্যাশিত, সে ধর্মবিশ্বাসী হলে নিজের ব্যক্তিগত জীবনের বাইরে তার বিশ্বাসের কোনও প্রকাশ থাকবে না। গণতান্ত্রিক ভারতবর্ষে বাবরি মসজিদ ভাঙা আইনত অসম্ভব ছিল। কিছু ধর্মান্ধ দানব সঙ্ঘ পরিবারের ছত্রছায়ায় পুষ্ট হয়ে ক্ষণিক উত্তেজনায় ওই সাড়ে চারশো বছরের মসজিদ ভেঙেছে, এ কথা বাতুলের প্রলাপ। নিশ্চয়ই সঙ্ঘ পরিবারে দানবিক ধর্মান্ধতার প্রশ্রয় নিয়েই এ কাজ সম্পাদিত হয়েছে সে দিন। কিন্তু দেশে একটা সংবিধান ছিল, ধর্মনিরপেক্ষ থাকা সম্বন্ধে যে সংবিধান অঙ্গীকারবদ্ধ। ধ্বংসকার্য সূচনার এক মিনিটের মধ্যে দিল্লিতে খবর যায়, আধ ঘণ্টার মধ্যে সরকারি বিমান এসে কাঁদানে গ্যাসবোমা দিয়ে, প্রনয়োজন হলে লাঠি-গুলি চালিয়ে ওই নারকীয় কর্মকাণ্ডের অবসান ঘটাতে পারত। করেনি, তার কারণ, সরকার সঙ্ঘ পরিবারের ধর্মান্ধতার এবং ধ্বংসকাণ্ডের সমর্থক এবং স্বয়ং এ কাজে প্রবর্তনা জুগিয়েছিল। শিলান্যাস থেকে শুরু করে সুদীর্ঘ কালের যে কুচক্রী প্রস্তুতি চলছিল, তার পর এ ঘটনা নিরোধ করা সরকারের শক্তির অভাবে নয়, ইচ্ছার অভাবে। এবং এ-ইচ্ছার অভাব হল ধর্মনিরপেক্ষতার অভাব।
ছয়-ই ডিসেম্বর আমরা জেনেছি, রাষ্ট্র ধর্মনিরপেক্ষ নয়, সংখ্যাগরিষ্ঠের। অর্থাৎ হিন্দুর রাষ্ট্র। অথচ ভারতবর্ষকে স্বয়ম্বর গণতন্ত্র হয়ে টিকে থাকতে হলে ধর্মনিরপেক্ষ হতেই হবে।। কাজেই যা ছিল রাষ্ট্রের দায়িত্ব এখন তা বর্তেছে দেশবাসীর ওপরে, অর্থাৎ জনসাধারণকে সচেতন ভাবে, সক্রিয় ভাবে ধর্মনিরপেক্ষ থাকতে হবে, অন্যদের বোঝাতে হবে সংখ্যাগরিষ্ঠের একটা গুরুত্বপূর্ণ দায় আছে সংখ্যালঘুকে আশ্রয় ও প্রশ্রয় দেওয়া। মুসলমান, শিখ, বৌদ্ধ, খ্রিস্টানকে ভিন্ন ধর্মাবলম্বী ভাই হিসেবেই দেখতে হবে, শত্রুপক্ষ হিসেবে নয়। তাদের ধর্ম যতক্ষণ অন্যকে আঘাত না করে ততক্ষণ তারা যেন ধর্মাচরণে বাধা না পায় এবং হিন্দুর সংখ্যাগুরুত্বের একটা দায় থেকেই যায় সংখ্যালঘুর সব রকম নিরাপত্তা বিধান করা। জওহরলাল নেহরু একবার বলেছিলেন, ‘মুসলমান ধর্মান্ধতা ভারতবর্ষের প্রভুত ক্ষতি করতে পারে, কিন্তু একমাত্র হিন্দু ধর্মান্ধতাই ভারতবর্ষের সর্বনাশ সাধন করতে পারে।’ ধর্মনিরপেক্ষতা এখন ভারতবাসীমাত্রেই জীবনের মূলমন্ত্র হওয়া উচিত। আত্মানুসন্ধান করে অন্তরের গোপন কোণে যদি কোথাও সাম্প্রদায়িকতা থাকে তবে আগে তাকে নিজের মধ্যে সম্পূর্ণ ভাবে নির্মূল করে তার পরে আশেপাশের প্রতিবেশী দেশবাসীকে বোঝাতে হবে কেন আজকের পরিপ্রেক্ষিতে ধর্মনিরপেক্ষতা আত্মরক্ষারই নামান্তর।প্রাচীন ভারতের আদিমতম নথিপত্র পাই বেদে এবং বেদ রচনা ছিল ‘আস্য’ অর্থাৎ মুখে মুখে তা রচিত হত এবং মুখেমুখেই সংরক্ষিত হত, যদিও পরে তা লিপিবদ্ধ হয়েছিল। বহিরাগত পশুচারী আর্যরা এ দেশে নাগরিক কৃষি-শিল্প-বাণিজ্য-নির্ভর সিন্ধু সভ্যতার উত্তর-পশ্চিমাঞ্চলে কিছু গোষ্ঠীর সঙ্গে যুদ্ধ করে জয়লাভ করে সে অঞ্চলে বসবাস করতে শুরু করল। তাদের বিশ্বাস ছিল, যুদ্ধে জয়লাভ করতে তাদের আরাধ্য দেবতারা তাদের সাহায্য করেছেন; তাই দেবতাদের উদ্দেশ্যে রচিত স্তবে যুদ্ধের কিছু কিছু বাস্তব ঘটনার উল্লেখ করে দেবতাদের কৃতজ্ঞতা জানিয়েছে। এই বাস্তব ঘটনাগুলির উল্লেখে তৎকালীন কিছু খণ্ড খণ্ড ইতিহাস বিধৃত হয়ে আছে। তেমনি উত্তরবৈদিক যুগে ব্রাহ্মণ, আরণ্যক উপনিষদ সাহিত্যেও যজ্ঞ ও দর্শন ব্যাখ্যার মধ্যে কোনও কোনও খণ্ডিত আঞ্চলিক ইতিহাসের উপাদান ও রয়ে গেছে। এ ইতিহাস কিন্তু আকস্মিক বা প্রাসঙ্গিক মাত্র, ইতিহাস রচনার উদ্দেশ্যে রচিত নয়। বৌদ্ধ ত্রিপিটক, জৈন পত্তাবলীতে প্রথম কিছু সঙ্গতিপূর্ণ ঐতিহাসিক তথ্য দেখা গেল; বিশেষত জাতকগুলিকে বিশ্লেষণ করলে সামাজিক, রাষ্ট্রনৈতিক, অর্থনৈতিক ইতিহাসের কিছু তথ্য পাওয়া যায়। যেমন ‘ললিতবিস্তর’ ও ‘মহাবস্তু’তেও ছোট ছোট সামাজিক ইতিহাসের নিদর্শন রয়ে গেছে। ‘মহাভারত’ নিজেকে ইতিহাস বলেছে, যদিও বস্তুত মহাভারত যথাৰ্থ ইতিহাস নয়। যদিও এতে বিস্তর ঐতিহাসিক উপাদান আছে। একটা জাতির একটি দীর্ঘ যুগের মর্মর্গত উপলব্ধিই এর লক্ষ্যবস্তু। রামায়ণে ইতিহাস প্রত্যক্ষ ভাবে অনুপস্থিত, যা সংকলন করা যায় তাকে দেশকালের পটভূমিকাতে স্থাপন করা যায় না। প্রথম ইতিহাসে মেলে বিদেশিদের— গ্রিক রোমানদের রচনায়; অর্থাৎ খ্রিস্টপূর্ব চতুর্থ শতকে আলেকজাণ্ডারের ভারত আক্রমণের সময়ে। তাঁর সঙ্গে যে সব অনুচর ছিলেন, তাঁরা আলেকজাণ্ডারের অভিযান ও যুদ্ধের যে বিবৃতি রেখে গেছেন তাতে এবং পরে রোমানদের সঙ্গে ভারতের বাণিজ্য সম্পর্ক নির্মিত হলে তাঁদের ঐতিহাসিক স্ট্রাবো প্রমুখের রচনায়। ভারতীয় কোনও রচনায় এ সময়কার কোনও ইতিবৃত্ত পাওয়া যায় না।
প্রকৃতপক্ষে মোগল আমলে রাজসভার ভারপ্রাপ্ত ঐতিহাসিকদের রচনায় প্রথম সচেতন ভাবে রচিত ইতিহাস পাওয়া যায়। তার আগে বাবর-নামাহ, হুমায়ুন-নামাহ ও পরে আকবর-নামাহ-তে সত্যিকারের ইতিহাস পাওয়া যায়। তার পর থেকে ইতিহাস রচনার ধারা মোগল যুগ অতিক্রম করে ব্রিটিশ আমলেও এবং আজ পর্যন্ত অব্যাহত চলছে। অর্থাৎ স্বাধীন প্রাক-মোগল যুগের ভারতীয়রা তাঁদের সমাজ ও রাষ্ট্র সম্বন্ধে কোনও ইতিহাস রচনা করেননি। স্বভাবতই প্রশ্ন জাগে কেন এমনটা হল। গ্রিসে খ্রিস্টপূর্ব ষষ্ঠ শতকেই হেরোডোটাস সচেতন ভাবে ইতিহাস রচনা করেছেন। আরও আগে মিশরে, মধ্যপ্রাচ্যে, চিনে ইতিহাস রচনার জন্যেই লেখা হয়েছিল সচেতন প্রয়াসে সে সব দেশের রাষ্ট্রিক, সামাজিক কৃষি-বাণিজ্যিক তথ্যের বিবরণ, সেখানে ভারতবর্ষে কেন ইতিহাস রচনা সম্পর্কে এত উদাসীন!
ইতিহাস মানে কালের প্রেক্ষাপটে ঘটনার ধারাবাহিক বিবরণ। এই কালকে ভারতবর্ষ কল্পনা করেছিল চক্রাকারে, অর্থাৎ একবারের সৃষ্টি স্থিতি ও প্রলয় মিলে হয় একটি কল্প; কল্পান্তে সব কিছুই মিলিয়ে যায় প্রলয়ে, থাকে শুধু বেদ। তখন বেদরূপে স্রষ্টা পুনর্বার সৃষ্টি করেন, তখন তার স্থিতি আর প্রলয় মিলে হয় একটি কল্প। এমনি করে চক্রাকারে আবর্তিত হচ্ছে কাল। ও ধারণায় অনুবর্তন আছে, বিবর্তন নেই। পৃথিবীর সভ্যতার যা বিবর্তন তা একটি কল্পেই সীমাবদ্ধ। তার প্রগতি বিলীন হয় সে কল্পের প্রলয়ে; পরবর্তী কল্পে সেই ‘সনাতন’ বেদ থেকেই আবার তেমনি ভাবেই অনুবৃত্ত হয় সৃষ্টি-স্থিতি-প্রলয়। এক কল্পে মানুষের বোধবুদ্ধি জ্ঞানবিজ্ঞানের যে অগ্রগতি তার উত্তরাধিকার পরবর্তী কল্পে পৌঁছয় না; নতুন করে সৃষ্টি শুরু হয় সেই বেদ-বিন্দু থেকেই। এই যদি কাল সম্বন্ধে ধারণা হয়, তা হলে ইতিহাস রচনার অনুপ্রেরণা আসবে কোথা থেকে? মানুষের ইতিহাস যদি নিরন্তর চক্রাকারে আবর্তিত হতে থাকে তবে তো তার যথার্থ কোনও অগ্রগতি নেই। তা হলে এ কল্পের ইতিহাস পরবর্তী কল্পে কোনও অর্থই তো বহন করবে না। সে ক্ষেত্রে কেন ইতিহাস রচনা করবে মানুষ? কার ইতিহাস? এক কল্পের ইতিহাসে পরকল্পে যদি নিরর্থক হয় তবে বাস করুক মানুষ মহাকালে। ক্ষুদ্রকালের কাহিনি রচনা তো ব্যর্থ প্রয়াস মাত্ৰ।
তার পরে, ভারতবর্ষে সবচেয়ে বেশি প্রচলিত যে দর্শন, যার প্রভাব ভারতীয় মানসে সবচেয়ে ব্যাপক এবং প্রত্যক্ষ, তা হল বেদান্ত। এবং বেদান্ত বলে দৃশ্যমান জগৎ ও ঘটনা মায়া। ধ্রুব বা সত্য পদার্থ একটিই, ব্রহ্ম। আর ব্রহ্ম তো সচ্চিদানন্দ, তার আবার ইতিহাস কী? মানুষের জীবনে যা অনুভূত বা উপলব্ধ হয় তা নিছক মায়া মাত্র; সে মায়ার ইতিহাস রচনা তো আত্যন্তিক অর্থে অসার।
ভারতীয় মানুষ তার ধর্মবোধের কাছে যখন প্রশ্ন এনেছে যে, যা ঘটে, তা ঘটে কেন, তখন তিনটি উত্তর পেয়েছে— ১. প্রকৃতি নিজের নিয়মে ঘটায় ২. ঈশ্বরের অভিপ্রায়ে ঘটে ৩. নিয়তির নির্দেশে ঘটে। এবং এই তিনটিকেই পরিব্যাপ্ত করে আছে জন্মান্তর ও কর্মবাদ। মানুষের দৃশ্যমান এই জীবনটা মধ্যবিন্দু মাত্র। একটা ‘কার্য’ যার ‘কারণ’ নিহিত আছে তার পূর্বজন্মের সঞ্চিত বা প্রারব্ধ কর্মে, যার ফল ফলছে এ জন্মে। এবং এ জন্মের কর্মের কারণে পরজন্মের কার্য হবে কর্মফল, অর্থাৎ পরজন্মের অভিজ্ঞার মূল এ জন্মে বা আরও পূর্বের কোনও জন্মে, এবং এ জন্মের কর্মের ফল ফলবে আগামী কোনও এক জন্মে। এ ক্ষেত্রে ঐতিহাসিক কার্যকারণের এই জটিল গোলকধাঁধায় পড়ে কার ইতিহাস লিখবে? কারণের না কার্যের? কারণ, অভিজ্ঞতাগুলি তো বহুজন্মের সূত্রে গ্রথিত এবং কেন কী ঘটছে তার কোনও বৈজ্ঞানিক ব্যাখ্যাও তো কোথাও নেই। কাজেই ইতিহাস রচনা হয়ে দাঁড়ায় অযৌক্তিক রহস্যময় নিয়তি বা ইশ্বরেচ্ছা বা প্রকৃতির আচরণের বিবরণ। তার কোনও সার্থকতাই তো নেই।
অতীতকাল থেকেই ভারতবর্ষ বহুজাতিক, বহুধর্মীয়, বহুভাষিক। এদের মধ্যে নানা নৃতত্ত্বস্বীকৃত জাতিগোষ্ঠী তাদের ভিন্ন বিচিত্র বিশ্বাস আচরণের ধারা বহন করে চলেছে; এদের মধ্যে কার ইতিহাস লেখা হবে, অর্থাৎ কাকে বাদ দিয়ে কাকে গ্রহণ করা হবে?
আমরা বলি, পুরাণের সেই শ্লোকটিতে অখণ্ড ভারতের বোধ প্রকাশিত— গঙ্গে চ যমুনে চৈব গোদাবরি সরস্বতী। নর্মদে সিন্ধু কাবেরি জলে’স্মিন্ সন্নিধিং কুরু।। অর্থাৎ উত্তর-পশ্চিম থেকে দক্ষিণ-পূর্ব অঞ্চলের সাতটি নদী এসে তর্পণের জন্যে অঞ্জলিতে ধরা জলে উপস্থিত হোক। এর মধ্যে নাকি ভারতবর্ষের সত্তা প্রকাশিত। এটা সর্বথা ভ্রান্ত ধারণা। তীর্থ করতে গিয়ে প্রাচীন ভারতের শাস্ত্রকাররা ওই সাতটি নদী দিয়ে পরিবেষ্ঠিত ভূখণ্ডকে জেনেছিলেন কিন্তু সেটা যে তাদের দেশ, বিশিষ্ট ভৌগোলিক, ঐতিহাসিক সত্তায় সীমাবদ্ধ, এমন কোনও ধারণা ব্রিটিশ শাসনের আগে গড়ে ওঠেনি। রাষ্ট্রিক ভাবে নির্দিষ্ট সীমারেখা বর্ণিত হল এ দেশে ভারতে সার্বভৌম ব্রিটিশ শাসনের পত্তনের পর। কাজেই দেশবোধ, যার থেকে জন্মায় দেশাত্মবোধ, তা জন্মাবার কোনও পটভূমিকাই সৃষ্টি হয়নি গত দুশো বছরের আগে। আলেকজাণ্ডার ভারতবর্ষ আক্রমণ করবার সময়ে উত্তর-পশ্চিমের সমস্ত খণ্ড রাজ্যগুলি একযোগে তাঁকে প্রতিহত করবার চেষ্টা করলে এখানকার ভূগোলে, ভাষায় ও জীবনযাত্রা সম্বন্ধে অনভিজ্ঞ আগন্তুক কোনও মতেই জয় করতে পারতেন না। কিন্তু সে সংহতিই ছিল না খণ্ডরাজ্যগুলির। প্রত্যেকে শুধু নিজের নিরাপত্তার কথা ভেবেছে। যখন রাজ্য রক্ষা করতে পারেনি, তখন আত্মসমর্পণ করেছে। একা পুরুর সাধ্য কী যে অত শক্তিশালী অভিযান ঠেকাবেন? আসলে ভারতবাসী জানত না সে ভারতবাসী। সপ্তদ্বীপা বসুমতী; তার মধ্যে জম্বুদ্বীপের অষ্টাদশ ‘বর্ষের’ মধ্যে একটি হল ভারতবর্ষ। কিন্তু কীসে যে এ দেশের ভৌগোলিক, ঐতিহাসিক বা সাংস্কৃতিক সংহতি, সে সম্বন্ধে দেশবাসী অবহিতই ছিল না। কারণ, ওই সংহতি তখনও আসমুদ্রহিমাচলের ভূমিভাগের অধিবাসীদের চেতনায় জন্ম নেয়নি। তাই ভারতবর্ষ প্রাক-ব্রিটিশযুগে একটি সুসংহত দেশ হয়ে ওঠেনি। ভারতীয়রা একটি জাতি হয়ে ওঠেনি আপন চেতনায়।
অতএব, কার ইতিহাস লেখা হবে? কেনই বা হবে? কারণ, বহু পুরাণ তো দাবি করে যে, তারা সমস্ত রাজবংশের আনুপূর্বিক কাহিনি লিপিবদ্ধ করছে; এবং কিছু কিছু পুরাণে তা লিপিবদ্ধ আছে। শিশুনাগ, নন্দ, মৌর্য, অন্ধ্র, গুপ্ত রাজ্যগুলির কাহিনি পুরাণগুলিতে পাওয়া যায়। মৌর্যযুগ প্রতিফলিত বিষ্ণু পুরাণে (৩২৬–১৮৫ খ্রিস্টপূর্বাব্দ), অন্ধ্র রাজবংশের কথা আছে মৎস্যপুরাণে (২২৮ খ্রিস্টপূর্বাব্দে এর অবসান ঘটে)। কতকগুলি পুরাণের শেষভাগে আভীর, গর্দভ, শক, যবন, তুষার, হূন প্রভৃতি আক্রমণের কাহিনি এবং অন্তে কলিযুগ সম্বন্ধে ভবিষ্যদ্বাণী আছে। এ সব পুরাণের কাহিনির সঙ্গে ‘ললিতবিস্তর’ ‘মহাবস্তু’ ‘সদ্ধর্মপুণ্ডরীক’ও ‘কারণ্ডব্যুহের’ কাহিনির বিস্তর মিলও আছে। তবে কি এগুলি ইতিহাস? অংশত এগুলিতে ঐতিহাসিক উপাদান থাকলেও আমরা আজ ইতিহাস বলতে যা বুঝি, সে ধরনের তথ্যের আনুপূর্বিক অবিকৃত বিজ্ঞানসম্মত বিবরণ এগুলিতে নেই। যেখানে ভবিষ্যদ্বাণীর আকারে অতীত ঘটনার কথা আছে সেখানে তাও খানিকটা তথ্যনিষ্ঠতা আছে, যদিও রাজসভার পণ্ডিত বা যে পুরোহিতরা এগুলির রচয়িতা তাঁরা প্রতিকূল বা অসৎ বা তাঁদের স্বার্থের বিরুদ্ধচারী বেশ কিছু রাজাকে বিলুপ্ত করে দিয়েছেন। ফলে পিতামহের পৌত্র পিতার স্থান নিয়েছে। তেমনই বহু তথ্যও প্রয়োজন অনুসারে বিকৃত ভাবে পরিবেশিত হয়েছে। কী করে এটা সম্ভব হল? আসলে নির্ব্যক্তিক ভাবে যথাযথ তথ্যমালাকে বিজ্ঞানসম্মত দৃষ্টিতে দেখে বিবৃত করা যে ঐতিহাসিক বিবেক থেকে সম্ভব হয় সে বিবেকবোধই ছিল না। কারণ, পূর্বেই বলেছি ইতিহাস রচনার কোনও যথার্থ প্রমাণ ছিল না। মোগল সাম্রাজ্যের আগে, আদি মধ্যযুগ পর্যন্ত ভারতবর্ষের চেহারা ছিল গ্রামীণ এবং গ্রামগুলি ছিল স্বয়ংসম্পূর্ণ ও পুরোহিতশাসিত। সুখে-দুঃখে যে কোনও অনুষ্ঠানে স্মার্ত পুরোহিতের অনুশাসনে নিয়ন্ত্রিত হত গ্রামজীবন। শস্যে এবং শিল্পে গ্রামগুলি ছিল স্বনির্ভর, অতএব নগরনিরপেক্ষ। তাদের জগৎটা আবর্তিত হত গ্রামেরই উপলব্ধিকে কেন্দ্র করে। বড়জোর আশপাশের কয়েকখানা গ্রামের সঙ্গে আত্মীয়কুটুম্বিতা পালাপার্বণ যাত্রা মেলার সূত্র ধরে সংযোগ ছিল। বহু দূরের কোনও বড় শহরে অবস্থিত রাজশক্তির সঙ্গে প্রত্যক্ষ কোনও যোগাযোগ ছিল না। বাৎসরিক খাজনাও আদায় করত কোনও রাজকর্মচারী। তা হলে ভারতবর্ষ সম্বন্ধে এই গ্রামবাসীদের বোধ সীমিত থাকত দু’-একটি আঞ্চলিক তীর্থের সঙ্গে। অত্যন্ত ধনী যারা, তারাই যেত দূরের তীর্থে। কিন্তু যে যাত্রার ফলে বিরল কিছু মনীষী ছাড়া দেশের ভূগোল সম্বন্ধে কোনও যথার্থ জ্ঞান তাদের জন্মাত না। এ ক্ষেত্রে ইতিহাস রচনা হবে কাকে কেন্দ্র করে? কার জন্যে? এ সব গ্রামের মানুষের এবং নগরের শিক্ষিত শ্রেণির, জমিদার বা রাজসভার পণ্ডিতেরা যখন সাহিত্য রচনা করতেন তখন আঞ্চলিক সংঘাত, প্রেমের কল্পিত কাহিনি অথবা পৌরাণিক উপাদান অবলম্বন করেই করতেন। কারণ, তা হলে কাব্যের পাঠক ও নাটকের দর্শক বিষয়টা অনুধাবন করতে পারবেন। রামায়ণ, মহাভারত, কথাসরিৎসাগর ও পুরাণই তাই অধিকাংশ সাহিত্যের উপজীব্য। যদি কোথাও কেউ বীরত্ব বা আত্মত্যাগ করে থাকে এবং তা নিয়ে সাহিত্য রচিত হয় তো সে গ্রাম, সে নগর ও আশপাশের কয়েকখানা গ্রামের ও নগরের লোকেরাই তার রসগ্রহণ করতে পারবে। ভ্রাম্যমান নাট্যদলগুলি কখনও কখনও নাটক দূরে দূরে নিয়ে যেত; কিন্তু তা কদাচিৎ। বাকি দেশের কাছে ব্যাপারটা দুর্বোধ্য হয়ে উঠবে। ফলে সীমিত পরিসরের অভিজ্ঞতা বা মহাকাব্য পুরাণের কাহিনি নিয়ে রচনা করলে তার প্রচার এবং শিল্পীর যশের প্রসার ঘটার সম্ভাবনা। এই কারণেই প্রাচীন ভারতীয় সাহিত্যে এ ধরনের উপজীব্যেরই প্রাধান্য, ইতিহাসনির্ভর রচনাও কিছু কিছু ছিল। সপ্তম শতকে বাণভট্টের ‘হর্ষচরিত’ইতিহাসনিষ্ঠ, কল্পনার প্রাচুর্য থাকলেও ইতিহাস অংশটা মোটের ওপর তথ্যনির্ভর। বাক্পতিরাজের পৃষ্ঠপোষক কনৌজের যশোবর্মার হাতে গৌড়রাজের পরাজয় অবলম্বনে কবি রচনা করেন ‘গৌড়বহ’, আঞ্চলিক একটা ছোট ইতিহাসের কল্পনামিশ্রিত সংস্করণ। বিল্হণের ‘কর্ণসুন্দরী’তে বা ‘পদ্মগুপ্ত’র ‘নবসাহসাঙ্কচরিতে’ ইতিহাসকে কাব্য করে তুলতে প্রচুর অনৈতিহাসিক উপাদান এসেছে। একমাত্র কল্হণের ‘রাজতরঙ্গিণী’র দুই-তৃতীয়াংশ সত্যিকার ইতিহাসবোধসঞ্জাত, যদিও তার প্রথম তৃতীয়াংশ জনশ্রুতি ও পুরাণনির্ভর। কিন্তু একাদশ শতকের একটিমাত্র ইতিহাসাশ্রিত কাব্য— যার প্রথমাংশে প্রচুর অনৈতিহাসিক কথা আছে। শুধু সেটিকে দিয়ে ভারতবর্ষের ইতিহাসরচনা প্রমাণ হয় না।
সাধারণ ভাবে বলা যায়, প্রাকমোগল যুগের কোনও ভারতীয় ইতিহাস কেউ রচনা করেননি। করেননি কারণ, প্রথমত গ্রামীণ সংকীর্ণ সমাজে স্বয়ংসম্পূর্ণতা থেকে এক ধরনের কূপমণ্ডূকতা সৃষ্টি হয়। গ্রামের সীমার বাইরে বা যে ক’টি গ্রাম ও শহরের সঙ্গে প্রত্যক্ষ বৈষয়িক যোগ ছিল, তার পরিসরের বাইরের জগৎটা ছিল গ্রামবাসীর বোধের বাইরে। ওই বাইরের জগতের ঘটনা তার কাছে অস্পষ্ট, ধূসর। কাজেই ভারতবর্ষের বৃহৎ কোনও অঞ্চলের ঐতিহাসিক অভিজ্ঞতা নিয়ে কোনও রচনার ব্যাপক জনপ্রিয়তার সম্ভাবনা ছিল না। খ্রিস্টীয় সপ্তম শতক থেকে মধ্যপ্রাচ্যের সঙ্গে বাণিজ্যের মাধ্যমে য়ুরোপের যে সংযোগ পূর্বে ছিল, তা ধীরে ধীরে ছিন্ন হয়ে যায়। সমুদ্রবাণিজ্যের ওই পথে ভারতবর্ষ দিয়েছেও বিস্তর, পেয়েছেও বিস্তর। চিন্তাভাবনা, দর্শনসাহিত্য ও জীবনবোধের ভাণ্ডার তার সমৃদ্ধ হয়েছে ওই ভাবে। পরে দূরপ্রাচ্যের সঙ্গে বাণিজ্য বাড়লেও ওই জাতীয় সাংস্কৃতিক বিষয়ে ভারতবর্ষই দাতা, গ্রহীতা আর রইল না। ফলে এক ধরনের দ্বৈপায়ন সংকীর্ণতা ধীরে ধীরে গ্রাস করল তার চিন্তাজগৎকে।
ধর্মীয় অনুশাসনের সংখ্যা জটিলতা ও বৈচিত্র্য বাড়তে লাগল, মানুষ সন্তর্পণে ধর্মাচরণ করে চলল। সামান্য ত্রুটি-বিচ্যুতিতেই পুরোহিত-নির্দিষ্ট প্রায়শ্চিত্ত, ব্রত, তীৰ্থ, মানত, জপ মন্দির, বিগ্রহ পূজায় ভরে উঠল তার দিনযাত্রা। তার সঙ্গে জুটল বেদান্তদর্শনের ভারতব্যাপী প্রসার। এ দর্শন বলল, ‘ব্রহ্ম সত্য জগৎ মিথ্যা’; সুতরাং যা বস্তুতই মিথ্যা, তার ইতিহাস রচনা তো নিষ্ফল প্রয়াস। এই বাতাবরণে ‘মায়া’ সম্বন্ধে যে দৃঢ়বোধ সৃষ্টি হল তাতে মানুষ জন্মান্তরের ধারা থেকে মুক্ত হয়ে ব্রহ্মে লীন হওয়ার চেষ্টাই একমাত্র সার্থক প্রয়াস বলে গণ্য করল। উপদেষ্টা পুরোহিতদের কিন্তু প্রণামী, দান ও দক্ষিণাকে মায়া বলে মনে হল না, বরং তারা চিরদুঃখী অভাবগ্রস্ত জনসাধারণের মনে মায়াবাদকে দৃঢ় ভাবে সঞ্চারিত করেছে এবং এই দৃষ্টিতেই ইতিহাস জনসাধারণের কাছে অর্থহীন হয়ে উঠেছিল।
সাধারণ মানুষকে ঘটনার যে ব্যাখ্যা দেওয়া হয়, অর্থাৎ প্রকৃতি, ঈশ্বর ও নিয়তি, তাতে মানুষ বোঝে ঘটনার ওপরে তার নিজের কোনও কর্তৃত্বই নেই। অতএব বহু যুগের কায়েমি অত্যাচার, অনাচার, অবিচার এ সব নিয়তি-নির্দিষ্ট ভগবৎপ্রেরিত বা প্রকৃতির বিধান বলে মেনে নেয় মানুষ, ফলে ওই সব দুর্বিচারের বিরুদ্ধে সংঙ্ঘবদ্ধ ভাবে কোনও প্রতিবাদ করার প্রেরণা আসে না। মানুষ ইতিহাসকে প্রণিধান করে বোঝবার চেষ্টা করলে তবেই সে ইতিহাসের মোড় ঘুরিয়ে দিতে পারে যৌথ চেষ্টায়। কিন্তু দুঃখী মানুষকে একদিকে বোঝানো হয়েছে, পূর্বজন্মের কর্মফলে, ঈশ্বরেচ্ছায়, প্রকৃতির বিধানে বা নিয়তির বলে তার এই দুর্দশা। অন্য দিকে বোঝানো হয়েছে, তার দুঃখটা আগাগোড়া মায়া। কাজেই এই মায়ার ইতিহাস রচনা করতে তার স্বাভাবিক অনীহা। তার আশু প্রয়োজন, উচ্চবর্ণের ও বিত্তবানের যথোচিত সেবার দ্বারা সে পরজন্মের জন্যে কিছু সুখ লগ্নি করে রাখুক এবং এই ভাবেই ধীরে ধীরে মোক্ষের দিকে অগ্রসর হোক। পৃথিবীর সব ধর্মেই স্বর্গ বা মোক্ষের আশ্বাস দিয়ে বলা হয়েছে, এ জন্মটা খরচ করো পরজন্মের জন্যে পুণ্য সঞ্চয় করে। এ থেকে এ জন্মে পারিপার্শ্বিক জগৎ সম্বন্ধে ঔদাসীন্য জন্মায়। এ ঔদাসীন্য থেকে মানুষ শুধু স্বার্থসংকীর্ণ লক্ষ্যে— নিজের সুখ, স্বর্গ ও মোক্ষের অভিমুখে যায়। গোষ্ঠী বা সমগ্র দেশবাসীর সম্পর্কে কোনও বোধই জন্মায় না। ফলে ওই সব সম্বন্ধে কোনও কাজেও তার উৎসাহ জাগে না। সাধারণ মানুষ সমষ্টিগত জীবন ও তাদের অধিকার সম্বন্ধে অবহিত হয়ে যৌথ সংগ্রামে ইতিহাসের চেহারা পালটে দিতে পারে। সমাজে ক্ষমতায় আসীন শাসক-শোষক ও পুরোহিত শ্রেণি কেন চাইবে এ ব্যাপার ঘটুক? অতএব ছোট ছোট গণ্ডির মধ্যে আবদ্ধ থাকলে, নিজের ও নিজের চোদ্দোপুরুষের বড় জোর নিজের গোত্র-প্রবরের ইতিহাস ছাড়া অন্য কিছুতেই উৎসাহ দেখা দেয় না। এ দেশে সম্পূর্ণ সমাজব্যবস্থা, ধর্মসংস্থান, দর্শনপ্রস্থান, নৈতিক মূল্যবোধ ইতিহাস-সচেতনতার প্রতিকূলে। ফলে নিজের ক্ষুদ্র স্বার্থ, ‘আমার সন্তান যেন থাকে দুধেভাতে’, আমার যেন পরজন্মে উচ্চবংশে ধনীর গৃহে সুস্থ পুরুষরূপে পুনর্জন্ম হয়, এইটুকু স্বার্থের গণ্ডিতেই জীবনটা বেষ্টিত থাকে। এ গণ্ডির মধ্যে ইতিহাস-চেতনা জাগে না। এতে আশু আপাত সুখের সন্ধানে শাস্ত্রনির্দিষ্ট পথে জীবনটা কেটে যায়।
এ সমস্ত সত্ত্বেও মানুষ মাঝে মাঝেই নিজের অবস্থার চাপে ও দুঃখের ভারে ছোট ছোট পরিসরে বিদ্রোহ করেছে। কখনও জিতেছে কখনও বা হেরেছে। এ সব বিপ্লবের ইতিবৃত্ত সরাসরি পাওয়া যায় না। কিন্তু কোথাও কোথাও এদের কিছু চিহ্ন রয়ে গেছে। আজ ভারতবর্ষের মানুষ তার চারশো বছরের ধারাবাহিক ইতিহাস জানে, এখনকার গবেষণা তার পূর্বের আড়াই হাজার বছরের ইতিহাসের অনেকটাই জানে, বিদেশি পর্যটকের বিবরণ, শিলালেখ, তাম্রশাসন, প্রত্নখনন, বিক্ষিপ্ত সাহিত্য ও তার বৈজ্ঞানিক বিশ্লেষণ এ সব থেকে ভারতীয়দের কাছে তার অতীত ইতিহাস একটা বাস্তব রূপ পরিগ্রহ করেছে। আজ সে জানে, তার ইতিহাসে গৌরব কোথায়, কতটা, গ্লানিই বা কতখানি।
অতএব সাম্প্রতিক কালে মানুষ সকল ভারতীয়দের, বিশেষত নিগৃহীত, নিপীড়িত ভারতীয়দের উত্থান ও মঙ্গলের জন্য সমবেত চেষ্টায় ইতিহাসকে জেনে তাকে পরিবর্তিত করতে দৃঢ়পরিকর। ক্ষমতায় আসীন মানুষ সে ইতিহাসকে তার অনুকূলে বিকৃত করে সামগ্রিক পরিবর্তন বিলম্বিত করতে চেষ্টা করছে; কিন্তু মানুষ একবার চক্ষুষ্মান হলে শ্রেণিস্বার্থসচেতন হয়ে পীড়ন দমনের প্রতিকারের অঙ্গীকার নিলে ইতিহাস তার অনুকূল। আজ হোক, একশো বছর পরেই হোক, ইতিহাসই তাকে পথ দেখাবে; কোন কারণে সে নিপীড়িত এবং কোন পথে এর প্রতিকার, সে দিকে নির্দেশ দেবে। ইতিহাসচেতনা প্রাচীন ভারতবর্ষে ছিল না, এখন এসেছে, এবং এখনই এর সাহায্যে ইতিহাসকে সর্বজনীন জনকল্যাণের অভিমুখে পরিবর্তিত করার সময় উপস্থিত।বর্তমান ভারতে ধর্মের প্রাসঙ্গিকতা সম্বন্ধে আলোচনা করবার আগে সাধারণ ভাবে ধর্ম সম্বন্ধে দু’-চার কথা বলে নেওয়ার প্রয়োজন আছে মনে হয়। পণ্ডিতেরা বলেন, ধর্মের উদ্ভব দু’টি উৎস থেকে: ভয় ও বিশ্বাস। মানুষের ইতিহাসের আদি পর্বে প্রকৃতির নানা দুর্যোগ— বন্যা খরা, ভূমিকম্প, দাবানল, সাপ, বাঘ ইত্যাদি হিংস্র জীব, মহামারী, খাদ্যাভাব, গোষ্ঠী ও কৌম-যুদ্ধ ইত্যাদি নানা বিরুদ্ধ পরিবেশের মধ্যে তদানীন্তন মানুষ যথার্থ কারণেই অসহায় বোধ করত; সত্যিই সে দিন সে অসহায় ছিল। প্রকৃতির ওপরে তার কোনও আধিপত্য ছিল না, অথচ প্রকৃতির সব খেয়ালখুশিতে সে নিয়তই বিপর্যস্ত হত। প্রথম বৃত্তি ছিল ফলমূল পেড়ে খাওয়া, তার পরে শিকার, তার পরে পশুপালন এবং ব্রোঞ্জ যুগে কৃষি— এই ছিল তার খাদ্য সংস্থানের ইতিহাস; এ দিক থেকেও অনাহারের আতঙ্ক তার কাছে অত্যন্ত বাস্তব ছিল। গাছের থেকে গুহায়, জঙ্গলে, তার পরে কুঁড়েঘর এই ছিল তার আশ্রয়; নিরাপদও নয়, আরামজনক তো নয়ই। কাজেই সব মিলে পরিবেশ ছিল প্রতিকূল এবং আগুন আবিষ্কারের পরেও পরিবেশ সম্পর্কে তার আতঙ্কের যথেষ্ট বাস্তব কারণ ছিল। পৃথিবীতে মানবশিশু হল সবচেয়ে অসহায় জীব, জীবজগতে মানুষ যেন অনাহূত, অবাঞ্ছিত, অতিথি। অথচ চারদিকে তাকিয়ে তার বিস্ময়ের অবধি ছিল না, মাথার ওপরে দিনে প্রজ্বলন্ত সূর্য, রাত্রে অগণ্য তারা, চাঁদের কলাক্ষয় ও কলাবৃদ্ধি, প্রতিদিনের সূর্যোদয় থেকে সূর্যাস্ত পর্যন্ত আকাশের প্রকাণ্ড জ্যোতিলীলা, কত হাজার রকমের গাছ, লতা, ফুল, ফল, কত অগণ্য শ্রেণির জীবজন্তু, সরীসৃপ, পাখি নানা রকম ডাক জন্তুদের, পাখির গানে চিত্তের বিহ্বলতা। দিনের পরে রাত, শীতের পরে বসন্ত, গ্রীষ্ম, বর্ষা, শরৎ, হেমন্তের ঋতুবৈচিত্র্যে প্রকৃতিতে কত রং, কত গন্ধ কত রবের সমারোহ। দেশেশুনে বিস্ময় আর ফুরোয় না। কেউ কি কোথাও থেকে এ সব নির্মাণ করে পাঠাচ্ছে? কে সে? ভগবান? তা হলে চারপাশের বিপদসঙ্কুল পরিবেশে যে আতঙ্ক, তার থেকে রক্ষা পাবার জন্যে কি সেই অদৃশ্য শক্তির শরণাপন্ন হওয়া যায়?
ভয় আর বিস্ময় জন্ম দিল অত্যন্ত আদিম পর্যায়ের একটি ধর্মবোধ, যার কেন্দ্র এক অপ্রত্যক্ষ শক্তি। মানুষ তাকেই কল্পনা করল নিজের চেয়ে বহুগুণ শক্তিশালী এক মহান ঈশ্বররূপে এবং আনন্দে বিস্ময়ে তাঁর স্তব গাইল, বিপদে আতঙ্কে তাঁর শরণাগত হল। পৃথিবীর সর্বত্রই প্রাথমিক এক আরাধনা পদ্ধতি রচিত হল; স্তোত্র, গান, অর্ঘ্য, হব্য দিয়ে নিজের প্রয়োজনীয় ঐহিক সুখশান্তি ও নিরাপত্তার জন্যে তাঁর কাছে প্রার্থনা জানানো। আদিম জগতের নানা চেহারায় যজ্ঞের এই ছিল মূল উপাদান।
ওই কল্পিত উচ্চতর শক্তিতে মানুষ তার চরিত্রের যা কিছু শ্রেষ্ঠ, বিভিন্ন মানুষে যে-সব সদগুণাবলি সে প্রত্যক্ষ করেছে তার সব কিছুই সর্বোত্তম মাত্রায় আরোপ করল ঈশ্বরে গড়ে উঠল এক শ্রদ্ধেয় মহান পুরুষ। গানের প্রেরণা আসে তাঁকে ঘিরে, চিত্রশিল্পে দৈনন্দিনের সঙ্গে তাঁকে জড়িয়ে স্ফুরিত হয় শিল্পীর প্রতিভা। তাঁর বাসস্থান নির্মাণের চেষ্টায় শুরু হয় মন্দির, মসজিদ-গির্জা-জিগুরাটের স্থাপত্য, তাঁর লীলা কল্পনা করে তাঁকে রূপ দেওয়া হয় পাথরে কাঠে মাটিতে ধাতুতে— সূত্রপাত হয় ভাস্কর্যের এবং এ সব প্রেরণা দীর্ঘস্থায়ী হল, নিত্যনব উদ্ভাবনে ঋদ্ধ হল। মানুষের সৃষ্টি প্রতিভার অনেকটাই বিকশিত হল তার আপন সৃষ্টি ঈশ্বরকে ঘিরে।
প্রকৃতি সম্বন্ধে ভয় এবং বিস্ময় দুয়েরই ভিত্তিতে আছে প্রকৃতির সম্বন্ধে বিশেষ জ্ঞানের অর্থাৎ, বিজ্ঞানের অভাব, অসহায়তার বোধও ওইখান থেকেই আসে। যে-জ্ঞান থাকলে প্রকৃতিকে নিজের অনুকূলে জয় করা যায়, খুব ধীরে ধীরে মানুষ সে জ্ঞান অর্জন করেছে এবং যতটা করেছে সেই অনুপাতে প্রকৃতিকে আয়ত্ত করে স্বনির্ভর হয়েছে, ঈশ্বরে একান্ত নির্ভরতা ততটাই কমেছে। ঈশ্বরের কল্পনা প্রথম থেকেই অতিপ্রাকৃতের সঙ্গে সম্পৃক্ত; মেঘ, বিদ্যুৎ, ঝড়-বৃষ্টি, খরা, বন্যা ইত্যাদি প্রাকৃতিক ঘটনাগুলির পশ্চাতে অলৌকিক শক্তিসম্পন্ন এবং ঈশ্বরকে মানুষ কল্পনা করেছে। কিন্তু যেহেতু ঈশ্বর অদৃশ্য তাই ঈশ্বর বিশ্বাসের প্রথম প্রতিপাদ্যই হল ঈশ্বর বিশ্বাসগ্রাহ্য; ইন্দ্রিয়গ্রাহ্য বা বুদ্ধিগ্রাহ্য নয়; অতএব প্রথম পর্যায় থেকেই অলৌকিকতা জুড়ে রইল ঈশ্বরবোধের সঙ্গে।
অধিকাংশ ধর্মেই ঈশ্বরের ভূমিকা কেন্দ্রস্থানীয়, কিন্তু আরও কিছু আনুষঙ্গিক বিশ্বাসও ধর্মে অপরিহার্য, যেমন পরলোক, আত্মা, পাপ, পুণ্য এবং তৎ-সহ দণ্ড ও পুরস্কার, অর্থাৎ নরক ও স্বর্গ। ভারতবর্ষে এর সঙ্গে জুড়েছিল জন্মান্তর এবং কর্মবাদ। এর মধ্যে জন্মান্তরে বিশ্বাস, গ্রিস, মিশর, মানেকীয়, মাণ্ডেয় ও আরও কোথাও কোথাও অঙ্কুর রূপে মাঝে মাঝে দেখা দিয়েছে। ভারতবর্ষেও বৌদ্ধ, জৈন, আজীবিক ইত্যাদি সম্প্রদায়ে জন্মান্তরে বিশ্বাস ছিল। কিন্তু ব্রাহ্মণ্য ধর্মে যেটি বৈশিষ্ট্য, অর্থাৎ কর্ম অনুসারে জন্মান্তর, তা কোথাও ছিল না। ভারতবর্ষে ধর্মচিন্তা ও অনুষ্ঠান প্রাথমিক সিন্ধু সভ্যতার পর্বে কী ছিল তা আজ জানবার উপায় নেই। কারণ, সিন্ধুসভ্যতার লিপি পাঠ করা যায়নি এখনও। তবে অনুমান করবার বেশ কিছু অবকাশ আছে। অত বিস্তৃত ভূখণ্ডে, কোয়েটা থেকে গুজরাতে যে একটি সুশৃঙ্খল রাজ্য অন্তত দেড় হাজার বছর ধরে চলেছিল, তার মধ্যে একটি বিশেষ লক্ষণীয় অভাব হল, প্রত্নখননে কোনও অস্ত্রশস্ত্র বিশেষ পাওয়া যায়নি। তা হলে অত বড় রাষ্ট্র চালনা হত কোন শক্তিতে? পণ্ডিতেরা অনুমান করেন, রাষ্ট্রশক্তির সঙ্গে একাত্ম হয়েছিল পুরোহিত-শক্তি; অর্থাৎ, রাষ্ট্রের চালিকাশক্তি ছিল ধর্ম। প্রত্নখননে বিরাট স্নানাগার, তৎসংলগ্ন ছোট ছোট কুঠরি, সম্ভবত বেশ-পরিবর্তন বা আরাধনার প্রস্তুতির জন্যে। কাজেই সামুহিক উপাসনা যে অনুষ্ঠিত হত তার একটা আভাস মেলে। এ ধর্মের বোধ-বিশ্বাস, আচার-অনুষ্ঠান, কী ছিল তা আজ আর বোঝবার উপায় নেই। কারণ, লিপি যা পাওয়া গেছে, নিঃসন্দিগ্ধ প্রামাণ্য ভাবে তার পাঠোদ্ধার হয়নি। হলেও তাদের অন্তর্বাণিজ্য ও বহির্বাণিজ্য সম্বন্ধে কিছু তথ্য ছাড়া আর বিশেষ কিছু পাওয়া যাবে বলে মনে হয় না। এ সভ্যতা অবলুপ্ত হবার হাজারখানেক বছর পরে এল পশুচারী যাযাবর আর্যরা, সঙ্গে আনল— অন্তত এর শেষতম অভিযাত্রীরা আনল ঋগ্বেদ। পশুচারী-দিনে সম্ভবত দলের একজন জ্ঞানপ্রবীণ ও বয়োবৃদ্ধ একটি বা একাধিক পশু হনন করে, একক বা সমবেত কণ্ঠে কিছু স্তোত্র, আবৃত্তি ও গান করে তাদের আর্জি পেশ করত তাদের বহু দেবতাযুক্ত দেবমণ্ডলীকে। এ দেশে এসে দীর্ঘকাল বসবাস করবার সময়ে, বিশেষত স্থানীয় লোকদের কাছে কৃষি ও পোড়া-ইটের বাড়ি তৈরি শেখার সঙ্গে সঙ্গে দেবতারা সংখ্যায় বাড়তে লাগলেন, স্তোত্রও বহুগণিত হল, যজ্ঞ অনুষ্ঠানেও বহু অনুষঙ্গ, বৈচিত্র্য, জটিলতা ও ব্যাপ্তি দেখা দিল। যজমান শব্দটির ব্যাকরণগত অর্থ হল, যে যজ্ঞফল ভোগ করে। যাযাবর-দিনে গোষ্ঠী-প্রতিভূ ছিলেন পুরোহিত এবং যজ্ঞফল ভোগ করত পুরো গোষ্ঠী, তাদেরই মঙ্গলের জন্যে ছিল প্রার্থনা— আয়ু, স্বাস্থ্য, পশু, সন্তান, বিজয় ও নিরাপত্তা তখন জীবন ছিল আনন্দের, উপভোগ্য, তাই প্রার্থনা ছিল দীর্ঘদিন এ পৃথিবীতে বেঁচে থাকবার।
ক্রমে লোহার লাঙলের ফলা দিয়ে চাষ শুরু হল খ্রিস্টপূর্ব ষষ্ঠ শতকের কাছাকাছি; দ্বিতীয় নগরায়নে নতুন সব নগরের পত্তন হল, ষোড়শ মহাজনপদের সৃষ্টি হল, গোষ্ঠী কৌম ভেঙে সমাজের নিম্নতম একক হল ‘কুল’ বা বৃহৎ যৌথ পরিবার। প্রায় দু’-শতক ধরে মধ্যপ্রাচ্য হয়ে ইউরোপ পর্যন্ত যে নৌবাণিজ্য বন্ধ ছিল আর্য অভিযানের পরে, সিন্ধুসভ্যতা আমলের সেই বহির্বাণিজ্য আবার শুরু হল। কৃষি শিল্পের উদ্বৃত্ত অন্তর্বাণিজ্য ও বহির্বাণিজ্যে ব্যবহৃত হয়ে সম্পদ সৃষ্টি করল। এ সম্পদের অধিকার ছিল মুষ্টিমেয় সুবিধাভোগী ওপরতলার মানুষের।
যজ্ঞনিষ্ঠ ধর্ম চলাকালীনই অরণ্যে নানা সন্ন্যাসী সম্প্রদায়ের উদ্ভব হল। কে জানে, প্রথম নগরায়নের, অর্থাৎ সিন্ধুসভ্যতার উত্তরাধিকার কি না এরা। এরা যজ্ঞ করত না, জ্ঞানচর্চার দ্বারা জীবনকে বোঝাবার চেষ্টা করত। আরণ্যক, উপনিষদ, বৌদ্ধ, জৈন, আজীবিক ও আরও নানা মুনি-সম্প্রদায়ের প্রাদুর্ভাব এত বাড়ল যে, ব্রাহ্মণ্য ধর্ম ‘বানপ্রস্থ’ ও ‘যতি’ বলে দু’টি আশ্রমকে চতুরাশ্রমের অন্তর্ভুক্ত করল, যাতে সমাজে থেকেই লোকে আনুষ্ঠানিক ধর্মচর্যা থেকে অব্যাহতি পেয়ে বনে বাস করে জ্ঞানচর্চা করতে পারে। ধর্ম-সংগঠন নিজেকে সম্প্রসারিত করে বিরোধী মতকে স্থান দিল সমাজের পরিসরে।
কিন্তু ওই মুষ্টিমেয় সুবিধাবাদী ধর্মকে নানা কঠোর আচার-আচরণের রীতিতে বাঁধল। যজ্ঞ ক্রমেই সাধারণ মানুষের আর্থিক ক্ষমতার বাইরে চলে যাচ্ছিল, তাই সম্ভবত প্রাগার্য কালের পূজাপদ্ধতি নতুন রূপে দেখা দিচ্ছিল সমাজে। খ্রিস্টপূর্ব তৃতীয় শতকে পূজা সমাজে এসে গেছে। যজ্ঞে মানুষ যেমন ঐহিক সুখের জন্যে দেবতাদের কাছে প্রার্থনা করত, তেমনি উপনিষদ, বৌদ্ধ ও জৈনধর্মে মোক্ষ বা নির্বাণের জন্যে সে জ্ঞানমার্গে সাধনা করত। শুধু যে সাধনার প্রণালী পালটে গেছে তা নয়, উদ্দেশ্যও পালটে গেছে; ঐহিক সুখের বদলে লক্ষ্য এখন মোক্ষ বা নির্বাণ। কারণ, উপনিষদ থেকেই জন্মান্তরবাদ সমাজে দৃঢ়মূল, এখন সমাজে শ্রেণিভিত্তিক দু’টি ভাগ হবার পরে, ভারতবর্ষে দ্বিতীয় নগরায়নের পরে, গ্রামবাসী সংখ্যাগরিষ্ঠ প্রাথমিক উৎপাদকরা দারিদ্র্যসীমার নীচে বাস করত। তাদের কায়িক শ্রমে উৎপন্ন শস্য ও শিল্পের উদ্বৃত্ত জমত সংখ্যালঘু উচ্চবর্ণের শক্তিমানের হাতে। এই সময়ে জন্মান্তরবাদের সঙ্গে ব্রাহ্মণ্য ধর্মে যুক্ত হল কর্মবাদ, চিন্তাজগতে পৃথিবীর দুষ্টতম আবিষ্কার। এ দুইয়ে মিলে ধর্ম এমন একটা খাঁচায় পরিণত হল যার মধ্যে সাধারণ মানুষ মাথাই খুঁড়তে পারত, বেরোবার পথ তার সম্পূর্ণ বন্ধ ছিল। অতি দরিদ্র, ঋণভারগ্রস্ত, অন্নবস্ত্র-স্বাস্থ্য-শিক্ষাহীন সাধারণ মানুষের কাছে জীবনের অর্থ হয়ে দাঁড়াল নিরন্তর শ্রম, ক্ষুধা, নিরাশ্রয়তা; এবং জন্মান্তরবাদ তাকে জানাল যে, এই রকম পরিবেশেই তাকে ফিরে ফিরে জন্মাতে হবে। কেন? তার বাসনার অবশেষ থাকবে। তা তো থাকবেই, জীবনে সে কিছুই তো পেল না, চেয়ে চেয়ে দেখলই শুধু। দেখল নিষ্ঠুর, অত্যাচারী, হৃদয়হীন একটি শ্রেণি জীবনের সব সুখসুবিধা ভোগ করছে, আর তারা নিজেরা ঋণে দারিদ্র্যে নানা দুঃখকষ্টে জর্জরিত, নিপীড়িত। কেন এমন হয়? ধর্ম এখন তাকে বলল, পূর্বজন্মের পাপের ফলে তার এই দুর্গতি; এ জন্মে নত নম্র হয়ে উচ্চ ত্রিবর্ণের এবং ক্ষমতায় আসীন রাজা ও রাজন্যদের যথোচিত সেবা করতে পারলে পরজন্মে তার অবস্থার উন্নতি হতে পারে। এখন, পূর্বজন্মও যেমন তার জ্ঞানের পরিধির বাইরে, কাজেই সে-জন্মে সত্যিই কোনও পাপ করেছে কি না তা জানবার কোনও উপায়ই তার নেই, পরজন্মও তেমনি তার অনভিজ্ঞতার ওপারে, সেখানে এ জন্মের কষ্টের ক্ষতিপূরণ হবে কি না জানবার কোনও উপায় নেই। দু’টি অজ্ঞাতের মধ্যে কারণ ও কার্যকে ঠেলে দিয়ে উচ্চ ক্ষমতাসীন ব্যক্তিরা সহজেই সংখ্যাগরিষ্ঠ নিম্নবর্গের মানুষের একান্ত নিষ্প্রতিবাদ আনুগত্য পেয়ে গেল। কাজেই নিম্নবর্ণের সাধারণ মানুষের কাছে জীবন এত দুঃখপূর্ণ হয়ে উঠেছিল যে, স্বভাবতই মানুষ পুনর্জন্ম থেকে অব্যাহতির চেষ্টা করবে। মোক্ষ বা নির্বাণ সেই দিকে পথ দেখায়।
কর্মবাদ ছাড়াও এখন সমাজে পূজা-নির্ভর উপাসনা পদ্ধতিতে কয়েকটি নতুন দিক দেখা দিয়েছিল। প্রথমত দেবমণ্ডলী প্রায় সম্পূর্ণ পরিবর্তিত, পূজা প্রণালীও সম্পূর্ণ স্বতন্ত্র। বেদের কালে যজ্ঞবেদির ওপরে, অমূর্ত দেবতাকে আহ্বান করে বৃষমাংস, পুরোডাশ, মধু, সুরা, দুগ্ধজাত খাদ্য ও সোমরস দেওয়া হত। পূজায় মন্দিরে বিগ্রহবান দেবতাকে প্রধানত নিরামিষ নৈবেদ্য ও ফলমূল দেওয়া হয়। বেদে প্রার্থনা ছিল ঐহিক সুখসাচ্ছন্দ্য ও (দু’-একটি যজ্ঞে) স্বর্গ; পূজায় ঐহিক সুখ, স্বর্গ বা ইষ্টদেবতার সান্নিধ্য এবং অন্তিমে মুক্তি। বেদে উপাসকের মনোভাব ছিল বিশ্বাস, পূজায় ভক্তি। পুরোহিত, পুরাণ ও নতুন রচিত কিছু শাস্ত্র পূজায় ব্যবহার করেন, বেদ কদাচিৎ এবং প্রায়ই অপ্রযুক্ত ভাবে।
পূজার-কালে অর্থাৎ, মহাকাব্য-পুরাণের কালে ধর্ম মানুষকে কী দিয়েছিল? ঐহিক সুখের প্রত্যাশা, শরণাগতির যোগ্য এক ইষ্টদেবতা, সম্পূর্ণ আত্মনিবেদন, বোধবুদ্ধি, আবেগ, ইচ্ছা, প্রযত্ন, ব্যক্তিত্ব সব কিছুই ঐকান্তিক ভাবে দেবতার কাছে নিবেদন করার ‘সুখ’ বা ‘স্বস্তি’। ক্রমশ, পরবর্তী পুরাণগুলিতে ধর্মাচরণ সহজ হয়ে এল। তীর্থ, ব্রত, দান-দক্ষিণা, ধ্যান-জপ এ সবের দ্বারা ঊর্ধ্বতন পুরুষের এবং অধস্তন বহু পুরুষের পাপক্ষালন হয়, স্বর্গবাস হয় বহু কল্প ধরে।
বৈদিক যজ্ঞের যুগে নানা অতিকথা স্পষ্ট হয়, সাহিত্যিক সৃষ্টি হিসেবে নয়, ধর্মীয় উদ্দেশ্য প্রোথিত করবার জন্য এর মধ্যে অল্প কয়েকটির সাহিত্যিক মূল্য আছে। কিন্তু মহাকাব্যের যুগ থেকে ব্রাহ্মণ্য ধর্মের এবং তার কিছু আগে থেকে বৌদ্ধ ধর্মের পরে জৈন ধর্মের সাহিত্যেও বেশ কিছু রসোত্তীর্ণ কাব্য উপাখ্যান আছে। তা ছাড়া ধর্মকে কেন্দ্র করে মন্দির, মঠ, সঙ্ঘারাম ইত্যাদিতে স্থাপত্যবিদ্যার বিকাশ দেখা যায়। মন্দিরে, মন্দিরগাত্রে দেবদেবী ও অন্য উপকথার কাহিনি ভাস্কর্যে রূপ পেয়েছে। দেবতার উদ্দেশে রচিত গান-স্তোত্র, দেবতাকে কেন্দ্র করে রচিত কাব্য, নাটক, কাহিনি, মন্দিরে দেবদাসী নৃত্য ও অন্যান্য ধর্মীয়, ভজন-কীর্তন ও নৃত্যগীত অনুষ্ঠানের মধ্যে এ সব শিল্পের চর্চা। চিত্রশিল্পেও এর প্রকাশ ঘটে। অর্থাৎ, ধর্মকে কেন্দ্র করে সাহিত্যশিল্পের বিচিত্র বিকাশ দেখা যায়। এ কথা সত্য যে, এ ধরনের চর্চা ধর্ম-নিরপেক্ষ ভাবেও হতে পারত, কিছু কিছু হয়েওছিল। যেমন ভারতে সাঁচির ভাস্কর্যে লোকজীবনের আলেখ্যও বিধৃত হয়েছে। তবু এ সব শিল্পের প্রথম প্রকাশ ঘটে ধর্মকে কেন্দ্র করেই; শুধু ভারতবর্ষে নয়, পৃথিবীর সর্বত্রই। ধর্মকে কেন্দ্র করে নানা লৌকিক জ্ঞানচর্চাও শুরু হয়, যেমন জ্যোতিষ, জ্যামিতি, ব্যাকরণ, ছন্দ, ব্যুৎপত্তিশাস্ত্র, ভেষজ ইত্যাদি। অল্পকালের মধ্যেই অবশ্য এগুলি ধর্মনিরপেক্ষ জ্ঞানচর্চার পথে এগিয়ে যায় এবং স্বতন্ত্র শাস্ত্ররূপে প্রতিষ্ঠা অর্জন করে।
কিন্তু মুখ্য প্রশ্ন ধর্ম, ধর্ম মানুষকে কী দিয়েছে? আগেই বলেছি, ধর্মের যে মূল ভয়ের মধ্যে প্রোথিত সেখানে ধর্ম অতি-লৌকিক শক্তি বা ভগবানকে উদ্ভাবন করে মানুষকে আধ্যাত্মিক ভরসা ও আশ্রয় দিয়েছে, বর্তমানে সুরক্ষা ও মৃত্যুর পরে সদগতির প্রতিশ্রুতি দিয়ে। আর ধর্মের যে মূলটি বিস্ময়ে প্রোথিত তার থেকে আনন্দ, গান, কাব্য, নৃত্য, স্থাপত্য, ভাস্কর্য ইত্যাদিতে বিকশিত হয়েছে। এ ছাড়াও সমাজের অধিপতিরা যখন সাধারণ প্রজার ওপরে অকারণে নিষ্ঠুর ও অত্যাচারপরায়ণ হয়ে ওঠে, তখন ধর্ম কখনও প্রতিবাদী রূপ নিয়ে বিদ্রোহকে সমর্থন করেছে, অথবা অন্য ভাবে বললে, বিদ্রোহীরা ধর্ম থেকে সমর্থন বের করেছে। কখনও বা ধর্ম সরাসরি বিপ্লবের পুরোভাগে এসে দাঁড়িয়েছে, যেমন ইংল্যাণ্ডে লোলার্ডরা, এখনকার কার্গোকাল্ট ও লিবারেশন থিওলজি। সন্তান বিদ্রোহ, সাঁওতাল বিদ্রোহ, শিখ বিদ্রোহ, নকশাল বিদ্রোহ এগুলিও বিশেষ বিশেষ পর্যায়ে কোনও দেবদেবী বা ধর্মকথা ব্যবহার করেছে। ওয়াহাবি, খোদা-ই খিদমতগার ও খিলাফত আন্দোলনেও ধর্ম ব্যবহৃত হয়েছে। যুক্তবঙ্গে ব্রিটিশ আমলে সন্ত্রাসবাদীরা গীতার বাণী ব্যবহার করেছে। কাজেই ধর্মের মধ্যে এমন উপাদান ছিল যার রচনার উদ্দেশ্য সম্পূর্ণ পৃথক হলেও, মানুষ রাষ্ট্রনৈতিক দুর্যোগের দিনের বিপ্লবে তাকে ব্যবহার করতে পেরেছে।
সমাজে দুর্নীতি, অত্যাচার বেড়ে উঠলে কোনও কোনও সময়ে নতুন একটি ধর্মের জোয়ার এসে কলুষকে মুছে দিতে চেষ্টা করে। বৈদিক যজ্ঞ যখন একটি শ্রেণির কায়েমি স্বার্থে পর্যবসিত হল, তখন বেদবিরোধী নানা সংস্থা, যেমন যজ্ঞবিরোধী উপনিষদ, বৌদ্ধ ও জৈন ধর্ম এসেছিল প্রতিবাদী চেহারায়। জাতিভেদ যখন প্রবল অত্যাচারীর ভূমিকায় অবতীর্ণ, তখন মধ্যযুগে বহু প্রতিবাদী ধর্ম-সংস্থার অভ্যুত্থান ঘটল। চৈতন্য, কবীর, নানক, দাদু, শংকরদেব, জ্ঞানদেব, রুইদাস, রামদাস— এঁরা প্রত্যেকেই সাম্প্রদায়িক ভেদবুদ্ধিকে নস্যাৎ করে দিলেন। পাণ্ডা, গুরু, পুরোহিত, মোল্লা, মৌলবীর ভূমিকার প্রতি তীব্র শ্লেষ নিয়ে রচনা করলেন এঁদের গান ও কবিতা। কিছুকালের জন্যে, অন্তত কিছুকালের মধ্যে সংবিৎ ও শুভবুদ্ধির উদয় হল, ধর্মের আবর্জনাকে এঁরা ঝাঁট দিয়ে সরিয়ে দিলেন। কিন্তু এর কোনওটিই উদ্দিষ্ট লক্ষ্যে বেশি দিন স্থির থাকেনি– ফের ফিরে এসেছে গৌড়ীয় বৈষ্ণবের, জাত বোষ্টমের ও বৃন্দাবনের বৈষ্ণবের মতবিরোধ, জঞ্জাল জমেছে ধীরে ধীরে, যে জঞ্জাল সাফ করতে এসেছিলেন ওই মহাপ্রাণ সাধকরা। কিছুকালের জন্যে তৈরি হয়েছে কিছু কিছু প্রতিবাদী সম্প্রদায় কিন্তু অধিকাংশই অচিরে মিশে গেছে মূল সনাতন ধারার মধ্যে। কিন্তু কিছুকালের জন্যে হলেও ধর্মের নামে মধ্যযুগের সন্তরা প্রতিবাদী ধর্মের কাঠামোর মধ্যেই ভরে দিতে চেয়েছিলেন বিশুদ্ধ মানবিকতা। পেরেওছিলেন কিছুকালের জন্যে। প্রাথমিক প্রতিবাদের ঐতিহাসিক প্রয়োজন ফুরোলে প্রতিবাদ আবার নিষ্প্রতিবাদে আশ্রয় খুঁজে নিল সনাতন মূল ধর্মধারার মধ্যে। মুসলমান ধর্ম ভারতবর্ষে আসবার পর বিনা সংঘাতে হিন্দু ধর্মের সঙ্গে সহাবস্থান করেছিল তিনশো বছর। পরে যখন রাষ্ট্রশক্তি তাদের হাতে গেল, তখনও অনিচ্ছায় ধর্মান্তরীকরণ হয়নি বহুদিন, পরে চতুর্দশ শতক থেকে সেটি শুরু হয় এবং এ-ও সত্যি যে, জাতিভেদের অত্যাচারে নিপীড়িত নিম্নবর্গের বেশ কিছু মানুষ স্বেচ্ছায় ইসলাম ধর্ম গ্রহণ করে, কারণ ইসলামে জাতিভেদ নেই বলে এই প্রান্তস্থ মানুষরা কিছু পরিমাণ নিরাপত্তা, মানবিক মর্যাদা পেয়েছিল। ধর্মীয় গোঁড়ামি বাড়ার সঙ্গে সঙ্গে কিছু মন্দির ভেঙে মসজিদ নির্মাণ করা হয়, প্রধানত লুণ্ঠনের জন্যে, কারণ মন্দিরে দীর্ঘসঞ্চিত ধনভাণ্ডার ছিল; এর পূর্বেও বহু বৌদ্ধমঠও এই কারণে ভাঙেন হিন্দু সম্রাটরা। আবার হিন্দু-মুসলমান উভয় সম্রাটই মন্দির মসজিদ দুইয়েতেই অর্থ সাহায্য করতেন, এর বিস্তর নিদর্শন আছে। মোগল সম্রাটের অন্তঃপুরে রাজপুত মহিষীরা থাকতেন নিরাপদ সম্মানে; আত্মহত্যা করেননি, কাজেই পীড়ন ছিল না।
মুসলমান ধর্ম এ দেশে আসবার পর সম্রাটরা একটি পাই-পয়সাও এ দেশ থেকে আরবে, পারস্যে পাঠাননি, বরং দেশ থেকে শিল্পী আনিয়েছিলেন, ফলে স্থাপত্যে, ভাস্কর্যে, চিত্রশিল্পে, সাহিত্যে, কণ্ঠ ও যন্ত্রসঙ্গীতে একটি অতি সমৃদ্ধ মিশ্র সংস্কৃতি গড়ে উঠেছিল যা আজও ভারতবর্ষের গর্বস্থল। ধর্ম সরাসরি কিছু বিশ্বাস আচার-অনুষ্ঠান দেয় আর প্রকারান্তরে দেয় একটি জীবনবোধ, কিছু সাংস্কৃতিক সৃষ্টির প্রেরণা। হিন্দু-মুসলমান যুগ্ম প্রতিভার বহু সৃষ্টি এখনও ভারতবর্ষে নানা ভাবে ফল ধারণ করছে, রাগরাগিণী তার একটি নিদর্শন। সাহিত্যেও সহযোগিতামূলক অনেক সৃষ্টি হয়েছে; মুসলমান কবি দরাফ খাঁ গঙ্গাস্তোত্র ও অন্যান্য সংস্কৃত কবিতা লিখেছেন, রামমোহন রায় এবং আরও অন্যান্যরাও ফারসি ভাষায় গ্রন্থ রচনা করেছেন।
মূল ধারার হিন্দুধর্ম মানুষকে ধর্মের সঙ্গে ধর্মের নামে এমন অনেক কিছু দিয়েছে যাতে তার মনুষ্যত্ব খর্ব হয়েছে। মুসলমান প্রতিবেশীর সঙ্গে আত্মীয়বন্ধুর মতো বহু শতক বাস করবার পর ইংরেজ রাজশক্তি বিভেদ-নীতি প্রবর্তিত করে অতি কৌশলে, হিন্দুকে প্রাধান্য দিয়ে মুসলমানকে আধুনিকতার আলো থেকে কৌশলগত ভাবে সরিয়ে রেখে তাকে সামাজিক ভাবে শিক্ষাগত ভাবে বঞ্চিত করে সত্যকার একটা পার্থক্যের প্রাচীর নির্মাণ করে কূটনীতির আশ্রয়ে। এতে দু’-পক্ষেরই বহু ক্ষতি হয়, আত্মীয়কল্প প্রতিবেশীকে হারাল দু’-জনেই। হিন্দুধর্মে রন্ধ্রে-রন্ধ্রে অনুপ্রবিষ্ট দু’-হাজার বছরের জাতিভেদবোধের বিষের সঙ্গে মিশল সাম্প্রদায়িকতার বিষ এবং সেটার জন্যে প্রথমে প্রচ্ছন্ন, পরে প্রকাশ্য-প্রশ্রয় ছিল রাষ্ট্রশক্তির। প্রথম বিশ্বযুদ্ধের পরে ১৯২০ সালে সৃষ্টি হল ‘হিন্দুমহাসভা’, তার পরে মুসলিম লিগ এবং এ দু’টিরই বিস্তর শাখাপ্রশাখা আজ সারা দেশে পরিব্যাপ্ত। প্রশ্ন হচ্ছে, ধর্মের ভূমিকা এতে কোথায়? উত্তরে বলা চলে, ধর্মের দু’টি দিক— ব্যক্তিগত ও সমাজগত। ব্যক্তিগত দিকের কথা পরে আলোচনা করছি। সামাজিক দিকে দু’-সম্প্রদায়ের মধ্যেই ধর্ম বিষ ছড়িয়ে দিল। যারা ছিল আত্মীয়তুল্য বন্ধু-প্রতিবেশী তাদেরকে দুই সম্প্রদায়ই দেখল শত্রু হিসেবে। এই রেষারেষি প্রায় দেড় শতক ধরে শুধু চলছে না, বাড়ছে। হিংসাত্মক ক্রিয়াকলাপে নির্বিবাদে ধর্মের নামে তুচ্ছতম কারণেও হিংসা ও ধ্বংস আচরিত হচ্ছে। অন্য সম্প্রদায়ের ক্ষতি করা এখন ধর্মের অনুকূল আচরণ বলে বিবেচিত হচ্ছে।
এই গত দেড়-শতক ধরেই সমাজের প্রত্যন্ত দেশে নানা নিম্নবর্গীয় সমাজে ভিন্ন ভিন্ন ধর্মপ্রস্থানের উদ্ভব ঘটেছে, এদের মধ্যে লালন ফকির, সাহেবধনী, কর্তাভজা, বলাহাড়ি, খুশি বিশ্বাসী ইত্যাদি নানা ছোটখাটো প্ৰস্থান আছে। এদের মধ্যে পারস্পরিক পার্থক্য যা-ই থাক না কেন, এঁরা সবাই সাম্প্রদায়িকতাবিরোধী, সর্বমানবের মর্যাদায় বিশ্বাসী এবং ধর্মগুরু ও পুরোহিতদের সম্পর্কে বিদ্রূপ ও শ্লেষের বাণী উচ্চারণ করেছেন এঁদের গানে ও কবিতায়। প্রচলিত হিন্দুধর্মকে এঁরা অস্বীকার করেন, সেটি কায়েমি স্বার্থের প্রতীক বলে। স্বচ্ছ দৃষ্টি দিয়ে এই নিম্নবর্গীয় অতি দুঃখী মানুষরা যে ভাবে দেখতে পেয়েছেন কেমন করে সাম্প্রদায়িকতা ও জাতিভেদের কূটকৌশলে সমাজপতিরা শুধু নিজেদের ক্ষমতা বৃদ্ধি করতে ও সংরক্ষণ করতে প্রয়াসী হয়েছে তাতে এঁদের কাছে প্রতিষ্ঠিত ধর্ম-প্রস্থানগুলি প্রতিভাত হয়েছে সামাজিক ভণ্ডামি, নীচতার ও অত্যাচারের অস্ত্র রূপে। তাই এঁরা তাকে পুরোপুরি প্রত্যাখ্যান করে জাতিধর্মনির্বিশেষে মানুষমাত্রের প্রতি সৌভ্রাত্রের বাণী প্রচার করেছেন।
এই প্রান্তিক ধর্ম-প্রস্থানগুলি সনাতন সমাজ ও ধর্মের বিরুদ্ধে মূর্ত প্রতিবাদ। এই ধর্ম, অন্তত হিন্দুধর্ম, জাতিভেদ, সম্প্রদায়ভেদকে ধর্মের নামে প্রতিষ্ঠা করে এবং জন্মান্তরবাদ, কর্মবাদ ও নিয়তিবাদের দ্বারা ধর্মের যে ব্যক্তিগত দিকটি আছে সে দিকে মনুষ্যত্বের অপমান করে, ব্যক্তিকে দুর্বল ও অসহায় করে তোলে। যে দেশে বিপুলসংখ্যক মানুষ স্বাধীনতার প্রায় অর্ধশতাব্দী পরেও দারিদ্র্যসীমার নীচে বাস করে, অন্ন-বস্ত্র, শিক্ষা-স্বাস্থ্যের অভাবে এবং ঋণভারে জর্জরিত, সেই দেশে ধর্ম যখন এই মানুষদের বোঝায় যে, এই কষ্ট তাদের পূর্বজন্মকৃত পাপের ফল এবং অত্যাচারী, বর্বর, লুব্ধ শোষকশ্রেণি যে আরাম ভোগ করছে তা তাদের পুণ্যের ফল, তখন স্বভাবতই প্রশ্ন জাগে, ওই ধনী বিলাসীরা, পূর্বজন্মে যারা নাকি পুণ্যবান ছিল, এ জন্মে তাদের সে জন্মের পুণ্যাচারী করে মনটাকে কোথায় ফেলে এল, যে কালোবাজারি, ফাটকাবাজি, ভেজাল, চুরি, ‘স্ক্যামে’ লিপ্ত হতে একটুও বাধল না? এ ঘৃণ্য প্রকৃতিগত লোভ ওই জন্মের পুণ্যবানদের মনে এল কোথা থেকে? উপরন্তু ধর্ম তাদের বোঝায় যে, এ জন্মে মুখ বুজে যদি তারা উচ্চ ত্রিবর্ণ ও রাষ্ট্রশক্তিতে ক্ষমতাসীন ব্যক্তিবর্গের একান্ত ভাবে সেবা করে যায় তো পরজন্মে তাদের অবস্থার উন্নতি হতে পারে। মুশকিল হল, গত জন্ম (বা জন্মগুলি) তো কাল্পনিক। তার কোনও প্রমাণ নেই। এবং পরজন্ম বা জন্মগুলি তার দৃষ্টিগোচর নয় এবং তারও কোনও প্রমাণ নেই। ওই সম্পূর্ণ অনুমাননির্ভর, শুধুমাত্র শাস্ত্র ও পুরোহিতের ফতোয়াতে সিদ্ধ, এই কর্মবাদ ও তার ফলে পুনর্জন্মের সুখদুঃখ এটা সম্পূর্ণ ধোঁকা হলেও সমাজে মানুষে মানুষে যে গুরুতর অবস্থাবৈষম্য তার একটা আপাত ব্যাখ্যা মেলে ধর্মের এই ব্যাখ্যানে। এ প্রশ্ন আদিমকাল থেকেই পৃথিবীর সর্বত্র সব মানুষকেই ভাবিয়েছে— যে দুরাচার সে কেন সব ঐহিক ভোগসুখ পাবে, নীতিনিষ্ঠ মানুষ কেন অভাবে, ব্যাধিতে, দুঃখ-অত্যাচারে নিরন্তর ক্লিষ্ট হবে? জন্মান্তর ও কর্মবাদের অশুভ সংযোগের পূর্বে মানুষ নানা রকমে এর ব্যাখ্যা করার চেষ্টা করেছে। অন্যান্য দেশে যেখানে এই দুষ্ট সন্ধিটি ঘটেনি, সে দেশের মানুষ ঈশ্বরের প্রাক-নির্বাচন বলে এর ব্যাখ্যা করেছে। এ কথা ভারতবর্ষেও বলা হয়েছে। অন্যত্র বলেছে, দৈব, নিয়তি এবং ভারতবর্ষ ও এ-সব কথা দৃঢ় ভাবে শাস্ত্রের পর শাস্ত্রে অসংখ্যবার উচ্চারণ করেছে।
অথচ ভারতবর্ষে ধর্মশাস্ত্রকাররা কখনও ভেবে দেখেনি যে, তারা যা যা বলছে, সেগুলি সবই পরস্পরবিরুদ্ধ। কর্মফলের দ্বারা যদি মানুষের সুখ-দুঃখ নিরূপিত হত, তা হলে করুণা, ঈশ্বর বা দেবদেবী— যারা ভারতবর্ষে দীর্ঘজীবী এবং সংখ্যায় অগণ্য, তারা নিরর্থক হয়ে যায়। নিয়তি দ্বারাই যদি মানুষের ভাগ্য নির্ধারিত হয়, তা হলে কর্মফল নস্যাৎ হয়ে যায়। কর্মফল বা নিয়তি যদি নিয়ন্তা হয়, তা হলে মানুষের পুরুষকার সম্পূর্ণ নিষ্ফল হয়ে যায়। ঈশ্বরেচ্ছা যদি সুখ-দুঃখের নিয়ামক হয়, তা হলে পুরুষকার, নিয়তি, কর্মফল সবই অর্থহীন হয়ে যায়। কর্ম অনুসারে ফল যে বলা হয়, চোখের ওপরে তার বহু ব্যতিক্রম দেখা যায়, আর ফলকে বা কর্মকে যদি আগের বা পরের জন্মে ঠেলে সরিয়ে দেওয়া হয়, তা হলে এমন কোনও নীতিপরায়ণ বিধাতা ঈশ্বর বা দেবতাকে স্বীকার করতে হয় যিনি কর্ম ও ফলের অনুপাত ঠিক রাখবেন। শাস্ত্র শুধু যে তেমন কোনও দেবতাকে উপস্থাপিত করতে পারেনি তা নয়, পরস্পরবিরুদ্ধ অসংখ্য শাস্ত্রবচনে বারবার প্রমাণিত হয়েছে যে, ন্যায়বিচারের কর্ম ও ফলের মধ্যে তেমন কোনও অনুপাত তো নেই-ই, বরং একই কর্মে ভিন্ন ভিন্ন ফলের এবং ভিন্ন ভিন্ন কর্মের একই ফলের অজস্র উদাহরণ আছে। কাজেই কর্মের সঙ্গে ফলের কোনও ‘নিয়ত’ সম্বন্ধ নেই। তা হলে সমস্ত ব্যাপারটা যদৃচ্ছ অর্থাৎ, নিয়তি নির্দিষ্ট হয়ে যায়।
এই নিয়তিকে প্রভাবিত বা প্রতিহত করবার বহুবিধ উপায় পুরাণ ও ধর্মশাস্ত্রগুলিতে নির্দিষ্ট করা আছে। দৈববাণী, স্বপ্ন, নানা জাদুক্রিয়ার মাধ্যমে যেমন এর পূর্বাভাস পাওয়ার চেষ্টা সারা পৃথিবীতে চিরদিনই চলে এসেছে তেমনই নিয়তির অভীষ্টকে প্রতিহত করতে বা মানুষের অনুকূলে প্রবৃত্ত করবার জন্যেও নানা রকম নির্দেশ দেওয়া আছে: যেমন ব্রাহ্মণের পরিচর্যা, ব্রত, তীর্থ, দান-দক্ষিণা, পূজা, মানত, ধ্যান, জপ, সাধনা ইত্যাদি। এর প্রত্যেকটি সম্বন্ধে একাধিক শাস্ত্র বারেবারে বলেছে যে, মানুষের প্রতিকূল নিয়তির প্রয়াসকে ব্যাহত করতে প্রত্যেকেই স্বতন্ত্র ভাবে সমর্থ। তাই যদি হয়, তা হলে মানুষের সৎকর্ম অসৎকর্মও নিরর্থক হয়ে যায়। শেষ দিকের পুরাণগুলিতে বারবার বলা হয়েছে যে, গঙ্গায় বা যমুনায় স্নান, ব্রাহ্মণকে খাদ্যবস্ত্র ছত্র পাদুকা দান, তীর্থে স্নান ও পূজা এ সব করলে (এবং আরও নেহাত নগণ্য নানা ধর্মাচরণ করলে) ঊর্ধ্বতন এবং অধস্তন অসংখ্য প্রজন্মের লোকের বহু কল্পকাল ধরে স্বর্গগাস হয়। এবং বহু শিলালেখে অভিসম্পাত দেওয়া আছে, পুরাণেও, যে ব্রাহ্মণকে দেওয়া ভূমি বা সম্পত্তির সুরক্ষা না করলে ঊর্ধ্বতন অধস্তন বহু পুরুষের ঘৃণ্য জন্ম বা নরকবাস ঘটে প্রায় অক্ষয়কালের জন্যে।
এ সমস্ত কিছুর আর এক শাস্ত্রীয় বিকল্প হল ভক্তি— বিকল্প যজ্ঞের পূজার, জ্ঞানচর্চার দানধ্যান, ব্রততীর্থ, মানত এ সবেরই। অর্থাৎ মনে ইষ্টদেবতার প্রতি ভক্তি থাকলে তার সব পাপ মার্জনা হয়ে যায়— ঊর্ধ্বতন ও অধস্তন বহু পুরুষের সব পাপ এবং সে বহু পুণ্যের ভাগী হয়ে জ্ঞান ও কর্মমার্গের সাধনে যা লাভ করত, তা সবই পায় বিনা আয়াসে। ভক্তি, বিশেষ হরিভক্তিকে ‘ভুক্তিমুক্তিপ্রদ’ বলা হয়েছে, ভক্তিমানের স্থান নিরূপিত হয়েছে কর্মযোগী জ্ঞানযোগীর অনেক ওপরে। ভক্তির জন্যে কোনও যোগ্যতার প্রয়োজন নেই; বিদ্যা, বংশ, জ্ঞান, কর্ম কিছুই ভক্তির মানদণ্ড নয়; শুধুমাত্র মানসিক আত্মসমর্পণেই সমস্ত ইষ্টসিদ্ধি হয়। গীতা থেকে ভাগবত পর্যন্ত সকল শাস্ত্রই ভক্তির মহিমা ব্যাখ্যানে মুখর। পূর্বের ধর্মসাধনার যত নির্দেশ ছিল, সব ভেসে গেল ভক্তির প্লাবনে এবং এই ভক্তিসাধনে যে সব সমীকরণ আছে, যেমন হরিকে স্মরণ করলে অশ্বমেধ যজ্ঞ করার ফল পাওয়া যায়, বা শততীর্থ ভ্রমণের তুল্য পুণ্য লাভ করা যায়, এ থেকে বোঝা যায়, ভক্তিমার্গকে শ্রেষ্ঠ বলার অভিপ্রায়েই এ সব সমীকরণ। মুশকিল হল, এগুলি স্বীকৃত শাস্ত্র, কাজেই উড়িয়ে দেবার জো নেই; এদের প্রামাণ্যতা বহু যুগ ধরে ব্রাহ্মণ্যসমাজে মেনে নেওয়া হয়েছে। এ সব শাস্ত্রে নির্দিষ্ট শাপ ও আশীর্বাদে বিশ্বাস করলে পাপ-পুণ্যের সংজ্ঞাই পালটে যায়, ধর্ম-কর্ম ফলে ধারণা ধসে পড়ে। তা হলে কোন শাস্ত্রটি প্রামাণ্য, কোনটি নয় তা নির্ণয় করার কোনও মানদণ্ড যেহেতু কোথাও দেওয়া হয়নি, সেহেতু শাস্ত্রনির্দিষ্ট ধর্ম একটি প্রহেলিকায় পর্যবসিত হয়, এবং শাস্ত্রকার ও পুরোহিতরা সচেতন ভাবে এ প্রহেলিকাটিকে সংরক্ষণ করেছেন। সাধারণ মানুষ কী পেয়েছে এ প্রহেলিকা থেকে? প্রথমত, তাকে আশ্বাস দেওয়া হয়েছে যে, পাপ-পুণ্য, জন্মান্তর, কর্মবাদ, স্বর্গ-নরক, দেব-দেবী, নিয়তি মিলে তার জন্যে একটা ব্যবস্থা করেছে, এ জন্মে না হোক, পরের কোনও এক জন্মে সে সুখশান্তি পাবে, যদি সে শাস্ত্র-পুরোহিতের নির্দেশ মেনে চলে। দ্বিতীয়ত, সে অনুভব করে যে, জীবন একটি জটিল সমস্যা, বহু জন্মে এর বিস্তার, একে বুঝতে চেষ্টা করাই ধৃষ্টতা, এ বোধেও সে আবছা ভাবে জীবনের গরিমা সম্বন্ধে অবহিত হয়, এবং অভিভূত হয়।
কিন্তু এটাও সে বোঝে যে, শাস্ত্র পুরোহিতরা মিলে তাকে যা করতে বলে তা করতে হলে তাকে তার মানবিক মর্যাদা, আত্মবিশ্বাস, পুরুষকার, স্বাধীন চিন্তা, যুক্তি-তর্ক করার ক্ষমতা এ সমস্ত বিসর্জন দিতে হয়। পরিবর্তে এ জন্মে একটা নেশায় আচ্ছন্নভাব ছাড়া আর পরজন্ম সম্বন্ধে একটা ভিত্তিহীন আশ্বাস ছাড়া কিছুই সে পায় না। অথচ সমাজের ও শাস্ত্রের চাপে এ ভাবে আত্মসমর্পণ করা ছাড়া তার বিকল্প কিছু থাকে না।
এই যদি মানুষকে দেবার থাকে ধর্মের, তবে আজ বিজ্ঞানের এবং ইতিহাসচর্চার দ্বারা মানুষ যখন বুঝতে পেরেছে যে, কী কী সামাজিক অবস্থায় পুরোহিত শাস্ত্রকার সম্প্রদায় কোন কোন উদ্দেশ্য সিদ্ধির অভিলাষে কোন কোন শাস্ত্র প্রণয়ন করেছে, তখন ধর্মের অভিপ্রায় এবং কায়েমি স্বার্থের রূপটি পরিষ্কার হয়ে যায়। পূর্বে মানুষ যা ধর্মের কাছে পেত, আজ তার অনেকটাই পাচ্ছে বিজ্ঞানের কাছে, শিল্প সাহিত্যের কাছে। এখন ধর্ম প্রায় সব সম্প্রদায়কে বলছে যে, তার নিজের বোধ বিশ্বাসটিই খাঁটি, অন্যদের সব কিছুই ভ্রান্ত। এবং তার চেয়েও পরিতাপের কথা, ধর্মব্যবসায়ীরা আজ কুমন্ত্রণা দিচ্ছে মানুষকে, বলছে, ভিন্ন সম্প্রদায়ের মানুষ যেহেতু ভুল মতে ও পথে চলছে, অতএব তারা অন্যদের শত্রু; এ শত্রুকে সমূলে নিঃশেষ করাই আজ সবচেয়ে বড় ধর্মকৃত্য হয়ে উঠেছে।
স্পষ্টতই এ কুমন্ত্রণা দানবিক, মানবিক নয়। ‘সঙ্ঘ পরিবার’ আজ যাকে ধর্মযুদ্ধ বলছে, তার চেয়ে অধর্মযুদ্ধ আর কিছুই হতে পারে না। এবং লজ্জা ও ঘৃণার বিষয় এই যে, এই নারকীয় অভিযানটা ধর্মের আবরণে রাষ্ট্রনৈতিক ক্ষমতা দখলের জন্যেই হচ্ছে। এরা কেউ কিছুই বিশ্বাস করে না। ঈশ্বরে বিশ্বাস করলে এরা মানতে বাধ্য হত যে, মুসলমান, শিখ, খ্রিস্টান, বৌদ্ধ, আমার ভিন্নধর্মাবলম্বী ভাই, কারণ ঈশ্বর বিশ্বপিতা। যে ‘ধর্ম’ বা বিশ্বাস মানুষকে শত্রু বলে চিহ্নিত করে, কেবলমাত্র তার ধর্মবিশ্বাস ভিন্ন বলে, সে-বিশ্বাস সম্পূর্ণতই মানবতাবিরোধী।
ভারতবর্ষে ধর্মের বিষয়ে বারবার অন্য কথাও শুনেছি। ভীষ্ম শরশয্যায় শুয়ে ধর্মপুত্র যুধিষ্ঠিরকে বলছেন, ‘তোমাকে একটি গোপন কথা বলছি যুধিষ্ঠির, মানুষের চেয়ে শ্রেষ্ঠ আর কিছুই নেই।’ চণ্ডীদাস বলেন, ‘সবার উপরে মানুষ সত্য, তাহার উপরে নাই’, অর্থাৎ এঁরা দু’-জনই ঈশ্বর দেব-দেবী কাল নিয়তি সব কিছুকে অস্বীকার করলেন। আমরা শুনেছি, ‘জীবে দয়া করে যেই জন সেই জন সেবিছে ঈশ্বর’— এখানে তো জীবই ঈশ্বর হয়ে গেল, কিংবা শুনেছি, ‘জীব মাত্রই শিব’। এ সব কথা বলেছেন ধর্ম-শাস্ত্রকাররা নয়, গুরু-পুরোহিতরা নয়, বলেছেন মহাপ্রাণ মানুষরাই এবং এঁদের এ-সব কথা শাস্ত্রবচনের চেয়ে অনেক বেশি মূল্যবান। কিন্তু মানুষ ধর্ম বলতে এ-সব কথা বোঝে না, বোঝে আচার-বিচার, ভেদবুদ্ধি, সাম্প্রদায়িকতা। মানবিকতা নয়।
এই যখন ঘটেছে তখন মানবিকতার দৃষ্টিতে ধর্ম আজ দেউলে হয়ে গেছে। মানুষকে দেবার মতো জীবনরস তার শুকিয়ে গেছে, বাকি আছে শুধু নেশাটুকু। যা তাকে ভোলায়, অন্যকে সহ্য করতে শেখায় না, সত্য দেখতে দেয় না। আজকের সত্য হল, দিকে দিকে মানুষের দুঃসহ দুর্গতি; খাদ্য-বস্ত্র, শিক্ষা-স্বাস্থ্য, বাসস্থান, নিরাপত্তার একান্ত অভাব; রাষ্ট্রপতিরা এবং ধর্মধ্বজীরা একযোগে এই দুর্গতিতে ইন্ধন জোগাচ্ছে, মানুষের শোষণপীড়ন বাড়াবার জন্য। মুখে বলছে, ছুঁচো, প্যাঁচা, বানর, ইঁদুরে ব্রহ্ম আছে কিন্তু ডোম-চণ্ডাল-মুসলমানে গিয়ে আর ব্রহ্ম দেখতে পাচ্ছে না। সর্বতোভাবে ধর্মের আড়ালে একটা প্রকাণ্ড স্বার্থপর পুঁজিবাদী আয়োজন চলছে, সাধারণ মানুষকে পিষ্ট করে নিঃশেষ করে দেবার। দেশের মানুষ কি আজও এই প্রকাণ্ড স্বার্থসন্ধ ফাঁকিটা দেখতে পাবে না, বুঝতে পারবে না যে, এ লড়াইটা আসলে ক্ষমতার লড়াই, ওই নকল মোটর রথটার গন্তব্যস্থল হল দিল্লির মসনদ? একদা আমরা পরকে আপন করতে জানতাম, তাই যবন, পারদ, পহ্লব, মূতীব, শক, হুন সকলকে নিঃশেষ মিলিয়ে নিতে পেরেছি সমাজদেহে। কাজটা সহজ ছিল না, প্রতি শতাব্দীতে ঢেউয়ের মতো এসেছে বিদেশি আক্রমণকারী; তবু আর্যাবর্ত সবাইকে স্থান দিতে পেরেছে, পরকে আপন করতে পেরেছে।
আজ এ কী দুর্দশা আমাদের? এত শতাব্দী যারা পরম আপন ছিল আজ সমস্ত উদ্যম নিয়ে তাদের পর করতে উঠে পড়ে লেগেছি। এ কখনও ধর্ম হতে পারে না। যে ধর্ম ধারণ করে তাড়িয়ে দেয় না, হানাহানি করে না, আগুন ধরায় না ভাইয়ের ঘরে। বাবর তাঁর পুত্র হুমায়ুন বাদশাকে শেষ চিঠি লিখে যাচ্ছেন: ‘হিন্দু মুসলমান দুই-ই তোমার প্রজা, উভয়ের প্রতি সমদর্শী হয়ো’, সেই বাবরের নামের মসজিদ পূর্বকল্পিত ভাবে সাড়ে পাঁচ ঘণ্টা ধরে ভাঙা হল কেন্দ্রীয় সরকারের প্রত্যক্ষ সমর্থনে। কেউ কিছু বলল না। এক মিনিটে দিল্লিতে খবর গেছে, দশ মিনিটে হেলিকপ্টার কাঁদানে গ্যাসের বোমা ফেলে ওই তাণ্ডবলীলার অবসান ঘটাতে পারত। করেনি যখন, তখন কেন্দ্রীয় সরকারের প্রশ্রয়ে শুধু নয়, পরিকল্পনায়, পূর্বনির্দেশে ওই দানবীয় পর্ব সমাধা হয়েছে। এতে কোনও সন্দেহ থাকে না। আজ বাতাস অন্য দিকে বইছে বলে এরা হঠাৎ শান্তির ললিতবাণী উচ্চারণ করছে, কিন্তু আজ তা নিছক পরিহাসে পর্যবসিত হয়েছে।
অতএব ধর্ম আজ দেউলে শুধু নয়, পাপ ব্যবসায়ে লিপ্ত। এখন মানুষ কোন নিরিখে জীবনের পথ নির্ণয় করবে? ‘বহুজনহিতায় বহুজনসুখায় লোকানুকম্পায়ৈ, মহতো জনকায়স্যার্থায়।’ বুদ্ধ বলেছেন, বহু মানুষের হিতের জন্যে, বহু মানুষের সুখের জন্যে, মানুষের প্রতি করুণাবশত, বৃহৎ জনকায়ের স্বার্থে। এর চেয়ে বড় কোনও আদর্শ আজ আর হতে পারে না। এক মহানুভব প্রাণ এই অনুজ্ঞা দিয়ে গেলেন মানবজীবন নিয়ন্ত্রণের নিরিখ হিসেবে। ব্রাহ্মণ্য ধর্ম, ইসলাম, শিখ, ইয়োরোপে খ্রিস্টান ধর্ম যখন রক্তাক্ত নখদন্ত প্ৰকাশ করেছে, তখন একমাত্র অহিংস বৌদ্ধধর্মই এমন মত প্রচার করল যা ধর্ম নয়, বেদনাদীর্ণ মানবচিত্তের মর্মকথা, যাতে বিভেদ লুপ্ত হয়, মানুষমাত্রেই বৃহৎ জনকায়ের অংশ ও পরস্পরের ভাইয়ে পরিণত হয়। আড়াই হাজার বছরের ব্রাহ্মণ্যধর্ম যা দিতে পারেনি তা আজ বুদ্ধের এ বাণীতে ধ্বনিত, যা আজকের দিনের প্রয়োজনে আজকের দিনের শুভবুদ্ধিসম্পন্ন মানুষ তার অন্তরের নির্দেশে হয়তো নিজে থেকেই লাভ করত। সরকারি ধর্মগুলো আজ দেউলে, রসের খাত বইছে মানুষের মনুষ্যত্বে, মানুষের সৌভ্রাত্রে। এই সংগ্রাম ক্ষমতায় আসীন ধর্মধ্বজীদের বিরুদ্ধে। এ সংগ্রাম মৃত্যুর বিরুদ্ধে জীবনের সংগ্রাম। মানুষকে মানুষ হিসেবে বাঁচতে হলে এ ছাড়া অন্য পথ নেই, এবং দেয়ালে পিঠ রেখেও এ সংগ্রামে আমাদের আজ জিততেই হবে।অষ্টাদশ শতকে বাংলায় (যুক্তবঙ্গই এ প্রবন্ধের পটভূমিকা) ধর্মের নানা তরঙ্গ ওঠে। রামমোহন রায় ব্রাহ্মধর্মের প্রতিষ্ঠা করেন, মিশনারি সাহেবরা খ্রিস্টধর্ম প্রচার করে বহু সাধারণ, বিশেষত নিম্নবর্ণের হিন্দুকে ধর্মান্তরিত করেন, মুসলমান ধর্মে ধর্মান্তরকরণও পাশাপাশি চলছিল। ব্রাহ্মধর্ম প্রধানত শিক্ষিত উচ্চ ও মধ্যবিত্তের মধ্যে প্রসারিত হচ্ছিল। কিছু দরিদ্র অশিক্ষিত ও অবশ্য ব্রাহ্মণ, খ্রিস্টান ও ইসলামধর্ম গ্রহণ করেছিল, কিন্তু ধর্মের জগতের উত্তাল তরঙ্গের ওঠাপড়া মূলত নগরকেন্দ্রিক ছিল এ সময়ে। হিন্দু সমাজে ন্যায় ও স্মৃতিশাস্ত্রের চর্চার কেন্দ্র ছিল নবদ্বীপ। নব্যন্যায় সূক্ষ্মবুদ্ধির সংস্কৃত-শিক্ষিত মানুষকে আকৃষ্ট করছিল। স্মৃতির অনুপুঙ্খ-চর্চা শাস্ত্র ও সমাজকে ক্রমশ সংকীর্ণ গণ্ডির মধ্যে ঠেলে দিচ্ছিল। ন্যায় ও স্মৃতি মুখ্যত যুক্তিতর্ক চিন্তা ও বিধিবিধানের জগৎ, সাধারণ মানুষের নাগালের বাইরে। চৈতন্যের প্রেমভক্তিনিষ্ঠ ধর্মে হৃদয়বৃত্তির যে স্ফুরণ ঘটেছিল সপ্তদশ শতকের শেষে তা ক্রমেই তর্ক ও আচারের শুষ্ক মরুবালুতে হারিয়ে যায়। সাধারণ মানুষ ধর্মের দিক থেকে উপেক্ষিত ও বিভ্রান্ত বোধ করে।
অষ্টাদশ শতকের দ্বিতীয়ার্ধ থেকে নানা রকম দুর্যোগ আচ্ছন্ন করেছিল যুক্তবঙ্গকে; দেশের অর্থনীতিতেও বড় দুর্দিন তখন, চিরস্থায়ী বন্দোবস্ত জমিদারি প্রথার প্রজাশোষণের দিকটি স্থায়ী হল, যেহেতু জমিদারের দেয়, রাজস্ব বরাবরের মতো নির্ধারিত হয়ে গেল, তাই খরা-অজন্মা-বন্যা যাই হোক না কেন, প্রজাকে নির্দিষ্ট পরিমাণ খাজনা যথাকালে দিতেই হবে; এতে দুঃস্থ বিপন্ন প্রজা সম্পূর্ণ অসহায় হয়ে পড়ল। এর ফলে ছিয়াত্তরের মন্বন্তরই শুধু নয়, দু’-এক বছর পরপরই দুর্ভিক্ষ মন্বন্তর লেগেই রইল, দেশে নিরন্ন প্রজার হাহাকার বাড়তে লাগল। এ দেশে রেলওয়ে বসার প্রণালীতে জমির ক্ষতি হল। নদীর বাঁধ নষ্ট হল, ম্যালেরিয়া মহামারী হয়ে দেখা দিল। অসহায় দুঃখী প্রজার ওপরে অত্যাচার আরও বাড়িয়ে তুলল নীলকর সাহেবরা, চাষের জমিতে দাগ দিয়ে নীল চাষে বাধ্য করত লোভী নীলকর সাহেবরা; ঋণের দায়ে জর্জরিত হতে লাগল চাষি। অভাবে নানা লোক দুর্বৃত্ত হয়ে দুঃস্থ মানুষদের ওপরে নানা ভাবে অত্যাচার করতে লাগল। ঠগি, ঠ্যাঙাড়ে, বর্গী নানা ভাবে পীড়ন করতে শুরু করল অসহায় প্রজাকে। সাধারণ মানুষের জীবন দুর্বিষহ হয়ে উঠেছিল তাদের দুঃখের প্রতিকার ছিল না। সমাজে কঠোর শ্রেণিবিভাগ, কঠোরতর জাতিভেদ, সান্ত্বনা রইল না কোথাও। এ সব দুঃখই উৎসারিত হয়েছে উৎপীড়িত মানুষের প্রান্তিক সাধনার ধারায়, গানে, কবিতায়।
শহরে ইংরেজি স্কুল স্থাপিত হল, শিক্ষিত বাবুরা বিদেশি প্রভুর দফতরে ও ব্যবসায়ে কেরানি হয়ে, বানিয়ান হয়ে ঢুকল। বিদেশি শিক্ষা জনসমাজকে দুর্ভেদ্য প্রাচীরের দু’পাশে ভাগ করে রাখল; বাবু ও চাষি, সাহেবের প্রসাদপুষ্ট বাবুরা পূর্বতন দুঃখী ইংরেজি-অশিক্ষিত সাধারণ গ্রাম্য মানুষ; মধ্যে দুস্তর ব্যবধান, ক্রমে যেন একে অন্যের ভাষাই বোঝে না, এমনই এক অবস্থার সৃষ্টি হল। এ যুগের প্রথম দিকে মুসলিম নবাবদের অনেক কর্মচারী যথেচ্ছ অত্যাচার করত হিন্দু প্রজাদের ওপরে, কখনও কখনও দাঙ্গাও হত এবং ক্ষেত্রবিশেষে নবাবের পক্ষপাতিত্ব পীড়নের চেহারায় দেখা দিত। নতুন ইংরেজ রাজত্বেও বহুদিন চালু ছিল এ অত্যাচার। এ অবস্থায় বাংলার তিন ভাগ মূর্খ, দরিদ্র, অসহায় মানুষের, জীবন দুর্বিষহ হয়ে উঠেছে। সমাজে প্রচলিত ধর্ম তাকে কোন তিথিতে কী করণীয়, কী নয় তার ক্রমবর্ধমান তালিকা দিচ্ছে। প্রত্যবায় ঘটলে কী প্রায়শ্চিত্ত করতে হবে তার অনুষ্ঠান ও খরচের ফিরিস্তি দিচ্ছে, এতে সাধারণ মানুষ প্রায় দমবন্ধ অবস্থায় পৌঁছেছে। তার আশা-আকাঙ্ক্ষা মাথা খুঁড়ছে রুদ্ধদ্বার আচার-সর্বস্ব ভেদবুদ্ধিনিষ্ঠ জাতপাতের প্রাচীরে। হিন্দু এবং মুসলিম নিম্নবর্গের মানুষ দু’জনেই নিপীড়িত হচ্ছে সমাজের নীচের তলায়। মন্দির-মসজিদের শাসনে এরা অতিষ্ঠ হয়ে উঠেছে। এই খাঁচার পাখিরা যখনই পেরেছে উড়ে গেছে খাঁচা থেকে, প্রতিবাদের কথা বলেছে গানে কবিতায়, প্রতিষ্ঠা করেছে আপন বোধ-বিশ্বাসের ভরসায় নতুন বিশ্বাস-ভক্তি-মৈত্রীর উপাসনারীতি। গ্রাম্য বাংলায় এরা গান বেঁধেছে যে-বাংলা তার পড়শিরা বোঝে, যারা সমাজে নিষ্পিষ্ট হতে হতে পালিয়ে চলে এসেছে সহজ বিশ্বাসের খোলা বাতাসে।
বৈষ্ণবধর্মের প্রভাব তখনও দেশ থেকে মিলিয়ে যায়নি, বৌদ্ধ এবং তন্ত্রের প্রভাবও আঞ্চলিক ভাবে রয়েছে। সহজযানের ধারা এ দেশের প্রাণের কাছাকাছি একটি ধারা; এর উদারতন্ত্রী মত হিন্দু-মুসলমান দু’জনের কাছেই গ্রহণযোগ্য ছিল। সহজিয়া সাধনাতে কঠোর রীতিনীতির বাঁধন নেই। সম্প্রদায়ভেদ নেই, গুরু এখানে দেবতা নন, পথপ্রদর্শক মাত্র, সাঁই, ঠাকুর। জীবনের নানা দুঃখ-সমস্যায় জর্জরিত হয়ে মানুষ যখন ধর্মে সান্ত্বনা খোঁজে তখনও যদি গুরু মধ্যস্থতার দক্ষিণা নেন, তা হলে দরিদ্র মানুষ সম্পূর্ণ নিরুপায় বোধ করে। বৌদ্ধ ও তান্ত্রিক সহজিয়া সাধনা, সূফি ও বাউল সাধনার ধারা তাই ক্রমেই জনপ্রিয় হয়ে উঠল; এ সব ধর্মধারায় খাজনা মাশুল নেই, পুরোহিতের দৌরাত্ম্য নেই। অতএব মানুষে মানুষে নিঃশঙ্ক আত্মীয়তা, সহজ উপলব্ধির সহজ প্রকাশ, নীতিনিষ্ঠ নিরুদ্বেগ সহজ জীবনচর্চার মধ্যেই সাধনার আশ্রয়।
চণ্ডীদাসের কিছু পরবর্তী কালে কাজি দৌলত লেখেন, ‘নর সে পরম দেব/নর সে ঈশ্বর।’ তুলসীদাসের সমকালীন মালিক মুহম্মদ জৈসী হিন্দু উপাখ্যান কল্পনা করে ‘পদ্মাবৎ’ লেখেন, আলাওল রাধাকৃষ্ণকে উপজীব্য করে কাব্য রচনা করেছেন। চতুর্দশ শতকের শাহ মুহম্মদ সগির রচনা করেন ‘ইউসুফ-জোলেখা’ তাতে দু’সম্প্রদায়ের সাম্যের ওপরে তাঁর কবিতা পাই,
‘মোরা একভাষাতে মাকে ডাকি
একসুরে গাই গান
মোরা একই বৃন্তে দুটি কুসুম
হিন্দু মুসলমান।’
এমনই কথা হিন্দু কবি মদন বাউল বলেন,
‘যদি করিস্ মানা ওরে বন্ধু
মানি এমন সাধ্য নাই
কোনো ফুলের নামাজ রং বাহারে
কারও গন্ধে নামাজ অন্ধকারে
বীণার নামাজ তারে তারে
আমার নামাজ কণ্ঠে গাই।’
মুসলমান দরাফ খাঁ সংস্কৃত কবিতা রচনা করতেন, গঙ্গাস্তোত্রও রচনা করেন। মুসলমান গায়ক আজও রাধাকৃষ্ণ অবলম্বনে রচিত মার্গসঙ্গীত গান করে থাকেন অনায়াসে, সেদিনও করতেন। ঊনবিংশ শতকে কিছু হিন্দু পণ্ডিত আরবি ফারসি পড়তেন ও প্রয়োজনমতো লিখতেনও। সংস্কৃতির ঐকতানে দু’সম্প্রদায়েরই বিশিষ্ট দান ছিল। কিন্তু সাধারণ ভাবে অষ্টাবিংশ শতকের শেষার্ধে এক ধরনের ঊষরতা ছিল ধ্রুপদী সাহিত্য ও ধর্মধারায়। তখন মার্গ সাহিত্যও প্রাণ ভরাবার উপাদান বেশি জোগাতে পারছিল না। ভারতচন্দ্রের পরে উঁচুমানের সাহিত্যসৃষ্টি কমে এসেছিল, নিম্নরুচির খেউড়, তরজা, কবিগানে মানুষ মন ভরাবার চেষ্টা করছিল। সবদিকে দুঃসহ পরিবেশে বাংলার নানা প্রান্তে প্রান্তিক সাধনার ধারা প্রবর্তিত হচ্ছিল, তবে কেন্দ্রস্থল ছিল নদিয়া জেলা। চৈতন্যের নবদ্বীপ থেকে হরিভক্তির জোয়ারের জল সরে গেলেও জমি ভিজে ছিল। তাই হয়তো শ’দেড়েক বছর পরে নদিয়ারই নানা প্রান্তে নানা সাধনার কেন্দ্র স্থাপিত হল, বাংলার অন্যত্রও এর ঢেউ পৌঁছেছিল এবং সাধকরা সে সব অঞ্চলেও নিজেদের স্বত-উৎসারিত গানে আকাশ মুখর করছিল।
এই প্রতিবাদী ধারার মুখ্য সাধক লালন ফকির। এঁর জন্ম আনুমানিক ১৭৭৪ সালে, মৃত্যু সম্বন্ধে লোকে বলে যে, তিনি একশো ষোলো বছর বয়সে ১৮৯০ সালে মারা যান। লালনের জন্মকাল যেমন কতকটা কুয়াশায় ঢাকা, পিতামাতার পরিচয়ও তেমনই রহস্যাবৃত; কেউ বলে ইনি হিন্দু কায়স্থ পরিবারে জন্মে দৈবদুর্বিপাকে পরিবারচ্যুত হয়ে মুসলমানের আশ্রয়ে লালিত। চলতি গল্পটা হল বারুণীতে গঙ্গাস্নানে গিয়ে এঁর বসন্ত হয়, তখন পরিবারের সকলে এঁকে মৃতপ্রায় অবস্থায় ফেলে গেলে, এক মুসলমান ফকির এঁকে পুনরুজ্জীবিত করেন। ইনি নিজে বলতেন, সাঁই দরবেশ এঁর গুরু। এর জীবনের বেশির ভাগ কাটে কুষ্ঠিয়ার কাছে ছেঁউড়িয়া গ্রামে। সহজিয়া, মরমিয়া সাধনার বহু গান ইনি রচনা করেন, বর্তমান প্রবন্ধে সেগুলি গৌণ। এখানে মুখ্য হল লালনের সমন্বয়বাদী বাণী। নিজের ‘জাত’ সম্বন্ধে কোনও পরিচয় দিতে এঁর আপত্তি ছিল: ‘সব লোকে কয় লালন কি জাত সংসারে/লালন ভাবে জাতির কি রূপ/দেখলাম না এ নজরে।’ জাত ব্যাপারটা সম্বন্ধেই লালনের অসহিষ্ণুতা ছিল: ‘লালন বলে হাতে পেলে/জাত পোড়াতাম আগুন দিয়ে।’ জাতিভেদ এবং তারই অন্তর্গত সম্প্রদায়ভেদ সমাজে কী পরিমাণ বিষ ছড়াচ্ছিল, মানুষের মনুষ্যত্বের মর্যাদা কী ভাবে নষ্ট করছিল তা দেখেই এই পবিত্র ক্রোধ।
‘এক এক দেশে এক এক বাণী কোন্ খোদা পাঠায়?
যদি একই খোদার হয় বর্ণনা/তাতে ত ভিন্ন থাকে না,
মানুষের সকল রচনা
তাই তো ভিন্ন হয়।’
‘ভক্তের দ্বারে বাঁধা আছে সাঁই।
হিন্দু কি যবন বলে তার কাছে জাতের বিচার নাই।’
কী অসাধারণ স্বচ্ছ দৃষ্টি এ সাধকের। হিন্দু, মুসলমান, সূফি দরবেশ, সাঁই, ফকিরদের সঙ্গে নিয়ত আলাপ-আলোচনা করে, এঁদের সাধনার অংশ গ্রহণ করেছিলেন, তাই নির্মোহ দৃষ্টিতে দেখতে পেয়েছিলেন যে, যদি ঈশ্বর বলে কেউ থাকতেন, এ বিভেদ থাকত না। জাত-সম্প্রদায় এ সব মানুষেরই সৃষ্টি, তাই এত ভেদ। স্বর্গ নরক নিয়ে বহু যুক্তিতর্ক শাস্ত্রের অবতারণা সব ধর্মে, লালন বলেন,
‘কে জানে ম’লে জীব যাবে কোথায়?
হাতের কাছে পেলে যারে দেখ গো তায়।’
এই সম্পূর্ণ অনন্তরিত বোধ—হাতের কাছে যাকে পাচ্ছ সেই মানুষকে দেখ জীবনে; মৃত্যুর পরে কে কোথায় যায়, কেউ কোথাও যায় কি না, এ সব অনুমানের চর্চা নিষ্ফল। জাত দিয়ে মানুষকে পৃথক করে পুরোহিত, শাস্ত্র, সমাজ কিন্তু সত্যদর্শী সাধক বলেন,
‘অনন্তরূপ সৃষ্টি করলেন সাঁই
শুনি মানুষের উত্তম কিছু নাই।’
মহাভারতের আবারও প্রতিধ্বনি, ‘ন মানুষাচ্ছ্রেষ্ঠতরং হি কিঞ্চিৎ’। আর তা-ই যদি হয় ত, যেহেতু হিন্দু-মুসলমান দুই-ই মানুষ, তাহলে দুজনের মধ্যে ভেদ ত কৃত্রিম, অসত্য।
সাধনা কী, ভক্তির দ্বারে বাঁধা আছে সাঁই
হিন্দু কি যবন বলে’-
তার কাছে জাতের বিচার নাই।’
শুধু তাই নয়, স্পষ্ট উচ্চারণে বলেন,
‘জাত না গেলে পাইনে হরি
কি ছার জাতের গৌরব করি
ছুঁসনে বলিয়ে।’
এই বোধ তখন সমাজের গভীর বোধ-প্রবণ সাধারণ মানুষের মনে উদিত হয়েছিল, লালিত হচ্ছিল সংগোপনে শাস্ত্রের ভেদবুদ্ধি এড়িয়ে। লালনের জীবনীকার শিষ্য দুদ্দু শাহও বলেন,
তিনি আরও বলেন,
‘আগে মানুষ পরে ধর্ম জাতির নির্ণয়।
শূদ্র চাঁড়াল বাগ্‌দি বলার দিন
দিনে দিনে হয়ে যাবে ক্ষীণ।’
‘মহম্মদের জন্ম যদি হত এদেশে
বেহেশতের কোন ভাষা হত
বত এসে?’
আমরা আজও যে স্বপ্ন দেখি লালন সেদিন সেই স্বপ্ন দেখতে দেখতেই চলে গেছেন,
‘এমন সমাজ কবে গো সৃজন হবে-
যেদিন হিন্দু মুসলমান বৌদ্ধ খ্রীস্টান জাতি গোত্র নাহি রবে…
‘জানি আল্লা আর রছুল বিভিন্ন নয়।
যুগলরূপে রাধাকৃষ্ণ বলি স্পষ্ট সর্বঘটে পটে রয়।
কিন্তু দুইজাতে এক সমান বটে
ভাবে পেলাম পরিচর্যা’
কত চাপে কত দুঃখে জাতিভেদদীর্ণ দুঃখী মানুষের এই আকুতি ভাষা পেয়েছিল সেদিন
লালনের গানে। ভেদবুদ্ধির ক্ষতিকর প্রভাব দেখে ক্ষুব্ধ লালন বলেন,
‘ফকিরি করবি খ্যাপা কোন রূপে
হিন্দু-মুসলমান দুইজন দুইভাগে
আছে বেহেস্তের আশায় মমিনগণ
হিন্দুদিগের স্বর্গেতে মন।
এর মধ্যে দু’-সম্প্রদায়ের নামপার্থক্যে নিষ্ঠা নিয়ে একটা শ্লোকও আছে। সমাধান পেয়েছেন এই বলে,
‘যে যা ভাবে সেইরূপে সে হয়
রামরহিম করিম কালা এক আল্লা জগৎময়।।’
দু’-সম্প্রদায়ের মধ্যে যখন দুর্লঙ্ঘ্য ভেদরেখা দিয়ে বিচ্ছেদ বজায় রেখেছে সমাজ তখন তারই মধ্যে থেকে তাকে ছেড়ে বেরিয়ে এসে নিরঞ্জন দৃষ্টিতে মানুষকে দেখা, এটা নেহাত সহজ ছিল না। এই সহজ দৃষ্টির অধিকারী সাধকরা সমাজের বাইরে এসে নিজেদের উপলব্ধি ব্যক্ত করলেন এই সব অমর গানে।
সাহেবধনী সম্প্রদায়ের উদ্ভব নদিয়ার বৃত্তিচ্ছদা গ্রামে কুবির গোঁসাই বা কুবির কবিদার (জাতে যুগী পদবি সরকার) ও পরে তার প্রথম সহচর-সহচরী জাদু-বিন্দুর প্রবর্তনায়। এঁদের সাধনায় তন্ত্রের প্রত্যক্ষ প্রভাব আছে, ভক্তরা সব সমাজের নিম্নবর্গের। এঁদের ভগবৎ-সাধনা এ প্রবন্ধের আওতায় পড়ে না, কিন্তু সে সাধনার একটা বড় উপলব্ধি হল,
‘মানুষ বই আর কিছু নাই।’
‘এই মানুষে করবে বিশ্বাস
মানুষ মানুষের ভাবপ্রকাশ।’
সাহেবধনী নামটির মধ্যেও এই অসাম্প্রদায়িক মনোভাব আছে, অনেকটা সত্যপীরের মতোই এ নামে দু’টি সম্প্রদায়ের অস্তিত্ব নিহিত আছে।
সেই ব্রজধামের কর্তা যিনি
রাইধনী সেই নামটি শুনি
এই ধনী সেই সাহেবধনী,
কিংবা
‘আছে আর এক সত্যবাণী
দীনদয়াল সাহেবধনী নামের ধনী
ব্রজের রাই ধনী সেই ধনী নদেতে উদয়।’
অথবা
‘পিতা আল্লা মাতা আহ্লাদিনী।’
এই সাম্প্রদায়িক সমন্বয় চেষ্টা এই প্রস্থানের একটি মূল তত্ত্ব।
‘সৃষ্টিকর্তা এক নিরঞ্জন।
হিন্দু-যবন জাত নিরূপণ কিসের কারণ।’
যে যেমন সেই নাম সাধনা করে। হিন্দু আর মুসলমান যারে মানে ভক্তি অনুসারে।’ বা ‘সৃষ্টিকর্তা এক নিরঞ্জন। হিন্দু যবন জাত নিরূপণ দুই কিসের কারণ।’ অনায়াসে বলেছেন রাম কি রহিম-করিম-কালুল্যা-কালা। হরি হরি এক আত্মা। জীবনদত্তা এক চাঁদ জগৎ উজ্জলা।’ ভেদবুদ্ধিকে পাগলামি বলেছেন সাহেবধনীরা, ‘হিন্দু আর যবনের করণ বলব এখন কায়। এরা আসল ছেড়ে নকল ধরে ঠিক যেন পাগলের প্রায়।’ এই কথাই শুনি অন্যত্র,
‘মুসলমানের আল্লাতালা
হিন্দুর কৃষ্ণ ব্রহ্মা-বিষ্ণু ভাবে বিজেলার
এক ঘরে খেলা করে পিজরাত।
খানা দানাপানি একই জানি
বিরুদ্ধ যে ফুকরাতে।’
অর্থাৎ, আসলে হিন্দু-মুসলমান অভিন্ন কারণ তাদের আরাধ্য দেবতাও অভিন্ন, ভেদ শুধু নামে; এবং সেই নামের ভেদকে প্রকৃত ভেদ মনে করে সেইমতো আচরণ করাও মূর্খতা, পাগলামি। দু’ সম্প্রদায়ের শিষ্য এই একই বিশ্বাসে চলতেন, সাহেবধনীরা সম্প্রদায়ভেদ মানতেন না। যেখানে শিক্ষিত পুরোহিত শাস্ত্রকার ও মোল্লারা ভেদবুদ্ধির প্রসার ঘটাচ্ছিলেন সেখানে এই অশিক্ষিত মানুষগুলি অনায়াসে সম্প্রদায়ের ওপারে বিশুদ্ধ মানবরূপে মানুষকে দেখতে পেয়েছিলেন, এবং তাকেই সত্য বলে ঘোষণা করতে পেরেছিলেন।
নদিয়ার দেবগ্রাম অঞ্চলের ভাগা গ্রামে জন্মেছিলেন গরিক এক মুসলমান, নাম খুশি বিশ্বাস। ইনি নিজেকে চৈতন্যের অবতার বলতেন, এঁর শিষ্যরাও তাই বিশ্বাস করতেন ও বলতেন। সম্ভবত এঁরা গানে কবিতায় নিজেদের মত প্রকাশ করেছিলেন কিন্তু সে সব বিশেষ কিছুই বর্তমান কালের কাছে পৌঁছয়নি। এঁরা নিরাকার ঈশ্বরের উপাসনা করতেন এবং ফকিরি ঢং-এ বাউলগান করতেন। সব সম্প্রদায়ের লোকই খুশি-বিশ্বাসীদের মধ্যে ঠাঁই পেত। এঁরা আনুষ্ঠানিক ভাবে পরস্পরের মুখে অন্ন তুলে দিতেন এবং এই ক্রিয়াকে বলতেন ‘বিশ্বাস’ সম্ভবত প্রবর্তকের পদবি ‘বিশ্বাস’ শব্দটাও এর মধ্যে শ্লিষ্ট আছে। এঁরা নিজেদের মন্ত্রকে বলতেন ‘জতীমারনাম’ এবং এ শব্দটি গাছের পাতায় লিখে কবচের মধ্যে সেটি ভরে দিতেন। এঁরা এঁদের জ্ঞানবুদ্ধিমতে গ্রামের লোকের চিকিৎসা করতেন। উচ্চবর্ণের ও উচ্চশ্রেণির লোককে এঁরা নিজেদের দলে আনতেন না। এই সরল গ্রামীণ ধারাটি অনায়াসে হিন্দু-মুসলমানের ভেদ ঘুচিয়ে জাতপাত তুচ্ছ করে মানুষকে বড় করে দেখতে ও দেখাতে পেরেছিল।
কর্তাভজা সম্প্রদায় শ’ দুই বছর ধরে চলিত ছিল ঘোষপাড়াতে। আউলেচাঁদ, এ ধর্মের প্রবর্তক ছিলেন, পরবর্তী কালে তাঁর প্রধান শিষ্য রামশরণের ছেলে দুলালচাঁদ (১৭৭৬–১৮৬৩) এ সম্প্রদায়কে সংগঠিত করেন এবং দুলালচাঁদের মা সরস্বতী দেবী এই দলে ‘সতী-মা’ নামে প্রতিষ্ঠিতা হন। এ দলে গুরুর পরিচয় ‘কর্তা’, তিনি যাঁদের দীক্ষা দেন তাঁরা ‘মহাশয়’ এবং তাদের অনুচরদের নাম ‘বরাতি’– সদস্যরা, এই তিন পর্যায়ে বিভক্ত। দলের বেশির ভাগই আসতেন গোয়ালা, সদগোপ, কলু, তাঁতি, মুচি এবং মুসলমানদের মধ্যে থেকে। উৎসবে অনুষ্ঠানে প্রথমে হত মুসলমান-ভোজন, এটা না হলে উৎসব অপূর্ণ অঙ্গহীন হত। খ্রিস্টান ধর্মের কিছু প্রভাব থাকায়, শুক্রবার দীক্ষাদান পাপস্বীকার, দশটি নিষেধ ইত্যাদি এর মধ্যে অনুপ্রবিষ্ট হয়। আরাধ্য ‘দীনদয়াল’ নিরাকার; নৈবেদ্য চাল ডাল সবজি। হিন্দু ও মুসলমান এদের মধ্যে সমান প্রাধান্য পেত। যুক্তবঙ্গের প্রায় সব জেলাতেই এঁরা ছড়িয়ে পড়েন। দুলালচাঁদের মৃত্যুর পরে তাঁর শিষ্য পরম্পরা সম্প্রদায় পরিচালনা করতেন। এঁরা যে ‘ভাবের গীত’ করেন তার প্রধান বক্তব্য ওই ভেদবুদ্ধিকে অস্বীকার করা। বেদ, যজ্ঞ, পূজা, গঙ্গাজল, পুরোহিতের পবিত্রতা ও শরিয়ৎকে অস্বীকার করে এঁরা প্রতিষ্ঠিত করতে চান মানুষের প্রাধান্য ও পবিত্রতা। কর্তাভজারা অষ্টাদশ শতকের শেষভাগ থেকে ঊনবিংশ শতক জুড়ে বিস্তৃত এলাকায় এই সাম্প্রদায়িক ঐক্যতত্ত্ব গানে কবিতায় প্রচার করেন, এখনও এঁরা ছোট ছোট অঞ্চলে এই সহজ আন্তরিক সাধনা করে থাকেন।
নদিয়া জেলার মেহেরপুরে জন্ম বলরাম হাড়ির (১৭৮৫–১৮৪৫)। তরুণ বয়সে উচ্চবর্ণের একজনের বাড়ির দরওয়ান ছিলেন, মিথ্যা সন্দেহে গৃহস্বামী তাকে সাংঘাতিক ভাবে মেরে নির্যাতন করেন। বলরাম পালিয়ে গিয়ে বহু বৎসর নিরুদ্দিষ্ট ছিলেন। পরে সন্ন্যাসী হয়ে গ্রামে ফেরেন এবং তথাকথিত নিম্নবর্ণের মানুষ যুগী, চামার, চণ্ডাল ও মুসলমানদের নিয়ে একটি দল গড়েন। হিন্দু ও মুসলমান কোনও ধর্মের প্রতিই এঁদের বিন্দুমাত্র আনুগত্য ছিল না; ব্রাহ্মণ, কায়স্থ বা বৈদ্যকে এঁরা দলে নিতেন না। শাস্ত্র, পুরোহিত, পূজা, মূর্তি মন্দির-মসজিদ গঙ্গাজল এ সবের কোনও মাহাত্ম্য স্বীকার করতেন না। নিজস্ব কল্পনায় বলরাম একটি সৃষ্টিতত্ত্ব ও পুরাণকথা সৃষ্টি করে চালু করেন; তার মূল কথা হল সৃষ্টিকর্তা স্বয়ং বলরামরূপে অবতীর্ণ, শিষ্যরা তাই বিশ্বাস করতেন। ব্রাহ্মণ্যশাস্ত্রের সকল অনুশাসন অগ্রাহ্য করাই এদের প্রধান উদ্দেশ্য, তারই সঙ্গে যুক্ত হয়েছে দু’টি তত্ত্ব; প্রথমত বিশ্ববিধাতা বলে যদি কেউ থাকেন তো তাঁর বিধানে কোনও সুবিচার নেই, মানুষকে অনর্থক কষ্ট দেওয়া যেমন তাঁর কর্ম তেমনি অকারণে যাকে তাকে সব সুখ-সম্পদ দেওয়াও তাঁর অন্য কর্ম। দ্বিতীয়ত, সমাজে উচ্চপদে যাঁরা আছেন, তাঁরা সবাই এই দুর্বিধানের সঙ্গে যুক্ত বলে তাঁদের অগ্রাহ্য করাই উচিত। বলরামি বা বলাহাড়ি সম্প্রদায়ের তত্ত্ব বাইরে থেকে দেখলে নঞর্থক মনে হতে পারে, কিন্তু এঁরা জাত-সম্প্রদায়ভেদ অস্বীকার করে একদিকে যেমন মানুষমাত্রকেই— বিশেষত নিম্নবর্গীয় ও মুসলমানকে সমান মর্যাদা দিয়েছেন অন্য দিকে তেমনই ওই নিম্নবর্গীয় ও ব্রাহ্মণ্য সমাজে অবহেলিত মুসলমানদের মধ্যে একটা আশ্চর্য কঠিন আত্মমর্যাদার বোধ ও অনমনীয় মেরুদণ্ড সৃষ্টি করতে পেরেছিলেন। এর জন্যে সমাজে উচ্চবর্ণের ও বিত্তকুলীনদের হাতে এঁরা বারেবারে অকথ্য অত্যাচার ভোগ করেছেন, কিন্তু বলরাম ছাড়া আর কারও কাছে কখনও মাথা নোয়াননি। সম্প্রদায়ভেদ যাদের সৃষ্টি তাদের অস্বীকার করার মধ্যেই নিহিত ছিল ওই ভেদকে অস্বীকার করা। গানে ও কথায় এই বোধটিই এঁরা প্রচার করেছেন।
যে সব সম্প্রদায়ের কথা আলোচনা হল তাদের মধ্যে উপাসনাপদ্ধতি ও ভগবদ্বিশ্বাসের প্রকৃতি ভিন্ন হলেও কয়েকটি বিষয়ে তাদের গভীর মিল আছে। মানুষে মানুষে কোনও ভেদ তারা মানেনি, সে মানুষ হিন্দু-মুসলমান, ধনী-গরিব, ব্রাহ্মণ চণ্ডাল যাই হোক না কেন। সব মানুষের সমান মর্যাদা আছে এবং এ ব্যাপারে সমাজের ভেদবুদ্ধির সঙ্গে কোনও আপোশ করতে তারা রাজি নয়। এবং প্রত্যেকটি ধারাই জনপ্রিয় ছিল, বহু মানুষ এদের অনুগামী ছিল, এবং আঞ্চলিক ভাবে এখনও আছে। এটা কী করে সম্ভব হল? ধর্মের যে মূল ধারাটি পুরাণ-স্মৃতির অনুশাসনে হিন্দুদের এবং কোরাণ-শরিয়তের অনুশাসনি মুসলমানদের নিয়ন্ত্রণ করত, অষ্টাদশ শতকের মধ্যভাগ থেকে শুরু করে সেই শাস্ত্র পুরোহিতের চাপে বেশ কিছু মানুষ দমবন্ধ অবস্থায় পৌঁছেছিল। প্রধানত দু’টি কারণে, প্রথমত হিন্দু-মুসলমানের, পুরোহিত-মোল্লা দু’জনেই ভেদবুদ্ধির দ্বারা দু’ধর্মের সাধারণ মানুষকে পরস্পর থেকে দূরে ঠেলে দিচ্ছিল, সেটা তারা মেনে নিতে পারছিল না। দ্বিতীয়ত, চৈতন্যের সময় থেকেই এ দেশে সম্প্রদায় ও জাতিভেদের একটা মানবিক বিকল্প— সংহতি, পরস্পরের কাছে ও পাশে থাকার সৌভ্রাত্রের একটা ঐতিহাসিক নিদর্শন ছিল। তান্ত্রিক ও বৈষ্ণব উভয় সম্প্রদায়ের মধ্যে সাধারণ যে একটি সহজ সাধন-ধারা প্রবর্তিত হয়েছিল তার মধ্যে শাস্ত্রপুরোহিতের দৌত্য ছিল না। সমাজের অবজ্ঞাত ও নির্যাতিত মানুষের তিক্ত অভিজ্ঞতায় ধরা পড়ে যে, ব্রাহ্মণধর্ম বা শরিয়তির কড়াকড়ি বিভেদের প্রশ্রয় দেয়, বিত্তহীন ও নিম্নবর্ণের মানুষকে মানুষের মর্যাদা দেয় না। বহুদিন বহু মানুষকে প্রতারণা করা সম্ভব, চিরদিন সব মানুষকে প্রতারণা করা যায় না। তাই অন্তরের উপলব্ধিতে মানুষ হিন্দু-মুসলমান প্রচলিত ধর্মব্যবস্থার ফাঁকি ও অমানবিকতা বুঝতে পারে। এবং প্রতিবাদ করে।
এ প্রবন্ধে আলোচনার বিষয় হল সেই প্রতিবাদ। মুখ্য ধর্মধারা থেকে কিছু মানুষ বারেবারেই সরে এসে প্রতিবাদ করেছে তা প্রথম ভূমিকা প্রবন্ধেই আলোচিত হয়েছে। এখানে অষ্টাদশ শতকের শেষার্ধ থেকে যুক্তবাংলার সেই প্রতিবাদী ধর্মধারাকে, সেই উজানী ধর্মকে বোঝবার চেষ্টা আছে। এটি বাংলার নিজস্ব ধর্মপন্থা।
ভুলে গেলে চলবে না যে, বেদের ব্রাহ্মণ যুগে বিহারের সদানীরা নদী পেরোলে, বাংলায় এসে পড়লে প্রায়শ্চিত্ত করতে হত, কারণ পূর্ব দিকের এ সব অঞ্চল ছিল অনার্যদের দেশ। এ সেই বাংলা– আর্যধর্মকে গ্রহণ করেছে বহুকাল পরে। গ্রহণ করেও নিজের বৈশিষ্ট্য বজায় রেখেছে। তত্ত্বকথায় ‘জীবো ব্রহ্মৈব নাপরঃ’ বলেনি, সহজে উচ্চারণ করেছে, ‘সবার উপরে মানুষ সত্য তাহার উপরে নাই’, এবং এ কথা বিশ্বাস করেছে বলেই বিভেদের শাস্ত্র মানতে পারেনি; ব্রাহ্মণ-চণ্ডাল হিন্দু-মুসলমান পেরিয়ে সেই সত্যতর মানুষকে দেখতে পেয়েছে যে স্বে মহিন্নি প্রতিষ্ঠিত, যাকে প্রমাণ করতে বাঙালি সাধক প্রয়াসী হয়নি, অনেক সহজে হাত ধরে তাকে পাশে বসিয়ে খাইয়েছে। পরস্পরকে ভাই বলে মেনেছে বলেই এরা সকলেই মোটের ওপরে শাস্ত্র সম্বন্ধে উদাসীন বলেই উচ্চবিত্ত ও উচ্চবর্ণকে অগ্রাহ্য করতে পেরেছে। গ্রামের পর গ্রাম পেরিয়ে রাঢ় বঙ্গ থেকে উত্তরবঙ্গ পর্যন্ত এরা ফিরেছে ভাইয়ের খোঁজে। কোনও তত্ত্বের অনুশাসন কোনও শাস্ত্রের নির্দেশে, কোনও পুরোহিতের রক্তচক্ষুর ভয়েই ভাইকে পর বলেনি। স্বল্প আয়ের নিচু ঘরোয়া বৃত্তি নিয়ে সামান্য উপার্জন করে চালিয়েছে, অথচ চোখকান খোলা রেখে পরিবর্তনশীল অর্থনীতি উৎপাদনব্যবস্থা, রাজনীতি সমাজব্যবস্থা সবই দেখতে পেয়েছে। এদের গানে ধরা আছে সে কথা। কোনও উচ্চাশা এদের তাড়িয়ে নিয়ে বেড়ায়নি, এরা যেন বলেছে ‘সুখে পড়ে থাকি নিচুতেই/থাকি নিচুতে।’ বৃত্তিতে উপার্জনে নীচে থাকলেও এদের চোখ ছিল আকাশে ধরা, তাই চিন্তা বা উপলব্ধি নিচু ছিল না। যে মুক্তদৃষ্টি জাতধর্ম পেরিয়ে মানুষকে তার স্বরূপে দেখতে পায় সেই দৃষ্টি এই প্রান্তিক ধর্মধারার নিজস্ব দৃষ্টি, এবং এ দৃষ্টি হিন্দু বা মুসলমানের সাম্প্রদায়িক দৃষ্টিকে স্বীকারই করেনি। কিন্তু তৎকালীন সমাজ এ দৃষ্টি সমর্থন করত না বলে সমাজের বিস্তর বাধা ও অত্যাচার এদের সইতে হয়েছে। তাতে কোনও আত্যন্তিক ক্ষতি হয়নি, কারণ সমাজ শাস্ত্র ছেড়েছুড়ে এরা বেরিয়ে এসেছিল সবাই।
‘মুক্তধারা’ ‘অচলায়তন’-এর ঠাকুর্দা, দা-ঠাকুরে এঁদের প্রতিবিম্ব রয়ে গেছে। সচেতন ভাবে সমাজ পরিবর্তনের ব্রত যেমন এঁদের ছিল না, তেমনি সমাজের বিধিনিষেধকে অতি সহজেই এঁরা উপেক্ষা করতে পেরেছিলেন। কায়েমি স্বার্থকে সচেতন ভাবে আঘাত করার ব্রত এঁদের ছিল না, কিন্তু স্বভাবতই সমাজ ও তার নির্দেশকে প্রত্যাখ্যান করা, উপেক্ষাভরে বর্জন করাতে সমাজপতিদের অহমিকায় ঘা লেগেছিল, তাই অত্যাচার ও পরিহারে ত্রুটি হয়নি। কিন্তু যে চোখে মানবমৈত্রীর আলো লেগেছে তাতে বিভেদের কলুষ লাগতে পারে না। বিগত চার-পাঁচশো বছরের যে খবর পাই তাতে যুক্তবঙ্গের অধিকাংশ সাধনাই প্রতিবাদী, মানবমুখীন, সৌভ্রাত্রপন্থী। এই হল এ দেশের গৌণ কর্মধারার অন্তর্নিহিত প্ৰাণবস্তু; মুখ্য ধর্মস্রোতকে এড়িয়ে ফল্গুধারার মতো এই প্রতিবাদী ধারাটি সুচিরকাল এ দেশের সাধনাকে উদার ও বিভেদবর্জিত ঐক্যে প্রবাহিত রেখেছে। প্রচলিত এই মুখ্য ধর্মের ক্লেদ, মালিন্য, সংকীর্ণতা ও জাতিবিদ্বেষের ঊর্ধ্বে এরা নিজেদের আদর্শকে রাখতে পেরেছে।
প্রত্যন্ত প্রদেশে যে সমন্বয় সাধনার ধারা প্রবাহিত ছিল তার সমান্তরাল কিছু তরঙ্গ উঠেছিল শিক্ষিত সমাজের লেখাতেও। সাম্প্রদায়িক চিন্তা-আচরণ যে শুধু বিষাক্ত নয়, কৃত্রিম এবং অমানবিকও, এমন কথা অনেকেই বলেছেন। যে-বঙ্কিমচন্দ্রের সাম্প্রদায়িকতা নিয়ে নানা উল্লেখ ইতস্তত পাওয়া যায়, তিনি প্রকৃতপক্ষে এ ব্যাপারে কতকটা দোলাচলচিত্ত ছিলেন। সুস্থ বুদ্ধি প্রণোদনায় তিনিই তো ১২৮০ সালের পৌষ সংখ্যার ‘বঙ্গদর্শন’-এ মীর মশফ হোসেনের একটি রচনা প্রসঙ্গে বলেন, ‘তাঁহার রচনার ন্যায় বিশুদ্ধ বাঙ্গালা অনেক হিন্দুতে লিখিতে পারে না। ইহার দৃষ্টান্ত আদরণীয়। বাঙ্গালা হিন্দু-মুসলমানের দেশ। একা হিন্দুর দেশ নহে। কিন্তু হিন্দু-মুসলমান এক্ষণে পৃথক। পরস্পরের প্রতি সহৃদয়তাশূন্য। বাঙ্গলার প্রকৃত উন্নতির জন্য নিতান্ত প্রয়োজনীয় যে হিন্দু-মুসলমানে ঐক্য জন্মে।’ এ মন্তব্য দ্বিধাহীন, আন্তরিক। আজ এ দেশ আবার ভেদবুদ্ধির দ্বারা আক্রান্ত। তাই এর গৌরবময় মানুষকেন্দ্ৰিক ঐতিহ্যটির আর একবার অনুশীলন করবার প্রয়োজন হয়েছে। কোনও প্রলোভনেই কোনও বিভ্রমেই যেন আমরা বাংলার এই উদারপন্থী সাধনা থেকে বিচ্যুত, লক্ষ্যভ্রষ্ট না হই। লালনের দেশের লোক যেন মানবধর্মকে তার মর্যাদায় রক্ষা করে।ইদানীং ‘সঙ্ঘ পরিবার’-এর কথায় ও লেখায় প্রায়ই শোনা যাচ্ছে, ভারতবর্ষে মুসলমান বহিরাগত এবং যেহেতু পাকিস্তান ইসলামিক রাষ্ট্র সেহেতু ভারতবর্ষের মুসলমানদের উচিত পাকিস্তানে চলে যাওয়া। নতুবা, ভারতবর্ষে নেহাতই যদি তাঁরা থাকতে চান তো দ্বিতীয় শ্রেণির নাগরিক ও ‘অভারতীয়’ সংজ্ঞা বহন করে চলতে হবে। ভারতবর্ষ হিন্দু রাষ্ট্র, হিন্দুই এখানে প্রথম শ্রেণির নাগরিক এবং হিন্দুই একমাত্র খাঁটি ভারতীয়। বছর দশেক আগে প্রথম বিশ্ব হিন্দু পরিষদের যে বিরাট সমাবেশ হয় দিল্লিতে, তখন চার-পাঁচ হাত লম্বা অক্ষরে দিল্লির ইতস্তত বিরাট দেওয়াল জোড়া বিজ্ঞপ্তি (ইংরেজিতে!) দেখা যায়; ‘ভারতবর্ষে সকল অহিন্দুই অভারতীয়’ (All non-Hindus are aliens in India)। তা হলে দাঁড়াচ্ছে এই যে, যাঁরা জন্মসূত্রে, কর্মসূত্রে ভারতবাসী, যাঁদের পূর্বপুরুষদের অধিকাংশই ধর্মান্তরিত হিন্দু- তাঁরা, তেরো-চোদ্দোশো বছর আগে তাঁদের ধর্ম নিয়ে কিছু মানুষ ভারতবর্ষের বাইরে থেকে এসেছিলেন বলেই অভারতীয়। এ সংজ্ঞাকরণ যে সম্পূর্ণ যুক্তিহীন তা স্পষ্টই প্রতীত হচ্ছে।
আর আগে অন্তত সওয়া তিন হাজার বছর আগে আর্যরাও তো ভারতবর্ষের বাইরে থেকে এসেছিলেন, ওই সুবাদে তা হলে আর্যরাও কি অভারতীয়? এর কোনও সদুত্তর নেই বলেই আজকাল ইতিহাসকে বিকৃত করে একদল লোক জোর গলায় বলতে শুরু করেছেন যে, সিন্ধুসভ্যতা আসলে আর্যদেরই কীর্তি। তা হলে আর্যরা আর বহিরাগত হন না, প্ৰায় সাড়ে চার হাজার বছর ধরে এক অব্যাহত ‘আর্য’ সভ্যতার ধারার অস্তিত্ব প্রতিপন্ন করা যায়। এঁরা মূর্খ নন, অজ্ঞ নন, উদ্দেশ্যপ্রণোদিত মিথ্যবাদী ও মিথ্যাচারী।
মুসলমানরা এ দেশে আসবার আগে খ্রিস্টপূর্ব চতুর্থ শতক থেকে খ্রিস্টীয় চতুর্থ শতক পর্যন্ত যবন, পারদ, পহ্লব, মুতিব, মুরুণ্ড, কুষাণ, শক, হুন ইত্যাদি বহু বহিরাগত জাতি বাইরে থেকে ক্রমান্বয়ে এসেছে কখনও যুদ্ধ করে জিতে, কখনও বা অল্প সংখ্যায় এসে অতিথির মতো আশ্রিত হয়ে, আর্যাবর্তের তখনকার অধিবাসী জনগোষ্ঠীর মধ্যে নিঃশেষে মিশে গিয়েছে। বর্ণবিভক্ত সমাজ তাদের প্রথমে শূদ্র, ম্লেচ্ছ বলেছে, পরে তাদের তেজ শক্তি ও বিজয়ী সত্তাকে স্বীকার করেছে ‘ক্ষত্রিয়’ সংজ্ঞা দিয়েছে। সমাজপতি ব্রাহ্মণরা তাদের আনুকূল্য করেছে কখনও হয়তো শাসকশ্রেণিকে দমন করবার জন্যে। কিন্তু আজ ভারতবর্ষে একজনও বলতে পারে না যে, তার পূর্বপুরুষ পারদ কি কুষাণ কি হুন ছিল। তার মানে, তারা আর্যাবর্তের সমাজসত্তায় সম্পূর্ণ ভাবে বিলীন হয়ে গিয়েছিল। এবং এই স্থিতিস্থাপকতা, আগন্তুককে আপন করার এই ক্ষমতাই তৎকালীন সমাজের জীবনীশক্তির প্রমাণ।
মুসলমানরা সিন্ধু অধিকার করবার পরেও বেশ কয়েক শতাব্দী হিন্দু মুসলমান আত্মীয়বন্ধুর মতো পাশাপাশি শান্তিপূর্ণ ভাবে সহাবস্থান করেছে। মোগল সাম্রাজ্য স্থাপনের সময়ে কিছু ধর্মান্তরীকরণ হয় জোর করে। কিছু মঠ-মন্দির ভেঙে রাজশক্তি মসজিদ তৈরি করে। ভুলে গেলে চলবে না যে, পৃথিবীর ইতিহাসে সর্বত্রই সর্বকালে বিজয়ী বিজিতের ওপরে এ ধরনের অত্যাচার করেছে। ফা-হিয়েন, হিউয়েনৎ সাঙ, ইৎসিঙ এঁরা যত বৌদ্ধ মঠ, বিহার, সঙ্ঘারাম দেখে বর্ণনা করেছেন, তার ক’টি রক্ষা পেয়েছিল? বৌদ্ধদের ওপর হিন্দুদের নানা অত্যাচারের কথা ইতিহাসে আছে। ‘মৃচ্ছকটিক’ নাটকে শুনি, বৌদ্ধ শ্রমণ বলছে অত্যাচারী রাজশ্যালকের প্রসঙ্গে যে, সে বৌদ্ধ শ্রমণদের নাক ফুটো করে দড়ি দিয়ে বলদের মতো করে টানিয়েছে। এবং নাটকে মিথ্যা বলা যায় না, যেহেতু দর্শকরা তা সহ্য করবেন না। তা ছাড়া মুসলমানদের জোর করে ধর্মান্তকরণের যে অপবাদ তা আংশিত সত্য হলেও সঙ্গে সঙ্গে এ-ও সত্য যে, ব্রাহ্মণ্য সমাজ শূদ্র, শ্বপাক, পুল্কস, চণ্ডাল ও ম্লেচ্ছদের ঊনমানব হিসেবে দেখত বলেই তাদের মধ্যে বৃহৎ এক অংশ মুসলমান হন, যেহেতু ওই সমাজে জাতিভেদ ছিল না। একই কারণে অনুরূপ নির্যাতিত নিম্নবর্গের মানুষ পরে খ্রিস্টান, ব্রাহ্ম, শিখ, আর্যসমাজী হয়েছে।
মুসলমান রাজত্ব চলার সময়ে ভারতবর্ষ থকে একটি পাই-পয়সাও আরব বা পারস্যে যায়নি। ইংরেজ রাজত্বের দেড়শো বছরের মধ্যে বহু শত কোটি টাকা ‘হোমচার্জ’ ও অন্যান্য নানা খাতে ইংল্যাণ্ডে যেত। মন্ত্রী উইলিয়াম পিট (ছোট) প্রকাশ্য পার্লামেন্টে ভারতবর্ষকে ‘দুগ্ধবতী গাভী’ বলে উল্লেখ করেন। দোহন করার পুণ্যকাজটা ছিল ইংরেজ শাসকের। অথচ এই শ্বেতাঙ্গ আক্রমণকারীদের পদলেহন করতে আমাদের বিশেষ বাধেনি। বেদ অব্রাহ্মণের কানে গেলে সীসে গলিয়ে কানে ঢেলে দেবার বিধান ছিল; কিন্তু ম্যাক্স ম্যুলার এমনকী কুলীন ব্রাহ্মণ ছিলেন যে, তাঁকে বেদে অধিকার দেওয়া গেল? ওই আগন্তুক ইংরেজের প্রসাদ পাবার জন্য বিংশ শতকের আগে পর্যন্ত অভারতীয়দের মধ্যে কাড়াকাড়ি পড়ে গিয়েছিল।
অন্য দিকে আগন্তুক মুসলমানদের রাজত্বকালে স্থাপত্যে, ভাস্কর্যে, সংগীতে, শিল্পে, সাহিত্যে, চিত্রাঙ্কনে সর্ব ভাবে হিন্দুর সঙ্গে সহযোগিতায় এমন একটি সমৃদ্ধ মিশ্র সংস্কৃতি গড়ে উঠেছিল যার তুলনা বিরল। ভারতীয় হিন্দু ‘অল্লোপনিষদ’ রচনা করেন, দারা শিকোহ উপনিষদ ফারসিতে অনুবাদ করেন, ঔপনেখট, যাঁর থেকে ক্রমে ক্রমে ফরাসি, জার্মান ইংরেজি অনুবাদ হয়। মুসলমান দরাফ খাঁ গঙ্গাস্তোত্র রচনা করেন সংস্কৃতে, হিন্দু রামমোহন ফারসিতে গ্রন্থ রচনা করেন। এই পারস্পরিক আদান-প্রদান তো সে দিন পর্যন্ত চালু ছিল। উভয়ের পূজাপার্বণে আনন্দে সক্রিয় অংশগ্রহণ ছিল, পরস্পরের সুখে-দুঃখে পাশাপাশি দাঁড়ানোই স্বাভাবিক ছিল।
১৯২০ সালে ‘হিন্দু মহাসভা’র গঠনে যার সূত্রপাত ৬ ডিসেম্বর বাবরি মসজিদ ধ্বংসে, ১৯৯২-এ তার ক্রান্তিকাল। শাখায় পল্লবে বিস্তারিত হয়ে ‘জনসঙ্ঘ’, ‘ভারতীয় জনতা পাৰ্টি, ‘বজরঙ দল’, ‘শিবসেনা’, ‘আমরা বাঙালী’, ‘সন্তানদল’ইত্যাদি নানা নামে ও আকারে একটি বীভৎস দানবিকতা বিকট রক্তাক্ত নখদন্ত মেলে আজ ভারতবর্ষের মানবিকতাকে গ্রাস করতে উদ্যত। এর চরিত্র এত নির্মম ও নির্লজ্জ যে, সিংহাসনের লোভে এর আস্ফালন আজ ধর্মের আবরণে ঢাকা পড়ছে না আর। মুসলমানকে শত্রু হিসেবে খাড়া করা আজ এর রাজনৈতিক প্রয়োজন। মুসলমানের সঙ্গে হিন্দুর বিভেদ ঘটিয়ে রাষ্ট্রচালনা ছিল ইংরেজের নীতি। ইংরেজ রাজত্বের অবসানে এ ভার তুলে নিল ধীরে ধীরে গড়ে ওঠা ‘সঙ্ঘ পরিবার’। শত্রু তো একটা চাই। শতকরা পনেরো-ষোলোটা মানুষ বৃহৎ সংখ্যাগুরু সম্প্রদায়ের পক্ষে সত্যিকার কোনও আতঙ্কের কারণ কখনওই হতে পারে না। কংগ্রেস রাজত্ব এমন মূর্খ নয় যে, সংখ্যাগরিষ্ঠ হিন্দুর বদলে নিরতিশয় সংখ্যালঘু মুসলমানকে তোষণ করবে। ভোটের কথা ভাবলেও হিন্দু তোষণই তার স্বাভাবিক নীতি হবে। তবে? কেন এ মুসলমানবিদ্বেষ? সম্প্রদায় হিসেবে অনেক দিকে মুসলমান এখনও অনুন্নত। কাজেই তাকে নিয়ে সত্য কোনও আশঙ্কার হেতু নেই। মধ্যপ্রাচ্যে পেট্রল-ধনী যে মুষ্টিমেয় হঠাৎ-নবাব গজিয়েছে তাতে ওই ক’টি ধনীই লাভবান হচ্ছে, সাধারণ মুসলিম প্রজার অবস্থা যথাপূর্বই রয়ে গেছে। কাজেই মধ্যপ্রাচ্যের ওই ক’জন ধনী এখানকার হিন্দুর কোনও প্রতিপক্ষ হতেই পারে না। তা হলে দাঁড়াচ্ছে, বিভেদের জন্যেই বিভেদ। ভারতবর্ষ থেকে সমস্ত মুসলিমকে তাড়িয়ে একটি হিন্দুরাষ্ট্র নির্মাণ করা। কেমন সে রাষ্ট্র? রাম রাজ্য। কেমন রাম? ‘মর্যাদা পুরুষোত্তম’। অর্থাৎ ‘পুরুষের উৎকর্ষের সীমা’ আদর্শ পুরুষ। এবারে প্রশ্ন আসে কেমন সে আদর্শ? যেখানে সম্পূর্ণ নিরপরাধ নারীকে নারী বা স্ত্রী বলেই বারবার অকারণে মিথ্যা সন্দেহে, মিথ্যা ছলনায়, মিথ্যা ছুতোয় বিসর্জন দেওয়া যায়, যার মৃত্যু অনুমোদন করা যায়, সন্তানসম্ভবা নারীকে প্রতারণা করে নির্বাসন দেওয়া যায়, রাজমহিষী হলেও প্রজাদের সামনে অপমানসূচক আত্মশুদ্ধি প্রমাণের দায়িত্ব দেওয়া যায়। অর্থাৎ যেখানে শুচি নারী অশুচিমনা পুরুষের ক্রীড়নক, ভোগ্যবস্তু এবং ইচ্ছামতো পদাঘাতের যোগ্য বলে বিবেচিত। ভারতবর্ষের বৃহৎসংখ্যক নারীসমাজ সজ্ঞানে সুস্থশরীরে এই রামরাজ্য কামনা করতে পারে?
নিম্নবর্গের মানুষ এ-রাজত্বে সুবিচারের কোনও আশাই রাখতে পারে না। যে রাম বনবাসকালে অত্রি-অনসূয়া-ভরদ্বাজের আতিথ্য গ্রহণ করেছিলেন, তিনি অনায়াসে বনবাসের প্রথম পর্বে তাঁর ‘সখা’ গুহকের আতিথ্য প্রত্যাখ্যান করে বলতে পারেন, ‘ঘোড়াদের খাবার দিলেই উপকৃত হই, আমরা বনবাসী, খাদ্য গ্রহণ করব না।’ মুখে উচ্চারণ না করলেও কারণটা গোপন থাকে না, যখন দেখি ব্রাহ্মণ মুনিদের আতিথ্য পরে গ্রহণ করছেন অনায়াসে। দশরথ যে সিন্ধুমুনির পুত্রকে না জেনে মেরে ফেলেন সেই মুনিও বৈশ্য ও শূদ্রের পুত্র, তপস্যা করার জন্যে তাকে কেউ মেরে ফেলেনি যেমন রাম মারলেন শম্বুককে। এবং মারলেন এক ব্রাহ্মণ-পুত্রের অকালমৃত্যুর প্রতিকার হিসেবে। অর্থাৎ এই রামরাজ্যে প্রাণের দামের তারতম্য আছে, ব্রাহ্মণের প্রাণ চণ্ডালের চেয়ে বেশি ‘দামি’। মানুষের প্রণের দামের এ আপেক্ষিকতা অমানবিক, রামরাজ্য আনতে হলে এ কথাও মেনে নিতে হবে।
ভারতবর্ষের সমাজে নারী, শূদ্র চিরদিনই অবহেলিত ও পদদলিত; এখন দেশে সে সম্বন্ধে সচেতনতা জেগেছে। গান্ধীজি, আম্বেদকর এবং আরও বহু মহাপ্রাণ মানুষের একান্ত চেষ্টায় ও সাধনায় আজ যখন দেশের মানুষ মৈত্রী, সমদৃষ্টি ও সমানাধিকার সম্বন্ধে সচেতন হচ্ছে, তখন এই ‘সঙ্ঘ পরিবার’ ঘড়ির কাঁটাকে কত শতাব্দী পিছিয়ে দিতে উদ্যত। আজ বিংশ শতকের দ্বিতীয়ার্ধে ভারতবর্ষের নারীর যখন আপন মানবিক অধিকার সম্বন্ধে চেতনা জাগ্রত হচ্ছে, তখন তাকে ‘গৃহিণীমাত্রে’ পর্যবসিত করাই এদের ঘোষিত নীতি, আবার ওই ঘড়ির কাঁটা উল্টোদিকে ঘুরিয়ে দেওয়া। আজ যখন ভারতবর্ষের কোটি কোটি মানুষের অন্নবস্ত্র, গৃহ, স্বাস্থ্য, শিক্ষা কিছুই নেই, কিন্তু যখন সে প্রবুদ্ধ হয়েছে এই বিষয়ে, জেনেছে যে, এই না-থাকাটা অন্যায়-অবিচার এবং সে জন্যে সংগ্রাম করে সহজাত অধিকার আদায় করতে উদ্যত হচ্ছে সঙ্ঘবদ্ধ ভাবে তখন সম্পূর্ণ অনৈতিহাসিক, মহাকাব্যের নায়ক, এক কাল্পনিক চরিত্রের মন্দির ঠিক প্রতিদ্বন্দ্বী সম্প্রদায়ের ধর্মস্থান ভেঙে নির্মাণ করতে হবে? সত্যকার কোটি কোটি গৃহহীনের যে সংগ্রাম আশ্রয়স্থানের জন্যে, খাদ্য, বস্ত্র, বৃত্তি, শিক্ষা, স্বাস্থ্যের জন্যে তার থেকে দৃষ্টি সরিয়ে দেবার এই ফিকির কি মানুষ ধরে ফেলতে পারবে না? হিন্দু-মুসলমান শান্তিপূর্ণ ভাবে প্রতিবেশী হয়ে থাকলে ক্ষতি কার? কোনও যথার্থ ধার্মিক ব্যক্তি এতে বিচলিত হতেই পারেন না। তিনি যদি ঈশ্বরে বিশ্বাস করেন, তাঁকে বিশ্বপিতা বলে স্বীকার করেন, এবং আপনিই মানুষ মাত্রকেই ভাই বা বোন বলে স্বীকার করতে বাধ্য হন, তখন কী করে বলতে পারেন যে, মুসলমান অভারতীয় এবং দ্বিতীয় শ্রেণির নাগরিক, কারণ, ভারতবর্ষ তার জন্মভূমি হলেও তার কাছে পুণ্যভূমি নয়, যেমন মক্কা-মদিনা। যে আর্যরা খ্রিস্টপূর্ব দ্বাদশ শতকে এ দেশে আসেন, তাঁদের পুণ্যভূমিও তো ভারতের ভৌগোলিক সীমান্তের বাইরেই ছিল, যবন, পারদ, পহ্লব, কুষাণ, শক, হূন এদের প্রত্যেকেরই পুণ্যভূমি ছিল ভারতবর্ষের বাইরে, কই সেদিন তো বৈদিক ধর্মনিষ্ঠ ভারতীয় আর্যরা তাদের ওই কারণে ভারতবর্ষে ঠাঁই দিতে দ্বিধা করেনি? ধীরে ধীরে ভারতীয় সমাজদেহে সকলেই নিশ্চিহ্ন ভাবে লীন হয়ে গিয়েছিল। মুসলমান রাজারা হিন্দু মন্দিরে যখন অনুদান দিয়েছেন, কোনও সদ ব্রাহ্মণ পুরোহিত তো কখনও তা প্রত্যাখ্যান করেননি। মোগল অন্তঃপুরে সেই রাজপুত কুলনারী মহিষী হয়ে এসেছিলেন, যাঁদের পরিবার ম্লেচ্ছ বলে যবনকে ঘৃণা করেছেন। প্রথম মোগল সম্রাটের সেনাপতির চাকরি করতে সেই অত্যন্ত জাত্যভিমানী রাজপুতের বাধেনি? বেদান্তদর্শনের গুণগানে ভারতবর্ষ মুখর। বেদান্ত ছুঁচো, কুকুর, পেঁচার মধ্যে দিব্যি ব্ৰহ্ম দেখতে পায়, ডোম-চণ্ডাল-মুসলমানে গিয়ে সেই উদার ব্রহ্মদৃষ্টি ঠেকে যায় কী করে? এই সব নানাবিধ ভণ্ডামির মধ্যে সযত্নে লালিত যে হিন্দুত্ব, তার মূলে আজ ভারতীয়ত্বের ওই সব আনকোরা সংজ্ঞা ‘পুণ্যভূমি’ ইত্যাদি কেমন বেমানান শোনায় না? বহু হিন্দু পদবি এখনও মুসলমান রাজাদের প্রসাদের চিহ্ন, খেতাব, তা সেই পদবিধারীরা সগৌরবে বহন করেন। এবং এইটেই স্বাভাবিক, কোনও গুণ বা কৃতিত্ব যখন মূল্য পেয়েছে তখন সে মূল্য যে-ই দিক সেটা গৌরবেরই চিহ্ন।
মুসলমানকে ঠেকাতে পারলে তাজমহল, সেকেন্দ্রা, বুলন্দ দরওয়াজা, লালকেল্লা, ফতেহপুর সিক্রি, কুতুব মিনারের গৌরবে ভারতবাসীর অধিকার চলে যাবে, মিঞা কী মলহার, দরবারি কানাড়া, ইমন ভূপালী গাওয়া যাবে না, মোগল চিত্রকলার মহিমায় অংশগ্রহণ করা চলবে না, বহু সাহিত্য, কাব্য, লোকসঙ্গীত অপাঙক্তেয় হয়ে যাবে। এই নয়া হিন্দুত্বের এমনই মাহাত্ম্য যে, এত সাংস্কৃতিক দৈন্য মেনে নিতে হবে ওই অমানবিক রামরাজ্য বনাম হিন্দুরাষ্ট্রের নামে। ভারতবর্ষের সুস্থ মানুষ ধিক্কার দেবে না এই সংকীর্ণতা, সংস্কারান্ধতাকে? বলবে না, ‘একবিংশ শতকে প্রবেশ করবে সমস্ত ভারতবাসী, বিশুদ্ধ ভারতের অধিবাসী মানুষ’, এই সংজ্ঞায় ভূষিত হবে? চাইনে তার রামরাজ্য, সেটা লালন করুক হনুমান-পূজক বজরঙবলীরা, ভারতবর্ষের সকল মানুষ মানবরাজ্যে বাস করুক, মানবিক মর্যাদায় উচ্চশিরে, সৌভ্রাত্র ও সম্প্রীতিতে সমৃদ্ধ থাকুক তার জীবন।ধর্মের ভূমিকায় ভারতবর্ষের অন্যান্য দেশের সঙ্গে যথেষ্ট সাদৃশ্য আছে। ধর্মের নৈতিক দিকটি সমাজকে ধারণ করে, যাতে ব্যক্তিস্বার্থ গোষ্ঠীস্বার্থকে আঘাত না করে; এই অর্থেই ‘ধৃ’ ধাতুতে ‘মণিন্’ প্রত্যয়ের যোগে ধর্ম শব্দটি সিদ্ধ হয়। কিন্তু নৈতিক নির্দেশ ছাড়াও ধর্মে আরও কিছু-কিছু দিক থাকে, যেমন আনুষ্ঠানিক দিক, বিশ্বাসের দিক ইত্যাদি। সাধারণত বিশ্বাসকে ভিত্তি করেই অনুষ্ঠান হয়। দেবতাদের স্তবে, নৈবেদ্যে প্রসন্ন করে কিছু চাইলে, তাঁরা তা দেন, এইটি যজ্ঞের যুগের মুখ্য বিশ্বাস। এর মধ্যেও বেশ কয়েকটি অঙ্গ আছে বিশ্বাসে ১. দেবতারা আছেন ২. মানুষের প্রার্থনা তাঁরা শোনেন ৩. মানুষের প্রার্থনাপূরণের ক্ষমতা ও ইচ্ছা তাঁদের আছে ৪. এই প্রার্থনাপূরণ তাঁরা করে থাকেন যথাবিহিত স্তব ও নৈবেদ্য পেলে। এই সব বিশ্বাসের ফল যজ্ঞানুষ্ঠান। বৈদিক যুগে, খ্রিস্টপূর্ব দ্বাদশ শতক থেকে ষষ্ঠ শতক কিংবা তারও কিছু পরে পর্যন্ত নিয়মিত ও ব্যাপক ভাবে যজ্ঞানুষ্ঠান হত। পরে পশু কৃষির কাজে বেশি প্রয়োজনীয় হওয়ায়, যজ্ঞে পশুবলির যথেচ্ছ অপচয় বন্ধ হওয়ার পরে, ক্রমে প্রথমে অহিংস ধর্মাচরণ ও পরে জ্ঞানমার্গের কিছু ধর্মবিশ্বাস— আজীবিক, বৌদ্ধ, জৈন ও উপনিষদ— সমাজে বিস্তার লাভ করে। এরই কিছুকাল পরে খ্রিস্টপূর্ব চতুর্থ-তৃতীয় শতক থেকে পূজার প্রচলন হয়। তখন বেদের দেবতার মতো নিরাকার দেবতার উপাসনা, মুক্ত ভূমির উপর কুশ-বিছানো বেদিতে হত না; তখন মন্দির নির্মারণ করা হয়েছে। বিগ্রহ এসেছে, অন্য নৈবেদ্য (প্রধানত দুগ্ধজাত খাদ্য ও ফল; আমিষ নৈবেদ্য প্রায় বন্ধ) হয়েছে। দেবতারাও প্রায় আমূল পরিবর্তিত হয়েছেন, সংখ্যায় অনেক বেড়েছেন। এর শাস্ত্র মহাভারতের শেষ প্রক্ষেপ— ভার্গব মুনিদের রচনাও পুরাণগুলিতে পাওয়া যায়।
যজ্ঞনির্ভর হোক, পূজাভিত্তিক হোক, ধর্ম মানুষকে কী দিয়েছে? শিল্প, সাহিত্য, সংগীত, ভাস্কর্য, স্থাপত্য বাদে সমাজে অনেক সংঘর্ষ ঠেকিয়েছে ধর্ম, সম্প্রীতির বাণী প্রচার করে। মানুষকে এক ধরনের সংহতি-নিরাপত্তার বোধ দিয়েছে। আর ভরসা দিয়েছে, অদৃশ্য কোনও দেবলোকে মানুষের হিতৈষী দেবতারা আছেন, যাঁরা তাদের বিপদে সাহায্য করেন; আয়ু, স্বাস্থ্য, বিত্ত, বিজয়, সন্তান, স্বর্গ, এমনকী মোক্ষও দেন। সত্য হোক, মিথ্যা হোক— মানুষ অসহায় অবস্থায় ঐকান্তিক আগ্রহে কামনা করেছে ওই ভরসা, যা সে ধর্মের কাছ থেকে পেয়েছে।
বৈদিক যুগের শেষ পর্যায়ে যজ্ঞের ওপরে মানুষের বিশ্বাস টলে যেতে থাকে, পূজা আসে। দেবতাকেন্দ্রিক নানা সম্প্রদায়— তার কিছু-কিছু বেশ কয়েক শতাব্দী আগে থেকেই ছিল— দেখা দেয়। পুরাণ ও ধর্মশাস্ত্রে এই সময়কার ধর্মগ্রন্থ রচিত হয়। জন্মান্তরবাদ খ্রিস্টপূর্ব সপ্তম-ষষ্ঠ শতক থেকেই ছিল, খ্রিস্টপূর্ব চতুর্থ শতকের কাছাকাছি তার সঙ্গে যুক্ত হয় কর্মবাদ ও নিয়তিবাদ। পুরোহিত ও শাস্ত্রকারেরা সমাজের অভিভাবক হয়ে ওঠে। সম্প্রদায়গুলির মধ্যে কতকটা ঈর্ষাবিদ্বেষের সম্পর্ক ছিল, আবার পরস্পর-সহিষ্ণুতাও ছিল। কিন্তু সাধারণ দুঃখী মানুষকে বহু শতাব্দী ধরে বলা হতে লাগল তার দুঃখের কারণ ১. তার নিজেরই পূর্বজন্মের দুষ্কর্ম ২. নিয়তি। এ দুটো পরস্পরবিরুদ্ধ এবং কোনওটারই কোনও প্রমাণ নেই, তবু শাস্ত্র ও পুরোহিতদের কথাই মেনে নিল লোকে। তার একটা কারণ, অধিকাংশ দুঃখী দরিদ্র মানুষ কোনও মতেই বুঝতে পারছিল না তাদের দুর্দশার কারণ কী। পুণ্যবান লোক বহু দুঃখ পাচ্ছে, আর বহু দুরাচার ব্যক্তি সব রকমে আরামে আছে— এই ব্যাপারটার কোনও ব্যাখ্যা তারা পেত না। তাই তাদের বোঝানো হল যে, গত জন্মের পাপেই তাদের দুঃখ, এ জন্মটা উচ্চ ত্রিবর্ণের ধনীদের সেবা করলে আগামী জন্মে সুখের সম্ভাবনা আছে। এখন, পূর্বজন্মও অভিজ্ঞতার বাইরে, আগামী জন্মও তাই, কাজেই মানুষকে বোঝানো হল, অলক্ষ্যে অদৃষ্ট তাদের ভাগ্য নিয়ন্ত্রণ করছে। অর্থাৎ সমাজের ওপরতলার লোকেরা সমাজের নিচুতলার মানুষের নিষ্প্রতিবাদ সেবা পেয়েই চলবে, একটা মিথ্যা প্রত্যাশায় প্রবঞ্চিত করে।
যজ্ঞ অর্থাৎ কর্মকাণ্ড যখন ক্রমেই নানা নামে ও জটিলতায় ব্যয়সাধ্য হয়ে উঠছিল এবং সাধারণ মানুষের নাগালের বাইরে চলে যাচ্ছিল তখন তার প্রতিবাদে ধীরে ধীরে জ্ঞান-কাণ্ড নানা প্রস্থানে সমাজে প্রসিদ্ধি লাভ করল; উপনিষদ, আজীবিক, বৌদ্ধ, জৈন ও নানা সন্ন্যাসী সম্প্রদায়ে, যাদের সকলের বিস্তৃত পরিচয় আজ আর বিশেষ পাওয়া যায় না। এরা সকলেই বেদে ও যজ্ঞে অবিশ্বাসী, জন্মান্তরে ও মোক্ষে বিশ্বাসী এবং আজীবিক বাদে বাকি প্ৰায় সকলেই কর্মবাদেও বিশ্বাসী। কিন্তু এগুলির মধ্যে দর্শন ও তত্ত্বগত দিক সবটা জনসাধারণের বোধগম্য হত না, নীতি ও সামাজিক নির্দেশের মধ্যেই এগুলি ক্রমে সীমিত ছিল। কিছুকাল পরে জৈনধর্ম ব্রাহ্মণ্যধর্মেই কার্যত অন্তর্ভুক্ত হল, বৌদ্ধ ও অন্যান্য সন্ন্যাসী সম্প্রদায়ের প্রভাব ভারতবর্ষ থেকে ক্রমে ক্রমে অন্তর্হিত হল; সমাজ তখন পৌরাণিক, সম্প্রদায়বিভক্ত ও প্রধানত পূজানিষ্ঠ। বহু নতুন দেবতার আবির্ভাব হচ্ছিল এবং তাদের ঘিরে নতুন নতুন বিশ্বাস-সম্প্রদায় গড়ে উঠছিল। যদিও শৈব, শাক্ত, বৈষ্ণব, সৌর ও গাণপত্য প্রধান ছিল, তবু এগুলি ছাড়াও অসংখ্য সম্প্রদায় দেখা দিয়েছিল। জনমানসের এক এক ধরনের প্রয়োজন মেটাত এক এক সম্প্রদায়; এবং প্রায় প্রত্যেক সম্প্রদায়েই কালগত বিবর্তন দেখা দিয়েছিল তত্ত্ব ও অনুষ্ঠানের ক্ষেত্রে। এ সব বিবর্তন এসেছিল সম্প্রদায়ভুক্ত মানুষের পরিবর্তিত আধ্যাত্মিক চাহিদা মেটাতে। তবুও ক্রমে ক্রমে সব সম্প্রদায়ই শিলীভূত হয়ে যেতে থাকে, বিশ্বাস করে তার মতটিই একমাত্র সত্য, বাকিরা ভ্রান্ত। মুসলিম-বিদ্বেষ সম্ভবত প্রথম দেখা দিয়েছিল মধ্যযুগের মাঝামাঝি সময়ে, মুসলিম সমাজেও হিন্দু-বিদ্বেষ জন্মেছিল। দুইয়ের মাঝামাঝি জায়গায় অবস্থান ছিল সূফি সম্প্রদায়ের। মধ্যযুগের শেষদিকে প্রতিবাদের প্রবক্তা হিসেবে দেখা দেন কবীর, নানক, দাদু, রামদাস, শংকরদেব, চৈতন্য, জ্ঞানদেব এঁরা। এঁরা প্রত্যেকেই সম্প্রীতির কথা বলেন, মোল্লা-মৌলভী পাণ্ডা-পুরোহিতদের স্বার্থসর্বস্ব ভূমিকার স্বরূপ উদ্ঘাটন করেন, প্রচলিত সব শাস্ত্রে অনাস্থা ঘোষণা করেন, জাতপাতের অসারতা প্রচার করেন এবং সাধারণ দুঃখী মানুষের পক্ষে গ্রহণযোগ্য এমন এক ধর্মবোধের কথা বলেন যেখানে বিভেদ গৌণ, মানুষে-মানুষে মিলনই সত্যতর, যেখানে ধর্মগুরু বা পুরোহিতরা বা সমাজপতিরা নিচুতলার মানুষকে শোষণ করতে পারে না। এঁদের ঈশ্বর দীনহীনকে আশ্রয় দেন, সাহায্য করেন সর্ব ভাবে। কিছুকাল এঁদের শিষ্য-সম্প্রদায়ের মধ্যে সামাজিক ও আধ্যাত্মিক প্রতিবাদটি জীবিত থাকে এবং সমাজের এক অংশের প্রাণবত্তাকে ধরে রাখে। কিন্তু মূল ধর্মসম্প্রদায়গুলি দু’-ভাবে সক্রিয় হয়। প্রথমত, প্রতিবাদীদের নানা ভাবে পীড়ন নির্যাতন করে। কারণ, ওই মূল ধর্মগুলির আচার্য পুরোহিতরা অধিকাংশ স্থলেই রাষ্ট্রশক্তির কাছাকাছি থাকে এবং সে শক্তির সাহায্যে এদের অত্যাচারের ক্ষমতা অব্যাহত হয়। দ্বিতীয়ত, প্রতিবাদী মতগুলির কিছু-কিছু তত্ত্ব এরা মূল ধর্মতত্ত্বের মধ্যে অঙ্গীভূত করে নেয়। এ ছাড়াও প্রতিবাদী মত যদি প্রতিষ্ঠা পায়, তা হলে তাদের অনুগামীদের সংখ্যাবৃদ্ধি হলে, কিছুকাল পরে প্রতিষ্ঠার পথ ধরে আপনিই আসে অবক্ষয়, ঘুণ ধরে সম্প্রদায়ের মধ্যে; বিভেদ সৃষ্ট হয় ও ধীরে ধীরে সেগুলি ক্ষীণবল হতে হতে লোপ পায়, নয়তো মূল ধর্মমতের অন্তর্ভুক্ত হয়ে যায়। এমনি করেই মধ্যযুগের সন্তদের নির্মিত সম্প্রদায়গুলির জীবনীশক্তির ক্ষয় হল একদিন।
শোষণ ও নির্যাতন থামে না শ্রেণিবিভক্ত সমাজে, তাদের রূপ পরিবর্তিত হয় মাত্র। ইংরেজ রাজত্বের একটি মূল রাষ্ট্রনীতি ছিল হিন্দু-মুসলিমের বিভেদ ঘটিয়ে নিজের রাষ্ট্রশক্তি অক্ষুণ্ণ রাখা। দেশের সাধারণ মানুষের কাছে ধর্মীয় সামাজিক পীড়নের সঙ্গে জুড়ল বিদেশি রাষ্ট্রশক্তির চাপ। সমাজের বিন্যাসে নতুন শ্রেণিভেদ হল। বর্ণবৈষম্য, জাতপাত, ধনী-দরিদ্র এ ভেদগুলি তো ছিলই, তার সঙ্গে সংযুক্ত হল ‘বাবু’ অর্থাৎ ইংরেজশিক্ষিত এবং অধিকাংশ ক্ষেত্রে ইংরেজের দরবারে চাকুরিজীবী নতুন এক শ্রেণি; বাকিরা যারা ইংরেজি জানে না, পাশ্চাত্য প্রভাবের বাইরে চিরাচরিত জীবনযাত্রায় যাদের দিন কাটছে, তারা ক্রমেই সমাজে অপাঙক্তেয় হয়ে উঠল। ‘ভদ্রলোক’ ও ‘ছোটলোক’ ভাগ তখন নানা নামে বিরাজিত— হিন্দু-ব্রাহ্মণ্য ধর্ম তো ছিলই, ইসলামও ছিল, নতুন এল খ্রিস্টধর্ম, ব্রাহ্মধর্ম, আর্যসমাজি, রামকৃষ্ণ-বিবেকানন্দপন্থী আরও ছোটবড় নানা সম্প্রদায়। মৌলিক ভেদটা— ভদ্রলোক- ছোটলোকের রয়েই গেল।
এই অপরিচিত রাষ্ট্রব্যবস্থা, পরিবর্তনশীল আর্থ-সামাজিক ব্যবস্থা, ধনী দরিদ্রের শ্রেণিবৈষম্য, ক্রমবর্ধমান জাতপাতের কঠোর নির্দেশ, নানা ধর্মের বিভ্রান্তিকর পরিমণ্ডল এবং এরই সঙ্গে ভদ্রলোক-ছোটলোকের দু’টি পরস্পর-নিরপেক্ষ প্রবল ভাবে বিচ্ছিন্ন অংশ। আবার প্রতিবাদ দেখা দিল সমাজের প্রত্যন্ত প্রদেশে। যদিও খ্রিস্টধর্ম, ব্রাহ্মধর্ম, আর্যসমাজিদেরও বহু অনুগামী ছিল দরিদ্র অশিক্ষিতদের মধ্যেও, তবু এগুলি মূলত ভদ্রলোকের মধ্যে অভ্যুত্থিত এবং ভক্তমণ্ডলীর অধিকাংশই শিক্ষিত। ভদ্রলোকের সমাজে যেমন এই সব প্রতিবাদী সংস্থা, সমাজের প্রত্যন্ত দেশে তখন আর এক চিত্র। এক দিকে জীবন-জীবিকার প্রবল চাপ, বিদেশি শাসনব্যবস্থার অবোধ্য রাষ্ট্রযন্ত্র, ধর্মীয়, অর্থনৈতিক ও সামাজিক অত্যাচারের নানা নতুন মাত্রা যোগ হতে লাগল দুঃখীর জীবনে; হতবুদ্ধি ও বিভ্রান্ত হল সাধারণ মানুষ। পাশ্চাত্যকরণের নতুন পরিমণ্ডলে, অভাবের নতুন চেহারায়, চাকুরির নতুন নিয়মকানুনে, বিচারব্যবস্থার পরিবর্তনে, সর্বাঙ্গীণ বঞ্চনার লক্ষ এই দরিদ্রসাধারণের মধ্যে একটা অসহ্য বস্তুগত জীবনের ও মানসিক পরিবেশের মধ্যে প্রতিবাদ এল, আবার মূল ধর্মধারার বাইরে সরে গিয়ে প্রতিবাদীরা নতুন মত ও পথ ঘোষণা করে। কখনও যৎসামান্য অনুষ্ঠানে, কখনও নতুন আচারে, কখনও প্রতীকী উপাসনায়, কখনও নতুন ধরনের গুরুবাদে এঁরা প্রতিবাদ জানাতে লাগলেন, গোপনে, বড় রাস্তা থেকে সরে গিয়ে সবার অলক্ষ্যে, সমাজের দূরতম প্রান্তে। আউল, বাউল, সাঁই, দরবেশ, লালন ফকির, সাহেবধনী, কর্তাভজা, খুশি বিশ্বাসী আরও অনেক অকীর্তিতনামা সন্ন্যাসী সম্প্রদায়ে। এঁদের অধিকাংশই গুরুকেন্দ্ৰিক। এক পথপ্রদর্শকের কাছে আত্মসমর্পণের মধ্যে দুর্বহ জীবনভারে মনের দিকে কুব্জপৃষ্ঠ, ন্যুব্জদেহ এঁরা নতুন সম্প্রদায়ের দীক্ষায় লুপ্ত আত্মবিশ্বাস খানিকটা যেন ফিরে পেলেন। এঁরা সকলেই হিন্দু-মুসলিম বিরোধ অস্বীকার করেছেন, জাতপাত মানতে রাজি হননি, কোনও ব্যয়সাধ্য অনুষ্ঠান উদ্ভাবন করেননি, আদিপ্রবক্তা ও কখনও কখনও তাঁর বাকি শিষ্যরা সকলেই স্বাভাবিক ভাবেই ভাই-বোন হয়ে গেছেন। সকল ধর্মই চেষ্টা করেছে ভগবানকে ‘বিশ্বপিতা’ বলতে, বলেওছে শাস্ত্রবচনে, কিন্তু এর থেকে যা প্রতিপন্ন হয় অর্থাৎ তা হলে বিশ্বপিতার সকল সন্তানই সম্প্রদায়নির্বিশেষে ভাই-ভাই, এই কথাটাতেই ঠেকে গেছে। সে কি আজ? বেদান্তের মূল ভণ্ডামি উদ্ভাবনের সময় থেকেই। শংকরমতে ছুঁচো-পেঁচা-সাপ-ইঁদুর সবের মধ্যে ব্রহ্ম আছে, কিন্তু ম্লেচ্ছ চণ্ডাল-খ্রিস্টান-মুসলমানে গিয়ে হিন্দু বেদান্তবাদীর সর্বজীবে ব্ৰহ্ম-দৃষ্টি আটকে যায়। মূল ধর্মধারার এই সব ভণ্ডামির বিরুদ্ধে, কাজে ও কথায় ঘোরতর অসামঞ্জস্যের বিরুদ্ধেই প্রতিবাদী সংস্থাগুলির উদ্ভব হয়। এরা গুরুর বা তার শিষ্যের রচিত গান করে সমবেত ভাবে, হয়তো বা তাঁর সমাধি বা কোনও পীঠস্থানে ফুলজলপাতা দেন; এঁদের সমবেত উৎসবে— বার্ষিক বা বিশেষ তিথিভিত্তিক— খাওয়াটা নেহাত দরিদ্র মানুষের মতো সাদামাটা। গান-সংকীর্তন একত্র উপাসনাই মুখ্য। ঈশ্বর, কখনও বা গুরু, বিশ্বপিতা; মানুষমাত্রেই জাতিধর্মবর্ণসম্প্রদায়-নির্বিচারে তাঁর সন্তান, অতএব তারা পরস্পরের ভাইবোন। অধিকাংশ ক্ষেত্রেই মুখ্য ধর্মপ্রস্থানগুলি মুখে ঐক্যের কথা বললেও কাজে বিভেদকে মেনে নেয়; তাই ঐক্য, সৌভ্রাত্র, সার্বজনীনতাকে কাজে বাঁচিয়ে রাখবার জন্যে এই সব ছোট ছোট সম্প্রদায় তৈরি হয়। যতদিন এই বিশ্বাস ও আচরণে ঐক্য থাকে, ততদিন সজীব থাকে এই সংস্থাগুলি; যদি কাজে-কথায় গরমিল দেখা দেয়, তখন এরা ক্ষীণবল হয়ে ধীরে ধীরে লুপ্ত হয়ে যায়, বা মূলধর্ম-স্রোতে বিলীন হয়ে যায়। ইংরেজ চলে যাবার পরে সাম্প্রদায়িক বিভেদ রাষ্ট্রব্যবস্থায় নীতির দিক থেকে স্বীকৃত রইল না, জাতীয় রাজনৈতিক সংস্থাগুলির মধ্যে কোনওটিই প্রকাশ্যে সাম্প্রদায়িকতার নীতি ঘোষণা করেনি, হিন্দুমহাসভা, মুসলিম লিগ বাদে। তবু মাঝে মাঝেই সাম্প্রদায়িক দাঙ্গা ঘটে; ধর্মীয় সংস্থা এগিয়ে এসে থামায় না, অর্থাৎ সাম্প্রদায়িকতা ভিতরে-ভিতরে ধূমায়িত হতে থাকে। গত কুড়ি বছর ধরে সাম্প্রদায়িকতাতে যুধুধান, রাষ্ট্রনৈতিক ক্ষমতালোভী হিন্দুত্ব এতদিনে রক্তাক্ত নখদন্ত প্রকাশ করেছে। হাস্যকর রকমে তুচ্ছ দাবি এখন যুদ্ধবাজদের ঘোষিত দাবি: যে রামের কোনও ঐতিহাসিক সত্তাই প্রমাণিত নয়, অযোধ্যা-সাকেতের ভৌগোলিক অবস্থানই যেখানে সংশয়িত, রামের জন্মভূমির কোনও নির্দিষ্ট স্থান নিরূপণ যেখানে রূপকথার পরিসরেই শুধু সম্ভব এবং আরও গুরুত্বপূর্ণ খবর এই যে, এই বৃহৎ দেশে যেখানে লক্ষ লক্ষ লোক নিরাশ্রয়, গৃহহীন, সেইখানে ভিন্নধর্মীর একটি প্রাচীন উপাসনাস্থান চূর্ণ করে ঠিক সেই জায়গাতেই ‘রামজন্মভূমি’ মন্দির নির্মাণ করাই সবচেয়ে বড় ধর্মীয় প্রয়োজন মনে হল। কাজেই নবপর্যায়ের হিন্দুধর্ম আজ তার প্রাচীন অবস্থানের যে পরমতসহিষ্ণুতা ছিল তা বর্জন করে ধর্মের নামে রাজনৈতিক ক্ষমতালাভের লোভে উদগ্র হয়ে নখদন্ত প্রকাশ করেছে। এবং মূলধর্মধারার অধিপতিরা কেউ সবাক ভাবে কেউবা নীরব সম্মতি দিয়ে এ উন্মত্ততার সমর্থন করছে, অর্থাৎ এই ভ্রাতৃঘাতী ধর্মীয় জিঘাংসা বাধা পাচ্ছে না মূল ধর্মসংস্থার কাছে। এতে মুসলিম সম্প্রদায়ের ন্যায্য ক্ষোভের কারণ ঘটেছে এবং তাতে যদি ইসলামীয় ধর্মান্ধতা ইন্ধন জোগায়, তা হলে দেশজোড়া দাবানল জ্বলে ওঠা অনিবার্য। অবশ্য, সেটা মৌলবাদী হিন্দু একলা হাতেই সম্পাদন করতে পারে, কারণ, ভারতবর্ষে তারা শতকরা বিরাশিজন, অতএব প্রবল সংখ্যাগরিষ্ঠতার অধিকারী।
আজ হিন্দু মৌলবাদের যে অনমনীয়তা, শিক্ষা, সংস্কৃতি, জীবনবোধ, ইতিহাসে ঘড়ির কাঁটা ঘুরিয়ে ভারতবর্ষে এক কাল্পনিক অতীতের অভিমুখে স্থাপন করছে, তার অমঙ্গল সুদূরপ্রসারী। কিন্তু আজ হিন্দু মৌলবাদের আড়ালে রাজনৈতিক ক্ষমতার লোভ স্পষ্ট হয়ে উঠেছে, তাই প্রতিবাদী ধর্ম দিয়ে এর প্রতিকার হবে না, সুস্থ দেশপ্রেমিক সাধারণ মানুষ ধর্মের নামে এই অন্ধ-ক্রুর জিঘাংসার প্রতিবাদ করছে সমবেত ভাবে, এবং প্রতিকার যদি আসে তো সেখান থেকেই আসবে।
ভারতবর্ষের ধর্মের ইতিহাসে দেখেছি, মূল ধর্মধারার মধ্যে তত্ত্বগত, সম্প্রদায়গত ও আচরণগত অবক্ষয় ও অসহিষ্ণুতা দেখা গেলে, কিছু মানুষ বাইরে বেরিয়ে এসে সৌভ্রাত্র, সংস্কারমুক্তি, সহিষ্ণুতার বাণী প্রচার করেছে বারেবারেই। কিছুদিন পরে যদি সে সংস্থাতেও অনমনীয়তা ও অসহিষ্ণুতা প্রবেশ করে, তবে আবার মানুষ অন্য ভাবে ওই একই উদ্দেশ্যে নতুন প্রতিবাদী সংস্থা সৃষ্টি করেছে। আজই প্রথম ধর্মীয় প্রতিবাদী সংস্থার স্থান নিয়েছে নতুন কোনও ধর্মসংস্থা নয়, কিন্তু সাধারণ মানুষের শুভবুদ্ধি। হিন্দু মৌলবাদের, মর্যাদা পুরুষোত্তম, রামরাজ্য, হিন্দুরাজ্য, হিন্দুরাষ্ট্র, এ সব ধারণা যে প্রকৃতপক্ষে সত্যকার ধর্মবোধের সঙ্গে সম্পর্কহীন, ক্ষমতালোভীর জিঘাংসাপ্রণোদিত, তা সাধারণ মানুষ বুঝছে ধীরে ধীরে এবং হাতে হাত মিলিয়ে ঘোষণা করছে, ভারতবাসী শুধুমাত্র ‘বহুজনহিতায় বহুজনসুখায়’, নীতির দ্বারাই চালিত হবে, মৌলবাদের দ্বারা নয়।বৈদিক ধর্ম প্রথম পর্যায়ে ছিল যজ্ঞ-নির্ভর, কিন্তু যাযাবর পশুচারী স্তরে যজ্ঞ ছিল একটা সাদাসিধে অনুষ্ঠান, ক্রিয়াকর্মও নির্বাহিত হত সংক্ষেপে। পশুপালকদের মধ্য থেকেই একজন, সম্ভবত বয়োজ্যেষ্ঠ বা জ্ঞানবৃদ্ধ ব্যক্তি দেবতাদের উদ্দেশ্যে স্তব পাঠ করতেন, গাইতেন এবং সম্ভবত অন্য একজন একটি পশুকে শ্বাসরোধ করে বধ করতেন। পরে মাংসপাক, ভোজন ও বিরতি। তার পর গায়ক ও নিহন্তা দু’জনেই আবার ফিরে যেতেন পশুচারণে।
আগন্তুক আর্যরা ক্রমে ভারতবর্ষে প্রাগার্য জনগোষ্ঠীকে পরাস্ত করে বিন্ধ্যের উত্তর দিকের আর্যাবর্ত অধিকার করে এবং প্রাগার্যদের বিন্ধ্যের অরণ্যে ও দক্ষিণ দিকে যেতে বাধ্য করে। পরে প্রাগার্যদের কাছ থেকে কৃষিকাজ শিখে এরা কৃষিজীবী হয়ে ওঠে। পশুপালন তখনও ছিল, আর ছিল মৃগয়া যা সভ্যতার আদিপর্বের জীবিকার উত্তরাধিকার। কৃষিতে জীবনযাত্রা স্থিতিশীল; ভারতবর্ষের উর্বর জমিতে অপেক্ষাকৃত অল্প শ্রমে অধিক শস্য ফলে এবং বীজ বপন, রোপণ পর্ব ও ফসল তোলার মধ্যে যে অবকাশটি ছিল তার মধ্যে যজ্ঞ পল্লবিত ও বহুগুণিত হয়ে উঠল। তখন অবসরভোগী একটি শ্রেণির উদ্ভব ঘটল যা পরে পুরোহিত গোষ্ঠীতে পরিণত হল। এঁদের জীবনধারণের জন্যে পরিশ্রমের আবশ্যক ছিল না, কাজেই এঁরা ভিন্ন ভিন্ন উপলক্ষে নতুন নতুন যজ্ঞ উদ্ভাবন করতে লাগলেন; ফলে পূর্বের একটিমাত্র পুরোহিতের জায়গায় অন্তত ষোলোটি, ও তার পরে আরও নানাবিধ পুরোহিতের পদ সৃষ্ট হল। যজ্ঞগুলি দীর্ঘায়িত হতে হতে দ্বাদশবর্ষব্যাপী যজ্ঞে এসে পৌঁছল; তত্ত্বগত ভাবে সহস্রবর্ষব্যাপী সোমযাগের কথাও শুনি, যদিও প্রকৃতপক্ষে দ্বাদশবর্ষব্যাপী ‘সত্ৰ’ পর্যন্তই অনুষ্ঠিত হত। স্বভাবতই যজ্ঞ জটিল ও বহুব্যয়সাপেক্ষ হয়ে উঠল। ফলে যদিও ব্রাহ্মণ, ক্ষত্রিয় এবং বৈশ্য দ্বিজ বলে যজ্ঞে অধিকারী ছিল, তথাপি যজ্ঞকারী বিশিষ্ট একটি পুরোহিত সম্প্রদায়ের উদ্ভব হওয়াতে অধিকাংশ মানুষ প্রত্যক্ষ যজ্ঞকর্ম থেকে দূরে সরে গেল। তা ছাড়া যজ্ঞের উপাদানও প্রকারে ও পরিমাণে বাড়তে লাগল, পুরোহিতদের দক্ষিণাও বেড়ে চলল, ফলে রাজা, রাজন্য ও বিত্তবান বৈশ্য ছাড়া যজ্ঞের ব্যয় বহন করার সাধ্য আর সাধারণ লোকের রইল না। নির্বিত্ত মানুষ দূর থেকে যজ্ঞ দেখতেই পারত শুধু। এর দুটো ফল হল: প্রথমত, যজ্ঞে প্রতিশ্রুত ফল যে সর্বদা পাওয়া যায় না, তা লক্ষ করে মানুষ যজ্ঞে বিশ্বাস হারাতে শুরু করল। দ্বিতীয়ত, যখন আর্য-প্রাগার্য মিশ্র জনগোষ্ঠী যজ্ঞীয় ধর্মাচরণে নিরত, তখনই পাশাপাশি যজ্ঞহীন অন্য এক পন্থার ধর্মাচরণ সমাজে প্রচলিত ছিল। ঋগ্বেদে এঁদের গালমন্দ করা হয়েছে ‘শিশ্নদেব’, ‘মুরদেব’ বলে। এ ছাড়াও অন্য কিছু সম্প্রদায়ও হয়তো মৌন অবলম্বন করে ধ্যানজপ করতেন, ঋগ্বেদে এই ‘মুনি-ঋষি’দের কথাও শুনি; ইন্দ্র যতিদের শ্বাপদ সালাবৃকদের কাছে সমর্পণ করেছেন। আর প্রায় অপাঙ্ক্তেয় যে দেবতাটি স্পষ্টতই প্রাগার্য ধর্মধারণা থেকে ঋগ্বেদে ঢুকে পড়েছেন, সেই ‘রুদ্র’, মুনিদের সঙ্গে একত্রে বিষপান করেছেন। তা হলে অযাজ্ঞিক জনগোষ্ঠী, যাঁদের কেউ শিশুদেব, মুরদেব, কেউ যতি, কেউ বা মুনি বলে অভিহিত করতেন তাঁরা যজ্ঞকারী বৈদিক জনতার পাশাপাশি সমান্তরাল অবস্থানে সুদীর্ঘকাল ধরেই বাস করেছেন এবং যজ্ঞকারীরা নিশ্চয়ই লক্ষ করেছিলেন যে, তাঁরা নেহাত খারাপ অবস্থায় ছিলেন না। দিব্যি খেয়ে পরে বেঁচে থাকতেন, নৈতিক ভাবেও একেবারে অধঃপাতে যাননি। তা হলে যজ্ঞ না করেও বেঁচেবর্তে থাকা যায়, এ বোধটা ক্রমে যজ্ঞকারীদের মধ্যে সংক্রমিত হচ্ছিল। এই তাপস, যতি, মুনি এদের আর্য যজ্ঞকারী গোষ্ঠী স্পষ্টতই তাঁদের প্রত্যয় ও আচরণের বিরুদ্ধে প্রতিস্পর্ধী রূপেই দেখেছিলেন। গৌতম বুদ্ধ তাঁর সাধনার নানা পর্যায়ে যে বেদবিরোধী মতবাদীদের দেখা পেয়েছিলেন, যেমন মস্করী গোশাল, পূরণ কাশ্যপ, নির্গ্রন্থ জ্ঞাতপুত্র, অজিত কেশকম্বলী, সঞ্জয় বৈরাটীপুত্র, রুদ্রক রামপুত্র, ককুদ কাত্যায়ন, এঁরা সকলেই বৈদিক ধর্ম থেকে সরে এসে প্রতিবাদী অবস্থান হিসেবে সমাজের বাইরে ছিলেন।
যজ্ঞের সবচেয়ে বেশি রমরমা যজুর্বেদ থেকে ব্রাহ্মণ-সাহিত্য রচনার কালের মধ্যে, আনুমানিক খ্রিস্টপূর্ব নবম থেকে সপ্তম-ষষ্ঠ শতকের মধ্যে। এই স্থিতি’র কালের মধ্যে সূচনা হয়ে গেছে প্রতি-স্থিতির অর্থাৎ অযজ্ঞীয় মনোভাবের। এর পরিণতিতে পাঁচটি মুখ্য প্ৰস্থান দেখতে পাই: চার্বাক (বা পরবর্তী কালের বার্হস্পত্য), জৈন, বৌদ্ধ, আজীবিক এবং উপনিষদ বা ব্রাহ্মণ সাহিত্যের জ্ঞানকাণ্ড। এর মধ্যে ব্রাহ্মণ বিদ্বেষের ফলে চার্বাক অবস্থানের কোনও গ্রন্থ পাওয়া যায় না। বিদ্রূপাত্মক কিছু শ্লোকসমষ্টিকেই চার্বাকদর্শন বলে। কিন্তু এ-মতটির যথার্থ রূপ পাওয়া যায় প্রতিপক্ষীদের আলোচনায়, প্রায় প্রত্যেক দর্শনপ্রস্থানেই নিজের মত প্রতিষ্ঠা করার প্রাথমিক উপায় হিসেবে চার্বাকমত খণ্ডন করেছেন। এই পূর্বপক্ষগুলি সংকলন করলে এবং বিদ্রূপাকারে লোকমুখে চলিত শ্লোকগুলি মেলালে চার্বাকপন্থা সম্বন্ধে একটা ধারণা হয়। যদিও দর্শনে চার্বাক নিয়ে মাথা ঘামানো অনেক পরবর্তী কালের ঘটনা, তবুও অনুমান করা যায় বেদবিরুদ্ধ একটা মত, বৈদিক ক্রিয়াকাণ্ডের প্রতিপক্ষ হিসেবে ব্রাহ্মণ সাহিত্যের কোনও পর্যায় থেকে সমাজে চলিত ছিল। যজ্ঞাশ্রয়ী ধর্ম ও তার প্রতিশ্রুত ফল দেবার ক্ষমতাকে চার্বাক সম্পূর্ণ অস্বীকার করেছেন ও প্রত্যক্ষ ছাড়া কোনও প্রমাণ (যার মধ্যে অনুমান ও শাস্ত্রবাক্যও আছে) অস্বীকার করেছেন। কাজেই যজ্ঞাশ্রিত মুখ্য ধর্মমতকে চার্বাকপন্থীরা প্রত্যাখ্যান করেছেন।
অথর্ববেদে সরাসরি প্রত্যাখ্যান না থাকলেও লোকায়তিক জাদুবিদ্যা প্রচুর পরিমাণে এ বেদে স্থান পেয়েছে বলে এর অন্য একটা বৈশিষ্ট্য আছে। অবশ্য ঋগ্বেদের শেষতম পর্যায়ে এ ধরনের জাদুনির্ভর কিছু মন্ত্র আছে, সেগুলি স্পষ্টতই পরবর্তী লোকায়তিক অংশের সংযোজন। অর্থাৎ সাধারণ মানুষ, যারা যজ্ঞের সঙ্গে প্রত্যক্ষ ভাবে সম্পৃক্ত ছিল না, যাদের মধ্যে প্রাগার্য এবং অবৈদিক আর্যগোষ্ঠীর ধর্মমত ও আচরণ প্রচলিত ছিল, তাদের যজ্ঞবিরোধী বা যজ্ঞনিরপেক্ষ মত ও বিশ্বাসের নিদর্শন সেই সুদূর অতীত থেকে কিছু কিছু সংকলিত ছিল।
জৈন, বৌদ্ধ, আজীবিক ও চার্বাক মত যখন সমাজে বিকল্প ও সমান্তরাল অবস্থানে বিরাজ করছিল, তখনও চার্বাকের শিষ্যরা কী তত্ত্ব আলোচনা করতেন, কী তাঁদের আচরণ পদ্ধতি ছিল তা জানবার কোনও নজির পাওয়া যায়নি; তবে ওই পন্থাবলম্বীরা যে বেদবিরোধী ছিলেন এবং সংখ্যায় ও মতের জোরে যে নেহাত নগণ্য ছিলেন না, সে কথা অন্যান্য দর্শনপ্রস্থানে তাঁদের মত খণ্ডনে উৎসাহ থেকেই সহজেই অনুমান করা যায়। বৌদ্ধ ও জৈন মতের দার্শনিক দিকটা সাধারণ্যে খুব ব্যাপক ভাবে গৃহীত হওয়া সম্ভব ছিল না, কারণ সূক্ষ্ম বুদ্ধিগ্রাহ্য দর্শন অশিক্ষিত মানুষের পক্ষে গ্রহণ করা সহজ ছিল না। তথাপি জীবনচর্যার ক্ষেত্রে বৌদ্ধ ও জৈনরা প্রচুর প্রভাব বিস্তার করেছিলেন। যজ্ঞে যাদের সন্দেহ ছিল, ব্রাহ্মণ্য জাতিভেদের অত্যাচারে যারা জর্জরিত ছিল, তারা দলে দলে এই দু’টি নতুন ধর্ম গ্রহণ করেছিল। আজীবিকরা বেদের প্রামাণ্যতা বা কর্মের দ্বারা মুক্তি অর্জনের সম্ভাবনা সম্পূর্ণ অস্বীকার করেন; এঁরাই প্রথম ও প্রধান নিয়তিবাদী। আজীবিক মত আর্যাবর্তে বেশ কিছুকাল ও দাক্ষিণাত্যে দীর্ঘকাল পর্যন্ত বিদ্যমান ছিল, তার ঐতিহাসিক প্রমাণ মেলে। কাজেই খ্রিস্টপূর্ব সপ্তম শতক থেকে বৈদিক ধর্মের পাশাপাশি বেদবিরোধী নানা মতের উদ্ভব হয় এবং এই সব প্রতিবাদী মতগুলি দীর্ঘকাল ধরে চলে এসেছিল।
***
আর্যরা কোনও জাতিগোষ্ঠী নয়, ভাষা ও সংস্কৃতিগত সংহতির দ্বারা বিধৃত এক জনগোষ্ঠী। এই ইন্দো-ইয়োরোপীয়-ভাষাভাষী আগন্তুকরা ভারতবর্ষে এসে এ দেশের উত্তর-পশ্চিম অঞ্চলে যখন বাস করতে শুরু করে তখন সে অঞ্চলে সম্ভবত দ্রাবিড় ও অস্ট্রিকভাষাভাষী মানুষ বাস করত। আগন্তুকরা ভাষা, ধর্মবোধ ও আচার-অনুষ্ঠানে সম্পূর্ণ পৃথক, কাজেই কিছু সংঘাত অনিবার্যই ছিল। কিন্তু তার পরেও খ্রিস্টপূর্ব চতুর্থ শতকে গ্রিক আক্রমণ থেকে শুরু করে শক, পহ্লব, পারদ, ইউয়েহ্ চিহ্ন, হুন ইত্যাদি বিভিন্ন আক্রমণ চলে প্রায় হাজার বছর ধরে। এদের নিয়ে তৎকালীন বর্ণবিভক্ত ও শ্রেণিবিভক্ত ভারতবর্ষে সমস্যা ছিল নানা রকম। সমাজব্যবস্থার মধ্যে আগন্তুকদের বর্ণগত ভাবে কোথায় স্থান দেওয়া যায়? বলা বাহুল্য, প্রত্যেকটি আগন্তুক দলই এ দেশের সংহত সমাজ-বিন্যাসের পক্ষে একটা অসংহতি ও দুর্যোগের মতো দেখা দিত; সমাজে বর্ণবিভাগ, পরে জাতিবিভাগ ক্রমে কঠোরতর হচ্ছিল, তাই প্রতিবারই নতুন করে আগন্তুকদের স্থান নির্ণয়ের সমাধান খুঁজতে হত। দেখতে হবে, ভারতবর্ষ এ সমস্যার কোন সমাধান উদ্ভাবন করেছিল। অথর্ববেদ বলছে, উগ্র আদিত্যরা যেমন মরুদগণ ও বসুদের সঙ্গে সদ্ভাবে মিলিত হয়েছিলেন, তেমনই বিনা ঈর্ষাদ্বেষে যেন আমাদের চিত্ত ও হৃদয় এই মানুষগুলির সঙ্গে সমমনস্ক হয়।’ ওই বেদ আরও বলছে, ‘নিজেদের লোকের সঙ্গে আমাদের যেমন মৈত্রী থাকে, পরদেশী দূরের মানুষদের সঙ্গেও যেন আমাদের (তেমনই) সদ্ভাব থাকে। মনেমনেও যেন বিদ্বেষভাবাপন্ন হয়ে আমরা যুদ্ধ না করি, যেন এদের সঙ্গে সমমনা হই।’ (৬:৭৪:২,৩) ঋগ্বেদের শেষতম প্রখ্যাত সূক্তটি, যার রচনাকাল সম্ভবত অথর্ববেদের এই সব সূক্তের সমকালীন, সেখানেও একই প্রার্থনা, ‘পূর্বে দেবতারা যেমন ভোগ্যবস্তুগুলি সমান ভাবে ভাগ করে নিয়েছিলেন, আমরা যেন তেমনই ভাবে এক সঙ্গে কথা বলি, একচিত্ত হই। আমাদের মন্ত্র ও চলাফেরা যেন একত্রে একই ভাবের হয়, এদের সঙ্গে আমাদের হৃদয় ও মন যেন একভাবাপন্ন হয়। আমাদের প্রার্থনা ও কামনা, হৃদয় ও মন যেন সমান হয়। আমরা যেন তোমাদের শোভন ভাবে সহ্য করতে পারি।’ (১০:১৯৪:২-৪) কিছু পরে যজুর্বেদের বাজসনেয়ী সংহিতার একটি ছোট অংশের নাম ‘শিবসংকল্প সূক্ত’ (৩৪:১০৬) অর্থাৎ শুভ বা মঙ্গল সংকল্পের মন্ত্র। কী এই মঙ্গলসংকল্প? ‘যারা জন্মসূত্রে, পরিচয়সূত্রে আমাদের আপন নয়, যারা বিরোধী, যারা ভিন্নপন্থী তাদের যেন আমরা সহজে শোভন ভাবে গ্রহণ করে শান্তিপূর্ণ ভাবে তাদের সঙ্গে পাশাপাশি বাস করতে পারি। যে ব্যক্তি দূরের, যে আগন্তুক, যে অতিথি, তাকেও যেন দেবতাজ্ঞান করি।’ (তৈত্তিরীয় উপনিষৎ ১:১১২)
চিন্তার ক্ষেত্রে কতকদূর পর্যন্ত সহাবস্থান যে প্রাচীন ভারতে সম্ভব হয়েছিল, তা নিয়ে কোনও সংশয় নেই। রামায়ণে যুদ্ধটা ক্ষত্রিয়ের প্রতিহিংসার, সে প্রতিহিংসা চরিতার্থ হল রাবণবধে; কিন্তু রাক্ষসমাত্রকেই রামপক্ষীয়রা শত্রু বলে মনে করেনি। মহাভারতে কত বিভিন্ন মতের মানব মিত্র ভাবে পরস্পরের সঙ্গে বাস করত। সম্প্রদায়ই বা কত; খ্রিস্টীয় চতুর্থ শতকের মধ্যেই দেখি, শৈব, বৈষ্ণব, সৌর, গাণপত্য, নারায়ণীয়, সাত্বত, বাসুদেবক, মত্তময়ূর, পাশুপত, লকুলীশ ইত্যাদি বহু বিচিত্র সম্প্রদায় পরস্পরের সঙ্গে শান্তিপূর্ণ ভাবেই বাস করেছে। জৈন, বৌদ্ধ, আজীবিক, মীমাংসক, চার্বাকপন্থী, বেদান্তী নৈয়ায়িক, বৈশেষিক, সাংখ্য-যোগপন্থী ইত্যাদি। বেদান্তের মধ্যেই শুদ্ধাদ্বৈত, দ্বৈতাদ্বৈত, বিশিষ্টাদ্বৈত ইত্যাদি মতাবলম্বী মানুষ শান্তিতেই বাস করেছে; পরস্পরের শত্রু হয়ে ওঠেনি। শ্রৌত ও স্মার্ত মানুষ যজ্ঞ ও পূজা করে পাশাপাশি বাস করেছে। সাকার পূজা ও নিরাকার ব্রহ্মের উপাসনা সহাবস্থান করেছে; এমনকী যারা যজ্ঞ বা পূজা ও কিছুই বিশ্বাস করে না তারাও এদের সঙ্গে বিনা বিবাদে বাস করেছে। মতের ক্ষেত্রে যথেষ্টই বিরোধ ছিল, কিন্তু সেটা ছিল যুক্তি ও বুদ্ধির স্তরে। কোনও শাস্ত্র কখনওই বলেনি বিরোধী মতবাদীকে ধ্বংস করতে, মত দিয়েই শুধু মতবাদীদের খণ্ডন করার কথাই পড়ি, মতবাদীর ক্ষতি করার কোনও নির্দেশ নেই শাস্ত্রে। বিভিন্ন মতবাদের মধ্যে বাদ-বিতণ্ডা অর্থাৎ আলোচনা ও তর্ক খুবই প্রচলিত ছিল। তক্ষশিলা, নালন্দা, বিক্রমশীলা, ওদন্তপুরী, উড্ডিয়ানে বা জগদ্দলে সকল দর্শনপ্রস্থানের পণ্ডিতই প্রাতিষ্ঠানিক সাহায্য ও আশ্রয় পেতেন, আপন আপন মতবাদের চর্চা করতেন, তা নিয়ে গ্রন্থ, টীকাভাষ্য রচনা করতেন; পরস্পরের মত খণ্ডন করেই অগ্রসর হতেন নিজমত প্রতিষ্ঠার প্রয়াসে। উপনিষদের যুগের ‘ব্রহ্মোদ্য’ ব্রহ্ম সম্বন্ধে প্রকাশ্য বিতর্ক-সভা আয়োজিত হত; বিভিন্ন প্রস্থানের মতবাদের মধ্যে তীক্ষ্ণ বাদপ্রতিবাদ হত; ‘নাসৌ-মুনির্যস্য মতং ন ভিন্নম্’ তো প্রবাদে দাঁড়িয়ে গিয়েছিল। কিন্তু তা নিয়ে কাউকে আক্রমণ করবার নির্দেশ কোনও শাস্ত্রেই মেলে না।
মহাভারত যুদ্ধে কৌরবপক্ষের প্রথম সেনাপতি ভীষ্ম নিজের মৃত্যুকালে দুর্যোধনকে বলছেন, ‘আমার মৃতুতেই যুদ্ধ শেষ হোক! বৎস, কৌরবরা শান্ত হোক।’ (৬:১১৬:৪৬) যুদ্ধকামনাকে ভীষ্ম ব্যাধি বলে বর্ণনা করেছেন, (৬:১১৭:২) মৃত্যুর আগে সেনাপতি দ্রোণ বলেন, ‘পাণ্ডবদের মঙ্গল হোক, আমি অস্ত্রত্যাগ করলাম।’ (৭:১৬৫:২৫) মৃত্যুর আগে সেনাপতি দ্রোণ সমস্ত প্রাণীকে অভয় দান করলেন। (৭:১৬৫:২৫) যুদ্ধের শেষে গান্ধারী কৃষ্ণকে অভিসম্পাত দিচ্ছেন এই বলে, ‘পরস্পরকে বধ করতে উদ্যত তোমার জ্ঞাতি কুরুপাণ্ডবদের তুমিই নিবৃত্ত করতে পারতে, কিন্তু করোনি, তাই যদুকুল ধ্বংস হবে, কুৎসিত উপায়ে তোমার মৃত্যু হবে।’(১১:২৫:৪০,৪১) এ অভিশাপ অক্ষরে অক্ষরে ফলে গিয়েছিল, তাতেই প্রমাণ হয় জ্ঞাতিহতা নিবারণ না করে কৃষ্ণ যথার্থই অপরাধী হয়েছিলেন। ভীষ্ম ও দ্রোণ দুর্যোধনকে উপদেশ দেন, ‘পৃথিবীকে ভ্রাতৃভাগে ভোগ করো, তোমার জ্বর ছেড়ে যাক।’ (৫:১২৬:১৮) অন্যত্র পড়ি, ‘যুদ্ধে কারও লাভ নেই; ‘কুকুর ও বরাহের যুদ্ধে লাভ চণ্ডালের।’ (৭:১৮০:৮) যুধিষ্ঠির স্বর্গে পৌঁছলে তাঁকে বলা হল, ‘এ হল স্বর্গ, এখানে শত্রুতা নেই।’ (১৮:১:১৮) এই হল স্বর্গের সংজ্ঞা: যেখানে বৈরীভাব নেই; এ স্বর্গ এ পৃথিবীতেও রচনা করা যায়।
মহাভারত উচ্চারণ করেছে সেই অনন্য মহাবাক্য, মত্যুর পূর্বে ভীষ্ম যুধিষ্ঠিরকে বলছেন, ‘একটি গোপন সত্য তোমাকে বলি, যুধিষ্ঠির, মানুষের চেয়ে শ্রেষ্ঠ আর কিছুই নেই।’ (১২:২৮৮:২০) সমস্ত মতবিরোধ ধর্মবিরোধের নিরসন নিহিত আছে এই মহাসত্যে: মানুষই শ্রেষ্ঠ।
পরিশেষে স্মরণ করা উচিত, সুদীর্ঘ সহস্রাব্দকাল ধরে বহু জাতি তাদের বিশিষ্ট ধর্মবোধ, বিশ্বাস ও আচরণের আমূল পার্থক্য নিয়ে বারেবারে এ দেশে প্রবেশ করেছে, কাজেই সমন্বয়-প্রচেষ্টা সফল না হলে শতাব্দীর পর শতাব্দী ধরে এ দেশে রক্তগঙ্গা বইত। তা হয়নি। বৌদ্ধ ধর্মে সর্বমানবে মৈত্রীর বাণী কথ্যভাষায় সাধারণ মানুষের কাছে পৌঁছেছিল। শীলসাধনায় পড়ি: ‘সবে সত্তা সুখিতা হোন্তু, অবেরা হোন্তু, অব্যাপদ্মা হোন্তু। সকল মানুষ সুখী অদ্বেষী ও অহিংসিত হোক।’ ‘মিলিন্দপঞহে’ শুনি বুদ্ধ বলছেন, শত্রুকেও ভালবাসা উচিত। ‘সদ্ধর্মপুণ্ডরীকে’ শুনি বুদ্ধ বলেছেন, ‘প্রাণীমাত্রেরই মঙ্গল সাধন কর, যেমন করে থাকে বর্ষকালে বৃষ্টিধারা।’’ললিতবিস্তরে’ শুনি ওই মহামানবই সর্বকালের সর্বমানবের হয়ে একটি মহাবাণী উচ্চারণ করছেন, ‘বহুজনহিতায়, বহুজনসুখায় লোকানুকম্পায়ৈ মহতো জনকায়স্যার্থায়’– ‘বহু মানুষের হিতের জন্যে, বহু মানুষের সুখের জন্যে, জনসমূহের প্রতি অনুকম্পার জন্যে, বৃহৎ জনগোষ্ঠীর প্রয়োজনে।’ আজ স্বার্থসন্ধানীরা যতই দেশের বাতাসকে বিদ্বেষে বিষাক্ত করতে চেষ্টা করুক না কেন, এ দেশের মর্মমূলে প্রবাহিত আবহমানকালের যে অন্তঃস্রোতা প্রাণধারা, সর্বমানবমৈত্রী তার কেন্দ্রে বিদ্যমান। এ দেশের প্রাচীন সাহিত্য ধর্মবিদ্বেষ শেখায়নি, শিখিয়েছে সর্বমানবের প্রতি সৌভ্রাত্র, মৈত্রী ও করুণা।
বৌদ্ধ ও জৈনধর্মের প্রাদুর্ভাব ও বিস্তারকালে দেশের বিদ্বেষবিষাক্ততা, আঞ্চলিক ভাবে হলেও, স্বল্পকালের জন্যে হলেও যেন ক্রমে কমে গিয়েছিল। সৌহার্দ্য ছিল বাতাসে, সহিষ্ণুতা ছিল জনমনে। কিন্তু শাস্ত্রকাররা এ সব মতকে পাখণ্ড (পাষণ্ড) বলে গাল দিলেন; সমাজে ক্রমে এদের স্থান সংকীর্ণ থেকে সংকীর্ণতর হয়ে এল।
***
মহাকাব্যের যুগ খ্রিস্টপূর্ব চতুর্থ শতক থেকে খ্রিস্টীয় চতুর্থ শতক পর্যন্ত বলে মুখ্য ধর্মমত ছিল যজ্ঞনির্ভর ব্রাহ্মণ্য ধর্ম এবং তার শেষের দিকে ধীরে ধীরে দেখা দিচ্ছিল প্রাগার্যকাল থেকে জনজীবনে অন্তঃস্রোতরূপে প্রবাহিত একটি ধারা— সেটি হল পূজা। প্রত্যক্ষ ভাবে মহাকাব্যে পূজার কথা কমই আছে; কিন্তু যা পরে পৌরাণিক ধর্মরূপে প্রবর্তিত হয়েছিল, যার কেন্দ্রই হল পূজা তা প্রথম আত্মপ্রকাশ করে মহাকাব্যে। বলাই বাহুল্য যে, যদিও বহুকাল পর্যন্ত যজ্ঞ ও পূজা যুগপৎ অনুষ্ঠিত হত সমাজে, তবুও ক্রমে যজ্ঞ হয়ে উঠেছিল বিত্তবান যজমানের বিত্ত ও সামাজিক প্রতিষ্ঠার বিজ্ঞাপন। যেমন এখনকার বড় জাঁকজমকের পূজা কিন্তু যে পূজা প্রাগার্য ধর্মাচরণের পদ্ধতি ছিল, বৌদ্ধধর্মের প্রভাব অবক্ষয়িত হলে সেই পূজাই বিকল্প ধর্মাচরণের মার্গ হিসেবে উদ্ভূত হল সমাজে। যজ্ঞের সম্পূর্ণ বিরুদ্ধ এ পদ্ধতি। যজ্ঞে দেবতারা বিমূর্ত, নৈবেদ্য ছিল পুরোভাশ এবং মাংস, প্রধানত গোমাংস, সোম ও সুরা, মন্দির ছিল না, ছিল পূজাবেদি এবং তা হল পরিষ্কৃত ভূমি। পূজায় মন্দির, বিগ্রহ আছে। নৈবেদ্য প্রধানত দু’-একটি ব্যতিক্রম বাদে— নিরামিষ, ফল ও দুগ্ধজাত মিষ্টান্ন। যে সব বৈদিকমন্ত্র মাঝে মাঝে প্রযুক্ত হয় পূজায়, তার অধিকাংশই অস্থানে প্রযুক্ত: তা ছাড়া খ্রিস্টীয় তৃতীয় শতক থেকে পুরাণগুলি যখন রচিত হতে থাকে, তখন থেকে পৌরাণিক স্তব বৈদিক মন্ত্রের স্থান নিল। যজ্ঞের পশুকে শ্বাসরোধ করে বধ করা হত, পূজার পশুকে খঙ্গাঘাত মারা হয়। যজ্ঞের দেবতাদের অধিকাংশই পূজায় অনুপস্থিত, বিস্তর নতুন দেবতা পুরাণ মারফত ধীরে ধীরে দেখা দিল, তাদের অনেকেই আঞ্চলিক। অনেকেরই সূত্রপাত প্রাগার্য পূজাকালে। বৈদিক দেবতারা শতকরা নব্বইজনই পুরুষ, পুরাণে নারী। কাজেই প্রথম যখন পূজা জনজীবনে স্থান করে নিচ্ছে, তখন সেটি ছিল যজ্ঞবিরোধী বিকল্প একটি ধর্মপন্থা। হয়তো কিছু কিছু সংঘাত থাকবে, যার সূক্ষ্ম রূপকাশ্রিত বিবৃতি রয়ে গেছে কোনও কোনও পৌরাণিক উপাখ্যানে।
ভারতবর্ষ কোনও একটি সংহতির উদ্ভাবন করে যজ্ঞ ও পূজার বিরোধিতা মিটিয়ে দিয়েছিল। এবং যজ্ঞ ধীরে ধীরে লুপ্ত হয়ে যায়, পূজাই রয়ে যায় প্রধান ধর্মপন্থা হিসেবে। খ্রিস্টীয় তৃতীয়-চতুর্থ শতক থেকে আজ পর্যন্ত মুখ্য ধর্মপদ্ধতি পূজাই। কিন্তু পূজার সঙ্গে সঙ্গে যে সব আনুষঙ্গিক অনুষ্ঠান প্রবিষ্ট হল সমাজে? যেমন ব্রত, মানত, তীৰ্থ, দান-দক্ষিণা, জপ, ধ্যান, নামমাহাত্ম্য এগুলি সবই সমর্থিত পুরাণের শাস্ত্রবচনে। দান-দক্ষিণা অবশ্যই যজ্ঞকাল থেকেই চলে আসছিল। পূজাতে পৌঁছে তার প্রকার, উপকরণ ও পরিমাণে পার্থক্য ঘটল। ক্রমে পূজার সূত্র ধরেই বিশ্বাসে অনেক পরিবর্তন দেখা দিল। যজ্ঞে দেবতাদের আরাধনা হত যৌথ ভাবে, পূজাও আদিপর্বে তাই ছিল, কিন্তু পরে নতুন একটি ধর্মতত্ত্ব দেখা দিল: ইষ্টদেবতা। প্রথমে পরিবারের, পরে ব্যক্তির পক্ষপাত দেখা গেল কোনও বিশেষ দেবদেবীর প্রতি; তিনিই হলেন ইষ্টদেবতা। বৈদিক ধর্ম দু’-পর্যায়ে ধর্মের কাছে দু’টি সম্পূর্ণ ভিন্ন প্রাপ্তির প্রত্যাশা নিয়ে আসে। যজ্ঞনিষ্ঠ কর্মকাণ্ডে তা হল, ঐহিক সুখ, প্রাচুর্য, জয় স্বাস্থ্য, আয়ু এবং স্বর্গ। পরে জ্ঞানকাণ্ডে অর্থাৎ আরণ্যক ও উপনিষদে এ প্রত্যাশাটির আমূল পরিবর্তন ঘটে: তখনকার আকাঙ্ক্ষা ও আধ্যাত্মিক লক্ষ্য হল মুক্তি, মোক্ষ বা নির্বাণ; কারণ তখন জন্মান্তরবাদ ও কর্মবাদ সমাজমানসে দৃঢ় ভাবে প্রোথিত। যজ্ঞে ঐহিক সুখ প্রাপ্তির উপায় ছিল কর্ম, অর্থাৎ যজ্ঞানুষ্ঠান, জ্ঞানকাণ্ডে মোক্ষপ্রাপ্তির উপায় হল জ্ঞান। সার্বজনীন যৌথ পূজায় প্রাধান্য পায় ঐহিক সুখ স্বাচ্ছন্দ্য: ‘অন্নপূর্ণে ধনং দেহি যশো দেহি দ্বিযো জহি।’ কিন্তু পারিবারিক বা ব্যক্তিগত পূজায় অন্য একটি বিষয় সংযোজিত হল: মোক্ষ, অর্থাৎ জন্মান্তরের পরম্পরা থেকে মুক্তি আড়ম্বর, বৈচিত্র্য, জটিলতা, মন্দির ও বিগ্রহনির্মাণ এবং পূজানুষ্ঠানে ব্যয়বাহুল্য যখন ধীরে ধীরে সমারোহের পূজাকে জনসাধারণের নাগালের বাইরে নিয়ে গেল তখন তাদের সামনে বিকল্প রইল স্বল্প আয়োজনে গৃহদেবতা, ইষ্টদেবতার উপাসনা। ব্যয়বহুল পূজা থেকে বাধ্য হয়েই তারা দূরে সরে গেল। খ্রিস্টপূর্ব চতুর্থ থেকে খ্রিস্টীয় চতুর্থ শতকের মধ্যে রামায়ণ-মহাভারতের রচনা সম্পূর্ণ হয়েছে। ইতিহাসে দেখি, এই সময়সীমার মধ্যে বহু বিভিন্ন সাম্প্রদায়িক ধর্মের উদ্ভব হয়েছে; মহাকাব্য দু’টিতেও বীজাকারে এদের দেখতে পাওয়া যায়। এগুলির মধ্যে প্রধান হল শাক্ত, শৈব, পাশুপত, নারায়ণীয়, সাত্বত ও ভাগবত। যতদূর জানা যায়, প্রাথমিক পর্বে এগুলি মূল কর্মধারা থেকে সরে প্রত্যেকেই স্বতন্ত্র সম্প্রদায় নির্মাণের চেষ্টা করেছিল, কিন্তু কালক্রমে ধীরে ধীরে মূল ধারাটি এই সব উৎকেন্দ্রিক বিকল্প মার্গগুলিকে আত্মসাৎ করে নেয়, ফলে এগুলি মূলধারার অন্তর্ভুক্ত বিভিন্ন সাধনপ্রণালীতে পরিণত হয়। যেহেতু সব প্রস্থানের শাস্ত্র মূলধারারই শাস্ত্র, রামায়ণ, মহাভারত এবং পুরাণ থেকে অভিন্ন, সে কারণে এগুলির স্বাতন্ত্র্য বা মূলধারার প্রতি বিরোধিতা ক্রমে মূলধারার শাখা হয়ে যায়। পরে সৌর, গাণপত্য, মত্তময়ূর এবং তন্ত্রের মন্ত্রযান ও সহজযান ইত্যাদিও এই ভাবেই মূলধারার বহির্ভূত অবস্থান থেকে ধীরে ধীরে মূলধারার অন্তর্ভুক্ত হয়।
আরও অনেক লোকায়ত দেবতাকেন্দ্ৰিক সাধনপদ্ধতি ছোট ছোট উৎকেন্দ্রিক সম্প্রদায় হিসেবে আঞ্চলিক কোনও দেবতার উপাসনা থেকে উদ্ভূত হয়ে কিছুকাল আপন উপাসনা পদ্ধতির স্বাতন্ত্র্য বজায় রেখে অবশেষে সমান্তরাল পদ্ধতি থেকে মূলধারার অন্তর্ভুক্ত হয়ে যায়। এই টানাপোড়েন— মূল ও শাখা ধর্মের আদানপ্রদান এবং ক্ষুদ্রতরটি বৃহত্তরে অন্তর্লীন হয়ে যাবার বিবর্তন দীর্ঘকাল ধরে চলেছিল। লক্ষ করলে দেখা যায়, জনগরিষ্ঠের আচরিত মূল ধর্মধারার শক্তি গৌণ লোকায়ত ছোট সাম্প্রদায়িক ধারাগুলির স্বাতন্ত্র্য বিলুপ্ত করে তাদের মূলধারার শাখা উপশাখায় পরিণত করে। ব্রাহ্মণ্য ধর্মের ইতিহাসে বহু শতাব্দী ধরে এই ঐতিহাসিক বিবর্তন অব্যাহত থাকে এবং এক অর্থে এখনও আছে। সম্প্রদায়ভেদ সম্বন্ধে শাস্ত্রে যতই ঔদার্যের কথা থাক না কেন, বিভিন্ন সম্প্রদায়ের মধ্যে অবশ্যই একটা ক্ষীণ পারস্পরিক বিদ্বেষ ছিল। মহাভারতে অনুশাসনপর্বে একটি অধ্যায়ে শিবের সার্বভৌম মাহাত্ম্য প্রতিষ্ঠা পেল বিষ্ণু বা নারায়ণের (কখনও ব্রহ্মাকেও) বশ্যতা স্বীকার করিয়ে, আবার পরের অধ্যায়ে ঠিক সেই প্রণালীতেই বিপরীত দেবতার প্রাধান্য প্রতিষ্ঠা করা হয়েছে। এই অংশগুলি অভি-পৌরাণিক এবং স্পষ্ট বোঝা যায়, যেমন বিভিন্ন পুরাণে বিভিন্ন দেবতাকে কেন্দ্রস্থলে রেখে দেবমণ্ডলীকে তাঁর পারিষদরূপে বর্ণনা করা হয়েছে তেমনই মহাভারতের এই অংশগুলিতে বীজাকারে ওই ব্যাপারই প্রথমবার ঘটছে শাস্ত্রে। কেন এমন হল? সাম্প্রদায়িক ধর্ম প্রতিষ্ঠার বাস্তব সামাজিক অর্থ হল, বিভিন্ন দেবতার মন্দির নির্মিত হচ্ছে, বিগ্রহ প্রতিষ্ঠা হচ্ছে এবং দেবতামন্দির-কেন্দ্রিক একটি সাধন পদ্ধতি (ইংরেজিতে যাকে ‘কাল্ট বলে) গড়ে উঠছে। এ সমস্ত ব্যাপারটা ঘটাচ্ছে সাম্প্রদায়িক পুরোহিতরা, ওই দেবতার মাহাত্ম্য বর্ণনা করে অন্য দেবতাদের ঊর্ধ্বে তাঁকে স্থাপন করে শাস্ত্র রচনা করছে। প্রথমে স্থানীয় ভক্তরা, পরে, মহিমাকীর্তনের ফলে উপাসনা বিস্তার লাভ করলে দূরের ভক্তরাও, সে মন্দিরে এসে দেবতার পূজা করে; মন্দির অঞ্চলে তীর্থে পরিণত হয়, ভক্তরা প্রণামী দেয়, ব্রত, মানত করে, ধর্না দেয়। অন্য মন্দিরে ঠিক একই ব্যাপার ঘটে অন্য কোনও দেবতার মাহাত্ম্যকেন্দ্রিক শাস্ত্র ও উপাসনার দ্বারা। এখন এই প্রণামী, দান, দক্ষিণা, মানত, ব্রত, সব ক’টির সঙ্গে মন্দিরে পুরোহিতের অর্থপ্রাপ্তি যুক্ত আছে এবং পারস্পরিক বিদ্বেষের, স্থূল ভিত্তিভূমি, অন্তত পুরোহিতের দৃষ্টিকোণ থেকে দেখলে— এই অর্থপ্রাপ্তিই।
এ সবের প্রসার, প্রচারের সঙ্গে সঙ্গে কিছু কিছু সাধারণ বোধ ও আচরণ নির্মিত হচ্ছিল আদি মধ্যযুগ থেকে পুরাণে ও পরে ধর্মশাস্ত্র ও নিবন্ধগুলিতে সেগুলির প্রকাশ স্পষ্ট হচ্ছিল ক্রমে। এগুলির মধ্যে সবচেয়ে বেশি যা প্রকট হয়, তা হল, জাতিভেদ এবং শূদ্রবিদ্বেষ। যে পূর্বমীমাংসা ও উত্তরমীমাংসা (বেদান্ত)-র মধ্যে আর কিছুরই তত্ত্বগত মিল নেই, সেই দু’টি দর্শনপ্রস্থানেই, মীমাংসাদর্শন ও বেদান্তসূত্রে একটি পরিচ্ছদের নাম ‘অপশূদ্রাধিকরণ’ অর্থাৎ শূদ্রের যে কোনও অধিকার নেই বেদে, জ্ঞানে স্বতন্ত্র ধর্মাচরণে— এই বিষয়ের আলোচনায়। এর থেকেও বোঝা যায় সমাজে শূদ্রের অবনমন ক্রমান্বয়ে হয়ে আসছে, দার্শনিকরাও শুধু দর্শন আলোচনা করেই ক্ষান্ত হননি, সামাজিক কর্তব্য পালন করেছেন শূদ্রের সামাজিক হীন অবস্থান সম্বন্ধে স্পষ্ট উচ্চারণ দ্বারা। ব্রহ্মবৈবর্তপুরাণে বেছে বেছে সৎ-শূদ্র, শিক্ষিত, বংশকর রাজপ্রসাদপুষ্ট ‘করণ’কে ‘মায়াতি’ সংজ্ঞা দিয়ে, দেবীর কাছে তাকে বলি দিলে যে মহাপুণ্য হয় তার বিবরণ রয়েছে। এই জাতিবিদ্বেষ ম্লেচ্ছ, অস্পৃশ্য প্রত্যন্তবাসী শূদ্রকে ঊনমানবের স্থানে নামিয়েছে।
স্বভাবতই সমাজে সৎ সমদর্শী কিছু মানুষ এর প্রতিবাদও করেছেন। আদিমযুগে এমন প্রতিবাদীদের বিবরণ বিশেষ পাওয়া যায় না। যে সমাজ চার্বাক দর্শনকে নিশ্চিহ্ন করে দেবার প্রয়াস পেয়েছে এবং করতে সফলও হয়েছে সে সমাজ যে এ সব প্রতিবাদীদের চিহ্ন লোপ করে দিতে পারবে তাতে বিস্ময়ের কিছু নেই। বিবরণ পাওয়া যায়, এ দেশে মোগল সাম্রাজ্য প্রতিষ্ঠার পর থেকে। ব্রাহ্মণ্যধর্মের বর্ণ-বিদ্বেষের সঙ্গে তখন যুক্ত হল আগন্তুক ইসলাম ধর্মে ধর্মান্তরিত জনগোষ্ঠীর প্রতি বিদ্বেষ। ত্রিমুখী দ্বন্দ্ব তখন উচ্চবর্ণের হিন্দু, অস্পশ্য অর্থাৎ নিম্নবর্ণের হিন্দু এবং ইসলামপন্থী নব্য মুসলমান গোষ্ঠীর মধ্যে।
সাধারণ বিত্তহীন মানুষ তখন প্রত্যেক ধর্মমতের উদার বাণী ও অনুদার আচরণ মিলিয়ে দেখছে। দেখে তাদের শুধু ধন্ধ লাগছে না, বিশ্বাসের ভিত্তিভূমিতে প্রবল আঘাত লাগছে, শাস্ত্রের ব্যবহারিক অসারতা ক্রমে স্পষ্ট হয়ে উঠছে এবং উচ্চবর্ণের হিন্দু যেহেতু অন্য দু’টি বর্ণের মানুষকে মানুষের মর্যাদা দিতে সম্মত নয়, বরং নিম্নবর্ণের হিন্দু ও সাধারণ মুসলমান যখন অবজ্ঞার পাত্র বলে চিহ্নিত হচ্ছে, উভয় সম্প্রদায়ের পুরোহিতরাই উদার শাস্ত্রবাক্য আউড়ে তাদের চোখে হীন বৃহৎ জনসমাজকে শোষণ ও উৎপীড়ন করছে নানা ভাবে, তখন জনসাধারণের চেতনে-অবচেতনে একটি উপলব্ধি দৃঢ় থেকে দৃঢ়তর হচ্ছে, যদিও তার সে উপলব্ধি তখনও যথোচিত সে ভাবে প্রকাশ করতে ও লাঞ্ছনা ও অত্যাচারের বিরুদ্ধে প্রতিবাদ করতে সাহস পাচ্ছে না। তখন সবাক হলেন কিছু মহৎ সাহসী মানুষ, গভীর মানবিকতা যাঁদের ভাষা জোগাল বিদ্রোহের। রামানন্দ, রামদাস, কবীর, নানক, রবিদাস, এঁরা দুঃস্থ দুঃখী সামাজিক স্তরের প্রতিভূ, তাদেরই মুখপাত্র। এদের কেউ হিন্দু, কেউ মুসলমান, কেউ শিখ; কিন্তু কয়েকটা প্রত্যয় তাদের মধ্যে সাধারণ: ভগবান যদি কেউ থাকেন তবে তিনি কোনও সম্প্রদায়ের নিজস্ব সম্পত্তি নন। তিনি সব সম্প্রদায়ের ঊর্ধ্বে; সকল মানুষ তাঁর সন্তান অতএব তাদের মধ্যে কোনও ভেদ নেই। তারা পরস্পরের ভাইবোন। ভেদবুদ্ধির উদ্ভব শাস্তের এবং তার প্রবক্তা সব সম্প্রদায়ের শাস্ত্রকার ও পুরোহিতরা। এরা মানুষের মধ্যে ঐক্য চায় না, চায় পারস্পরিক বিদ্বেষ এবং এই বিদ্বেষের জন্যে জমি তৈরি করে সাম্প্রদায়িক বিদ্বেষে ও বর্ণবিদ্বেষে। সব পুরোহিত মোল্লাকে অতিক্রম করে মানুষ বিশ্বাসে ঈশ্বরের কাছে পৌঁছতে পারে, সব শাস্ত্রকে অগ্রাহ্য করে। এঁরা মহামানব, ভেদবুদ্ধি ঘুচিয়ে দিয়ে মানুষের মধ্যে সৌহার্দ্যের হেতু নির্মাণই এঁদের উদ্দেশ্য। সহজেই অনুমান করা যায় সব সম্প্রদায়ের পুরোহিত, শাস্ত্রকাররা সর্বশক্তি নিয়ে এঁদের বিরোধিতা করবে। করেওছিল। কিন্তু যুগ যুগ ধরে অবহেলিত নিপীড়িত মানুষ দলে দলে ভিড় করে এসেছিল এঁদের প্রতিবাদী বাণী শুনতে, কারণ অন্তরের অন্তঃস্থলে এ বাণী তারা উপলব্ধি করেছে, নিরন্তর উৎপীড়নে এবং স্বার্থসন্ধানী পুরোহিত কুলের মানুষে-মানুষে বিদ্বেষ ও ভেদ সৃষ্টি করার চেষ্টায় ক্লান্ত, উত্যক্ত হয়ে।
***
এই উদারপন্থী সাধকদের জন্মগত পরিচয় এবং সামাজিক অবস্থান লক্ষ করলে দেখি, গুরু রামানন্দ (ব্রাহ্মণ) বাদে অন্য সকলেই, নিম্নবর্গের— স্বয়ং কবীর ছিলেন মুসলমান জোলা, দাদু ধনকর (তুলো সাফ করতেন) রুইদাস চর্মকার, রজ্জব মদ বিক্রি করতেন (কলাল), শুক্লহংস ধোপা এবং নামদেব কাপড় রাঙাতেন (রংরেজি বা ছিপি)। অর্থাৎ জন্মপরিচয় ও বৃত্তিগত অবস্থান ছিল সমাজের নীচের দিকে। উচ্চবর্গীয়দের অবজ্ঞার একটা সূত্র সেইখানেই; কিন্তু এটা মোটেই শেষ কথা নয়। কারণ এই সব তথাকথিত নিম্নবর্গীয় ও হীনবৃত্তিজীবীরা চুপচাপ নিজের পরিধির মধ্যে বাস করে উচ্চবর্ণের ও পুরোহিতকুলের নির্দেশিত আচরণ করে গেলে সমাজ তথা সমাজপতিরা এঁদের উপেক্ষা করে, অবজ্ঞার পরিবেশে নির্বাসন দিত মাত্র। এঁদের অপরাধ হল, এঁরা মুখ খুলেছিলেন এবং শাস্ত্র ও পুরোহিতের বহু প্রতারণা, বুজরুকি ধরিয়ে দিয়েছিলেন। তীক্ষ্ণ বিদ্রূপে, গানে এঁরা সাম্প্রদায়িকতার ভিত টলিয়ে দিয়ে বলেছিলেন, সব মানুষ ঈশ্বরের সন্তান, পৃথিবীতে সকলের সমান অধিকার। এই তত্ত্বটিকে অন্তরের গভীরে উপলব্ধি করে সেই মতো আচরণ করবার পথ যে মানুষ দেখায় তাকেই এঁরা স্বীকার করেছেন, সমাজে প্রতিষ্ঠিত স্বার্থসন্ধানী পুরোহিতকুলকে নয়। অতএব সমাজ এঁদের যৎপরোনাস্তি অবজ্ঞা দেখিয়েছে, নানা ভাবে উৎপীড়িত করেছে। ভুলে গেলে চলবে না যে, যে দারা শিকোহ রাজপুত্র হয়ে জন্মেছিলেন, তিনি সুফি চিশতি সন্তদের প্রভাবে এই ধরনের ধর্মৈক্য ও মানবসমাজের বাণী উচ্চারণ করেছিলেন এবং সমাজের বিরুদ্ধে এই মানবিক মতবাদ প্রচারের মূল্য দিয়েছিলেন নিজের প্রাণ দিয়ে।
ত্রয়োদশ শতকের কোনও সময়ে রামানন্দ আবির্ভূত হন। নিজে রামানুজপন্থী শিক্ষিত ব্রাহ্মণ ও বৈষ্ণবমতাবলম্বী ছিলেন; কিন্তু যখন নিজের মত প্রচার করতে যান তখন সংস্কৃত নয়, কথ্যভাষাই ব্যবহার করেন। হিন্দু-মুসলমান দুই সম্প্রদায়ের মানুষই এঁর কাছে দীক্ষা নেন। সকল জাতের সঙ্গেই ছিল এঁর আহারবিহার, এবং পরে রামানন্দী সম্প্রদায়ের কাছে এটা একটা মূল নীতিও হয়ে ওঠে। এঁর কয়েকজন শিষ্যের নাম একটু বিস্ময়কর— অসুরানন্দ, সুরসুরানন্দ, সুখানন্দ, পরমানন্দ, মহানন্দ, ভবানন্দ ও শ্রীআনন্দ। এঁদের সম্বন্ধে খুব সামান্যই জানা যায়, তবে মনে হয়, এঁরা সম্ভবত উচ্চবংশীয় ব্রাহ্মণ হবেন। তবে নিম্নবর্ণের এবং মুসলমান শিষ্যও এঁর বেশ কয়েকজন ছিল। পীপা ছিলেন ছোটখাট এক রাজপুত রাজা, ধন্না ছিলেন জাঠ চাষি। সেনা জাতে ছিলেন নাপিত এবং রবিদাস চামার। সবচেয়ে প্রখ্যাত শিষ্য কবীর ছিলেন জোলা অর্থাৎ মুসলমান তাঁতি। এঁর দুই গুরু ছিল, হিন্দু রামানন্দ ও মুসলমান তাঁতি। রামানন্দ পারিবারিকসূত্রে বৈষ্ণব ছিলেন এবং বৈষ্ণবধর্মে তত্ত্বগত ভাবে জাতিভেদ স্বীকৃত হবার কথা নয়, কিন্তু বাস্তব চিত্র অন্য রকম ছিল। তাই রামানন্দ তাঁর মতের ভিৎ গড়লেন জাত অস্বীকার করার ওপরে। ব্রাহ্মণ পুরোহিতবর্গের ক্ষতিকর প্রভাব খর্ব করবার জন্যে তাঁর আধ্যাত্মিক তত্ত্ব তিনি বিবৃত করলেন কথ্যভাষায়। রামানন্দের শিষ্য মুচি রবিদাসের দুই শিষ্যা ছিলেন চিতোরের শিশোদীয় রানার দুই রানি— মীরাবাঈ ও ঝালি। চতুর্দশ শতকে কাশ্মীরে এক উদারপন্থী মহিলা ঋষির আবির্ভাব হয়। এঁর নাম লল দেদ (লল্ল দেবী বা লল্লেশ্বরী)। ইনি নিজেকে হিন্দু বা মুসলিম কোনও পরিচয়েই অভিহিত করতেন না। এঁর গুরু শেষ নুরুদ্দীন ওয়ালি, সংক্ষেপে নুন্দ ঋষি। কাশ্মীরের ঋষি পরম্পরার অন্তর্ভুক্ত। এই ঘটনাই তো সে যুগের কাশ্মীরে হিন্দু-মুসলমানের ভেদবুদ্ধির বিলোপ ও সার্বজনিক মানবিকতার একটি নজির হয়ে আছে।
বাংলায় আবির্ভূত হলেন চৈতন্যদেব (১৪৮৫–১৫৮৩), জন্ম ব্রাহ্মণকুলে, সুলতান আলাউদ্দীন হুসেন শাহ-এর সমকালীন। পঞ্চদশ শতকে নবদ্বীপে এঁর জীবন শুরু। জন্মসূত্রে নাম বিশ্বম্ভর। কিন্তু তীর্থে গুরু কেশবভারতীর কাছে দীক্ষিত হয়ে তার পর থেকে শ্রীকৃষ্ণচৈতন্য থেকে সংক্ষিপ্ত চৈতন্য নামেই তাঁর পরিচয়। বৈষ্ণবধর্মের যে-অংশ বর্ণে-বর্ণে সম্প্রদায়ে-সম্প্রদায়ে ভেদবুদ্ধি অপসারিত হয়, সেই অংশটিই চৈতন্যের শিক্ষায় প্রাধান্য পায়। যদিও দু’-একটি ব্যতিক্রমী তথ্যও পাওয়া যায়। চৈতন্যের ধর্মে নামগান, কীর্তন ও দিব্যোন্মাদ খুব প্রকট। চৈতন্য স্বয়ং প্রায় সারা ভারত ঘুরে তীর্থ পরিক্রমা করেন। নানা স্থানের নানা জাতের শিষ্য তাঁর অনুগামী হয়, শিষ্য নিত্যানন্দকে চৈতন্য তাঁর ভক্তিতত্ত্ব প্রচারে পাঠিয়েছিলেন। চৈতন্যের মুসলিম শিষ্য ছিলেন চামার হরিদাস, এ ছাড়াও কয়েকজন পাঠান এঁর শিষ্যত্ব গ্রহণ করেন, এঁদের মধ্যে ‘দাবিস্তনে উল্-মজহর’ গ্রন্থের প্রণেতা ফাজী এবং বিজুলি খানও ছিলেন। যে ধরনের জাতি-নিরপেক্ষতা নিয়ে এই নতুন ধর্মের শুরু হয়েছিল, চৈতন্যের মৃত্যুর পরে মতভেদ, দলভেদে তার অনেকটাই নষ্ট হয়ে যায়। তবুও যে-সমাজে জাতিভেদ ক্রমেই কঠোর হয়ে উঠছিল সেই সময়ে, চৈতন্য এবং চৈতন্যপন্থীদের কাছ থেকে তার প্রবল প্রতিবাদ এসেছিল। বহু লোক এই উদার মতে আকৃষ্ট হয়ে চৈতন্যের অনুরাগী ভক্ত হন। চৈতন্যের শিষ্য সংখ্যা এত বেড়েছিল এবং ভারতবর্ষের বিস্তৃত অংশে প্রেমভক্তি এমন বন্যার মতো ছড়িয়ে পড়ে যে, পুরোহিত ও ধর্মশাসকরা বিচলিত হন।
কবীর (১৩৮৩–১৪২০) ছিলেন জোলা। রামানন্দের বারোজন প্রধান শিষ্যের মধ্যে ইনি একজন। ইনি বলতেন, বিষ্ণু-আল্লা-রাম-রহিম ভাষাভেদ মাত্র, বস্তুত এঁরা একজনেরই নাম। এঁর শিষ্যদের মধ্যে হিন্দু ও মুসলমান সংখ্যায় প্রায় সমান ছিলেন। গানে ও কবিতায় ইনি উপলব্ধির এক গভীর তত্ত্বে পৌঁছেছিলেন, যেখানে শাস্ত্র-পুরোহিতের ঠাঁই নেই, মূর্তি পূজার অর্থ নেই, জাতিধর্মবিচারে সব মানুষই ভগবানের সন্তান, ভাই-ভাই। কবীর কথ্যভাষায় গান কবিতা রচনা করতেন, সংস্কৃতকে বলেছেন, ‘বদ্ধ কূপ’ ভাষা হল ‘বাতা পানি’। এঁর শিষ্য মদনা পেশায় ছিলেন কসাই এবং তাঁর শিষ্য লাভা ছিলেন অদ্ভুত। এঁদের মধ্যে দিয়ে ধর্মনিরপেক্ষ শাস্ত্র পুরোহিতবিরোধী একটি ধারা গ্রামীণ মানুষের চিত্তলোকে প্রবাহিত হচ্ছিল এবং ধীরে ধীরে এর প্রভাবও বাড়ছিল। এঁদের শিষ্য সম্প্রদায়ে নানা জাতের লোকের নাম পাই, রজ্জব মদ বিক্রি করতেন। নামদেব কাপড় রাঙাতেন। শুক্লহংস জাতে ধোপা।
শিখগুরু নানকের আবির্ভাবকাল ১৪৬৯—১৫৩৮। কুড়ি বছর বয়সে ইনি নবাব সিকন্দর লোদীর রাজত্বে হিন্দু নির্যাতন দেখেন। বোধন নামে এক হিন্দু বলেছিলেন, ‘হিন্দুধর্ম ইসলামের সমান মানের’ এই কথার জন্য এঁর প্রাণদণ্ড হয়। রাজত্বের প্রথম পর্যায়ে বাবর ব্যাপক ভাবে হিন্দুদের বধ করেন। তখন নানক তাঁর ভগবানের কাছে আর্ত প্রশ্ন করেছিলেন, ‘এই আর্তনাদ তুমি শুনতে পাও না?’ পরে অবশ্য বাবর অনেক সহিষ্ণু ও উদার নীতি অবলম্বন করেন। দীর্ঘকাল রাজত্ব করেন। সেই প্রথম জীবনে ধর্মের নামে অত্যাচার দেখে অধীর এই যুবক নিজস্ব চিন্তা ও উপলব্ধি দিয়ে ধর্মের এক সার্বজনিক রূপ প্রবর্তন করেন। তথাকথিত নিচুজাতের সঙ্গে ও মুসলমানের সঙ্গে একত্র খেতেন। নানক আসমুদ্রহিমাচল ভারতবর্ষ ও সিংহল ভ্রমণ করেন, ফলে দেশটাকে তার উদারতায় ও সংকীর্ণতায় জেনে নেন। হিন্দু-মুসলমানের শাস্ত্র, পুরোহিত, ধর্মমত ও তীর্থ তাঁর কাছে কোনও স্বতন্ত্র অর্থ বহন করত না। জনসাধারণের দানে সকলের জন্যে বিনা পয়সার লঙ্গরখানা নির্মাণ করেন। ঈশ্বর ও ভক্ত তাঁর দৃষ্টিতে প্রেমিক ও প্রেমিকা, এতে পুরোহিতের ভূমিকা নিরর্থক হয়ে গেল। সমাজকল্যাণে ব্রতী এই ধর্মে ‘সৎনাম’ ‘সৎকর্তার’ (=সৎকর্ম) ও ‘সৎ শ্রী অকাল’ (=কালের ঊর্ধ্বে, নিত্য-ভগবান) হল মূলমন্ত্র। সংসার ত্যাগ করে সন্ন্যাসী হওয়া তাঁর মতে নিষ্প্রয়োজন ও অন্যায়; এই সমাজের মধ্যে থেকেই সমাজের পক্ষে কল্যাণকর কাজে নিযুক্ত থাকাই ধর্ম।
১৫৮২ খ্রিস্টাব্দে আকবর যে ‘দীন ইলাহি’ ধর্মমত প্রবর্তন করেন তাতে শাস্ত্র-পুরোহিত-নিরপেক্ষ এক ধর্মাচরণের তত্ত্ব প্রতিষ্ঠিত হয়। এর মূল স্তম্ভগুলি ছিল অহিংসা, দয়া, দান ইত্যাদি সার্বজনিক, মানবিক গুণের চর্চা, ইসলাম, জরথুস্ট্রীয় ও ব্রাহ্মণ্য প্রভাব এর মধ্যে মিশে ছিল। সামাজিক ভাবে কুসংস্কার নিবারণ করা আকবরের অন্যতম উদ্দেশ্য ছিল। এর মধ্যে সম্প্রদায়-নির্বিচারে যে ধর্মাচরণের ভিত্তি নির্মিত হয় তা সম্ভবত সম্রাটের বিভিন্ন ধর্মাবলম্বী সাধু-সন্তদের মতের মধ্যে সমন্বয় প্রচেষ্টারই ফল। প্রচলিত ধর্মের সত্তার বাইরে এক উন্মুক্ত ভূমিতে মানুষকে নিয়ে আসাই যেন বাদশাহ’র লক্ষ্য ছিল।
এরই কাছাকাছি সময়ে বহু চিশতি ও সুফী ইসলামের সংকীর্ণ গণ্ডির বাইরে এসে সম্প্রদায়ের বেড়া ভেঙে নিরঞ্জন ভগবৎসাধনায় প্রবৃত্ত হন, এঁরা যেমন শিয়া-সুন্নি ভেদ মানতেন না তেমনই অন্যান্য সম্প্রদায়ের সীমাও মানতেন না। এঁদের মধ্যেও শেখ মুঈনুদ্দীন নিজামুদ্দিন চিশতি, বিশেষ ভাবে আমির খসরু জনপ্রিয় ছিলেন। উদারপন্থী দারা শুকোহ ও তাঁর গুরু বাবা লালের সংলাপ বিধৃত আছে ‘মকলমা বাবালাল’ গ্রন্থে; দারা শুকোহ তাঁর উদারমতের জন্যে রাজপরিবারে অপাঙক্তেয় ছিলেন এবং অনেকটা এই কারণেই মৃত্যুবরণ করতে বাধ্য হন। ভক্ত রামদাস (১৬০৮–১৬৮১) পূর্বআশ্রমে নারায়ণ নামে পরিচিত ছিলেন। পরে জাতিধর্ম নির্বিশেষে এক উদারমতের প্রবক্তা হয়ে ওঠেন। শূদ্র তুকারাম (১৬০৮–১৬৪৯) জন্মেছিলেন মহারাষ্ট্রে, ইনি চৈতন্যভক্ত ছিলেন এবং সাম্প্রদায়িক সংকীর্ণতার ঊর্ধ্বে যেতে পেরেছিলেন। এঁর শিষ্যরাও সেই উদারমত অবলম্বন করেছিলেন।
একবার সম্প্রদায়-ভেদের বাইরে যাবার দৃষ্টি যখন কোনও কোনও সাধু ও তাঁদের শিষ্যদের মধ্যে দেখা দিল, তখন ভারতবর্ষের সমস্ত প্রদেশেই নানা অসাম্প্রদায়িক উদারচেতা মানুষ প্রচলিত ধর্মধারার বাইরে চলে গেলেন। সঙ্গে নিয়ে এলেন সম-মতের কিছু সহচারী। ষোড়শ-সপ্তদশ শতকের কোনও সময়ে জন্ম হয় সাধু প্রাণনাথের। ইনি হিন্দু-মুসলমানের পাশাপাশি বসে খাওয়াই শুধু প্রবর্তন করলেন না, নিজের বই ‘মহিতরিয়াল’-এ বেদ ও কোরান থেকে পাশাপাশি উদ্ধৃতি দিলেন। এতে লোকের মধ্যে ভেদবুদ্ধি কিছু পরিমাণে কিছুকালের জন্যে তো অবশ্যই ঘুচেছিল। আকবরের এক হিন্দু রাজপরিষদ রচনা করেছিলেন ‘অল্লোপনিষদ’, আল্লা যেখানে আরাধ্য পরম তত্ত্ব। পরে দারা শুকোহ উপনিষদের অনুবাদ করলেন। নাম দিলেন ‘ঔপনেখট্’, এর ভূমিকায় বললেন, কিছু হিন্দু সাধু তাঁর কাছে উপনিষদ ব্যাখ্যা করেছিলেন। তা হলে, সপ্তদশ শতকে এমন হিন্দু পণ্ডিত বিরল হলেও ছিলেন, যাঁরা মুসলিমের কাছে বেদের একাংশ ব্যাখ্যা করতে সম্মত হয়েছিলেন। বলা বাহুল্য, এঁরা ব্যতিক্রমী হিন্দু, যেমন ব্যতিক্রমী মুসলমান দারা শুকোহ স্বয়ং।
বৈদিক ধর্মের মূলধারার ধর্মসূত্রগুলি আনুমানিক খ্রিস্টপূর্ব পঞ্চম শতক থেকে খ্রিস্টীয় তৃতীয়-চতুর্থ শতকের মধ্যে রচিত। এগুলির ব্যাখ্যা ও বিস্তার ঘটেছিল পরবর্তী কালের ‘নিবন্ধ’ সাহিত্যে এবং এ সব ভাষ্যে বিধিনিষেধের শাস্ত্রের এত দৃঢ় এক বুনিয়াদ সৃষ্টি হল যে, হিন্দুর পক্ষে ব্রাহ্মণ্য শাস্ত্রের অনুশাসন লঙ্ঘন করে অন্য সম্প্রদায়ের কাছে যাবার পথ আর রইল না। সাধারণ সামাজিক মানুষ এই বিধিনিষেধের মধ্যে পুরোহিত শাস্ত্রকার-সমাজপতির অভিভাবকত্বে এক ধরনের নিরাপত্তা পেয়েছিল বলে মুখ বুজে শাস্ত্রসমাজের নির্দেশ মেনে জীবনটা কাটিয়ে দিত। খ্রিস্টীয় সপ্তম শতক থেকে পাশ্চাত্য দেশের সঙ্গে বহির্বাণিজ্য বন্ধ হওয়ায় এবং আরও কিছু পরে সমুদ্রযাত্রার জন্যে প্রায়শ্চিত্ত করার বিধান থাকায় ভারতবর্ষে এক দ্বৈপায়ন সভ্যতা দেখা দিল। গ্রামগুলি হয়ে উঠল স্বয়ম্ভর, বাইরের জগতের সঙ্গে যোগাযোগ না থাকলেও দিব্যি চলে যায়। দূরপ্রাচ্যের সঙ্গে যে বাণিজ্যধারাটি তখনও অব্যাহত ছিল তাতে ধনাগম হত ঠিকই, কিন্তু চিন্তা, জীবনাদর্শের নব-নব তত্ত্ব ও তথ্য আসা বন্ধ হয়ে গেল, যেমনটি ঘটেছিল মধ্যপ্রাচ্য মারফত পাশ্চাত্য জগতের সঙ্গে বাণিজ্যের ফলে। চিন্তাজগতের এই রুদ্ধদ্বার অচলায়তন ক্রমেই বাইরের মুক্ত বাতাস আসার সমস্ত দ্বার ও বাতায়ন রোধ করে একটা অস্বাস্থ্যকর ও দূষিত চেতনার জগৎ সৃষ্টি করল। তখনও নানা বিষয়ে চর্চা চলছিল জ্ঞানবিজ্ঞানে, সাহিত্যে শিল্পে অনেক মূল্যবান সৃষ্টি এ সময়ে ঘটে, কিন্তু চিন্তার সংঘাতের ফলে জীবনদর্শনে যে মুক্তবায়ু সঞ্চালন হলে চিন্তা ও জীবনবোধে নবতর উন্মেষ ঘটতে পারে, সেটা অসম্ভব হয়ে উঠল। এর ফলে বাইরের জগৎ সম্পর্কে ঔদাস্যই সৃষ্টি করল এক মারাত্মক আত্মসন্তুষ্টি। ‘আমার যা আছে’ তা এতই ভাল যে, অন্যের কাছে আমার পাবার কিছুই নেই বরং অন্যে এসে নিয়ে যাক আমার শাস্ত্র, আমার আপ্তবচন। এই ধরনের মানবিকতা পাশ্চাত্যজগতেও মঠে-আশ্রমে ছিল, কিন্তু তাদের আত্মম্ভরিতা তাদের বাকি পৃথিবী থেকে বিচ্ছিন্ন করেনি বলে তাদের চিন্তার উৎকর্ষ ও নবতর জ্ঞানের সাধনা অব্যাহত ছিল।
এখানে কল্পিত শ্রেষ্ঠতার বোধ এক ধরনের তাচ্ছিল্য সৃষ্টি করেছিল প্রতিবেশী সম্প্রদায় সম্বন্ধে। হিন্দুর শ্রেষ্ঠত্বের অহমিকা প্রতিবেশী সম্প্রদায়গুলি সম্বন্ধে। প্রথমে নিরুৎসুক ঔদাসীন্য ও পরে বিদ্বেষ সৃষ্টি করে, যে বিদ্বেষের প্রকাশ অহিন্দুকে পরিহার করায়। এই কালসীমার মধ্যে শূদ্রনির্যাতন, নারীনির্যাতন শুধু যে অব্যাহত থাকে তা-ই নয়, ক্রমে ক্রমে বিষাক্ত ও অমানবিক পর্যায়ে চলে যায়। বর্ণভেদ, যজ্ঞনিষ্ঠ ব্রাহ্মণ্যধর্মের আড়ম্বর ও ব্যয়বাহুল্য, বাধ্যতামূলক ভাবে বেদের অপৌরুষেয়ত্ব স্বীকার করার দাবি, বিভিন্ন সন্ন্যাসী সম্প্রদায়গুলিকে উৎকেন্দ্রিক বলে অস্বীকার ও বহিষ্কার করা— এ সবের ফলে মহাবীর, বুদ্ধ, অজিত কেশকম্বলী, পূরণ কাশ্যপ, মস্করী গোপাল, রুদ্রক রামপুত্র অরাড় বালাম সঞ্জয় বৈরাটীপুত্র ইত্যাদি নানা প্রতিবাদী সম্প্রদায়ের আবির্ভাব ঘটে। এর দুটো ফল দেখা দিল: এ সব মতের কিছু কিছু অংশ মূল ব্রাহ্মণ্য ধর্মধারায় ধীরে ধীরে অনুপ্রবিষ্ট হয়ে স্বীকৃতি পেল, এবং বানপ্রস্থ ও যন্তি এ দু’টি আশ্রমকে ব্রাহ্মণ্যধর্ম চতুরাশ্রমে স্থান দিয়ে যজ্ঞহীন জ্ঞানমার্গকে স্বীকৃতি দিল।
বার্হস্পত্য, চার্বাক নামের কিছু কিছু প্রতিবাদী নাস্তিক প্রস্থানের কথা শুনি যাঁরা সংখ্যাগরিমায় ও মতবাদের যুক্তি-নির্ভরতায় প্রতীপ এক ধরনের স্বীকৃতি আদায় করেছিলেন। কারণ, গুপ্তযুগ ও তার পরেও দীর্ঘকাল পর্যন্ত সমস্ত দর্শনের চর্চায় ওই নাস্তিক মতগুলি খণ্ডন করে তবে আপন প্রস্থানকে প্রতিষ্ঠা করা অত্যাবশ্যক হয়ে উঠেছিল। অর্থাৎ ওই সব মতকে প্রবল পরাক্রান্ত বলে গৌণ এক ভাবে স্বীকৃতি দেওয়া ছাড়া উপায় ছিল না। ব্রাহ্মণ্যসমাজে ও শাস্ত্রে তখন শ্রেণিবিভাগ ও জাতিভেদ প্রতিষ্ঠিত। গুপ্তযুগের পরে বৌদ্ধ ও তান্ত্রিক সাধনা ও বৌদ্ধ শ্রেণিবিভাগ ও জাতিভেদ প্রতিষ্ঠিত। গুপ্তযুগের পরে বৌদ্ধ ও তান্ত্রিক সাধনা ও বৌদ্ধ বজ্রযান, মন্ত্রযান ও সহজযান ও বৈষ্ণব নানা সম্প্রদায়ের সাধনার শাখায় বিভক্ত হয়ে ব্রাহ্মণ্য ও তান্ত্রিকপন্থীদের দ্বারা মূল ধর্মধারার বাইরে চলে এসেছিল। সপ্তম থেকে একাদশ শতকের মধ্যে এগুলির বিকাশ এবং কখনও কখনও রহস্যবাদী মরমিয়া ভঙ্গির এক সাধনা অব্যাহত ভাবে বিকশিত হতে থাকে। এই সব সাধনাই সাম্প্রদায়িকতাকে পুরোপুরি পরিহার করেছিল।
সপ্তম শতকে হর্ষবর্ধন ধর্মসভা আহ্বান করেন সাধু ও পণ্ডিতের সমাবেশে। সেখানে প্রথমে তাঁর ইষ্টদেবতা বুদ্ধের আরাধনা হয়, পরে সূর্যের এবং শেষে বংশের উপাস্য দেবতা শিবের। এখানে লক্ষণীয় সংযোজন হল সূর্য, এই একটি দেবতাই অতিকথা বাদ দিলেও যথার্থই সার্বজনীন। প্রাচীন মিশরে বহু দেব-সম্প্রদায়কে একসূত্রে গাঁথবার জন্যে প্রয়াসী হয়ে আখেনাটোন সূর্য উপাসনা প্রবর্তন করেন। আকবরের দীন-ইলাহিতেও সূর্য প্রাধান্য পায়। এ সব সম্রাটের সমস্যা ছিল একই; বহু সম্প্রদায়ে বিভক্ত প্রজাদের জন্যে একটি ঐক্যসূত্র নিরূপণ করা, যেটি হবে সর্বজনগ্রাহ্য।
দ্বাদশ ত্রয়োদশ শতক পর্যন্ত মুসলমান ভারতবর্ষে হিন্দুর সঙ্গে শান্তিতে সহাবস্থান করতেন। ব্রাহ্মণ্যশাস্ত্র ক্রমেই সংকীর্ণ হতে থাকার ফলে এই সময় থেকেই ক্রমে ক্রমে রামানন্দ, কবীর, নানক, চৈতন্য, দাদু, রামদাস প্রমুখ প্রতিবাদী ধর্মমতের অভুত্থান ঘটে। এ সব সাধকের একটি সাধারণ চেষ্টা ছিল: মানুষে মানুষে বিভেদের পরিবর্তে মৈত্রীর সন্ধান। এঁদের ভগবান, নামে যাই হোন না কেন তিনি, মানুষের ভেদ স্বীকার করেন না, মানুষকে কাছে টানার বুদ্ধি দেন; শাস্ত্র পুরোহিতের ঊর্ধ্বে এক উন্মুক্ত দিগন্তে হিন্দু, মুসলমান, শিখ, জৈন, বৌদ্ধ-নির্বিশেষে একটিমাত্র মানবজাতিকে স্বীকৃতি দেন। সমাজ যেখানে সাম্প্রদায়িক ভেদবুদ্ধিকে পুষ্ট করতে সচেষ্ট, এঁরা সেখানে মানবমিলনের জয় ঘোষণা করেছেন।
যুগে যুগে দেখি, মূল ধর্মধারা যখনই মানুষের কোনও কোনও অংশকে পর বলে দূরে সরিয়ে রাখতে প্রবৃত্ত, তখনই কিছু কিছু উদার মনস্বী মানবিকতার, মৈত্রীর ও সাম্যের বাণী প্রচার করেছেন। যেটা লক্ষণীয় সেটা হল: এঁদের সকলকেই সমাজের বাইরে এসে এই উদার ভাবটি প্রচার করতে হয়েছে। শাস্ত্রের বেড়া এতই সংকীর্ণ হয়ে উঠেছিল যে, সেখানে সব মানুষই জাতি ধর্ম নির্বিশেষে পরস্পরের ভাই এই বাণীটুকু প্রচার করা যায়নি; শাস্ত্রের বিধিনিষেধ প্রবল হয়ে মৈত্রীর বাণীর কণ্ঠ রোধ করেছে।
যখনই মানুষের অন্তর্নিহিত মানবতার অপমান ঘটেছে সমাজের বিধিনির্দেশে, তখনই কিছু শুভবুদ্ধিসম্পন্ন মানুষ আপন উপলব্ধিতে ভেদসূচক শাস্ত্রবচনের অসারতা বুঝতে পেরে সমাজের বিদ্বেষের প্রভাবকে এড়িয়ে বাইরে চলে এসেছেন। ঘোষণা করেছেন, ‘সবার ওপরে মানুষ সত্য, তাহার উপরে নাই।’ অতএব মানুষকে যে শাস্ত্র বিচ্ছিন্ন করতে চায় কাউকে উঁচু কাউকে নিচু বলে, কাউকে সমাজের অন্তর্বর্তী বলে মেনেছে, কাউকে বা বাহিরের, অপাঙক্তেয় বলে পরিহার করতে চেয়েছে, তখনই এই বড় মাপের মানুষরা সেই অমানবিক নির্দেশকে বর্জন করেছেন। তাঁদের প্রত্যেকেরই যে শিষ্য-সম্প্রদায়-পরম্পরা ছিল এবং বেশ কিছুকাল ধরে বেড়েছিল তাদের সংখ্যা, শাস্ত্রমতকে উপেক্ষা করেও ত্রুটি সংকীর্ণতা ভ্ৰম-বিচ্যুতি বুঝতে সাহায্য করেছিল। কখনও কখনও কিছু প্রতিবাদী ধারা স্বীকৃতি পেয়েছিল, কখনও বা কঠিন সংঘর্ষের মুখোমুখি হতে হয়েছিল এদের, শারীরিক অত্যাচারে। ধোপা-নাপিত বন্ধ, একঘরে করা, অর্থদণ্ড, কারাদণ্ড এবং পরিশেষে মৃত্যু— এ পর্যন্ত সব কিছুরই ইতিহাসে নজির রয়েছে। এত বিপদের সম্ভাবনা সত্ত্বেও কেন এঁরা সমাজের বহুসংখ্যক, শক্তিশালী, বিত্তশালী ও ক্ষমতাসীন শাস্ত্রকার ও সমাজপতিদের বিরুদ্ধাচারণ করতে গেলেন? কী পেলেন এ বিদ্রোহের বিনিময়ে? কী উদ্বুদ্ধ করেছিল এই শক্তিহীন, অশিক্ষিত নিম্নবর্গের মানুষগুলিকে সংখ্যাগুরু সমাজের প্রতিবাদ করতে? এঁদের বাণী ও আচরণ থেকে বোঝা যায় যে, এঁরা প্রেরণা পান জাতপাত-সম্প্রদায়ের নামে, ধর্মের নামে মানুষের ওপরে মানুষের অত্যাচার দেখে। প্রতিবাদ না করে এঁরা ক্ষমা পাননি আপন অন্তরাত্মার কাছে। কারণ, সহজ মানবিক বোধে এঁরা উপলব্ধি করেছিলেন যে, ধর্ম, জাত, সম্প্রদায় কিছু স্বার্থান্বেষী মানুষেরই সৃষ্টি। এগুলি চিরকালীন সত্য নয়, কোনও কোনও শ্রেণির স্বার্থরক্ষার জন্য উদ্ভাবিত; দেশে ও কালে এদের রূপ পৃথক, এবং এদের একটিই উদ্দেশ্য, কিছু মানুষকে কৃত্রিম ভাবে ‘বড়’ বলবার জন্যে বহু মানুষকে কৃত্রিম ভাবে ‘ছোট’ বলে অপাঙক্তেয় করে রাখা। যাঁরা বাইরে এসে প্রতিবাদ করলেন এবং কখনও কখনও কঠিন মূল্য দিলেন সে প্রতিবাদের, আজও তাঁরাই স্মরণীয় ও বরণীয় রয়ে গেছেন; সমাজপতি ও শাস্ত্রকাররা স্বার্থসিদ্ধির ক্ষুদ্র সংকীর্ণ পন্থায় রচিত শাস্ত্রেই শুধু তাঁদের স্বাক্ষর রেখে গেছেন, বৃহৎ জনসমাজ যে বিধিনিষেধে যুগে যুগে শুধু পিষ্টই হয়েছে।
***
যেটা লক্ষণীয় তা হল, শাস্ত্রের কাঠামোয় সমাজের চিরাচরিত প্রত্যয় ও অনুষ্ঠানের পরিধিতে ধর্মশাসকদের অত্যাচারের যে ক্লেদ জমেছিল, তার প্রতিবাদে এই মহাপ্রাণ মানুষরা প্রত্যেকেই প্রচলিত সমাজব্যবস্থার ভেদবুদ্ধির গণ্ডি দু’-পায়ে মাড়িয়ে সমাজের পরিসরের বাইরে চলে এসেছিলেন। সমাজের পরিসরে এঁদের কুলোয়নি, যেমন শাস্ত্রের পরিসরে কুলোয়নি এঁদের স্বতঃ-উৎসারিত মানবিক প্রত্যয়গুলি। এই বাইরে চলে আসাটা পৃথিবীর বহু দেশেই ঘটেছে, একই কারণে। প্রতিবাদী মত কি কোনও ভাবেই প্রভাবিত করেনি সমাজের অচলায়তনকে? করেছে, কিছুকালের জন্যে হয়তো শিথিল হয়েছে আগড়গুলি, কিন্তু স্বার্থান্বেষী শাস্ত্রকর্তারা কায়েমি স্বার্থের আসন্ন বিপদে অল্পকালের মধ্যেই বিধিনিষেধের আগড়গুলি কঠোর করে বিধর্মী, বিজাতীয় ও ম্লেচ্ছকে পরিহার করবার অনুশাসন উদ্ভাবন করেছেন সমাজের তথাকথিত ‘শুচিতা’ রক্ষা করবার জন্যে। ‘শুচিতা’ হয়তো রক্ষা পেয়েছে কিন্তু মানুষ রক্ষা পায়নি; তাই মানুষের সহমর্মী এই বিপ্লবী মানুষদের আবার বেরিয়ে আসতে হয়েছে মানুষের স্বার্থরক্ষার খাতিরে। বারে বারে এই ঘটনায় মানুষের মানবিক মর্যাদা-রক্ষার সংগ্রাম অব্যাহত থেকেছে। ভারতবর্ষের ব্রাহ্মণ্যে ধর্মসাধনার ইতিহাসের ছকটা এমনই দ্বান্দ্বিক: আপ্তবাক্যশাসিত সমাজ, প্রতিবাদী বিপ্লবী সাধকদের প্রত্যাখ্যান, কিছুকাল মুক্ত হাওয়ার পরই কায়েমি স্বার্থের দ্বারা আবার দরজা-জানালা কঠোর হাতে বন্ধ করা, আবার তার বিরুদ্ধে সমন্বয়বাদীর প্রতিবাদ।
বেদের কালের পর, আগন্তুক, ভিন্নমতের মানুষের সঙ্গে শোভন, মৈত্রীপূর্ণ ব্যবহার করতে পারার যে প্রার্থনা ছিল তা আজকে কি আর আমাদের চিত্ত হতে উৎসারিত হয় না? আজকের ভারতবর্ষে চোখে পড়ে এই সমন্বয়বুদ্ধি যেন ক্রমেই হারিয়ে যাচ্ছে। সম্প্রদায়গুলির পরস্পরের মধ্যে পার্থক্যকেই প্রাধান্য দেওয়া হচ্ছে, ভেদবুদ্ধির বশে প্রত্যেক সম্প্রদায় নিজেকে শ্রেষ্ঠ ও অপরকে হীন বলে প্রতিপাদন করার চেষ্টা করছে। যে ভিন্ন মতাবলম্বী, সে ভারতে বাস করলেও ভারতবাসী নয়। এই এত বড় দেশে আগন্তুক বিজাতীয় শক-পহ্লব-পারদ-যবন কত অনায়াসে ঠাঁই পেয়েছিল একদিন, ধীরে ধীরে বৃহৎ সমাজদেহে আপন বিশিষ্ট সত্তাকে নিশ্চিহ্ন করে দিয়ে মিশে গেছে। আজ এতকাল পরে পার্থক্য ও বৈশিষ্ট্যের জোরে সমাজে উঁচু-নিচু, এ দেশের বাসিন্দা হবার অধিকারী অনধিকারী বিচার হচ্ছে। বাবরি মসজিদ ধ্বংসের পরে শুধু কেবলমাত্র ‘ভারতীয়’ সংজ্ঞায় যেন আর কাউকে কুলোচ্ছে না, হয় সে হিন্দু, নয় মুসলমান, নয় অন্য কিছু। হিন্দু-মুসলমান দু’-সম্প্রদায়ে হানাহানি এত তিক্ত, এত বিষাক্ত যে মনে হয়, সমন্বয় বুদ্ধি, সহিষ্ণুতা পরস্পরের প্রতি মানবিক ও শোভন ব্যবহার যেন দেশ থেকে অন্তর্হিত হতে চলেছে। কিন্তু এ তো শুধু সাম্প্রদায়িক ভেদবুদ্ধির দেশ নয়, এ তো নানক, চৈতন্য কবীরেরও দেশ।
মুসলমান সাম্প্রদায়িকতা সমানই বিষাক্ত, সমানই বিধ্বংসী, সহিষ্ণুতা তাদেরও নেই, পারলেই তারাও হিন্দুর ক্ষতি করে, দাঙ্গার সময়ে মন্দির পোড়ায়, লুণ্ঠন-ধর্ষণ করে। হিন্দুকে তারাও হীন মনে করে, যেমন হিন্দুও তাকে মনে করে। তবে এ গ্রন্থের শিরোনাম ‘হিন্দু সাম্প্রদায়িকতা’ হল কেন? উত্তরে দু’টি কারণ বলা যায়। মুসলমান সাম্প্রদায়িকতার ইতিহাস ও বাস্তব তথ্য যতটা জানা থাকলে তা নিয়ে লেখা যায় তা আমার নেই, এ কথা অকপটে স্বীকার করে আশা রাখব, কেউ যেন সে বিষয়ে যথোপযুক্ত জ্ঞান নিয়ে লেখেন যাতে ভারসাম্য বজায় থাকে। দ্বিতীয় কারণ হল, দীর্ঘকাল পূর্ব পণ্ডিত জওহরলাল নেহরুর একটি অবিস্মরণীয় উক্তি: ‘মুসলিম সাম্প্রদায়িকতা (তিনি গোঁড়ামি শব্দটি ব্যবহার করেন) ভারতবর্ষের প্রভূত ক্ষতি সাধন করতে পারে, কিন্তু একমাত্র হিন্দু সাম্প্রদায়িকতাই এদেশের সর্বনাশ করতে পারে।’ কারণটা খুবই সোজা, শতকরা বিরাশিজন ভারতবাসীর ধ্বংসাত্মক ক্রিয়ার যে ক্ষমতা, শতকরা বারোজনের তা কোনও মতেই থাকতে পারে না। অতএব ওই বিরাশিজনের ক্রোধ-রিপু-দমনের একটা বাড়তি নৈতিক দায় আছে দেশটাকে ছারখার হয়ে যাওয়া থেকে রক্ষা করার। ১৯৯২-এর ৬ ডিসেম্বর যা ঘটল, তাতে মনে হয়, সঙ্ঘ পরিবারের হিন্দু শুধুই হিন্দু। হিন্দুত্ব রক্ষা করলেই তার কর্তব্য শেষ হয়, সাম্প্রদায়িকতার বিধ্বংসী শক্তি থেকে দেশটাকে রক্ষা করার কোনও দায় তার নেই। ভারতবর্ষের ইতিহাস সর্বনাশের অতলস্পর্শী খাদের ধারে এসে দাঁড়িয়েছে, একদিকে তার বর্তমান অর্থনীতি এক ভয়াবহ আতঙ্কের সঞ্চার করছে আবার তারই সঙ্গে এই নারকীয় হিন্দু সাম্প্রদায়িকতা তাকে এমন এক প্রলয়ের দিকে ঠেলে দিচ্ছে, যার থেকে উদ্ধারের কোনও পথই থাকবে না। অযোধ্যায় যার শুরু, বৃন্দাবন, মথুরা, সোমনাথের বিভিন্ন পর্বের মধ্যে দিয়ে তার অনিবার্য গতি কুরুক্ষেত্রের ভ্রাতৃঘাতী সংগ্রামের মহাশ্মশানের দিকে। এখনই অবহিত না হলে অশুভ শক্তি পরাক্রমের মধ্যে মত্ত হয়ে সর্বনাশী, সর্বগ্রাসী ধ্বংসকর্ম সাধন করবে অপ্রতিহত গতিতে। সেই প্রলয়ের পরে যে বিজয়ীরা থাকবে, সঙ্ঘ পরিবারের নির্ধারিত সংজ্ঞায় তারা ‘হিন্দু’ হতে পারে, কিন্তু তাদের আর ‘মানুষ’ বলা যাবে কি? সেই দানবীয় ভবিষ্যৎকে সমবেত মানবিক শুভবুদ্ধি দিয়ে ঠেকানোর চেষ্টাই এ গ্রন্থের প্রেরণা। কোথাও যদি এই চিন্তাগুলি আশ্রয় পেয়ে কাউকে নতুন করে ভাবতে উদ্বুদ্ধ করে, তা হলেই এ রচনা সার্থক হবে।রামায়ণ সম্বন্ধে কিছু বলতে গেলে সংক্ষেপে তার রচনাকাল, স্তরবিন্যাস এবং রচনার প্রক্রিয়া বিষয়ে কিছু বলে নেওয়া দরকার। পণ্ডিতেরা মনে করেন, খ্রিস্টপূর্ব তৃতীয় বা দ্বিতীয় শতকের কাছাকাছি এর রচনার সূত্রপাত এবং খ্রিস্টীয় দ্বিতীয়-তৃতীয় (কারও কারও মতে চতুর্থের প্রথমাংশে) এ রচনা তার বর্তমান কলেবর লাভ করে। সম্ভবত খ্রিস্টপূর্ব ষষ্ঠ শতকে কাহিনির বিভিন্ন অংশ অবলম্বনে নানা স্থানে কিছু কিছু গাথা রচিত হতে থাকে। খ্রিস্টপূর্ব তৃতীয় বা দ্বিতীয় শতকে কিছু কিছু গাথা পরস্পর-সম্পৃক্ত হয়ে রামায়ণের কাণ্ডগুলির আংশিক কাঠামো প্রস্তুত করে। খ্রিস্টপূর্ব দ্বিতীয় শতকের শেষ ভাগে বাল্মীকি বা কোনও মহাকবি এগুলিকে সংহত রূপ দেন। তারই শ’খানেক বছরের মধ্যে অর্থাৎ খ্রিস্টপূর্ব প্রথম শতকের শেষ দিক থেকে খ্রিস্টীয় প্রথম শতকের মধ্যে মূল রামায়ণ অর্থাৎ, অযোধ্যা থেকে লঙ্কাকাণ্ড পর্যন্ত গ্রন্থটি বর্ণনা ও অলংকারে সমৃদ্ধ হয়ে ওঠে। এর পরে এর সঙ্গে যুক্ত হয় প্রথম ব্রাহ্মণ্য বা ভার্গব প্রক্ষেপ। অর্থাৎ, আদিকাণ্ডের প্রথমার্ধ ও উত্তরকাণ্ড, যা সমাপ্ত হয় খ্রিস্টীয় দ্বিতীয় শতকে। পরের প্রক্ষেপ সম্ভবত তৃতীয় শতকে এবং হয়তো চতুর্থের শুরুতে এর শেষতম প্রক্ষেপ।
মূল এবং প্রক্ষেপের পার্থক্য নিহিত আছে ভাষায়, ব্যাকরণে, অলংকারে, বিষয়বস্তুতে ও ধর্মীয়-দার্শনিক মূল্যবোধে। এগুলি অনুধাবন করেই আমরা রচনার বিভিন্ন স্তরের চরিত্র ও রূপ জানতে পারি। এর দু’টি প্রধান অংশ— মূল ক্ষত্রিয় কাহিনি: অযোধ্যা থেকে যুদ্ধ বা লঙ্কাকাণ্ড পর্যন্ত এবং ব্রাহ্মণ্য বা ভার্গব প্রক্ষেপ। অর্থাৎ, আদি বা বালকাণ্ডের প্রথমাংশ ও উত্তরকাণ্ড। মূল রামায়ণে রাম দেবতা নন, মানুষ; প্রক্ষিপ্ত অংশে, বিষ্ণুর অবতার। আদি কাণ্ডের শুরুতে বাল্মীকি নারদকে জিজ্ঞেস করছেন: ‘এই পৃথিবীতে কে এমন গুণবান, বীর্যবান, ধর্মজ্ঞ, কৃতজ্ঞ, সত্যবাক, দৃঢ়ব্রত, চরিত্রবান, সর্বভূতে হিতকারী আছেন— যিনি বিদ্বান, সমর্থ, প্রিয়দর্শন, আত্মবান, জিতক্রোধ, দ্যুতিমান ও পরশ্রীকাতর নন? যুদ্ধে ক্রুদ্ধ হলে কাকে দেবতারাও ভয় পান? (১:২-৪) উত্তরে নারদ বলেন, ‘এই সব গুণযুক্ত যিনি বীর্যে বিষ্ণুর সদৃশ, সেই মানুষের কথা বলছি।’ (১:২:১৮) অন্য একটি সংস্করণে নারদ বলেন, ‘যে সব গুণের কথা বলছ, তার আধার তো দেবতাদের মধ্যেও কাউকে দেখতে পাইনে, যে মানুষটি এই সব গুণযুক্ত, তার কথা বলছি, শোনো।’ (১:১১ )
এই যে ‘অশেষবিধ গুণযুক্ত’ মানুষ রামচন্দ্র, তাঁর চরিত্রের কয়েকটি বিভিন্ন দিক আলোচনা করলে হয়তো রামায়ণের সামাজিক অর্থ ও তাৎপর্য আমাদের কাছে আরও খানিকটা স্পষ্ট হবে। রামায়ণে তাঁকে প্রথম দেখা যাচ্ছে পুত্ররূপে। প্রথমদিকে দেখি বাধ্য সন্তানের মতো তিনি পিতার আজ্ঞায় বিশ্বামিত্রের যজ্ঞে বিঘ্নকারী রাক্ষস মারতে গেলেন লক্ষ্মণকে সঙ্গে নিয়ে। এ সময়ে অহল্যার শাপমুক্তি ঘটান পদস্পর্শে, এটা প্রক্ষিপ্ত অংশের, রামের দেবত্ব প্রতিপাদন করার জন্য সংযোজিত। তাড়কাকে বধ করতে রাম ইতস্তত করছেন দেখে বিশ্বামিত্র তাঁকে বললেন— এই স্ত্রীবধে কোনও অন্যায় হবে না। (১:১৫:২৭) রাক্ষস-বধে শৌর্য প্রমাণ হল, পরে বিশ্বামিত্র দুই রাজপুত্রকে নিয়ে জনকরাজার কন্যার বিবাহসভায় গেলেন। এই কন্যা বস্তুত ধরিত্রীদেবীর কন্যা, জনকরাজা হলকর্ষণের সময়ে এঁকে ক্ষেতের মধ্যে পান বলে এঁর নাম সীতা। অর্থাৎ, ইনি প্রকৃতপক্ষে দেবকন্যাই। জনকরাজার সভায় এ কন্যা বীর্যশুল্কা। লক্ষণীয়, কন্যাপণেরই একটি প্রকারভেদ এটি, যে কন্যাপণ আগে সমাজে চলিত ছিল। সভায় রাম অবলীলাক্রমে হরধনু ভঙ্গ করলে পর সীতার সঙ্গে তাঁর বিবাহ হল। রাম বিয়েতে অন্যান্য সামগ্রীর সঙ্গে দাসদাসী ও একশত কন্যাও যৌতুক পান। চার ভাই বধূদের নিয়ে অযোধ্যায় এসে কিছুকাল সুখে বাস করার পর দশরথের ইচ্ছে হল, রামকে যৌবরাজ্যে অভিষিক্ত করবেন। স্বাভাবিক নিয়মে জ্যেষ্ঠকুমারই রাজ্য পান, তবু রামায়ণে দেখি, দশরথ ভরতকে কেকয়ে পাঠিয়ে দিয়েছিলেন এবং বৈবাহিক জনককে কোনও নিমন্ত্রণ করেননি, খবরও দেননি। কৈকেয়ী যখন পুরনো দু’টি বরে রামের বনবাস এবং ভরতের রাজত্বপ্রাপ্তি চেয়ে নেন এবং তা শুনে লক্ষ্মণ ক্রোধে অধীর হয়ে অনেক কটূক্তি করতে থাকেন, তখন রাম লক্ষ্মণকে বলেন,— ‘ভাই, আগেই, জননী কৈকেয়ীকে বিবাহ করার সময়েই মাতামহ কেকয়রাজের কাছে পিতা কৈকেয়ীর পুত্রকে রাজ্য দানে প্রতিশ্রুত ছিলেন।’ (২:১০৭:৩) অতএব কৈকেয়ী সেই কথা তুলে গোলমাল করতে পারেন বা ভরতও সে দাবি করতে পারেন এই আশঙ্কাতেই সম্ভবত ভরতকে মামার বাড়ি পাঠানো হয়েছিল। যদিও দশরথ বলেন,— ‘ভরত তেমন ছেলেই নয়, সে রামের চেয়েও ধার্মিক।’ (২:১২:৬১-৬২) কৈকেয়ী অবশ্য সে কথা তোলেননি। দশরথের দেওয়া বরের জোরেই ইষ্টসিদ্ধি করেন।
এখানে লক্ষণীয়, আগের দিন যাঁর অভিষেক ঘোষণা করা হয়েছে, আগের রাত্রে যিনি সীতার সঙ্গে ব্রতশীল হয়ে অগ্নিগৃহে কাটিয়েছেন, সকালে কৈকেয়ীর মুখে নিজের মর্মান্তিক ভবিষ্যৎ জানতে পেরেও সেই রাম মাত্র একটিই অভিযোগ করেছেন, ‘আমি পিতার কথায় অগ্নিতে প্রবেশ করতে পারি। কেন পিতা আগের মতো আমায় অভিনন্দন করছেন না? একটি অলীক ব্যাপার আমার চিত্তকে দগ্ধ করছে; রাজা নিজে কেন আমাকে ভরতের অভিষেকের সংবাদ দিলেন না? বললে, আমি খুশি হয়েই ভাই ভরতের জন্য সীতা, রাজ্য, প্রাণও দিতে পারতাম।’ (২:১৯:৬-৭) লক্ষণীয়, যৌতুকে পাওয়া শত কন্যার মতো বিবাহিত ভার্যা সীতাকেও দানের কথা ওঠে; যেন তিনি ব্যক্তি নন, বস্তুমাত্রই; সমাজ নারীকে মুখ্যত এই দৃষ্টিতেই দেখত।
বনে যাবার প্রসঙ্গে লক্ষ্মণ সঙ্গে যেতে চাইলে, খানিকটা আপত্তির পর রাম রাজি হলেন। সীতা যেতে চাইলে, বনবাসের কষ্টের কথা বলে তাঁকে নিবৃত্ত করতে চাইলেন। বললেন, তুমি শ্বশুর-শাশুড়ির সেবা করো রাজধানীতে।’ ব্রাহ্মণ-সাহিত্যে আমরা পড়ি, ‘কুলায় কন্যা প্রদীয়তে’ অর্থাৎ বধূটিকে শ্বশুর কুলে দান করা হয়। রামচন্দ্রও এখানে প্রায় তেমন কথাই বলছেন। সীতা যে যুক্তি দিলেন তাতে শ্বশুরকুলের পরিচর্যা গৌণ হয়ে গেল। যে সীতাকে রাম খুশি হয়েই ভরতকে দান করতে পারতেন সেই সীতা বললেন, ‘তোমাকে বাদ দিয়ে আমার স্বর্গে বাস করতেও অভিরুচি নেই। তোমার বিরহে, রাম, আমি এখানে প্রাণত্যাগ করব।’ (২:২৭:২১, ২:১৯:৫) এ কথা কোনও রকম কর্তব্যবোধে উচ্চারিত হয়নি, সতী সাধ্বীর মর্যাদা পাবার জন্যেও নয়, এর প্রেরণা এসেছে রামের প্রতি প্রগাঢ় প্রেম থেকে। রাম সঙ্গে নিলেন সীতাকে; তেরো বছর বনবাসের সঙ্গিনী হলেন সীতা।
রামের সৌভ্রাতৃত্ব বারেবারেই দেখা গেছে। লক্ষ্মণ ও ভরতের সঙ্গে তিনি সস্নেহ ব্যবহার করেছেন, যদিও লক্ষ্মণ দাসের মতো নিরন্তর অক্লান্ত পরিশ্রমে তাঁদের পরিচর্যা করে গেছেন। রাম যখন রাজচিহ্ন হিসাবে নিজের উত্তরীয় বা বল্কল না দিয়ে পাদুকা দু’টি দিলেন, সেই পাদুকাকে সিংহাসনে রেখে নীচে বসে নন্দিগ্রামে চোদ্দো বছর রাজকার্য সম্পাদনের মধ্যেও রামের প্রতি ভরতের একটা দাস্যভাব আছে, যা তখনকার সমাজে প্রতিষ্ঠিত মনোভাব। জ্যেষ্ঠ ভ্রাতা পিতার বিকল্প, এ কথা লক্ষ্মণকে বিদায় দেবার সময়ে সুমিত্রার কথাতেও স্পষ্ট: ‘রামকে দশরথ বলেই মনে কোরো।’ প্রাচীন জগতে বড়ভাইকে বাবার প্রতিনিধি বলেই মনে করা হত; অধিকাংশ প্রাচীন সভ্যতাতেই জ্যেষ্ঠত্বের দাবি ও সম্মান এ ধরনেরই ছিল। যখন ভরত এসে রামকে বহু মিনতি করলেন সিংহাসন নেবার জন্য, তখন রাম পিতৃসত্য রক্ষায় ব্রতী বলে কোনও মতেই রাজি হলেন না। ভরতের ওপর তাঁর এ বিশ্বাস ছিল যে, বনবাসকাল পূর্ণ হলে তিনি অবশ্যই রামকে রাজত্ব ফিরিয়ে দেবেন। তা ছাড়া নির্বাসনের কথা শুনে বারেবারে রাম বলেছেন যে, রাজ্যে তাঁর লোভ নেই, এবং সত্যই তিনি এমন যুক্তি একবারও দেননি যে জ্যেষ্ঠ পুত্র হিসাবে সিংহাসনে তাঁর অপ্রতিহত দাবি, কৈকেয়ীর কাছে দশরথের প্রতিজ্ঞার কোনও মূল্য নেই। এ ব্যাপারে সত্যই তিনি নির্লোভতা দেখিয়েছেন। জাবালি, বশিষ্ঠ, লক্ষ্মণ ও কৌশল্যার যুক্তিতেও তিনি পিতৃসত্য রক্ষার দায়িত্ব ত্যাগ করেননি।
বনে অনেক রাক্ষস আক্রমণ করত, মুনি-ঋষিদের যজ্ঞ এবং তপস্যার বিঘ্ন ঘটাত, রাম লক্ষ্মণকে প্রায়ই বহুসংখ্যক রাক্ষস মারতে হত। সীতার মনে হয়েছিল, এটা অনাবশ্যক প্রাণিবধ রাম অবশ্য বুঝিয়েছিলেন যে, মুনি-ঋষিদের জীবন বিঘ্নমুক্ত করার জন্যে এর প্রয়োজন আছে। কিন্তু সীতার কোমল চিত্ত এ আপত্তিতে প্রকাশিত হয়েছে।
বনে যাবার পথে প্রথম রাত্রে তিনজন এলেন রামের বন্ধু নিষাদ রাজ গুহকের রাজ্যে। গুহক নানা খাদ্যসম্ভারে আপ্যায়ন করতে চাইলে রাম বললেন, ‘তাঁরা বনবাসী, ফলমূলই খাবেন, অন্যের দান প্রতিগ্রহণ করবেন না (২:৫০:৪৩,৪৪), গুহক যদি রথের ঘোড়াদের জন্য খাদ্য দেন তা হলে উপকার হয়।’ গুহক তাই করলেন। বনবাসে কিন্তু রাম-লক্ষ্মণ-সীতা, অত্রি-অনসূয়া, ভরদ্বাজ ও অন্যান্য মুনিদের দেওয়া ফলমূল ভোজন করেছেন, গুহকের কাছেও তা করতে পারতেন, কিন্তু তা না করে রাত্রিতে তাঁরা উপবাসে কাটালেন। সেটা কি গুহক জাতিতে নিষাদ ছিল বলে?
রাবণের পরামর্শে মারীচ যখন সোনার হরিণ হয়ে এল, রাম সীতাকে বোঝাবার চেষ্টা করেও না পেরে ধনুর্বাণ নিয়ে বেরোলেন, লক্ষ্মণের হাতে সীতার রক্ষার ভার দিয়ে। মারীচের মায়াতে বিপন্ন রামের ডাক শুনলেন সীতা, তখন আতঙ্কে হিতাহিতজ্ঞান-শূন্য হয়ে লক্ষ্মণকে কটুকথা বললেন, আদেশ করলেন রামের সাহায্যের জন্য তখনই যেতে। কাজটা অন্যায়, কিন্তু এই কটুকথার পিছনেও আছে প্রিয়তম রামের অমঙ্গল আশঙ্কা, এত পতিব্রতার কর্তব্য নয়, প্রেমের আকুতি।
লক্ষ্মণ চলে যাবার পরে, রাবণ প্রথমে সন্ন্যাসীর বেশে আশ্রমে আতিথ্য চাইলে, সীতা পাদ্য অর্ঘ্য দিয়ে তাঁকে অপেক্ষা করতে বললেন। তখন রাবণ স্বরূপ ধারণ করে সীতাকে প্রলুব্ধ করতে চেষ্টা করেন। শক্তি ও ঐশ্বর্যের মোহ এবং প্রবল কামনার অভিব্যক্তির সঙ্গে ছিল দুর্বল নির্বাসিত মানুষ-স্বামীর সহদুঃখচারিণীর দৈন্য ও গ্লানির কথা। রাবণ এ কথাও বলেন যে, সীতা বিনা তিনি বাঁচতেই পারবেন না (৩:৬২:১৩)। উত্তরে সীতা বললেন- ‘তুমি শৃগাল হয়ে সিংহীকে পেতে চাইছ। কালসাপের মুখে হাত দিয়ে তার বিষদাঁত ওপড়াতে চাইছ। কালকূট বিষ পান করে স্বস্তিতে থাকতে চাইছ, সূচি দিয়ে চক্ষু ভেদ করতে বা জিহ্বা দিয়ে ক্ষুর লেহন করতে চাইছ। রাঘবের প্রিয়াকে তুমি পেতে চাইছ? কণ্ঠে শিলাখণ্ড বেঁধে সমুদ্র উত্তরণ করতে চাইছ? দুই হাত দিয়ে চন্দ্র-সূর্য ধরতে চাইছ? তুমি রামের প্রিয়া বধূকে ধর্ষণ করতে চাইছ? জ্বলন্ত অগ্নিকে কাপড় দিয়ে আহরণ করতে চাইছ, তাই রামের কল্যাণী বধূকে হরণ করতে চাইছ? লৌহমুখ শূলের সামনে বিচরণ করতে চাও, তাই রামের অনুরূপ বধূকে পেতে চাইছ? বনে সিংহ আর শৃগালের যে পার্থক্য, ছোট খাল ও সমুদ্রের যে পার্থক্য, গরুড় ও সর্পের যে প্রভেদ, পানকৌড়ি ও ময়ূরের যে প্রভেদ, হাঁস ও শকুনির যে প্রভেদ— দাশরথি রামের সঙ্গে তোমারও সেই প্রভেদ।’ এই স্পর্ধিত উক্তি-পরম্পরা উদগত হয়েছে রামচন্দ্রের যোগ্যতায় একান্ত বিশ্বাস এবং তাঁর প্রতি গভীর প্রেম থেকে। সুখে-দুঃখে, প্রাসাদে-কান্তারে একান্ত ভাবে যে স্বামীকে তিনি দেখেছেন, বুঝেছেন, ভালবাসতে এবং নির্ভর করতে শিখেছেন, সেই স্বামীর সঙ্গে অন্য কারও তুলনা যেন তাঁর কাছে এক হাস্যকর প্রয়াস, যত প্রবল শক্তিমান ও ঐশ্বর্যবানই হোক না কেন সে প্রতিদ্বন্দ্বী।
রাম-লক্ষ্মণ জটায়ুর কাছে সীতা হরণের কথা শুনলেন। যেখানে কেউ সাক্ষী ছিল না, সেই নির্জন অরণ্যে জটায়ু বন্ধু দশরথের পুত্রবধূর অপমান ও অপহরণ দেখে, পরাজয়, আঘাত ও মৃত্যু অনিবার্য জেনেও, একাকী রাবণের প্রতিকূলতা করে মুমূর্ষু অবস্থায় বেঁচে ছিলেন যেন সীতার খবরটুকু রামকে দেবার জন্য। তাঁর মৃত্যুর পর রাম-লক্ষ্মণ পিতৃতর্পণের মতো করেই তাঁর অন্ত্যেষ্টি ও তর্পণ করলেন। এ রাম কর্তব্যনিষ্ঠ, সৌজন্যপরায়ণ। সীতা-বিরহে রাম দীর্ঘ বিলম্বিত বিলাপ করতে থাকেন লক্ষ্মণের সামনেই, লক্ষ্মণই তাঁকে সান্ত্বনা দিতে থাকেন। অযোধ্যা ত্যাগ করার সময় থেকে রামের মুখে একটিবারও শোনা যায়নি যে, নববিবাহিত লক্ষ্মণ বিনাবাক্যে ঊর্মিলাকে ফেলে রেখে তাঁর অনুগামী হয়েছেন। শূর্পণখা প্রসঙ্গে বরং মর্মান্তিক পরিহাস করে রাম রাক্ষসীকে বলেন, ‘লক্ষ্মণ অবিবাহিত, তুমি ওকেই বেছে নাও।’ পরিহাস হলেও কথাটা হৃদয়হীন। ভদ্র লক্ষ্মণ এ জন্যে রামকে কোনও অনুযোগও করেননি। রামের সৌভ্রাত্রের বিধানে এ কথা লেখে না যে, ছোট ভাইয়ের অকুণ্ঠ পরিচর্যার পশ্চাতে যে নীরব দীর্ঘ বিরহযাপন আছে তার কোনও স্বীকৃতি দেওয়া বা তার জন্য কৃতজ্ঞতারও প্রয়োজন আছে। সীতাও কোনও দিন এর উল্লেখ করেননি। বয়ঃকনিষ্ঠের কাছে যে কোনও রকম সেবা অকুণ্ঠ ভাবে নেওয়া সমাজে অনুমোদিত ছিল। ভ্রাতৃস্নেহের প্রমাণ দেখি যখন যুদ্ধে লক্ষ্মণ অজ্ঞান, তখন রামচন্দ্র বিলাপ করে বলছেন: ‘প্রাণ পেয়ে, সীতা পেয়ে কী লাভ আমার? মর্ত্যলোকে খুঁজলে সীতার মতো নারী আরও পাওয়া যাবে, কিন্তু লক্ষ্মণের মতো সচিব ও যোদ্ধা ভ্রাতা কোথাও পাওয়া যাবে না (৬:৪৯:৫)। পরে আবার শক্তিশেলে যখন লক্ষ্মণ অচেতন তখন রাম বলছেন, ‘দেশে দেশে স্ত্রী পাওয়া যায়, বন্ধুও পাওয়া যায়, কিন্তু তেমন দেশ তো দেখি না যেখানে সহোদর ভ্রাতা পাওয়া যায়।’ (৬:১০১:১৫) ‘(লক্ষ্মণ) তুমি যখন মৃত্যুমুখে পতিত তখন আমার জীবন নিরর্থক, সীতা বা বিজয়লাভ করাও নিরর্থক, (৬:১০১:৪৯)। বারবারই দেখছি, ভ্রাতৃস্নেহের কাছে পত্নীপ্রেম তুচ্ছ হয়ে যাচ্ছে। এরই সঙ্গে স্বভাবতই চোখে পড়ে রামের প্রতি সীতার প্রেমের যে ঐকান্তিকতা, সীতার প্রতি রামের প্রেমে সে গভীরতা নেই। তাই স্ত্রী সুলভ, যত্রতত্র পাওয়া যায়, তাকে ইচ্ছামতো ত্যাগও করা যায়। এ বোধ রামের চিত্তে প্রথম থেকেই ছিল। যদি মেনেও নিই যে, শোকার্তের বিলাপে অত্যুক্তি কিছু থাকবেই, তবুও একই তুলনা— সীতার প্রতি প্রেমের সঙ্গে লক্ষ্মণের প্রতি স্নেহের— এটার কিছু ভিত্তি না মেনে উপায় থাকে না। এর অনেকটাই যুগধর্ম, পরে আলোচনা করছি। কিন্তু মূল কথা হল, লক্ষ্মণ শুধু ভাই নন, তিনি পুরুষ, অতএব সীতার ঊর্ধ্বে তাঁর স্থান।
কিষ্কিন্ধ্যা কাণ্ডে সুগ্রীবের সঙ্গে রামের যে বন্ধুত্ব হয় তার মূল সূত্র ছিল পরস্পরের উপকার। সুগ্রীবের দাদা বালী সুগ্রীবের রাজ্য ও স্ত্রী ভোগ করেছে সুগ্রীবকে নির্বাসিত করে। রাম যেন সুগ্রীবের স্ত্রী ও রাজ্য উদ্ধার করে দেন, তা হলে সুগ্রীবও তাঁর বানর সেনাদের দিয়ে রামের অপহৃতা সীতার সন্ধান করবেন ও রাবণের বিরুদ্ধে যুদ্ধে রামের সহায়তা করবেন। দু’পক্ষই সত্যরক্ষা করেছিলেন। এর বাইরে যা, তা রামের দিক থেকে সৌজন্য ও কৃতজ্ঞতা প্রকাশ। কিন্তু প্রথমেই প্রয়োজন ছিল বালীকে পরাজিত করা। এ ব্যাপারে রাম তার সামর্থ্য ঘোষণা করলেন একটি তিরে সাতটি তালগাছকে এক সঙ্গে ভেদ করে। পরে রামের প্ররোচনায় সুগ্রীব বালীকে আহ্বান করে যুদ্ধ করে হেরে গেলেন, দু’ভাই একই রকম দেখতে বলে রাম বালীকে বধ করতে সাহস পেলেন না, পাছে তাঁর ভুলে সুগ্রীব নিহত হন। দ্বিতীয় বার সুগ্রীব গজপুষ্পীর হার পরে যাওয়ায় রাম গাছের আড়াল থেকে লুকিয়ে বাণ নিক্ষেপ করে বালীকে বধ করেন। বালী রামকে দেখতে পেয়ে প্রবল ধিক্কার দিলেন (৪:১৭:১৬) ক্ষত্রিয় হয়ে যুদ্ধনীতির মূল সূত্র লঙ্ঘন করে আড়াল থেকে শত্রু নিধন করার জন্য। কাজটা যে একটুও বীরোচিত নয়, বরং অত্যন্ত গর্হিত, এ কথা রাম কি জানতেন না? আগে বালী রাম সম্বন্ধে বলেছিলেন, ‘ধর্মজ্ঞ, কৃতজ্ঞ রাম কেমন করে পাপ করবেন?’ (৪:১৬:৫) দেখা গেল পাপ করতে রামের বাধল না, সীতা উদ্ধারের জন্য সুগ্রীবের সহায়তা তাঁর মতো নির্বাসিত অসহায় মানুষের পক্ষে যে অপরিহার্য, তাই অনায়াসে বীরনীতি পরিত্যাগ করলেন। বালীর অনুযোগ শুনে রাম একটার পর একটা কু-যুক্তির অবতারণা করলেন: ক্ষত্রিয় রাজারা মৃগয়া করে ভক্ষ্য মাংস সংগ্রহ করেই থাকে। উত্তরে বালী বললেন, ‘যে পাঁচটি মাত্র পঞ্চনখ ভক্ষ্য; সজারু, কুমির, গোসাপ, খরগোশ, কচ্ছপ— বানর তার মধ্যে পড়ে না। (৪:১৭:৩৯, ৪০) রাম বললেন, ‘রাজ্য ভরতের, আমি তার আজ্ঞায় পাপীর দণ্ড দিই, তুমি ভ্রাতৃবধূকে গ্রহণ করেছ, অতএব দণ্ডনীয়।’ কিন্তু কিষ্কিন্ধ্যা রাজ্যটা ইক্ষ্বাকুদের ছিল না, ছিল বানরদের। রাম বললেন, ‘শিকারি তো লুকিয়েই প্রাণী বধ করে।’ (৪:১৮:৩৮) বালী আগেই বলেছেন, ‘বানরমাংস ব্রাহ্মণ, ক্ষত্রিয়ের অভক্ষ্য।’ কাজেই শেষ পর্যন্ত স্বীকার না করলেও প্ৰতিপন্ন হয়ে রইল যে, রাম অধার্মিক উপায়ে কাপুরুষের মতো বালীকে বধ করেছেন। কেন এমন করলেন? একটি মাত্র উত্তরই সম্ভব: স্বার্থসিদ্ধি। বালী এত বড় বীর যে, রামের আশঙ্কা ছিল সম্মুখসমরে তিনি পরাজিতও হতে পারেন, তাই ক্ষাত্রধর্ম, বীরধর্ম জলাঞ্জলি দিয়ে ‘যেন তেন প্রকারেণ’ইষ্ট সিদ্ধি করলেন। এই পরিপ্রেক্ষিতে বনবাসকালে চোদ্দো হাজার রাক্ষসবধ কেমন যেন অবাস্তব সাজানো কাহিনি, রূপকথার উপাদান মনে হয়। প্রথম সম্মুখসমরেই রাম নৈতিক ভাবে পরাজিত, বীরধর্মচ্যুত।
সীতাকে লঙ্কায় এনে রাবণ তাঁকে অশোকবনে রাখেন, রাক্ষসীদের নিযুক্ত করেন তাঁকে পাহারা দেবার জন্য। নিজে প্রায়ই এসে সীতাকে লঙ্কার সমস্ত ঐশ্বর্যের অধীশ্বরী হবার প্রলোভন দেখিয়ে তাঁকে অনুরোধ করতেন রাবণকে গ্রহণ করতে। সীতা রাজি না হওয়ায়, শেষবারে এক মাস সময় দিয়ে বলেন, এক মাস পরেই তাকে কেটে রান্না করা হবে। এর মধ্যেই বানরসেনা চতুর্দিকে সীতার সন্ধানে গিয়ে হতাশ হলেন। হনুমান লাফ দিয়ে সমুদ্র পার হয়ে লঙ্কায় এসে ঘুরতে ঘুরতে অশোকবনে এক অশোক গাছের উপরে বসে নীচে সীতাকে দেখতে পেলেন। রামের অদর্শনে বন্দিনী সীতার অবস্থা কী রকম? ‘উপবাসে কৃশতনু, দীনহীন, দীর্ঘশ্বাস ফেলছেন বারেবারেই, যেন নির্মল প্রতিপদের চন্দ্রকলাটি।’ (৫:১৫:১৯) হনুমানের সঙ্গে রামের প্রথম দেখার সময়ে রাম সীতাবিরহে আর্ত, বহু বিলাপ করেছেন তার আগে, কিন্তু সেই অবস্থায় হনুমান রাম-লক্ষ্মণকে দেখেন, শ্রীযুক্ত, রূপবান, বিক্রমে বৃষভশ্রেষ্ঠের ন্যায়, করিকরের মতো তাঁদের বাহু, উজ্জ্বলকান্তি নরবৃষভ দু’টি।… বিশালবক্ষা, সিংহস্কন্ধ দুই বীর। তাঁদের দুই হাত আয়ত, গোল যেন প্রাচীরের মতো।’ (৪:৩:১০,১২, ১৪) এই বর্ণনায় আর যাই থাক, বিরহক্লিষ্ট শীর্ণতা নেই। সেই হনুমানই সীতাকে দেখেই প্রথম যা লক্ষ করলেন তা হল কৃশতনু, দীনহীনবেশ, ক্রমাগত দীর্ঘনিশ্বাস ফেলছেন। হনুমান সীতাকে আশ্বস্ত করলে সীতা রামের প্রত্যয়ের জন্য একটি ছোট দাম্পত্য কাহিনি বলে নিজের চূড়ামণিটি তাঁকে দিলেন অভিজ্ঞান হিসেবে। সে মণি হনুমানের হাতে দেখে রাম বললেন, ‘সেই কৃষ্ণায়তনেত্রাকে না দেখে এক মুহূর্তও বাঁচব না।’ (৫:৬৬:১০) বললেন, ‘ঘন কালো যার চোখ দু’টি, সে রাক্ষসদের মধ্যে থেকে কোনও পরিত্রাতার সন্ধান পাচ্ছে না, আমিই তার নাথ, এখন সে অনাথার মতো আছে।’ (৬:৫:১৫)। হনুমানকে সীতা রামের বিষয়ে যখন কুশল প্রশ্ন করেন, ‘দীন ভ্রান্ত অবস্থায় তিনি কর্তব্য ধর্ম থেকে বিচ্যুত হচ্ছেন না তো? সেই রাজপুত্র পুরুষোচিত কাজগুলি সব করছেন তো?’ (৪:৩৬:১৮) এ প্রশ্ন শুধু স্বামীর শারীরিক মঙ্গলবার্তার জন্য নয়, এ হল কর্তব্যনিষ্ঠ ক্ষত্রিয়বীর, মর্যাদাবান রাজার শ্রেষ্ঠসত্তার কুশল সম্বন্ধে প্রশ্ন। এ প্রশ্নে রামের প্রতি সীতার সেই প্রেম দেখি, যে প্রেম সম্মুখপানে চলিতে, চালাতে জানে, যার মধ্য দিয়ে প্রেমিকযুগলের সত্তার উত্তরণ ঘটে। এ কথা বলতে হল এ জন্যে যে, এ প্রেমের জাত আলাদা এবং কাহিনির শেষ দিকে বারবার সীতার এই প্রেমই অপমানিত, ধূলি-লুণ্ঠিত হয়েছে।
রাম সম্বন্ধে সীতার আশঙ্কাও ছিল, হনুমানকে বললেন, আমার এই নির্বাসনে রাম আমার ওপরে স্নেহ ত্যাগ করেননি তো? এই বিপদ থেকে আমায় উদ্ধার করবেন তো? (৮:৩৬, ৪০) এর প্রথমাংশে হয়তো কতকটা সত্য ছিল; যুদ্ধ শেষে স্বামী-স্ত্রীর প্রথম সাক্ষাতে দেখা গেল দীর্ঘ অদর্শনে রামের মনে সীতা সম্বন্ধে আশঙ্কা জন্মেছিল, স্নেহ যেন বিলীন হয়েছিল। প্রশ্নের দ্বিতীয়ার্ধে: এই বিপদ থেকে আমাকে উদ্ধার করবেন তো? সত্যও হয়েছিল, মিথ্যাও হয়েছিল; সীতা লঙ্কাপুরীর বন্দিত্ব থেকে মুক্ত হয়েছিলেন, কিন্তু তাঁর জন্য যুদ্ধ হয়নি, সে কথা রাম স্পষ্টই বলেন, এবং মুক্তি এল বঞ্চনার রূপ ধরে। সে কথা পরে।
লঙ্কায় প্রবেশ করে রামের মনে হয়েছিল, মৃগশাবকের মতো চোখ যার, সেই বৈদেহী কৃশ দেহে ভূমিশয্যায় শুয়ে আমার জন্যে শোকাতুরা হয়ে কষ্ট পাচ্ছেন। (৬:২৪:৮,৯) ‘দেবকন্যার মতো যে সীতা কখন সেই সাধ্বী উৎকণ্ঠিত হয়ে আমার কণ্ঠ আলিঙ্গন করে আনন্দাশ্রু বিসর্জন করবেন?’ (৬:৫:২০) যুদ্ধ শেষে হনুমান রামকে বলেন, সীতা রামকে দেখতে চান। শুনে ধার্মিক-শ্রেষ্ঠ রাম ঈষৎ অশ্রুপ্লুত-নেত্রে যেন ধ্যানাবিষ্ট হলেন। দীর্ঘশ্বাস ফেলে চারদিক দেখে বিভীষণকে হুকুম দিলেন, (৬:১১৪:৪,৫) সীতা যেন স্নান করে সাজসজ্জা করে সভায় আসেন। দীর্ঘ অদর্শনে অধীরা সীতা অবশ্য যেমন ছিলেন সেই ভাবেই দেখা করতে যেতে চেয়েছিলেন। কিন্তু স্বামীর হুকুম মেনেই যেতে হল। সীতা শিবিকায় করে আসছিলেন, চারিদিকে অসম্ভব ভিড়; বিভীষণ লোকদের সরিয়ে শিবিকাটি এগিয়ে নিয়ে যাচ্ছিলেন। রাম তা দেখে ক্রুদ্ধ হয়ে বললেন, ‘পায়ে হেঁটে আসুন সীতা।’(৬:১১৪:৩০) এতে হনুমান, লক্ষ্মণ, সুগ্রীব মনে করলেন, যেন সীতার প্রতি অপ্রীত হয়ে সীতা সম্বন্ধে এ ভাবে এই দারুণ ইঙ্গিত দিয়েছেন রাম। (৬:১১৪:৩৩) জনাপবাদের ভয়ে রামেরও চিত্ত দ্বিধাবিভক্ত হয়ে গেল। রাজনন্দিনী রাজকুলবধূ জনসমাকুল সভাগৃহে পায়ে হেঁটেই স্বামী সন্দর্শনে গেলেন।
সীতা রামের কাছে এসে প্রণাম করে দাঁড়ালে, নতমুখী মৈথিলীকে দেখে রাম তাঁর হৃদয়ের অন্তর্গতভাব ব্যক্ত করতে শুরু করলেন। (৬:১১৫:১) এ কথাটির উল্লেখ করছি এই জন্যে যে, সীতার তথাকথিত অগ্নিপরীক্ষার পরে রাম বলেছিলেন যে, সীতার শুদ্ধতা নিয়ে তাঁর কোনও সংশয় ছিল না, শুধু প্রজাদের অপবাদের ভয়েই তিনি তাঁকে পরিত্যাগ করার কথা বলেন। কিন্তু তিনি যা বলেন তা তাঁর ‘হৃদয়ের অন্তর্গতভাব’, এ কথা বাল্মীকি স্পষ্ট দ্ব্যর্থহীন ভাষায় বলেছেন।
কী সেই ভাব? যে-সীতাকে না দেখতে পেয়ে বনে বনে হা-হুতাশ করে বেড়িয়েছিলেন রাম, তাঁকে দেখতে পেয়েই কী বললেন? ‘যুদ্ধে শত্রুকে জয় করেছি, তোমাকেও মুক্ত করেছি, ভদ্রে। পৌরুষ দিয়ে যা করবার ছিল তা আমি করেছি। বৈরভাবের শেষ প্রান্তে পৌঁছেছি, ধর্ষণা প্রমার্জনা করেছি। শত্রু এবং অপমান এক সঙ্গেই শেষ করেছি। আজ আমার পৌরুষ প্রকাশিত হয়েছে, আমার শ্রম আজ সফল হয়েছে। প্রতিজ্ঞা থেকে আজ উত্তীর্ণ হয়েছি, নিজের প্রভুত্ব ফিরে পেয়েছি। (৬:১১৫:১-৪) এ কথা শুনে সীতার চোখ দু’টি মৃগীর মতো উৎফুল্ল হয়ে উঠল, জল ভরে এল চোখে। (৬:১১৫:১০) তার পর, তা দেখেও রাম বলতে লাগলেন, ‘তোমার কুশল হোক, জেনে রাখো, এই যে যুদ্ধের পরিশ্রম, বন্ধুদের বীরত্বের সাহায্যে যা থেকে উত্তীর্ণ হয়েছি, তা তোমার জন্যে নয়। আমার চরিত্র মর্যাদা রক্ষা করার জন্যে এবং প্রখ্যাত আত্মবংশের কলঙ্কমোচন করার জন্যেই তা করেছি। তোমার চরিত্র সন্দেহজনক হয়ে উঠেছে। আমার সামনে তুমি আছো, চক্ষুপীড়াগ্রস্তের সামনে প্রদীপ যেমন পীড়াদায়ক হয় তেমনি। তাই জনকাত্মজা, এই দশ দিক পড়ে আছে, যেখানে ইচ্ছা তুমি চলে যাও আমি অনুমতি দিলাম তোমাকে— তোমাকে আর আমার কোনও প্রয়োজন নেই। কোন সদ্বংশজাত তেজস্বী পুরুষ বন্ধুত্বের লোভে পরগৃহবাস করেছে যে স্ত্রী তাকে ফিরিয়ে নেবে? রাবণের কোলে বসে পরিক্লিষ্ট, তার দুষ্ট দৃষ্টিতে দৃষ্টা তুমি, তোমাকে গ্রহণ করে আমি আমার উজ্জ্বল বংশের গৌরব নষ্ট করব? যে জন্যে যুদ্ধজয় করেছি তা পেয়েছি, তোমার প্রতি আমার অভিলাষ নেই, যেখানে খুশি চলে যাও তুমি: বুদ্ধিমান আমি তোমাকে বলছি, লক্ষ্মণ, ভরত, শত্রুঘ্ন, সুগ্রীব বা বিভীষণ এদের মধ্যে যাকে ইচ্ছে মনোনীত করে নাও। তোমার মতো দিব্যরূপা মনোরমা নারীকে দেখে, রাবণ নিজগৃহে খুব বেশি দিন চুপচাপ সহ্য করেনি।’ (৬:১১৫:১৫-২৪)
এর উত্তরে বাল্মীকি রামায়ণে সীতা বললেন, ‘তুমি যেমন ভাবছ, মহাবাহু, আমি তেমন নই। নিজের চরিত্র দিয়ে আমাকে বিশ্বাস করো, এই শপথ করো।’ (৬:১১৬:৬) Gorresio সংস্করণের রামায়ণে এবং মহাভারতের বনপর্বের অন্তর্গত রামোপাখ্যানে একটু অন্য পাঠ আছে। রাম সীতাকে বলছেন: ‘যাও বৈদেহী, তুমি মুক্ত। যা করণীয় ছিল, তা আমি করেছি।
আমাকে স্বামী পেয়ে তুমি রাক্ষসের বাড়িতে বুড়ো হয়ে যাবে এটা হয় না, তাই রাক্ষস (রাবণ)-কে হত্যা করেছি। আমার মতো ব্যক্তি ধর্ম ও অধর্মের ভেদ জেনেও পরহস্তগতা নারীকে কেমন করে এক মুহূর্তও ধারণ করবে? তুমি সচ্চরিত্রই হও আর অসচ্চরিত্রওই হও, মৈথিলি, তোমাকে আমি ভোগ করতে পারিনে, (তুমি) যেন কুকুরে চাটা ঘি।’ (৩:২৭৫:১০-১৩) এখানে কতগুলি লক্ষণীয় ব্যাপার আছে: পুরো কথোপকথনে রাম বা সীতার কেউই অপরকে প্রিয় সম্ভাষণ করেননি, স্বামী-স্ত্রী বলেও উল্লেখ করেননি। সীতা ‘মহাবাহু’ বলেছেন রামকে, রাম সীতাকে ‘বৈদেহী’ ‘মৈথিলী’ ‘ভদ্রা’ সম্বোধন করেছেন। রাম স্পষ্টই বলেছেন, সীতার চরিত্র ভাল হলেও তাকে গ্রহণ করা যায় না। কারণ, সে ‘পরহস্তাগতা’ হয়েছিল, অতএব কুকুরে চাটা ঘি দিয়ে যেমন যজ্ঞীয় কর্ম করা যায় না, তেমনি সীতাকে তিনি ‘পরিভোগ করতে পারেন না। প্রাচীন ভারতবর্ষে স্বামী-স্ত্রী সম্পর্কের মূলমন্ত্র উচ্চারিত হল, ‘পরিভোগ’। খুব নির্মম ভাবে সীতাকে বলেছেন রাম, যে সীতা উদ্ধারের জন্যে তিনি মোটেই যুদ্ধ করেননি, করেছেন ইক্ষ্বাকুকুলের রাজবধূ রাক্ষসের বাড়িতে বুড়ো হয়ে গেলে তাঁর বংশমর্যাদায় হানি হয়, তাই। লক্ষ্মণ বনাগমনের পূর্বে সুমিত্রাকে প্রণাম করতে এলে সুমিত্রা বলেন, ‘রামকে দশরথ মনে করবে, সীতাকে আমি (সুমিত্রা, জননী) মনে করবে।’ এখন সীতাকে পরিত্যাগকালে রাম অনায়াসে বলছেন, লক্ষ্মণ, ভরত, শত্রুঘ্ন, সুগ্রীব, বিভীষণ যাকে ইচ্ছা পতিত্বে বরণ করো। বিধবা নারীর পক্ষেই শুধু শাস্ত্রের বিধান ছিল, দেবরকে বরণ করা তবে কি রাম বলতে চান, সীতার পক্ষে তিনি মৃত? স্বামী-পরিত্যক্তা নারী কি বিধবার তুল্য? আর সুগ্রীব, বিভীষণ? বানর, রাক্ষসকেও সীতা গ্রহণ করতে পারেন? এ অপমান করবার অধিকার রাম কোথা থেকে পেলেন? শূর্পণখাও তো রামকে বিয়ে করতে চেয়েছিলেন, তবে কি রামও কুকুরে চাটা ঘি? সীতার জন্যে এত যে বিলাপ, তা কি শোকোচ্ছ্বাস, না পরিভোগ-বঞ্চিত কামুকের আর্তনাদ? বহুপত্নীক দশরথের পুত্র রাম একপত্নীক, সীতাকে নিয়ে তুষ্ট ছিলেন। কিন্তু এটা এমন কিছু বড় কথা নয়, কারণ লক্ষ্মণ, ভরত ও শত্রুঘ্ন ও একপত্নীকই ছিলেন। বরং রামের অভিষেক প্রসঙ্গে একটা উক্তি আছে মূল বাল্মীকি রামায়ণে; তখন রামের ‘পরমা স্ত্রীরা’ হৃষ্টা হলেন, (বহুবচন, স্ত্রিয়ঃ)। (২:৯:১২) যদি ধরে নিই, সেকালে রাজপুত্রদের বহু বিবাহের বিধি ছিল, তাই রামের আরও পত্নী ছিল, সীতা মহিষী ছিলেন বলেই অশ্বমেধ যজ্ঞ করবার সময়ে রাম আর বিয়ে না করে সোনার মহিষী দিয়েই যজ্ঞীয় প্রয়োজন সাধন করেছিলেন, তবু এ কথাটা থেকে যায়, যে চার রাজপুত্রই একপত্নীক ছিলেন, এ গৌরব একা রামের নয়। সীতাকে ভালবাসতেন এ কথা বৈশিষ্ট্য পেল সীতা হরণের পরে রামের উন্মাদপ্রায় আচরণে এবং ঠিক সেই কারণেই বহুদিন অদর্শনের পরে প্রথম দর্শনে ‘গচ্ছ বৈদেহী, মুক্তা ত্বম্’ বেশি রকম বিসদৃশ লাগে। পরে দেবতারা সীতাকে নিষ্পাপ ঘোষণা করবার পর রাম বলেন, তিনি ঠিকই জানতেন, শুধু লোকাপবাদের ভয়ে ওই সব কথা বলেছিলেন। তখন প্রশ্ন ওঠে, প্রথমত, বাল্মীকি ওই সব কথার ভূমিকায় বলেছিলেন, রাম ‘হৃদয়ান্তর্গতভাব’ বলেছেন। দ্বিতীয়ত, সন্দেহ হয়ে থাকলে সীতাকে জিজ্ঞাসা করলেই তো পারতেন। তৃতীয়ত, হনুমান দেখেছিলেন, সীতাকে রাবণ প্রলোভন এবং ভয় দেখানো সত্ত্বেও সীতা অবিচলিতা ছিলেন। চতুর্থত, সন্দেহের প্রশ্ন উঠলে সীতাও রামের বিশ্বস্ততা সম্বন্ধে প্রশ্ন তুলতে পারতেন। পঞ্চমত, সন্দেহ হলেই স্ত্রীকে ত্যাগ করতে হবে, এমন কথা কোনও শাস্ত্রে নেই। ষষ্ঠত, ত্যাগ করার জন্যে বানর রাক্ষস ছোটভাই সকলের সামনে কুকুরে চাটা ঘি বলবার প্রয়োজন ছিল না। সপ্তমত, ত্যাগ করে সকলের সামনে তিন দেবর, বানররাজ, রাক্ষসরাজকে সম্ভাব্য পতিরূপে উল্লেখ করার কোনও প্রয়োজন বা অধিকার তাঁর ছিল না। অষ্টমত, চক্ষু-ব্যাধিগ্রস্ত লোকের পক্ষে প্রদীপ যেমন অসহ্য তেমনি অসহ্য সীতা রামের দৃষ্টিতে। ব্যাধিটি কার? দোষটা কার?
রামের মর্মন্তুদ কথা শুনে সীতা বললেন, ‘আমার গাত্র যে স্পর্শ করা হয়েছে তখন তো আমি বিবশা, অর্থাৎ দুর্বল বলে প্রবলের বশে যেতে বাধ্য হয়েছিলাম। স্বেচ্ছায় আমি সেটা ঘটাইনি, এখানে অপরাধ দৈবের। আমার অধীন যেটা, আমার হৃদয়, সেটা তো তোমাতেই সমর্পিত। দেহটা পরের অধীনে গেলে অসহায় আমি কী করব? হে মানদ, তোমার সঙ্গে এক সঙ্গে বেড়ে উঠেছি। তাও যদি তুমি আমাকে না জেনে থাকো, তা হলে চিরদিনের মতোই আমি অভিশপ্তা।… লঘুচিত্ত মানুষের মতো তুমি আমার নারীত্বকেই সামনে রাখলে, জনকের সামনে পৃথিবী থেকে উত্থিত হয়েছিলাম সে কথাটা, আর, হে চরিত্রজ্ঞ, আমার চরিত্রের যে বহুতর যে নিদর্শন ছিল তাকে কোনও প্রাধান্য দিলে না। স্বীকার করলে না যে, আমার বালিকা বয়সেই তুমি আমার পাণিগ্রহণ করেছিলে, আমার ভক্তি, চরিত্র এ সব পিছনে ফেলে দিলে।’ (৬:১১৬:৬,৯,১০,১৫,১৬) বালিকাবয়সে বিবাহের উল্লেখের তাৎপর্য হল, সীতার যৌবন কেটেছে রামের সান্নিধ্যে, তাতে কখনওই কি কিছু সন্দেহের লেশমাত্র পেয়েছেন রাম? আর একটা বড় তাৎপর্য আছে দেহ ও মনের পার্থক্যে। যে দেহটাকে পরের স্পর্শ থেকে বাঁচানোর বল বা সামর্থ্য ছিল না সেইটেই বড় হয়ে উঠল? যে-মনটা আকৈশোর অবিচল ভাবে রামের উদ্দেশে সমর্পিত থেকেছে, তার কোনও মূল্য নেই? আগেই বলেছি, রামের সঙ্গে বনে আসার কোনও দরকারই ছিল না সীতার। শুধু রামকে ছেড়ে থাকা তাঁর পক্ষে দুঃসহ ছিল বলেই জোর করে সঙ্গে এসেছিলেন। এ সব তুচ্ছ হয়ে গেল, শুধু তার গায়ের জোরটা রাবণের চেয়ে কম ছিল বলে? লক্ষ্মণকে সীতা চিতা প্রস্তুত করতে বললেন, কারণ, রামের প্রেম ও বিশ্বাস থেকে যখন বঞ্চিত হয়েছেন, তখন বেঁচে থাকার কী সার্থকতা আছে? বাল্মীকি বলেছেন, চিতা নির্মাণের ব্যাপারে রাম কোনও আপত্তি করলেন না দেখে লক্ষ্মণ চিতা নির্মাণ করলেন। চিতা তিনবার প্রদক্ষিণ করতে করতে সীতা বললেন, ‘রামের থেকে আমার মন যখন সরে যায়নি তখন অগ্নি আমাকে সর্বতোভবে রক্ষা করুন।’ বৈদিক যুগ থেকে আত্মশুদ্ধি প্রমাণের এই উপায়টি প্রবর্তিত ছিল, একে বলে ‘সত্যক্রিয়া’। নিজের শুদ্ধির প্রমাণ দিতে দেবতাদের আহ্বান করা। প্রথমে অগ্নি, পরে অন্য দেবতাদের আহ্বান করলেন সীতা। তাঁরা এসে সীতাকে নিষ্পাপ ঘোষণা করলেন। এখানে উল্লেখ করা প্রয়োজন যে, সীতার অগ্নিপ্রবেশের কারণ যে রামের সীতা-চরিত্রে সংশয়, এ সম্বন্ধে প্রায়ই বলা হয় যে, প্রজাদের সংশয় নিরসনের জন্যেই রাম সীতাকে নিষ্পাপ জেনেও সন্দেহ ব্যক্ত করেন। এর উত্তরে দু’টি কথা বলা যায়, প্রথমত, বাল্মীকির মতে রাম ‘হৃদয়ান্তর্গতভাব’ প্রকাশ করেছেন, সে ভাব হল সীতার নিষ্পাপতায় রামের অবিশ্বাস, আর দ্বিতীয়ত, লঙ্কায় অযোধ্যার প্রজা একজনও ছিলেন না লক্ষ্মণ ছাড়া, এবং লক্ষ্মণ কখনওই সীতা-চরিত্রে সন্দিহান ছিলেন না। দেবতারা সীতাকে নিষ্পাপ ঘোষণা করার পর রাম বললেন, ‘লোকসমাজে সীতার অগ্নি প্রবেশের প্রয়োজন অবশ্যই ছিল, (কারণ) ইনি রাবণের অন্তঃপুরে দীর্ঘকাল বাস করেছেন। (৬:১১৮:১৩) আরও বললেন, ‘ত্রিলোকের প্রত্যয়ের জন্যে সত্যব্রত আমি এঁর হুতাশনে প্রবেশ উপেক্ষা করেছিলাম। (৬:১১৮:১৭)
প্রমাণের পরে অযোধ্যায় ফিরে এলেন। কিছুকাল আনন্দে কাটল। সীতাকে সন্তান-সম্ভবা জেনে রাম তাঁর ‘দোহদ’ বা সাধ পূরণ করতে চাইলে সীতা বাল্মীকির আশ্রম দেখতে চাইলেন, রাম সম্মত হলেন। ইতিমধ্যে প্রজারা নিজেদের মধ্যে বলাবলি করতে লাগল, ‘পূর্বকালে রাবণ যাঁকে বলপূর্বক হরণ করে কোলে বসিয়েছিল, সেই সীতার সম্ভোগে রামের কেমন সুখ হয়? আমাদের স্ত্রীদেরও এমন আচরণ সহ্য করতে হবে। রাজারা যেমন আচরণ করেন, প্রজারা তারই অনুবর্তন করে। (৭:৪৩:১৭,১৩) শুনে রাম চিন্তা করে সীতাকে নির্বাসন দেওয়ার সিদ্ধান্ত নিলেন, কিন্তু বললেন, ‘আমার অন্তরাত্মা জানে যে, সীতা শুদ্ধা এবং যশস্বিনী। (৭:৪৫:১০) ভাইদের ডেকে বললেন, ‘অপবাদ ভয়ে ভীত আমি নিজের প্রাণ দিতে পারি, পুরুষষভ তোমাদেরও ত্যাগ করতে পারি, জনকাত্মজাকে তো বটেই।’ (৭:৪৫:১৪,১৫) সংস্কৃত পাঠটির মধ্যে একটা যেন পর্যায় বিভাগ আছে— সবচেয়ে দামি মানুষের নিজের প্রাণ, তার পর বীর ভাইরা, তার পরে স্ত্রী— ‘কিং পুনর্জনকাত্মজাম্’-এর মধ্যে একটা তাচ্ছিল্য নিহিত আছে।
এখানে ভেবে দেখতে হবে, স্ত্রীকে বনবাস দেওয়ার সপক্ষে কোনও শাস্ত্ৰ নেই। দ্বিতীয়ত, অগ্নিসাক্ষী করে যার পাণিগ্রহণ করেছেন, তাকে অত্যন্ত গুরুতর অপরাধ ছাড়া ত্যাগ করা যায় না, তেমন অপরাধেও ত্যাগ সকল শাস্ত্রকার সমর্থন করেন না। তৃতীয়ত, যে ইক্ষ্বাকুকুলের সম্মানের জন্য লঙ্কার যুদ্ধ, সেই ইক্ষ্বাকুকুলের ভাবী সন্তান যাঁর গর্ভে তাঁকে ত্যাগ করা অত্যন্ত গর্হিত। চতুর্থত, বাল্মীকির আশ্রম দেখতে চেয়েছিলেন সীতা অন্তঃসত্ত্বা নারীর দোহদ বা সাধ হিসাবে, সেই আশ্রমে রাম তাঁকে পাঠালেন ছলনাকে আশ্রয় করে, এ এক মর্মান্তিক বিদ্রূপ সীতার প্রতি। রাম তাঁর জ্ঞাতসারে সীতাকে চিরতরে বিসর্জন দিচ্ছেন। তাঁদের দাম্পত্যের অন্তিমপর্বে স্ত্রীকে একটি মিথ্যা বলে বিদায় দিলেন। বনে সীতা লক্ষ্মণকে বললেন, ‘আমার এই দেহটি নিশ্চয় শুধু দুঃখের জন্যে সৃষ্ট হয়েছিল, লক্ষ্মণ।’ (৭:৪৮:৩) বললেন, ‘ধর্মে সুপ্রতিষ্ঠিত সেই রাজাকে বোলো, রাঘব, তুমি যথার্থই জানো যে, সীতা শুদ্ধা, পরম ভক্তিমতী, তোমার মঙ্গলে নিবিষ্টচিত্তা, সেই আমাকে তুমি সমাজে অযশের ভয়ে ত্যাগ করলে।’ (৭:৪৮:১২,১৩)
এবং এ ত্যাগ দ্বিতীয়বার। প্রথম পরিত্যাগ এবং দেবতাদের দ্বারা সীতার শুদ্ধি ঘোষণার সাক্ষী ছিলেন রাম, লক্ষ্মণ দু’জনেই। সীতার কথাগুলি লক্ষণীয়, ‘ধর্মে সুসমাহিত (বা সুপ্রতিষ্ঠিত) রাজাকে জানিও, লক্ষ্মণ, যে তিনি যথার্থই (বা স্পষ্টই, ‘তত্ত্বেন’) জানেন যে, প্রজাদের অভিযোগ মিথ্যা, তিনি জানেন সীতার একনিষ্ঠতা, রাম সম্বন্ধে তাঁর হিতৈষণা, তথাপি লোকাপবাদের ভয়ে তিনি নির্দোষ অন্তঃসত্ত্বা নারীকে বনবাস দিচ্ছেন। নিত্যদিন প্রেমের একনিষ্ঠতা নিয়ে যে নারী স্বামীর সহচারিণী ছিলেন, তাঁকে ত্যাগ করবার আগে প্রজাদের কাছে নিজে একবার বলাও দরকার মনে করলেন না যে, সীতা লঙ্কায় অগ্নিশুদ্ধা, রাম ও লক্ষ্মণ তার সাক্ষী। সমস্ত কর্তব্য শুধু ভ্রান্ত সন্দেহে সন্দিহান প্রজাদের প্রতি, দীর্ঘদিন নিষ্কলুষ অন্তঃশুদ্ধা সঙ্গিনীর প্রতি কোনও কর্তব্য নেই?
এর কিছুদিন পরে এক ব্রাহ্মণের বালকপুত্র অসময়ে মারা যায়। রাজপুরোহিতরা রামকে বলেন, রাজ্যে কেউ পাপ করেছে, যার ফলে এই অঘটন ঘটল। খোঁজ করতে করতে দেখা গেল, শম্বুক নামে এক শূদ্র সশরীরে দেবত্ব পাবার জন্য তপস্যা করছে, সে নিজেই সে কথা স্বীকার করল। (৭:৬:২) ‘সেই শূদ্রটি কথা বলতে বলতেই উজ্জ্বল খঙ্গ কোষ থেকে বের করে তার মুণ্ড ছেদ করলেন রাঘব।’ তখন দেবতারা সাধুবাদ দিয়ে রামকে বললেন, ‘রাম তুমি দেবতাদের কার্যসাধন করলে, তোমার জন্য এই শূদ্র স্বর্গর্ভাক্ হতে পারল না।’ (৬৭:২, ৪,৭,৮)
সীতা বিসর্জনের কিছুদিন পরে রাম অশ্বমেধ যজ্ঞ করবেন ঠিক করলেন। সীতার স্বর্ণমূর্তি গড়িয়ে পাশে বসিয়ে যজ্ঞ সমাধা হল। বাল্মীকির আশ্রমে সীতার যে যমজ পুত্র জন্মেছিল, লব ও কুশ তারা ততদিনে কিশোর। বাল্মীকি তাদের নিজের রচনা রামায়ণ কাহিনি গাইতে শিখিয়েছেন। বাল্মীকির আজ্ঞায় যজ্ঞের সময় ব্রহ্মচারীর বেশে তারা সমবেত জনতাকে রামকাহিনি শুনিয়ে শুনিয়ে বেড়াচ্ছিল। রাম দেখতে পেয়ে ডেকে তাদের পরিচয় জিজ্ঞাসা করে জেনে বাল্মীকিকে বলে পাঠালেন, সীতা যেন প্রকাশ্য রাজসভায় এসে নিজের শুচিতা প্রমাণ করেন। বাল্মীকি রাজি হয়ে বললেন, ‘লোকাপবাদভীত হে মহাব্রত রাম, তুমি অনুমতি করলেই সীতা তোমার প্রত্যয় উৎপাদন করবেন। আমি কখনও মিথ্যাবাক্য বলেছি মনে পড়ে না। এ দু’টি তোমারই পুত্র।’ (৭:৯৬:১৭:১৯) আর বললেন, ‘আমি বহু সহস্র বৎসর তপস্যা করেছি। মৈথিলী যদি দুষ্টা হন তো আমি যেন সেই দীর্ঘ তপস্যার ফল না ভোগ করি। মনে, কথায়, বাক্যে কখনও পাপ করিনি, মৈথিলী যদি নিষ্পাপ হন তবেই যেন তার ফল ভোগ করি।’ (৭:৯৬:২০,২১) বাল্মীকির কথাগুলি শপথ, অর্থাৎ বাল্মীকি নিজের সমস্ত তপস্যার ফল বন্ধক রেখেছেন সীতার শুচিতার প্রমাণ হিসাবে। কায়মনোবাক্যে নিষ্পাপ বাল্মীকি এই নিষ্পাপতার সমস্ত পারলৌকিক পুরস্কার ও পুণ্য থেকে নিজেকে বঞ্চিত করতে রাজি আছেন, যদি সীতার মধ্যে কোনও পাপ থাকে। শুধু রামায়ণের রচয়িতা নন, শুদ্ধাচারী নিষ্পাপ তপস্বী, যিনি সুদীর্ঘকাল তপস্যার দ্বারা বহু পুণ্য অর্জন করেছেন তিনি রামকে বলছেন, সীতা নিষ্পাপ না হলে আমি যেন সারাজীবনের কঠিন সাধনার কোনও পুণ্যফল না পাই।’ এই শপথই তো যথেষ্ট হওয়া উচিত ছিল রামের পক্ষে। হল না।
এ বার নিজের ছেলেদের সামনে, অযোধ্যার কৌতূহলী সন্দিগ্ধ জনতার সামনে, ঋষি পুরোহিতদের সামনে, রামের অশ্বমেধ যজ্ঞে আমন্ত্রিত বিপুলসংখ্যক মানুষের সামনে আজন্ম শুদ্ধচারিণী সীতাকে তৃতীয়বার পরীক্ষা দিতে হল। প্রথমবার লঙ্কায়, রামের প্রত্যাখ্যানের পরে, দ্বিতীয় বার সন্তানসম্ভবা অবস্থায় শুধুমাত্র জনশ্রুতির ভয়ে, তৃতীয়বার এইবার রাজসভার মধ্যে রাজনন্দিনী রাজকুলবধূ সীতা পরীক্ষা দিতে এগিয়ে এলেন। গুরুজনদের ও স্বামীকে প্রণাম ও প্রদক্ষিণ করবার পর তিনি বললেন: ‘যদি রাম ভিন্ন অন্য কাউকে মনেও চিন্তা না করে থাকি, যদি মনে কাজে কথায় রামকেই অভ্যর্থনা করে থাকি, এ সব কথা যদি সত্য বলে থাকি, তা হলে দেবী ধরিত্রী আমাকে স্থান দিন।’ (৭:৯৭:১৪,১৬) এ কথা বলার পরই পৃথিবী দু’ভাগ হল এবং দেবী বসুন্ধরা সিংহাসনে উপবিষ্ট অবস্থায় আবির্ভূত হয়ে সীতাকে কোলে নিয়ে অন্তর্হিত হলেন।
সীতা যে কথাগুলি বললেন, তার মধ্যে কতগুলি কথা লক্ষ করা উচিত। যে শুচিতা প্রতিপাদন রাম চাইছিলেন, সীতা তিনটি উক্তির দ্বারা তা সাধন করলেন। এ তাঁর শেষ সত্য-ক্রিয়া এবং তিনি যে প্রার্থনা করলেন শপথের সঙ্গে তা সফল হল অর্থাৎ, তাঁর শুচিতা প্রমাণিত হল এবং ধরিত্রী দেবী তাঁকে স্থান দিলেন। প্রাচীন পরিপ্রেক্ষিতে রামের চেয়ে জন্মস্বত্বে সীতা অধিক গৌরবের অধিকারিণী: এক দেবীর কন্যা। অথচ রামায়ণে বারবার রাম সগৌরবে ইক্ষ্বাকুবংশের কথা বলেন, ধরিত্রীকন্যা সীতার কথা কোথাও উল্লেখ করেন না। আরও লক্ষ করার বিষয়, রাম বা তাঁর প্রজারা স্থূল ধরনের শুচিতার কথা বারবার বলেন অর্থাৎ, পরপুরুষের সংস্পর্শ— সীতার শপথ তার চেয়ে অনেক উঁচু স্তরের; মনে, কথায়, কাজে রাম ভিন্ন আর কাউকে স্থান দেননি, এই তাঁর শপথ। লঙ্কাতেও বলেছিলেন, ‘অবলা বলে দেহটাকে রাক্ষসের স্পর্শ থেকে রক্ষা করতে পারিনি, কিন্তু যে মনটা অকৈশোর তোমার উপর একনিষ্ঠ থেকেছে তার কোনও দাম দিলে না তুমি?’ আজও সেই কথাই বললেন, ‘মনেও যদি কখনও আর কাউকে ভেবে থাকি…। এ কথাগুলি দাম্পত্য প্রেমের অনেক উচ্চতর মানদণ্ড থেকে বলা, রাম ও প্রজারা শুধু দেহের শুচিতা নিয়েই উদ্বিগ্ন ছিলেন, সীতা যে অন্তরের শুচিতায় উজ্জ্বল, সে কথা এখানে প্ৰতিপন্ন হল।
এখন অযোধ্যার প্রজাদের রাম বলতে পারতেন, ‘লঙ্কায় দেবতারা স্বয়ং অগ্নিশুদ্ধ সীতার শুচিতা প্রতিপাদন করে গেছেন, আমরা দুই ভাই তার সাক্ষী এবং আমরা মিথ্যাবাদী নই, তা তোমরা মানো। দ্বিতীয়ত, পরের প্রজন্মের লোকেরা তো আবার কোনও কারণে সন্দিহান হয়ে বলতে পারত যে, সীতা শুচিতার প্রমাণ দিন আবার; এ তো বারেবারেই ঘটতে পারত। তৃতীয়ত, বাল্মীকির শপথের পরে রাম সমস্ত অযোধ্যাকেই বলতে পারতেন, এই তপস্বীর বাক্যই চূড়ান্ত প্রমাণ বহন করে যে, সীতা নিষ্পাপ, সেটা বললে প্রজাসাধারণ নিশ্চয়ই আশ্বস্ত হত, কিন্তু খুব সম্ভব রাম নিজের প্রজারঞ্জকতার প্রমাণ দিয়ে ধর্মভীরু রাজার খাতিরটা পাবার চেষ্টা করেছিলেন। এটা পাবার উপায়, নির্দোষ সীতার প্রকাশ্য অসম্মানে। এবং বাল্মীকির কথাকেই চূড়ান্ত ভাবে প্রামাণ্য বলে না স্বীকার করা বরং বাল্মীকিকেও এই বিরাট জনসমাবেশে অপমান করা।
এ বার সীতা আর কিছুতেই রামের ফাঁদে পা দিলেন না। বললেন না যে, যদি শুচি হয়ে থাকি তো দেবতারা এসে সে কথা প্রমাণ করুন। বললেন, যদি কায়মনোবাক্যে একমাত্র রামকেই জীবনে জেনে থাকি, তা হলে দেবী বসুমতী স্থান দিন। মৃত্তিকার কন্যা মৃত্তিকাতে বিলীন হয়ে যেতে চাইলেন। চাইলেন না শুচি প্রতিপন্ন হয়ে আবার সিংহাসনে রামের পাশে মহিষী হয়ে বসে রাজপুত্রদের জননীর সম্মান পেতে। এটা শুধু অভিমানে নয়, আতঙ্কে এবং আত্মসম্মান রক্ষায় বলা কথা। আতঙ্ক, পুনর্বার এমন পরীক্ষা দেওয়ার সম্ভাবনার, সেটাকে প্রতিহত করলেন এবং নারী হিসেবে নিজের ধর্মনিষ্ঠতা প্রমাণ করে এ বার মানুষ হিসেবে নিজের সম্মান রক্ষার জন্য পৃথিবী থেকে সরে যেতে চাইলেন। স্ত্রী হিসেবে তাঁর শুচিতা শেষবার প্রমাণিত হল কিন্তু তার মানবিক মর্যাদার সম্মান রক্ষা করার জন্যে তো কেউ ছিল না। স্ত্রীকে সব রকম অসম্মান থেকে রক্ষা করা স্বামীর একান্ত কর্তব্য, রামায়ণে স্ত্রীকে চরমতম অসম্মানে ঠেলে দেওয়াই রামের ভূমিকা। তাই পরম অনীহা এবং জুগুপ্সায় তিনি জীবন সম্বন্ধে সম্পূর্ণ বীতশ্রদ্ধ হয়ে সরে গেলেন। লঙ্কায় রাম বলেছিলেন, ‘তোমার শুচিতায় আমি সন্দিহান, তোমাকে ভোগ করতে পারি না।’ এ বার সীতা বিনা কথায় বললেন, ‘আমি শুচি, কিন্তু আমি তোমার ভোগ্যবস্তু নই আর। স্ত্রীর কর্তব্য যা তার অনেক বেশিই করেছি, কোনও মূল্য পাইনি তার, ইক্ষ্বাকুবংশই তোমার চিন্তাকে আচ্ছন্ন করে আছে, সেই বংশের দু’টি উত্তরাধিকারী দিয়ে গেলাম। ধর্ম-ক্রিয়ায় স্বর্ণসীতা দিয়েই কাজ চলবে। শুচিত্ব প্রমাণিত হলে আমাকে তোমার প্রয়োজন থাকবে, কিন্তু তোমাকে আমার প্রয়োজন নেই।’ এই একবার সীতা সমস্ত নারী জাতির হয়ে আত্মসম্মান রক্ষা করলেন। এর পরে রাম আবার বিলাপ করলেন, বসুমতীকে কটু কথা বললেন সীতাকে প্রত্যার্পণ না করার জন্যে, কিন্তু সত্যিকারের শুচিতার যে একটা অলঙ্ঘনীয় তেজ আছে তা এ বার তাঁকে ‘চড়া দাম’ দিয়ে বুঝতে হল বুঝতে হল, নারীকে অকারণে সন্দেহ করলে এবং সে সন্দেহের ভিত্তিতে দণ্ড দিলে সে দণ্ড ফিরে এসে লাগে।
এর পর বেশ কিছুকাল রাজত্ব করার পরে ব্রহ্মা এসে রামকে জানালেন যে, বিষ্ণুরূপে তাঁর স্বর্গে ফিরে যাবার সময় হয়েছে। তখন তিনি ধীরে ধীরে সরযূর জলে নেমে গেলেন এবং দেবাতারা তাঁকে স্বর্গে নিয়ে গেলেন, সেখানে তিনি বিষ্ণু, সীতা লক্ষ্মী।
স্বভাবতই রাম উপাখ্যানে কতগুলো প্রশ্ন জাগে। প্রথমত, বালী বধ বিষয়ে। স্পষ্টতই ক্ষত্রিয় বীরের পক্ষে কাজটা গর্হিত, এক বানররাজকে আড়ালে লুকিয়ে থেকে হত্যা করা, এটা কোনও নীতিকেই সমর্থন করা যায় না। উত্তরে যদি বলি, সীতাকে খুঁজে পাবার জন্যে সুগ্রীবের সাহায্য অত্যাবশ্যক ছিল, তা হলেও প্রশ্ন ওঠে যে, এতে রামের বীরত্ব সম্বন্ধে সন্দেহ জাগে। সম্মুখ সমরে তা হলে বালীকে হারাবার শক্তি বা সে শক্তি সম্বন্ধে আত্মবিশ্বাস রামের ছিল না। এটা এত যশস্বী ক্ষত্রিয়বীরের পক্ষে গ্লানিকর। কাজটা কাপুরুষোচিত, সম্পূর্ণ স্বার্থপ্রণোদিত। এবং আরও কলঙ্ককর হল, বালীকে নিজের প্রজা বলে শাসন করেছেন বলা, বানরমাংস অভক্ষ্য তবুও বালী-হত্যাকে মৃগয়া বলা এবং আনুষঙ্গিক বিস্তর কুযুক্তির অবতারণা করা।
গুহকের আতিথ্য গ্রহণ না করার মধ্যেও বর্ণ-বৈষম্যের প্রশ্ন ওঠে। ফলাহারী ঋষিরাও অন্যের দেওয়া ফল খেতে পারেন, বনবাসকালে রাম বেশ কয়েকজন মুনিঋষির আতিথ্য নিয়েওছেন। গুহক চণ্ডাল, তাই তার কাছে শুধু পশুর খাদ্যই গ্রহণ করলেন।
অন্ধমুনি বৈশ্য, তাঁর স্ত্রী শূদ্রা। (২:৫৭:৬৩) তিনি নিজেকে ‘বানপ্রস্থী’ বলছেন কী করে? তা হলে শম্বুকের সাধনাও তো অশাস্ত্রীয় হয় না? এই শম্বুককে রাম বধ করেছেন এক ব্রাহ্মণের অকালমৃত পুত্রকে বাঁচাতে। তা হলে প্রাণের মূল্য রাম রাজত্বে বর্ণগত ভাবে আপেক্ষিক, ব্রাহ্মণ-পুত্রের প্রাণ শূদ্রের প্রাণের চেয়ে দামি? এটা মেনে নেওয়া হয়েছে সমস্ত প্রক্ষিপ্ত অংশে। রামরাজ্যে চণ্ডালের সঙ্গে বন্ধুত্ব শুধু কথায়? যে ফল জল ব্রহ্মণ ঋষিদের কাছে নেওয়া যায় তা চণ্ডাল বন্ধুর কাছে নেওয়া যায় না? শূদ্র শম্বুক তপস্বী, কৃচ্ছ্রসাধনে রত কিন্তু সাধারণ এক ব্রাহ্মণ বালকের তুলনায় তার প্রাণের মূল্য কিছু নেই।
বালীকে বধ করা, শম্বুককে হত্যা করা ছাড়াও যেটি আমাদের বেশি ভাবায় তা হল, সীতা-প্রত্যাখ্যান। সুন্দরকাণ্ডে সীতাহরণের পরে রামের যে বিলাপ, তার ভাব সম্পূর্ণতই বিরহার্ত প্রেমিকের, কিন্তু সে কি শুধু আলঙ্কারিক বিরহ? শুধু সীতাসম্ভোগ-বঞ্চিতের বিলাপ? নতুবা দীর্ঘ অদর্শনের পরে রামের ‘হৃদয়ান্তর্গত ভাব’ এমন হল কেন যে, সীতাকে দেখা মাত্রই তাঁর দুই চক্ষু পীড়িত বোধ করল এবং রাজনন্দিনী রাজকুলবধূ সীতাকে শিবিকা থেকে নেমে হেঁটে আসবার হুকুম দিলেন, সীতা আসামাত্রই বললেন, ‘গচ্ছ বৈদেহী’ তোমার জন্য যুদ্ধ করিনি, করেছি ইক্ষ্বাকুবংশের গৌরব রক্ষার জন্য। কোথায় ছিল সে ইক্ষ্বাকুকুলের গর্ব যখন লঙ্কায় প্রকাশ্য সভায় অপ্রমাণিত, অসত্য আশঙ্কায় রাজকুলবধূকে কটু কথা বলেছিলেন? কোথায় ছিল সে কুলগর্ব যখন দেবতাদের সাক্ষ্য, ঋষি বাল্মীকির শপথ সব অগ্রহ্য করে পুত্রদের, প্রজাদের, অতিথিদের সামনে ইক্ষ্বাকু-কুলবধূ সীতাকে আবার অগ্নিপরীক্ষা দিতে বললেন? কোথায় রইল সে গর্ব যখন দেবী বসুমতী বারংবার সন্দেহ-পীড়িত, লাঞ্ছিত, অপমানিত কন্যাকে কোলে নিয়ে অন্তর্ধান করলেন? কে অপরাধী প্রমাণিত হল? অকারণ সন্দেহ এবং তার বশে দণ্ডদানের অপরাধে কলঙ্কিত হলেন না ইক্ষ্বাকু-কুলতিলক রামচন্দ্র? সীতা লক্ষ্মণকে দিয়ে বলে পাঠিয়েছিলেন, ‘রামকে বোলো, আমাকে চিরদিনই সম্পূর্ণ নির্দোষ জেনে, রামের হিতব্রতিনী জেনে, শুধু লোকাপবাদের আতঙ্কে ভয় পেয়ে ত্যাগ করলেন তিনি।’ এতে কি ইক্ষ্বাকুকুলের গৌরব বাড়ল? গৌরব বাড়ল অন্যায় দণ্ডদাতা রাজার? এ-ই রাম রাজ্যের নমুনা?
‘রামাকিয়েন’-এ ‘হিকায়েৎ সেরি রাম’ (zeis 2627 ) এবং ‘কম্বন’ রামায়ণে (২:১,৫) বলা হয়েছে, মন্থরা রামের প্রতি প্রতিকূল ছিল। অর্থাৎ, কৈকেয়ী নিজের থেকে রামের বনবাস চাননি। কৈকেয়ীকে নির্দোষ প্রমাণ করতে পারলেও দশরথের অন্যায় খণ্ডিত হয় না কিন্তু কৈকেয়ীকে দেওয়া বর দু’টির গুরুত্ব কমে যায়। কিন্তু এই সব ও অন্যান্য সংস্করণেও রামের তিনটি প্রধান অন্যায়, বালীকে বধ করা, শম্বুককে বধ করা ও সীতা-পরিত্যাগ এগুলো প্রায় সর্বত্রই আছে। বাল্মীকির তৃতীয় অধ্যায়ে রামায়ণের যে চুম্বকটি দেওয়া আছে তাতে লঙ্কায় রামের সীতা-পরিত্যাগ ও অগ্নিপ্রবেশ নেই, কিন্তু অযোধ্যায় সীতা-বিসর্জন আছে। (৩:১:৩৮) বাল্মীকি লব-কুশকে যে রামায়ণ গাইতে শিখিয়েছিলেন তাতে রাবণবধ পর্যন্তই ছিল। (পৌলস্ত্য-বধমিত্যেবম্) অর্থাৎ, ভবিষ্যৎ-দ্রষ্টা ঋষি পুত্রদের শেখাননি তাদের গর্ভধারিণীর প্রকাশ্য অসম্মানের কাহিনি, কারণ তখনও সেটা ঘটেনি।
মনে রাখতে হবে, পৃথিবীর সব মহাকাব্যই যুদ্ধবিজয়ে শেষ হয় (তুলনীয়, মহাভারত, ঈলিয়াড, ওডিসি, এল সীড, কালেভ্লা, নীবেলুঙ্গেনলীড ইত্যাদি)। এক সময়ে রামায়ণও রাবণ বধ পর্যন্তই ছিল। ‘ভাসে’ বালকাণ্ড এবং উত্তরকাণ্ডের উল্লেখ নেই। লক্ষণীয় ষষ্ঠ শতকে, বাল্মীকি রামায়ণে শেষতম সংযোজনের অনেক পরে ভট্টি তাঁর মহাকাব্য লিখছেন, ‘রাবণবধম্’ নাম দিয়ে। যদিও তাতে অগ্নিপরীক্ষা আছে কিন্তু ‘রঘুবংশ’-এ লঙ্কায় সীতার প্রত্যাখ্যান নেই, যদিও একটি মাত্র দ্ব্যর্থক শব্দে সীতার অগ্নিশুদ্ধির ইঙ্গিত আছে (জাতবেদো-বিশুদ্ধাম্। রঘুবংশ ১২:১০৪; এর অর্থ অগ্নি দ্বারা পরিশুদ্ধও হতে পারে, আবার অগ্নির মতো বিশুদ্ধাও হতে পারে) কিন্তু চতুর্দশ সর্গে সীতা এই উপমিত রূপক সমাসের অবকাশ রাখলেন না, লক্ষ্মণকে দিয়ে রামকে বলে পাঠালেন ‘চোখের সামনে আমাকে অগ্নি দ্বারা শুদ্ধ দেখেও’ (বহ্নৌ বিশুদ্ধামপি যৎ সমক্ষম্ ১৪:৬৯) অর্থাৎ, রামায়ণের লঙ্কাকাণ্ডের অগ্নিপরীক্ষার বিবরণ কালিদাসের অরুচিকর ঠেকেছিল তাই তার বর্ণনা করেননি। কিন্তু সীতার আত্মসম্মান রক্ষার জন্য সে ঘটনাটির তীক্ষ্ণ এই উল্লেখের দ্বারা সীতার প্রতি তাঁর সমস্ত সহানুভূতি জানিয়েছেন।
রামের চরিত্রের যে-সব অসঙ্গতি চোখে পড়ে তার কারণ কী? ক্ষত্রিয়কুলোচিত বীরত্বের আদর্শে দীক্ষিত ও শিক্ষিত রাম মানবিক নৈতিক আদর্শের মর্যাদা রক্ষা, পিতৃসত্য রক্ষার জন্য অকুণ্ঠ চিত্তে বনে গেলেন সিংহাসনের আশা ত্যাগ করে। তার আগে ঋষিদের তপোবিঘ্ন নিবারণ করবার জন্যে, এবং বনবাসকালেও সে কারণে বীরের মতো বহু রাক্ষস তিনি বধ করেন, পিতৃবন্ধু জটায়ুর প্রতি যথাকর্তব্যে শেষ-কৃত্য সমাধান করেন তিনি, এই মানুষ পরপর তিনটি গর্হিত অন্যায় আচরণ (বালী বধ, সীতাপরিত্যাগ ও শম্বুক বধ) করলেন কেন?
রাম ‘একপত্নীক’, তাঁর অন্য স্ত্রীদের উল্লেখ আছে কিন্তু তাঁর জীবনে তাদের কোনও স্থান ছিল না। তবে একপত্নীক হওয়া সত্ত্বেও সীতার প্রতি তাঁর যথেষ্ট আসক্তি, সীতাহরণের পর সাময়িক উন্মাদনা হওয়া সত্ত্বেও সীতার সঙ্গে তাঁর সম্পর্ক মুখ্যত সম্ভোগের, সে কথা তিনি নিজেই স্বীকার করেছেন। সম্পর্কটা প্রধানত কামনার বলে মেনে নিলে সীতা তাঁর ভোগ্যবস্তু হয়ে ওঠেন, ‘তাই প্রত্যাখ্যানের সময়ে বলতে পারেন, তোমাকে আর পরিভোগ (সর্বপ্রকারে ভোগ) করতে পারব না।’ সীতার জন্যে রামকে কখনও কোনও ত্যাগ স্বীকার করতে হয়নি, হলে তাঁর প্রেমের পরীক্ষা হত। শূর্পণখা প্রলোভন ছিল না, কিন্তু রামের সঙ্গে পুনর্মিলন অসম্ভব জেনেও রাবণকে বিমুখ করা ছিল সীতার দিক থেকে সত্যকার প্রলোভন জয় করা। সেই অপহরণের সময়ে রাবণের প্রতি তাঁর কটূক্তি-পরম্পরা এবং লঙ্কায় রাবণের শৌর্য যশ সমৃদ্ধি এবং তাঁর আগ্রহাতিশয্য এই সবই সীতা অনায়াসে প্রত্যাখ্যান করেছেন, মাসান্তে তাঁকে কেটে ফেলা হবে জেনেও। আসন্ন মৃত্যুর সম্ভাবনার সামনে দাঁড়িয়ে এ ত্যাগ স্বীকার তাঁর গভীর প্রেমের পরিচায়ক। রাম যে যুদ্ধ করেছিলেন তা সীতার জন্য নয়, ইক্ষ্বাকুকুলের মর্যাদা রক্ষার জন্যে, এ কথা তিনি নিজেই উচ্চারণ করে বলেছেন। সীতা যে ত্যাগ স্বীকার ও মানসিক যন্ত্রণা ভোগ করেছিলেন তা কেবলমাত্র রামেরই জন্যে। প্রত্যাখ্যান করবার আগেই বাল্মীকি বলেছেন, রাম তাঁর ‘মনোগত ভাব’ প্রকাশ করেছেন: কাজেই পরে তিনি বলেছেন যে, আমি জানতাম সীতা নিষ্পাপ কিন্তু জনসাধারণের প্রত্যয়ের জন্যে বলেছি এই সব কথা, এটা সত্য নয়। দু’টি কারণে, প্রথমত, তিনি সে কথা উচ্চারণ করে বলতে পারতেন যে, ‘আমার সন্দেহ নেই, লোকের সন্দেহ মোচনের জন্য তুমি অগ্নিতে প্রবেশ করো।’ দ্বিতীয়ত, এই প্রসঙ্গে আরও অনেক কথা বলেছেন যা নিজের সন্দেহ না থাকলে নিরর্থক হয়ে পড়ে। যেমন ‘চক্ষুপীড়াগ্রস্তের পক্ষে প্রদীপ যেমন পীড়াদায়ক, আমার দৃষ্টিতে তুমিও তাই।’ কিংবা ‘কুকুরে চাটা ঘি-এর মতো তুমি অভোগ্যা’ অথবা লক্ষ্মণ, ভরত, শত্রুঘ্ন, বিভীষণ, সুগ্রীব যাকে ইচ্ছা পতিত্বে বরণ করো। এই সব কথাই রামের নিজস্ব সন্দেহ বা এই প্রত্যয়ই প্ৰকাশ করে যে, সীতা পাপিষ্ঠা। না হলে সীতার হরণের পর উন্মত্তবৎ আচরণ করেন যিনি, দীর্ঘ এক বৎসর অদর্শনের পরে প্রথম দর্শনেই তিনি বলেন, ‘তুমি যাও, তোমাকে আমার কোনও প্রয়োজন নেই?’
সীতাকে বহু বৎসর ঘনিষ্ঠ ভাবে জানার পর, হনুমানের কাছে তাঁর প্রলোভন জয় করার এবং বিরহক্লিষ্ট অবস্থার বর্ণনা শোনবার পর, নিঃসন্দিগ্ধ অভিজ্ঞান ও নিবিড় দাম্পত্য জীবনের প্রামাণ্য উপাখ্যান শোনবার পরে, সীতাকে দীনবেশে দেখে, রাম দর্শনে উৎফুল্ল তাঁর মুখ দেখবার পরেও রামের মনে এ সন্দেহ জাগল কেন?
এই প্রশ্নের উত্তর সবটা রামচরিত্রের মধ্যে পাওয়া যাবে না। সেই যুগটাকেও দেখতে হবে। রামায়ণ রচনার কাল নির্ণয়ে দেখেছি মূল গ্রন্থ [আদিকাণ্ডের দ্বিতীয়ার্ধ থেকে লঙ্কাকাণ্ড পর্যন্ত] মোটামুটি কুষাণ সাম্রাজ্যের সমকালীন: খ্রিস্টপূর্ব দ্বিতীয় থেকে খ্রিস্টীয় দ্বিতীয় শতকের মধ্যে। এই সময়ে ভারতবর্ষের সমাজ, দর্শন ও চিন্তাধারার আমূল পরিবর্তন ঘটে। এর কিছু আগে থেকেই বারবার বিদেশি আক্রমণকারীরা আসেন ও ধীরে ধীরে তাঁদের মত, বিশ্বাস, আচার-অনুষ্ঠান সামাজিক বিধি ইত্যাদি নিয়ে তাঁরা ভারতীয় জনসাধারণের মধ্যে অনুপ্রবিষ্ট হন। খ্রিস্টপূর্ব চতুর্থ থেকে খ্রিস্টীয় প্রথম দ্বিতীয় শতক পর্যন্ত ক্রমাগত যবন, শক, পারদ, পহ্লব, কুষাণ, মুরুণ্ড ইত্যাদি আক্রমণগুলি ঘটে এবং এর দ্বারা ভারতবর্ষের সামাজিক ও মননগত জগতে যে বিরাট ও স্থায়ী পরিবর্তন আসে, তার সবচেয়ে স্পষ্ট চিহ্ন আছে রামায়ণ মহাভারতের ভার্গব প্ৰক্ষেপে।
এই কালসীমার মধ্যেই রচিত বাৎস্যায়নের ‘কামসূত্র’, যেখানে দু’বার নারী সম্বন্ধে স্পষ্ট করে উচ্চারিত হয়েছে যে, সে ‘পণ্যদ্রব্য’। (পণ্যসধর্মত্বাৎ ২:১:১৩, ৪:১:১) এই কালসীমার মধ্যে রচিত ভগবদ্‌গীতা, যেখানে বর্ণসঙ্করের পুরো দায়িত্ব নারীকে দেওয়া হয়েছে (স্ত্রীষু দুষ্টাসু বায়ে জায়তে বর্ণসঙ্কর: ১/৪০) অথচ ভেবে দেখলে বোঝা যায়, পুরুষের ভূমিকা সমান সক্রিয় না হলে বর্ণসঙ্কর হওয়া অসম্ভব। অর্থাৎ, বিদেশিদের সঙ্গে বৈবাহিক বা বিবাহবহির্ভূত যৌন সম্পর্ক সম্বন্ধে সমাজের আতঙ্ক তখন অত্যন্ত তীব্র। মহাভারতের ভার্গব সংযোজনে ভীষ্ম যুধিষ্ঠিরকে বলেছেন, ‘নারীর চেয়ে পাপিষ্ঠ আর কেউ নেই।’ (১৩:৪০:৪) এই মর্মে বিস্তর কথা তৎকালের সাহিত্যে পাওয়া যায়। ‘মনুসংহিতা’ আর একটি ভার্গব রচনা, গোবিন্দরাজের টীকায় দেখি, ভৃগুর কোনও শিষ্য ইতস্তত-বিক্ষিপ্ত উপাদান সংগ্রহ করে মনুসংহিতা রচনা করেন। ব্যুলার বলেন, ‘ভৃগুর মনুসংহিতা হল বহু ছন্দোবদ্ধ মনুসংহিতার শেষতম অংশ।’ (সেক্রেড বুকস অব দি ঈস্ট গ্রন্থরাজিতে মনুসংহিতার ভূমিকা পৃ. ৯৭) মনুতে নারীর উপনয়ন নেই, আছে বিবাহ, বেদপাঠ হল পতিসেবা এবং পতিকুলে বাস হল ব্রহ্মচর্য। (২:৬৭) অর্থাৎ, সমাজের নারীর অবনমনের একটি দলিল।
তা হলে এই সেই যুগ, যখন নারী প্রাতিষ্ঠানিক শিক্ষায় বঞ্চিত, পণ্য-দ্রব্য রূপে পরিগণিত, একা তারই দোষে বর্ণসঙ্কর হয়, তার চেয়ে পাপিষ্ঠ কেউই নেই। বিদেশি আক্রমণের ফলে আরও প্রবল হল বর্ণসঙ্করের আতঙ্ক। বার্ডোসানেস নামে এক সিরীয় গ্রন্থকার রচনা করেন ‘বুক অব দ্য লস অব দ্য কান্ট্রিস’ ১৪০ খ্রিস্টাব্দে। তাতে তিনি লিখেছেন, কুষাণেরা নিজেদের স্ত্রীদের রক্ষিতার মতো দেখত, তাদর কাছে কোনও যৌন আনুগত্য প্রত্যাশা করত না। তা হলে হয়তো আক্রমণ-পরম্পরার মধ্যে দিয়ে বিভিন্ন জাতির দাম্পত্য সম্পর্কের শিথিলতার প্রভাবে আর্যাবর্তের সমাজজীবনে কিছু শৈথিল্য দেখা দিয়ে থাকবে, যে আতঙ্কে নারীজাতিকে মোটামুটি অন্তঃপুরে বন্দিত্বের মধ্যে ঠেলে দেওয়া হয়। ফলে, তাকে সন্দেহ করা অত্যন্ত ব্যাপক ভাবে সমর্থিত হয়। এই সন্দেহ প্রথমবার করেন রাম যখন বিরাধ রাক্ষস সীতাকে স্পর্শ করে, তখন। সীতাকে পরে সন্দেহ করেন রাম মূল গ্রন্থাংশে (লঙ্কাকাণ্ডে), পরে করে অযোধ্যার প্রজারা, প্রক্ষিপ্ত অংশে, উত্তরকাণ্ডে। ‘যুদ্ধকাণ্ডের শেষাংশ রামায়ণ রচনার দ্বিতীয় পর্যায়ে, তখন ক্ষত্রিয় বীর আর শুধু শৌর্যে মহীয়ান নন, তাঁর আচরণের মানদণ্ডও মহাকাব্যের কেন্দ্রে দেখা দেয়। প্রথম অংশে রাম নিশ্চিতই মানব… ন্যায়বিধির ধারক ও বাহক। দ্বিতীয় পর্যায়ের রচনায় শৌর্যের চেয়ে নান্দনিক অংশের দিকে একটা ঝোঁক দেখা যায়, যেটা শৈলীর মধ্যে দিয়ে বৃহত্তর একটা প্রসারের দিকে সরে এসেছে।’ (জে এল ব্রকিংটন: দ্য রাইটিয়স রাম। অক্সফোর্ড ইউনিভারসিটি প্রেস, ১৯৮৪, পৃ. ৩২৩, ৩২৪, ৩১৯) এই যে রাম ক্ষত্রিয় শৌর্যের আদর্শ থেকে আদর্শ রাজা হওয়ার চেষ্টা করলেন, এতে তাঁর ওপরে দায়িত্ব এল আদর্শ রাজা হবার নিরিখ অক্ষুণ্ণ রাখার। এই আদর্শ রাজার সম্বন্ধে মহাভারত, মনু ও সমকালীন ধর্মশাস্ত্র এবং শিলালিপিতে কতগুলি মানদণ্ড পাওয়া যায়। প্রথমত, মৌর্যযুগ থেকে এবং বিশেষত কুষাণ যুগে, রাজা দেবতা হয়ে ওঠেন। ‘কুষাণ সাম্রাজ্যের অবসংগঠনে ছিল রাজ-কর্মচারী সৈন্যদল এবং সামন্ত শক্তি, আর শীর্ষভাগে ছিল এক পূর্ণ নিরঙ্কুশ বা প্রায় নিরঙ্কুশ একক সৈন্যশাসিত সাম্রাজ্য’ (ব্রতীন্দ্রনাথ মুখোপাধ্যায়, রাইজ অ্যাণ্ড ফল অব দ্য কুষাণ এম্পায়ার ফার্মা কে এল মুখোপাধ্যায়, ১৯৮৮, পৃ. ৪৪৮)। কুষাণ আমলেই প্রথম রাজকীয় মুদ্রার প্রচলন হয়। বৈদেশিক বাণিজ্য প্রসারের ফলে ও দেশে কৃষি শিল্প বাণিজ্যের বিস্তারের ফলে সমৃদ্ধির বৃদ্ধি ও বিকাশ হয় এবং সে সমৃদ্ধির রক্ষাকর্তা হিসেবে রাজার দায়িত্ব বাড়ে। সমৃদ্ধিমান ও সমৃদ্ধিহীন মোটামুটি এই দুই অংশে ভাগ হয়ে যায় প্রজা। যেমন খ্রিস্টীয় দ্বিতীয়, তৃতীয় শতকের জৈনপ্রাকৃত গ্রন্থ ‘অঙ্গ বিজ্জা’ বলে, বর্ণ দু’টিই, ‘অজ্জ ও পেস্স’ (বা মিলক্ষু) আর্য অর্থাৎ ধনী ও পেস= প্রেষ্য অর্থাৎ, দাস অর্থাৎ নিৰ্ধন। (পুণ্য বিজয়জীর সংস্করণ ৫৭তম অধ্যায়, পৃ. ২১৮) এর মধ্যে ধনিক শ্রেণির ধন যেন নিরাপদে থাকে, অজ্জ যেন পেস্স’কে বশীভূত রাখতে পারে, সেটার দায়িত্ব বর্তায় রাজার উপরেই। কাজেই মহাভারত এবং তৎকালীন অন্যান্য গ্রন্থে রাজাকে দেবত্বে উন্নীত করা হয়েছে। (মহাভারত ১২:৬৫:২৮,২৯,৩২,৩৩,৪০। মনু সংহিতা ৮:৫, ১৪) ‘অজ্জ’ হল ব্রাহ্মণ ক্ষত্রিয় বৈশ্যের মধ্যে ধনী সম্প্রদায়, আর প্রেস হল তাবৎ নির্ধন ক্ষত্রিয়, বৈশ্য এবং প্রধানত শূদ্র।
শূদ্রের কাজ উচ্চ তিন বর্ণের সেবা। শাস্ত্র শূদ্রকে ধন সঞ্চয়ে অধিকার দেয়নি; সে যদি সঞ্চয় করেও, তবুও সে ধন ব্রাহ্মণ যজ্ঞের জন্যে আত্মসাৎ করতে পারে। শূদ্রনারীকে উচ্চ তিন বর্ণের পুরুষ যথেচ্ছ ভোগ করতে পারে। শাস্ত্র নানা ভাবে তাকে হীনতা স্বীকার করিয়ে অসম্মানের মধ্যে রাখতে চেয়েছে। কিছু বৈশ্য ক্রমেই বাণিজ্যের দিকে চলে যাওয়ার ফলে কৃষি ও পশুপালন ক্রমেই শূদ্রেরই করণীয় হল এবং কখনও কখনও সে ব্যক্তিগত কিছু ধন অর্জন করতে পারত। মনু ‘আত্মোপজীবী’ অর্থাৎ, স্বনির্ভর শূদ্রের কথা বলেছেন (৭:১৩৮), বলেছেন ‘ন্যায়বতী’ শূদ্রের কথা। টীকাকার মেধাতিথি বলেছেন, ‘ন্যায়বতী শূদ্র’ পাক যজ্ঞ সম্পাদন করতে পারেন। যাজ্ঞবল্ক্য সংদ্রিহতা পঞ্চ-মহাযজ্ঞেও শূদ্রের অধিকার স্বীকার করছে। (১:১২১, মনু ৩:১৫৬) বৃহস্পতি বলেছেন, শূদ্র উচ্চবর্ণের খেতে-খামারে বেগার খাটার পরিবর্তে কাঞ্চন মূল্য দিতে পারে (১২:১৬), আর শূদ্র বণিকের পক্ষে রাজস্বের হার সর্বাধিক। তা হলে কিছু কিছু শূদ্র আর্থিক ভাবে সচ্ছল এবং সমৃদ্ধিমান এবং ধর্মের ক্ষেত্রে অনেকটা উন্নতমানের অবস্থান লাভ করেছিলেন। অর্থাৎ, কিছু শূদ্র ধীরে ধীরে অজ্জ বর্ণের কাছে আশঙ্কা এবং আতঙ্কের হেতু হয়ে উঠেছিলেন। এই পরিপ্রেক্ষিতে রামায়ণে শম্বুকের তপশ্চর্যা সম্বন্ধে অসহিষ্ণুতা বোঝা যায়। গীতায় কৃষ্ণ বলেন— শূদ্র, নারী, বৈশ্য এরা পাপযোনি, কিন্তু কৃষ্ণকে অবলম্বন করলে এরা ‘পরাগতি’ প্রাপ্ত হয়। (৯:৩২) তাই যদি হবে, তা হলে সশরীরে স্বর্গে যাবার জন্য তার তপস্যা এত অসহ্য হবে কেন? মনে রাখতে হবে, শম্বুক নিধনের পরে দেবতারা রামের উপরে পুষ্পবৃষ্টি করে বলেন— ‘তোমার জন্যে এই শূদ্র স্বর্গভাক হতে পারল না।’ অর্থাৎ, মৃত্যু না হলে শম্বুক স্বর্গে যেত, রাম সেটা নিবারণ করলেন। কিছু কিছু শূদ্রকে সামাজিক ও আধ্যাত্মিক প্রতিদ্বন্দ্বী হিসেবে দেখবার প্রয়োজন হচ্ছিল, অতএব পরবর্তী কালে ব্রাহ্মবৈবর্ত পুরাণে ‘মায়াতি’ ‘সদ্র’ জাতিকে বলি দেবার বিধান যে কারণে সেই কারণেই এই যুগেই শূদ্রকে সর্বতো ভাবে অবদমিত করে রাখার দায়িত্ব ছিল রাজার। যে শূদ্র দাস, পরিচারক, সে যদি ধনে বা ধর্মে কিছু স্বাতন্ত্র্য অর্জন করে তা হলে ‘অজ্জবন্ন’ আতঙ্কিত হতে পারে।
ব্যাকট্রিয়ান, গ্রিক, রোমান, চিনে হান রাজারা, শক কুষাণ রাজারা, ইউয়েহ্ চিহ্ন ও পারসিক রাজারা এই কালসীমার মধ্যেই দেবায়িত হচ্ছেন। ভারতবর্ষে রাজার দেবায়নের সঙ্গে যে-সব দায়িত্ব আসছে তার মধ্যে প্রধান একটি হল, বর্ণ-ধর্মরক্ষা। নাসিক শিলালিপিতে (খ্রিস্টীয় দ্বিতীয় শতকে) রাজা নপানের জামাই উষভদাত ব্রাহ্মণ-কন্যার বিবাহে ধন দান করছেন। দ্বিতীয় সাতকর্ণীর নানাঘাট লিপিতে পড়ি, তিনি চারটি বর্ণের মধ্যে সঙ্কর নিবর্তন করেছেন (বিনিবতিততচাতুবনসঙ্কর)। মহাভারতে প্রথম যে রাজার উপাখ্যান পাই, তিনি ‘বেন’র পুত্র ‘পৃথু’। তিনি প্রথমেই প্রতিজ্ঞা করেন, ‘বর্ণসঙ্কর’ থেকে দেশকে রক্ষা করবেন (১২:৫৯:১১৪-১৫)।
বর্ণসঙ্করে এত ভয় কেন? কারণ চারটি। ঐতিহাসিক ভাবে চারশো বছরের বেশি কালসীমার মধ্যে পাঁচ-ছ’টি বিদেশি আক্রমণ ঘটে এবং অনিবার্য ভাবে বর্ণসঙ্করেরও বিস্তার ঘটে, যার দ্বারা ধীরে ধীরে বৈদেশিকরা সমাজজীবনে অনুপ্রবিষ্ট হয়। প্রথমে শূদ্র রূপে ও পরে ক্ষত্রিয় রূপে। দ্বিতীয়ত, বর্ণসঙ্কর ঘটলে ওই চতুর্বর্ণের পরিচ্ছন্ন একটা ছক, শাস্ত্রে যা চলে আসছিল, সেটা এলোমেলো হয়ে যায়, সমাজপতিদের মিশ্রবর্ণ সম্বন্ধে নতুন আইন তৈরি করতে হয়, ক্রমে ক্রমে তা করতে বাধ্যও হয়েছিলেন তাঁরা। তৃতীয়ত, বৃত্তিভেদ অনুসারে বর্ণ ক্রমেই বহু বিভিন্ন জাতিতে ভাগ হয়ে গিয়েছিল এবং যাচ্ছিল। তার ওপরে বিদেশি জাতির সঙ্গে মিলনে আরও বহুধা-বিভক্ত সমাজের ছক নির্মাণ ক্রমেই জটিল হয়ে উঠছিল। চতুর্থত, বিদেশিদের প্রথমে শূদ্র বললেও যেহেতু তাঁরা বিজেতা এবং শক্তিমান, তাই ধীরে ধীরে তাঁরা ক্ষত্রিয়ত্বে উন্নীত হলেন। এই যে উচ্চতর বর্ণে অধিরোহণ, এটা শাস্ত্রকারদের কাছে অগ্রাহ্য মনে হয়েছিল। (লক্ষণীয় মহাভারত ৭:১৫৮:২০) এর পশ্চাতে ছিল কলিযুগ সম্বন্ধে আতঙ্ক। কারণ, সব শাস্ত্র কলিযুগের একটা প্রধান লক্ষণই হল বর্ণসঙ্কর এবং কলিতে শূদ্র নিজের হীনত্ব মেনে নেবে না; সে যে শুধু উচ্চবর্ণের বৃত্তি অবলম্বন করবে তাই নয়, উচ্চবর্ণ সম্বন্ধে শ্রদ্ধাপোষণও করবে না। খ্রিস্টপূর্ব প্রথম শতকের শেষেই এই আতঙ্কের প্রকাশ দেখি ‘যুগপুরাণে’। (শ্লোক ৫০,৫৩,৫৪)
আর আতঙ্ক ছিল নারীদের নিয়ে। শাস্ত্র একবাক্যে উচ্চস্বরে বলছে, কলিকালে নারী পতিব্রতা থাকবে না, পুরুষের বশে থাকবে না, স্বয়ম্ভর এবং স্বাতন্ত্র্যপরায়ণ হয়ে উঠবে। (দ্রষ্টব্য যুগপুরাণ শ্লোক ৮৩–৮৬; মহাভারত ৩:১৮৮:৭৭) নারী কৃষিকাজ পর্যন্ত নিজে করবে; (যুগপুরাণ শ্লোক ৮৩) অর্থাৎ, আর্থিক ভাবেও আর সে পুরুষ-নির্ভর থাকবে না। সহজেই বোঝা যায়, কোনও কোনও অঞ্চলে স্বয়ংসম্পূর্ণা বিদেশিনীরা স্বামীর বশ্যতা স্বীকার করত না এবং আর্থিক ভাবেও কতকটা স্বনির্ভর ছিল এবং এর দ্বারা আর্যাবর্তের কিছু নারী প্রভাবিত হয়েছিলেন। মহাভারতের বনপর্বে (ভার্গব সংযোজনের অংশে) সত্যভামার প্রশ্নের উত্তরে দ্রৌপদী নিজেকে যেমন পাঁচ স্বামীর দাসীর ভূমিকায় চিত্রিত করেন ও বলেন— ‘স্বামীদের ক্রুদ্ধ সর্পজ্ঞানে সেবা করি।’ বলা বাহুল্য, ওই উপমার মনোভাব স্বামী-স্ত্রী কারওর পক্ষেই সম্মানের নয়, কিন্তু ভার্গবসংযোজনে নারীর জন্যে এই স্থানই নির্ধারিত হল। নারীর বিন্দুমাত্র স্বাধীনতা তখন মেনে নেওয়া হচ্ছে না, সে পরপুরুষের সকল রকম সাহচর্য সর্বতো ভাবে বর্জন করবে কেন? পূর্বে যে ঐশ্বর্যবৃদ্ধির কথা বলেছি, সেই ঐশ্বর্য সঞ্চিত হচ্ছিল সমাজের উপরের স্তরে মুষ্টিমেয় একটা শ্রেণির হাতে। তাঁরা সে সম্পত্তি নিজেদের ছেলেদের ও তার দ্বারা নিজেদের বংশে সংরক্ষণ করবার জন্য উৎকণ্ঠিত ছিলেন। সম্পত্তিমান ব্যক্তি কী করে নিশ্চিত হবেন যে, মৃত্যুর পর তাঁর যে ছেলে বা ছেলেরা সম্পত্তি পাবে, তারা নিঃসংশয়ে তাঁরই ঔরসজাত ছেলে? তাঁর স্ত্রীর যদি স্বাধীনতা থাকে, অন্য পুরুষের সংস্পর্শে আসবার তা হলে এ নিশ্চিতি ধ্রুব হতে পারে না। কাজেই নারীর সব রকম স্বাধীনতা হরণ করা হল, বারবার নানা শাস্ত্রে বলা হল, কৈশোরে তার রক্ষক পিতা, যৌবনে স্বামী এবং বার্ধক্যে পুত্ররা, নারী স্বাধীনতার যোগ্যই নয়।
বন্ধন এত দৃঢ় হল যে, পরপুরুষকে স্পর্শ করা, তার সান্নিধ্যে আসা নিতান্ত গর্হিত বলে গণ্য হল। স্বামীকে অন্য নারী স্পর্শ করলে স্ত্রীর কোনও অধিকার নেই সে জন্যে স্বামীর কাছে জবাবদিহি চাওয়া। কেমন করেই বা চাইবে? বহু-বিবাহ, বহু-উপপত্নী গ্রহণ ও গণিকাগমনে যার অধিকার, সে পুরুষ ওই অর্থে তো একনিষ্ঠ নয়ই। ‘সতী’ শব্দের সমার্থক কোনও পুংলিঙ্গ শব্দই তাই নেই। কিন্তু নারী যে-বংশধর গর্ভে ধারণ করে, সে যে একান্ত ভাবেই স্বামীরই, সে আশ্বাস পেতে গেলে নারীকে কঠোর ভাবে অন্তঃপুরচারিণী হতে হবে, যাতে পরপুরুষের সংস্রবের বিন্দুমাত্র সম্ভাবনা না থাকে।
তাই বিরাধ রাক্ষস যখন সীতাকে তুলে নেয় তখন রাম বিচলিত হন, নরমাংস-ভোজী রাক্ষসের হাতে স্ত্রী পড়েছে বলে নয়, পরপুরুষ তাকে স্পর্শ করেছে বলে। ওই একই কারণে, রাবণ স্পর্শ করে সীতাকে বিমানে তুলেছিল এ চিন্তা রামকে এত গভীর অস্বস্তিতে ফেলে যে, কোনও মতেই তিনি বিশ্বাস করতে পারেন না যে, সীতা আপন শুচিতা রক্ষা করেছেন। রাম তো বলেই ফেলেন, তোমার মতো সুন্দরী নারী পেয়ে রাবণ নিশ্চয়ই দীর্ঘকাল বিলম্ব করেনি তোমাকে ভোগ করতে। তাই পরহস্তগতা নারীকে আমি ভোগ করতে পারিনে। অর্থাৎ নিশ্চিত হতে পারাব না তোমার যে সন্তান হবে সে রাবণের না আমার; সে ইক্ষ্বাকুকুলের সম্পত্তি, সমৃদ্ধির আইনসিদ্ধ উত্তরাধিকারী কি না। সব আসামিকেই আত্মপক্ষ সমর্থনের একটা সুযোগ দেওয়া হয়, আদর্শ রাজা রামের বিচারপদ্ধতি অন্য রকম, সেখানে আসামি, আসামি প্রতিপন্ন হয়েছে সমাজের চাপে। প্রায় কাজির বিচার। এখানেও, শম্বুকের ক্ষেত্রেও।
এ আতঙ্ক ওই কলির আতঙ্ক, যে কলির প্রধান ভয় নারী ও শূদ্র যথাক্রমে স্বামী এবং উচ্চবর্ণের প্রভুকে লঙ্ঘন করবে। বিদেশি আক্রমণে অরক্ষিত নারীর পরহস্তগতা হওয়ার একটা রূপক চিত্র রাবণের সীতাহরণ। এই সব অপহৃতা নারীদের সমাজ ফিরে নেওয়ার ব্যবস্থা রাখেনি। অথচ মহাভারতে বৃহস্পতির স্ত্রী তারা চন্দ্রের সহবাসে দীর্ঘদিন থেকে চন্দ্রের পুত্র বুধকে জন্ম দিয়ে এবং সে কথা নিজমুখে স্বীকার করবার পরও কিন্তু বৃহস্পতি তারাকে ফিরিয়ে নিয়েছিলেন। গৌতমও অহল্যাকে ফিরিয়ে নিয়েছিলেন। যেমন গ্রিক পুরাণে দেখি অপহৃতা স্ত্রী হেলেনকে মেনেলাওস ফিরিয়ে নিয়েছিলেন। ধর্মশাস্ত্রেও বলা আছে, পরপুরুষের দ্বারা অবহৃতা ও ভুক্তা নারীকে স্বামী মাসান্তে শুচি জ্ঞান করবে এবং স্বগৃহে তার সঙ্গে বাস করবে। তবে? তবে ইক্ষ্বাকুকুলের সুউচ্চ বংশমর্যাদা এমনই, যে সন্দেহের ছায়ামাত্র স্পর্শ করলেই তা ম্লান হয়ে যায়? অগ্নিসাক্ষী করে গ্রহণ করা স্ত্রীকে নিছক সন্দেহ বশে বিসর্জন দিলে কিন্তু সে মর্যাদা ক্ষুণ্ণ হয় না, ইক্ষ্বাকুকুলের বংশধরদের গর্ভে ধারণ করে আছেন যে নিষ্পাপ নারী, তাকেও নিষ্করুণ ছলনা করে নির্বাসন দিলে কোনও গ্লানি স্পর্শ করে না বংশগৌরবকে! সহস্র-বর্ষতপস্বী যখন নিজের সমস্ত তপস্যা পুণ্যফল গচ্ছিত রেখে আজন্ম দেহে মনে বাক্যে সত্যাচরণের পুরস্কার থেকে স্বেচ্ছাবঞ্চিত হতে প্রস্তুত হয়ে শপথ করেন, সীতা নিষ্পাপ, তখন রাম লক্ষ্মণ যদি তাঁর কণ্ঠ মিলিয়ে বলতেন যে, লঙ্কায় দেবতারাও প্রমাণ দিয়েছেন যে, সীতা নিষ্কলঙ্ক, তা হলে সন্দিহান অযোধ্যার প্রজাদের ঘাড়ে ক’টা মাথা ছিল ঋষি রাজা ও রাজভ্রাতার যৌথ প্রমাণের বিরুদ্ধে মাথা তোলবার?
তা নয়, ভয়টা ওই কলির। তখনই সমাজে নারী বিদ্রোহিনী। প্রথম শতাব্দী থেকে নিজের হাতে চাষ করছে কোনও কোনও নারী, স্বোপার্জন তাকে স্বাতন্ত্র্য দিয়েছে, চতুর্থ শতকে কার্টিয়াস বলেন— রণক্ষেত্রে আর্যনারী যুদ্ধ করছে। বিদেশি নারীদের অপেক্ষাকৃত স্বাধীন আচরণ তাদের স্বনির্ভর করেছে। অনেক সময়ে স্বামীরা, বিশেষত বিদেশি স্বামীরা, নিগড়শৃঙ্খল হয়তো খুলে দিয়েছেন, পেয়েছেন দাসীর বদলে চিত্তসঙ্গিনীকে। হয়তো সম্পত্তি ঔরস সন্তানের হাতে পড়বে কি না এর চেয়েও উভয়ত খোলাখুলি মেশা ও দাম্পত্য-সুখ তাদের কাছে অধিক কাম্য মনে হয়েছে। কিছু ‘অহল্যা’ হয়তো প্রায়শ্চিত্ত করে সংসারে পুনঃপ্রবেশ করেছেন। কিছু তারা হয়তো প্রায়শ্চিত্ত না করেও স্বামীর গৃহে ঢুকেছেন হেলেনের মতো। কিছু শৈথিল্য ও মুক্ত বাতাস হয়তো আগন্তুক বিদেশি নারী-পুরুষ সঙ্গে করে এনেছিলেন, সমাজের বিকারদুষ্ট আবহাওয়া হয়তো কতকটা সংশোধিত হচ্ছিল কোথাও কোথাও। যোদ্ধা নারী, তপস্বী নারী, অনূঢ়া নারী, পুনর্ভবা, গান্ধর্ব মতে বিবাহিত নারী এমনকী রাক্ষস, পৈশাচ বিবাহে বিবাহিতাকেও ‘অনুলোম’ বলে স্বীকার করা হচ্ছিল। যেমন কানীন সন্তান, ঊঢ়পূর্বা নারী এরাও স্থান পাচ্ছিল সমাজে, তাই শাস্ত্রকাররা আরও কঠিন নিগড়ের গ্রন্থিবন্ধন করলেন, তার জানালা দরজা বন্ধ করে দিলেন।
এই হল রামরাজ্য। সেখানে উচ্চাকাঙ্ক্ষী শূদ্র অকালমৃত ব্রাহ্মণসন্তানকে বাঁচাতে প্রাণ দেয়; এবং সে প্রাণ নেবার পবিত্র কর্তব্য পালন করেন রাজা। সেখানে কলির ভয়ে উচ্চ ত্রিবর্ণের, ধনিক শ্রেণির এবং সমাজে ক্ষমতায় আসীন শ্রেণিটির স্বার্থরক্ষার উদ্দেশ্যে নির্ধন, তথাকথিত নিম্নবর্ণের মানুষ এবং নারীকে মানুষের মর্যাদা দিতে অস্বীকার করে সমাজ। ভার্গব প্রক্ষেপে রামায়ণে, মহাভারতে, মনুসংহিতায়, কামশাস্ত্রে নারী পণ্যদ্রব্য, ভোগ্যবস্তু, তাই রাম সীতাকে প্রত্যাখ্যান করার সময় প্রকাশ্যে উচ্চারণ করেন ‘তোমাকে পরিভোগ (=সর্বতো ভাবে ভোগ) করতে পারিনে।’ তাই ত্রিবর্ণের প্রতিস্পর্ধী শম্বুককে প্রাণ দিতে হয় (যেমন মহাভারতে উচ্চবর্ণ অর্জুনের অহমিকা চরিতার্থ করার জন্য একলব্যকে বিকলাঙ্গ হতে হয়)। ‘কলি’ মানে কী? প্রচলিত সমাজব্যবস্থার মধ্যে এমন আমূল পরিবর্তন, যার দ্বারা নিম্নবর্গের মানুষের স্বার্থসিদ্ধি হয়, ধনে-ধর্মে ক্ষমতাসীন মানুষের স্বার্থহানি ঘটে। এটা যাতে না ঘটে সেটা দেখার দায়িত্ব রাজার। প্রথম রাজা পৃথু বৈন্যের প্রথম প্রতিজ্ঞা বর্ণসঙ্কর ঠেকাবার অঙ্গীকার, তার নির্মাতা ব্রাহ্মণদের কাছে।
রামরাজ্যে প্রজারা নাকি অতি সুখে বাস করত। রামায়ণে তিনটি জাতির চারটি রাজার কথা পাই: দশরথ, সুগ্রীব ও রাবণ এবং অবশেষে রাম। ভুল, স্বার্থবিরোধী ও ধর্মবিরোধী প্রতিজ্ঞার ফলে মনঃকষ্টে দশরথের মৃত্যু ঘটে। কিন্তু অযোধ্যায় তাঁর রাজত্বের যে বর্ণনা পাই তা প্রজাদের পক্ষে হিতকর, সমৃদ্ধি ও শান্তির রাজত্ব। তেমনি বর্ণনা পাই কিষ্কিন্ধ্যায় সুগ্রীবের এবং লঙ্কায় রাবণের। গুণগত মানে তিনজনের রাজত্বই আদর্শ। এর মধ্যে আর্য মূল্যবোধ রামের আগেই দেখেছি দশরথের কালে এবং ভরতের পাদুকারাজ্যে। রামচন্দ্রের রাজত্বের ছকটিও ওই দুই পরবর্তী রাজ্যের অনুরূপ। বৈশিষ্ট্য দু’ জায়গায়, এক শম্বুক হত্যায়, দুই সীতা নির্বাসনে। প্রথমটি ব্রাহ্মণের স্বার্থসিদ্ধির জন্যে শূদ্রের প্রাণহানি, দ্বিতীয়টি তথাকথিত প্রজারঞ্জনের জন্য নিষ্পাপ সন্তানসম্ভবা ধর্মপত্নীর বনবাসদণ্ড।
প্রথম যে রাজা দশরথ, তাঁর রাজত্বের বর্ণনায় শুনি প্রজারা সুখী, বর্ণসঙ্কর নেই (১৬:১২), শূদ্ররা স্বকর্মনিরত অর্থাৎ, উচ্চ তিন বর্ণের সেবায় নিরত। (১:৬:২৯) দ্বিতীয়, নন্দিগ্রামে ভরত সব রাজকার্য পাদুকাদু’টিকে নিবেদন করে সম্পাদনা করতেন। এ এক প্রতীকী রাজ্য, কিন্তু সহজেই অনুমান করা যায়, দশরথের মতোই সফল রাজত্ব ছিল এই প্রতীকী রাজার। বানর রাজ্যে প্রথম রাজা বালী তেজস্বী যোদ্ধা এবং স্বেচ্ছাচারী। তাঁর নিধন হলে পর, লঙ্কায় যুদ্ধ সমাপ্তির পরে রাম সুগ্রীবকে বানররাজ্যে অভিষিক্ত করেন। বানরদের মধ্যে জাতিভেদ ছিল না। তাই বর্ণসঙ্কর থেকে প্রজাদের রক্ষা করার দায় ছিল না রাজার; কিন্তু নারী যে ভোগ্য পদার্থ এ নিয়ে দ্বিমত ছিল না, তাই বালী নিরুদ্দিষ্ট হলে সুগ্রীব ভ্রাতৃবধূ তারাকে গ্রহণ করেন এবং বালীর বধের পর আবার তাঁকে এবং নিজের স্ত্রী রুমাকে নিয়ে এক সঙ্গে বাস করেন। বালীর পর তাঁর অনুরোধে পুত্র অঙ্গদ অভিষিক্ত হয়ে কিষ্কিন্ধ্যায় রাজত্ব করেন, কিন্তু বানর রাজ্যের বিস্তৃত বিবরণ পাই না। মনে হয়, সমস্ত প্রধান বানর ও সেনাপতিরা হৃষ্ট এবং তুষ্ট যখন ছিলেন তখন রাজ্য বিধিমতোই চলত, প্রজারা সুখে ছিল। রাবণের যে প্রতাপ ও ঐশ্বর্যের পরিচয় হনুমান ও বিভীষণের কথায় পাওয়া যায় তার মধ্যে বর্ণসংঙ্করের প্রশ্ন ওঠে না কিন্তু কামার্ত রাবণ বহু নারীর প্রতি অসম্মান ও অত্যাচার করেছেন এ কথা পাওয়া যায়। মন্দোদরীর বিলাপে আভাসে বোঝা যায়, রাজা হিসেবে রাবণ ভালই ছিলেন।
রাম রাজত্ব পেলেন উত্তর-যৌবনে এবং পিতা এবং বংশের সম্মান রক্ষার জন্যে যথাবুদ্ধি রাজত্ব করেছিলেন। প্রজাদের মুখে সর্বদাই রামনাম। ফলমূল সারা বছর ধরে পাওয়া যেত। যথাকালে (বা প্রয়োজন মতো) বৃষ্টি হত, বায়ু ছিল সুখস্পর্শ, ব্রাহ্মণ, ক্ষত্রিয়, বৈশ্য ও শূদ্র নির্লোভ ছিল, প্রত্যেকে যথানির্দিষ্ট কর্ম করত এবং তাতেই সুখী ছিল। সকলে সুলক্ষণ, ধর্মপরায়ণ, মিথ্যাবর্জিত ছিল। এগারো হাজার বছর রাম রাজত্ব করেছিলেন। ভাইদের সঙ্গে। ধর্ম, যশ ও আয়ুর বর্ধক রাম অন্য রাজাদের জয় করে রাজত্ব করেছিলেন। (৬:১২৮:১০২-৭) এই বর্ণনার অতিরঞ্জন বাদ দিলেও মনে হয়, প্রজারা সুখে ছিলেন। সেই প্রজারাই সন্দেহ করল সীতার চরিত্রে, এবং রামায়ণ বলে, দূতদের ডেকে রাম বললেন, প্রজাদের সন্দেহ মোচনের জন্য এবং ‘আমারও সন্দেহ মোচনের জন্য’ সীতা সর্বসমক্ষে নিজের শুদ্ধি প্রমাণ করুন। (৭:৯৫:৬)
এই রামরাজ্যে শূদ্র ও নারীরা কখনও মানুষের মর্যাদা পায় না। শাস্ত্র বলে, শূদ্রের কর্ম হল ব্রাহ্মণ, ক্ষত্রিয়, বৈশ্যের সেবা। বলা বাহুল্য, স্বেচ্ছাপ্রণোদিত সেবায় মর্যাদা আছে, শাস্ত্র-নির্দেশিত সেবায় নেই, কারণ তার মধ্যে বাধ্যবাধকতা আছে, বিকল্প নেই। অসহায় ভাবে এই সেবা করে শূদ্র রামরাজত্বে সুখী ছিল এটা ততটাই সত্য যতটা সত্য সারা বছর গাছে ফল থাকা বা এগারো হাজার বছর রামের রাজত্ব করা।
খ্রিস্টপূর্ব চতুর্থ শতক থেকে আক্রমণকারী বিভিন্ন জাতি যখন আর্যাবর্তে বসবাস করল তখন গ্রিকদের সময়ের পর থেকেই নারীর অন্য একটা সামাজিক অবস্থান ভারতীয় নারীদের চোখে পড়ল। এই কালসীমার মধ্যে খোদাই করা ও আঁকা নারীচিত্রে নারীরা পুরুষের দলে মিশে দেবতাদের উদ্দেশ্যে নৈবেদ্য নিয়ে যাচ্ছে এমন সব এমফোরা, পানপাত্র, ছোট বড় মাঝারি সুরাভাণ্ড বহু পাওয়া গেছে এ দেশে প্রত্ন খননে। ভারতীয় নারী নৃত্যপরা গ্রিক নারীর মূর্তি দেখল। আলেকজাণ্ডারের পরে গ্রিক প্রতিনিধিদের রাজত্বকালে বহুবার যে সব গ্রিক নাটক গ্রিক অভিনেতা-অভিনেত্রীর দ্বারা মুক্তমঞ্চে অভিনীত হত, তাতে নারী অনেক বেশি স্বতন্ত্র, স্ব-নির্ভর, এমনকী মধ্যে মধ্যে পুরুষ-পীড়কের ভূমিকাতেও দেখা দিত (নিউ এটিক কমেডির মুখ্য নাট্যকারদের মধ্যে টেরেন্স, মেনাণ্ডার, প্লটাস এঁদের নাটকে এমন নারীদের বারবার দেখা যায়)। মধ্য এশিয়া ও মিশর থেকে এল সিংহবাহিনী দেবী, আইসিস, ইনান্না, এস্টার, অর্ধোক্ষা ও অন্যেরা। প্রতাপের প্রতিমূর্তি কোনও দেবতার স্ত্রী রূপে নয়, স্বে মহিন্নি প্রতিষ্ঠিতা দেবী রূপে। মহাদেবীর আবির্ভাব, মহালক্ষ্মী, দুর্গা ও কালিকারূপে এই সময়েই। এঁরা স্বয়ং অসুরমর্দিনী অতএব পুরুষ-প্রধান দেবমণ্ডলীর তথা পুরুষশাসিত সমাজের পক্ষে আতঙ্কস্থল। শাস্ত্রে যখন পুরুষ এঁদের আলেখ্য সৃষ্টি করেন তখন তার পশ্চাতে থাকে নবসমাগতা ভিন্ন জাতির উপাস্যা দেবীরা, যাঁদের আর্যায়ন বা ব্রাহ্মণায়ন সাধিত হচ্ছে শাস্ত্রকারদের হাতে। (গ্রিক পল্লাস আথেনে হন ‘অপালা’, গ্রিক ইরিনে হন ইরিনী)।
ভারতীয় নারী একদিকে তখন বৃহত্তর পরিসরে স্বাধীন-সঞ্চারিনী নারীকে দেখল, অন্য সমাজের ধর্মে, নাটকে, সাহিত্যে এবং প্রত্যক্ষত সমাজে, তেমনই নারী-অবদমনের অন্যবিধ চিত্রও দেখতে পেল অন্যান্য সমাজে। শক রাজাদের মৃত্যুর পর রানিরা ‘সতী’ হতেন, হূন নারীরাও মৃত স্বামীর অনুগমন করতেন, হয়তো প্রাগার্যদের মধ্যেও এ প্রথা বর্তমান ছিল। অথর্ব বেদে দুটি উল্লেখে (১৮:৩:১,৩) তাই মনে হয়। খ্রিস্টপূর্ব প্রথম শতকে ডিওডোরাস সেক্যুলাসের বর্ণনায় ‘সতী’ হওয়ার বিবরণ পাওয়া যায়। মহাভারতের ভার্গব প্রক্ষেপে সতীর আদিকল্প রচিত হয়। হিমালয় ও মেনার দুহিতা সতী স্বামীনিন্দায় দেহত্যাগ করেন। এ সতীত্ব স্বামীর মৃত্যু পর্যন্ত অপেক্ষা করেনি; কাজেই পতিভক্তির এবং পাতিব্রাত্যের আদিকল্পটি নির্মাণ করেন এক দেবী। তা হলে দেখছি স্বাধীনচারিণী নারীর চিত্রকল্প— যেমন বৈদেশিক নাট্য সাহিত্য, ভাস্কর্য চিত্রে ও সামাজিক আচরণ দেখে আর্যাবর্তের নারী প্রভাবিত হচ্ছে এবং সে কারণে আতঙ্কিত হচ্ছেন সমাজপতিরা। তাই রামায়ণ-মহাভারত উভয় মহাকাব্যেরই ভার্গব প্রক্ষেপে ‘গেল গেল’ রব উঠেছে, কলিকালের উপযুক্ত এ আচরণ বলে কলিকে সর্বদোষের আধার বলা হচ্ছে, তেমনি অন্য দিকে শক হুনদের মধ্যে ‘সতী’ হওয়া এবং মহাভারতে সতী উপাখ্যানে (ও অন্যত্র শত শত উপাখ্যানে) পতিব্রতা নারীর যথোচিত আচরণের আদর্শ সৃষ্টি করে সমাজ আত্মরক্ষা অর্থাৎ সমাজের স্বীকৃত কাঠামোটি রক্ষার জন্যে তৎপর হয়ে উঠেছে।
এ অবস্থায় নারী যাতে কোনও রকম স্বাধীন (লক্ষণীয় ‘স্বাধীনা’ শব্দটির অর্থ গণিকা) হয়ে উঠতে না পারে, তার পাতিব্রাত্যে, পতিসেবায় যেন বিন্দুমাত্র বিচ্যুতি না ঘটতে পারে, সেই জন্যে তো তার স্বামীকে কঠোর হাতে শাসন করতে হবে। চরিত্র-লঙ্ঘনের আশঙ্কাতেই তাই দণ্ড দিতে হচ্ছে। এই আদর্শ স্বামী যিনি, তিনি স্ত্রীকে সর্বতো ভাবে আত্মসম্পত্তি জ্ঞান করেন এবং পরপুরুষের কলুষ স্পর্শমাত্রকেই চরিত্রভ্রংশ বলে গণ্য করে দণ্ডবিধান করেন, যাতে প্রজা অর্থাৎ সমাজ নিশ্চিন্ত হতে পারে যে, ওই নারীতে কলির কালিমা লাগেনি। এই আদর্শ স্বামী রাম। এবং শাস্ত্র বলে ‘রামাদিবৎ প্রবর্তিতব্যং ন রাবণাদিবৎ’, রামের মতো আচরণ করা উচিত, রাবণের মতো নয়। রাবণ এক দিকে কামুক, স্বেচ্ছাচারী এবং লোভী ছিলেন, কিন্তু মন্দোদরীর প্রতি তাঁর আচরণের কোনও মালিন্য স্পর্শ করেনি, কোনও অকারণ নিষ্ঠুরতা প্রকাশ পায়নি, এ কথা মন্দোদরীর বিলাপ থেকেই বোঝা যায়।
কলিতে শূদ্র দ্বিজাতির প্রতিস্পর্ধী হয়ে উঠবে, এ কথা রামায়ণ-মহাভারত উভয় মহাকাব্যের ভার্গব প্রক্ষেপে অত্যন্ত স্পষ্ট। কাজেই এমন আদর্শ রাজার আকল্প নির্মাণ করতে হবে যিনি কঠোর হাতে প্রতিস্পর্ধী শূদ্রকে দমন করেন, বিনা দ্বিধায়, বিনা চিন্তায়। সেই আদর্শ রাজা রামচন্দ্র, যিনি শম্বুককে হত্যা করলে দেবতারা পুষ্পবৃষ্টি করে বলেন— তুমি দেবতাদের কাজ করেছ। বর্ণগুলোর ক্রম যাতে নষ্ট না হয় সেটা দেখা রাজার কর্তব্য। রাম সেই আদর্শ রাজা, যাঁর এক খঙ্গাঘাতে প্রতিস্পর্ধী শূদ্র মরল এবং বর্ণশ্রেষ্ঠ ব্রাহ্মণের অকালমৃত পুত্রও বাঁচল। কলির আসন্ন সংক্রমণ থেকে যিনি প্রজাকুলকে বাঁচালেন, সমাজকে আশ্বস্ত এবং সুস্থির করলেন।
পিতৃভক্ত, বন্ধুবৎসল, প্রজাহিতৈষী ভ্রাতৃবৎসল দেবদ্বিজে ভক্তিমান, সুবিচারক যজ্ঞকারী— অতএব আদর্শ যুগোচিত নায়ক। শূদ্র যদি ত্রিবণের্র সেবা ছাড়া অন্য কিছুর আকাঙ্ক্ষা করে তবে বর্ণ-ধর্মরক্ষাকারী রাজা তো তাকে মেরে ফেলবেনই। স্ত্রী যদি অনিচ্ছাতেও পরপুরুষের দ্বারা সৃষ্ট বা অপহৃত হয়— তবে যতই সচ্চরিত্রা হোন না তিনি, অগ্নিপরীক্ষা, নির্বাসন, পুনর্বার পরীক্ষা এই সব অবমাননা তাঁকে নির্বিকার চিত্তে মেনে নিতেই হবে। সমাজ তাঁকে ব্যক্তি বলে স্বীকার করেনি, ভোগ্যবস্তু, পণ্যদ্রব্য এই সব আখ্যা দিয়েছে। স্বর্গারোহণের পূর্বে ভরতকে অযোধ্যার সিংহাসন দিলেন রাম, তাঁর ও সীতার দুই পুত্র কোশল ও উত্তর কোশলের রাজত্ব পেলেন। সীতার সচ্চরিত্রতা নিঃসংশয়ে প্রমাণিত হবার পরও তাঁর গর্ভজাত সন্তানদের ইক্ষ্বাকুকুলের রাজসিংহাসনে অধিকার দেওয়া গেল না। প্রজারা নিশ্চয়ই পুলকিত হল, আদর্শ রাজা রাজকুল-মর্যাদায় এতটুকু কলুষের স্পর্শও লাগতে দিলেন না।
এই যে নতুন আদর্শের প্রজাপালক রাজার নির্মাণ হল, ইনি কিন্তু মহাকাব্যের নায়ক নন। সে নায়ক ক্ষত্রিয় যোদ্ধা বীর, আদর্শ রাজা হওয়া তাঁর কাছে প্রতীক্ষিত ছিল না। ক্ষত্ৰিয় নায়কের অঙ্গীকার ও কর্তব্য শেষ হয়েছে যুদ্ধ-জয়ে, রাবণ-বধে। তার পর শুরু হল মহাকাব্যটিকে ঢেলে সাজানো, আদিকাণ্ডে প্রথমার্ধে ও উত্তরকাণ্ডে এঁর নবকলেবর রূপায়ণ ঘটল। এখন ইনি বর্ণধর্মের পরিপালক রাজা। শূদ্র ও নারীর কোনও রকম স্বাধীনতা, স্পর্ধা বা অধিকার স্বীকার করলে পাছে কলির স্পর্শদোষ ঘটে রাজ্যে, তাই ইনি সমাজের স্থিতাবস্থা রক্ষা করেছেন অতন্দ্র ভাবে। এর কিছু মূল্য দিতে হয়েছে তাঁকে, একপত্নীক রাজা সীতাকে হারালেন। সমাজে নারীর সতীত্ব শুচিতা নিয়ে যে নতুন নিরিখ তৈরি হয়েছে তার কাছে বলি দিতে হল আপন দাম্পত্যসুখ। কিন্তু এর মূল্য দিতে তাঁর বিশেষ বাজেনি, কারণ সীতাকে যখন তিনি প্রথম কঠিন কথাগুলো বলেন লঙ্কায়, তখন তা তাঁর হৃদয়ান্তর্গত ভাব। অর্থাৎ, সমাজের নির্মম নির্দেশ তিনি নিজ অন্তরে স্বীকার করে নিয়েছিলেন বলেই পারলেন ওই কথাগুলি বলতে। এইখানে মহাকাব্যকারের পরাজয় ঘটল শাস্ত্রকারদের কাছে।
আজ যখন ‘রামরাজ্য’ সম্বন্ধে একটা স্বপ্নকে পুনর্বার কৃত্রিম ভাবে সৃষ্টি করার একটা উদগ্র চেষ্টা হচ্ছে এ দেশের লোকমানসে, তখন যেন আমরা নিজেদের প্রশ্ন করি: নারী শূদ্রের ওপর অত্যাচার যে তন্ত্রে অপরিহার্য ভাবে গৃহীত, যেখানে ধর্মাকাঙ্ক্ষী শূদ্র ব্রাহ্মণ-পুত্রের জন্য প্রাণ দিতে বাধ্য হয়, নিষ্পাপ অন্তঃসত্ত্বা নারী নির্বাসনে যায়, দেওরালা-আড়ওয়ালের পরও আমরা কি সেই রাজতন্ত্রই চাই? এরই নায়ক কি ‘মর্যাদা পুরুষোত্তম’? অসহায়কে ও নারীকে রক্ষা করাই তো এতদিন আদর্শ পুরুষদের অবশ্য করণীয় ছিল, তাকে বর্জন করে যে রাজতন্ত্র, তা কি সাধারণ মানুষের পক্ষে চূড়ান্ত অভিশাপ হয়ে উঠবে না? তাকে ঠেকানোই কি আজ আমাদের প্রধান কর্তব্য নয়?রবীন্দ্রনাথের জোড়াসাঁকোর বাড়ির পাশেই ছিল মুসলমানপাড়া। জমিদারি শিলাইদহের কাছেও মুসলমান বসতি ছিল; মুসলমান সম্প্রদায়কে প্রতিবেশী হিসেবে খুব কাছ থেকেই তিনি দেখেছিলেন। তাঁদের সম্বন্ধে জেনেছিলেন তাঁদের সঙ্গে মিশে, পড়ে ও আলাপ আলোচনায়। আর নিজস্ব চর্চা অধ্যয়ন এবং ক্ষিতিমোহন সেনের সাহচর্যে বাংলার তথা ভারতবর্ষের সংস্কৃতি যে হিন্দু-মুসলমানের যৌথ প্রয়াসের সৃষ্টি, তাও ভাল করেই বুঝেছিলেন। বিংশ শতকের শুরুর দিকে হিন্দুত্ব সম্বন্ধে তাঁর পূর্ব কয়েক বৎসরে যে মোহ জন্মেছিল, তাও কেটে গেল। ১৯০৮ সালে ‘রাজাপ্রজা’ প্রবন্ধে লিখলেন, ‘বর্তমানকালে হিদুয়ানির পুনরুত্থানের যে একটা হাওয়া উঠিয়াছে তাহাতে সর্বপ্রথমে ঐ অনৈক্যের ধুলা সেই প্রাদেশিক ও ক্ষণিক তুচ্ছতাগুলিই উড়িয়া আসিয়া আমাদের আচ্ছন্ন করিয়াছে।’ ওই বছরেই ‘সমূহ’ প্রবন্ধে লেখেন, ‘বাহির হইতে এই হিন্দমুসলমানের প্রভেদকে যদি বিরোধে পরিণত করিবার চেষ্টা করা হয় তাহাতে আমরা ভীত হইব না— আমাদের নিজেদের ভিতরে যে ভেদবুদ্ধির পাপ আছে তাহাকে নিরস্ত করিতে পারিলেই আমরা পরের কৃত উত্তেজনাকে অতিক্রম করিতে নিশ্চয় পারিব।’ সাম্প্রদায়িক রোগনির্ণয়ের দৃষ্টি তাঁকে জানিয়েছিল যে, বাইরের প্ররোচনা কখনওই মারাত্মক আকারে দেখা দিতে পারে না, যদি দুই সম্প্রদায়ের মানুষের মন পরস্পর সম্বন্ধে নির্মল ও সৌভ্রাত্রপূর্ণ থাকে।
ওই ১৯০৮ সালেই ‘রাজাপ্রজা’ প্রবন্ধের এক জায়গায় বলছেন, ‘হিন্দুমুসলমান এক হইলে পরস্পরের কত সুবিধা, কোনো সভায় মুসলমান শ্রোতাদিগকে তাহাই বুঝাইয়া বলা হইতেছিল, তখন আমি এই কথাটি না বলিয়া থাকিতে পারি নাই যে সুবিধার কথাটা এস্থলে মুখে আনিবার নহে; দুই ভাই এক হইয়া থাকিলে বিষয়কর্ম ভাল চলে, কিন্তু সেইটাই দুই ভাই এক হইয়া থাকিবার প্রধান হেতু হওয়া উচিত নহে।… আসল কথা, আমরা এক দেশে এক সুখদুঃখের মধ্যে একত্রে বাস করি, আমরা মানুষ, আমরা যদি এক না হই তবে সে লজ্জা, সে অধর্ম।… শুধু সুবিধা নহে, অসুবিধাও একত্রে ভোগ করিতে প্রস্তুত যদি না হই তবে আমাদের মনুষ্যত্বে ধিক। আমাদের পরস্পরের মধ্যে সুবিধার চর্চা নহে, প্রেমের চর্চা, নিঃস্বার্থ সেবার চর্চা যদি করি তবে সুবিধা উপস্থিত হইলে তাহা পুরা গ্রহণ করিতে পারিব এবং অসুবিধা উপস্থিত হইলেও তাহাকে বুক দিয়া ঠেকাইতে পারিব।’ মূলত প্রতিবেশী হিসেবে, ভাই হিসেবে, স্বদেশবাসী হিসেবে হিন্দুমুসলমানের সম্পর্ক যে ভাই-ভাইয়ের সম্পর্ক এ নিয়ে দেশের সকল যথার্থ মহাপুরুষের মতো রবীন্দ্রনাথেরও বিন্দুমাত্র সংশয় ছিল না। হিন্দু বা মুসলমান যদি কেউ ভগবানকে মানে ও বিশ্বপিতা বলে বিশ্বাস করে তবে তো অনিবার্য ভাবে ভগবানের সন্তান হিসেবে দু-সম্প্রদায়ের এবং ভারতবর্ষের ও পৃথিবীর তাবৎ সম্প্রদায়ের সকল মানুষকে ভাই বলে স্বীকার না করাটা মিথ্যাচরণ। আর এর ঊর্ধ্বে যাঁরা উঠতে পেরেছেন, যাঁদের জীবনদর্শনের ছক ঈশ্বর-নিরপেক্ষ, তাঁরা তো অনায়াসেই স্বীকার করেন যে, সব মানুষই পরস্পরের ভাই।
১৯২২ সালে ‘কালান্তর’ প্রবন্ধে লিখলেন, ‘এক সময়ে গ্রিক পারসিক নানা জাতির অবাধ সমাগম ও সম্মেলন ছিল… সে ‘হিন্দু’ যুগের পূর্ববর্তী কালে। হিন্দুযুগ হচ্ছে একটা প্রতিক্রিয়ার যুগ— এই যুগে ব্রাহ্মণ্যধর্মকে সচেষ্ট ভাবে পাকা করে গাঁথা হয়েছিল। দুর্লঙ্ঘ্য আচারের প্রাকার তুলে একে দুষ্প্রবেশ্য করে তোলা হয়েছিল। একটা কথা মনে ছিল না কোনও প্রাণবান জিনিসকে একেবারে আটঘাট বন্ধ করে সামলাতে গেলে তাকে মেরে ফেলা হয়।… এর প্রকৃতিই হচ্ছে নিষেধ ও প্রত্যাখ্যান।’ আজ ‘সঙ্ঘ পরিবার’-এর অভ্যুত্থান ও প্রকোপের কালে এ কথা দ্বিগুণ ভাবে সত্য হয়ে উঠেছে। মুসলমান ভারতবর্ষের দ্বিতীয় শ্রেণির নাগরিক, এ কথা বলে হিন্দু জাতীয়তাবাদ নিজেকে এমন ভাবে সংকুচিত করে তুলেছে আজ, যে তা অমানবিক বলেই অশুচি ও ঘৃণ্য। প্রায় সত্তর বছর আগে কবির দৃষ্টি এই ঠেকিয়ে রাখার নীতি সম্বন্ধে ধিক্কারে সরব ছিল।
ওই ‘কালান্তর’ প্রবন্ধেই বলেছেন, ‘যদি ভাবি, মুসলমানদের অস্বীকার করে এক পাশে সরিয়ে দিলেই দেশের সকল মঙ্গল প্রচেষ্টা সফল হবে, তা হলে বড়ই ভুল করব। ছাদের পাঁচটা কড়িকে মানব, বাকি তিনটে কড়িকে মানবই না, এটা বিরক্তির কথা হতে পার, কিন্তু ছাদরক্ষার পক্ষে সুবুদ্ধির কথা নয়।’ এখানে কবি যে কথাটা বলতে চেয়েছেন তা আজ আরও অনেক বেশি গুরুতর ভাবে উপস্থিত হয়েছে, দেশের স্বার্থরক্ষার কাছে সম্প্রদায়ের স্বার্থরক্ষা গৌণ এবং যৌথ ভাবে সব সম্প্রদায়ের স্বার্থরক্ষাই যথার্থ ভাবে দেশের সামগ্রিক স্বাস্থ্যরক্ষার ও উন্নতির উপায়। কোনও সম্প্রদায়কে সংখ্যাগুরুত্বের জোরে দাবিয়ে রাখার অপচেষ্টা বা ‘কর্মভূমি’ ‘পূণ্যভূমি’ ইত্যাকার ছেঁদো ক্ষুদ্র স্বার্থপ্রণোদিত নীচ কথার উল্লেখ আজ সম্পূর্ণ ভাবে বর্জনীয়, ঘৃণাভরে উপেক্ষণীয়।
‘পরিশেষ’ কাব্যগ্রন্থে কবি মর্মান্তিক সত্যের উচ্চারণ করেন গভীর বেদনাভরে— ‘ধর্মের বেশে মোহ যারে এসে ধরে/অন্ধ সেজন মারে আর শুধু মরে।/নাস্তিক সে-ও পায় বিধাতার বর, ধার্মিকতার করে না আড়ম্বর।/শ্রদ্ধা করিয়া জ্বালে বুদ্ধির আলো/শাস্ত্র মানে না মানে মানুষের ভালো।/বিধর্ম বলি মারে পরধর্মেরে/নিজধর্মের অপমান করি ফেরে,/পিতার নামেতে হানে তাঁর সন্তানে,/আচার লইয়া বিচার নাহি কো জানে,/পূজাগৃহে তোলে রক্ত মাখানো ধ্বজা/দেবতার নামে এ যে শয়তান ভজা।/ হে ধর্মরাজ, ধর্মবিকার নাশি/ধর্মমূঢ়জনেরে বাঁচাও আসি।/যে পূজার বেদী রক্তে গিয়েছে ভেসে/ভাঙো ভাঙো, আজি ভাঙো তারে নিঃশেষে, /ধর্মকারার প্রাচীরে বজ্র হানো,/এ অভাগা দেশে জ্ঞানের আলোক আনো।’
বাবরি মসজিদ ধ্বংসের পরে অনেক বেশি তাৎপর্য পেয়েছে এ কবিতা, এর প্রতিটি ছত্র উচ্চারণ করে আত্মবিচার করবার সময় এসেছে: ‘আমি কি যথার্থই ভারতবর্ষের সব সম্প্রদায়ের মানুষকে আপনজন জ্ঞান করতে পারছি?’ না পারলে আমিই প্রকৃত ভারতবাসী নই।
‘পত্রপুট’ কাব্যগ্রন্থের ১৫নং কবিতায় কবি নিজেদের ধর্মবিশ্বাসের পুনর্মূল্যায়ন করেছেন, একটি অবিনশ্বর সত্যের ঔজ্জ্বল্যে অমর এই কবিতাটি। দু’চারটি ছত্রে তথাকথিত ধর্মবিশ্বাসী ভগবদ্বিশ্বাসীদের থেকে নিজের পার্থক্য সম্বন্ধে সচেতনতার আভাস আছে। ‘আমি ব্রাত্য, আমি মন্ত্রহীন,/দেবতার বন্দীশালায় আমার নৈবেদ্য পৌঁছল না।’ ‘আজ আপন মনে ভাবি, কে আমার দেবতা/কার করেছি পূজা।… মন্দিরের রুদ্ধদ্বারে এসে আমার পূজা/বেরিয়ে চলে গেল দিগন্তের দিকে—/সকল বেড়ার বাইরে।’ ‘আমি ব্রাত্য, আমি মন্ত্রহীন,/সকল মন্দিরের বাইরে/আমার পূজা আজ সমাপ্ত হল/দেবলোক থেকে মানবলোকে।’ দেশের শ্রেষ্ঠ কবিমনীষীর এই অন্তিম উচ্চারণ এই দুর্দিনে আমাদের প্রেরণা দিক। যেন দেখতে পাই সব ধর্মধ্বজীরাই শেষ পর্যন্ত সিংহাসন-লোভী, স্বার্থান্বেষী, বর্বর ও নির্মম। ধর্মের আড়ালে তাদের লোভের ও রাষ্ট্রক্ষমতা লাভের উচ্চাশার বেসাতি। যারা সব মানুষকে অন্তর থেকে আপন জেনে, মেনে সেই মতো সৌভ্রাত্রপূর্ণ আচরণ করতে প্রস্তুত নয়, কবি তাদের পামর, মিথ্যাবাদী ও ভণ্ড বলে ধিক্কার দিয়েছেন, শিখিয়েছেন পরস্পরের কাছে মানুষের একমাত্র পরিচয়, সে মানুষ। সেই সুবাদেই সে নির্বিচারে ভাই, সব অধিকারে সম্পূর্ণ সমকক্ষ। এর বিরুদ্ধে যাদের প্রচার ও আচরণ তারা আজ মানবজাতির একান্ত শত্রু। তারা মানববিদ্বেষী, মানব-বিধ্বংসী ক্রিয়াকলাপে রাক্ষসের মতো মানুষের রক্তপানে লোলুপ। তাদের স্বরূপে চিনে নিয়ে সৰ্বতো ভাবে রুখতে আমাদের প্রেরণা দিক কবির উপলব্ধি ও উচ্চারণ।আর্যরা যখন ভারতবর্ষে আসে খ্রিস্টপূর্ব দ্বাদশ শতকের দিকে, তখন তারা যাযাবর পশুচারী কৌমবদ্ধ একটি জনগোষ্ঠী: একটিই সম্প্রদায় বলা যায়। তাদের জীবনযাপন পদ্ধতি মূলত এক ছিল, ধর্মাচরণও ছিল যজ্ঞনির্ভর, যে-যজ্ঞে সমগ্র গোষ্ঠী মুখ্য বা গৌণ ভূমিকায় অংশগ্রহণ করত। এদের সঙ্গে প্রথম যোগাযোগ ঘটে প্রাগার্য অস্ট্রিক ও দ্রাবিড়দের, যাদের জীবনযাত্রা প্রণালী ছিল ভিন্ন ধরনের এবং যাদের ধর্মবিশ্বাস ও অনুষ্ঠানও সম্ভবত পৃথক ছিল।
এদের ওপরে আর্যদের প্রথম প্রভাব ছিল ধর্মীয়, আর্থনীতিক ও সাংস্কৃতিক। তিন ক্ষেত্রেই কিছু কিছু চিহ্ন রেখে গেছে এ সংযোগ। যজুর্বেদে যে ধর্ম, তার মধ্যে বেশ কিছু আগন্তুক উপাদান দেখা যায় যার উৎস প্রাগার্য ধর্মে, এ কথা মনে করলে ভুল হবে না। আর্যদের পশুচর্যার সঙ্গে মিলল প্রাগার্য কৃষিকাজ, যা আর্যরা শিখে নিল কিছুকালের মধ্যেই। সাংস্কৃতিক প্রভাবের কাল দীর্ঘায়ত, খ্রিস্টপূর্ব ষষ্ঠ শতকের কাছাকাছি, যখন প্রথম লেখার পরিচয় পাই শিলালেখে, তখন দেখি, ইন্দো-আর্য ভাষার ওপরে প্রাগার্য কথ্য ভাষার প্রভাব– বাক্যবিন্যাসে, শব্দগঠনে এবং কিছু কিছু তদ্ভব শব্দের সন্নিবেশে। বলা বাহুল্য, দুটি বিভিন্ন সংস্কৃতির জাতি পরস্পরের সঙ্গে ভাবের আদানপ্রদানের জন্যে বাধ্য হয়েই এমন একটি ভাষার উদ্ভাবন করবে যা উভয়ের পক্ষেই বোধ্য হবে। ব্রাহ্মীলিপিও এর সাক্ষ্য বহন করে, এর সৃষ্টি সম্ভবত এই সময়েই। এই সব পরিবর্তনের পশ্চাতে কিছু ব্রাহ্মণ্য জুলুম থাকা অসম্ভব নয়, যা বিজিতের ওপরে বিজয়ী সর্বদাই করে থাকে।
মৌর্যরা খ্রিস্টপূর্ব চতুর্থ শতক থেকে ক্ষমতায় আসীন ছিলেন। এঁরা বৌদ্ধধর্ম গ্রহণ করেন এবং ভারতবর্ষে প্রথম সাম্রাজ্য স্থাপন করেন। এই সময়ে বুদ্ধোত্তর যুগে, ব্রাহ্মণ্যধর্ম কিছুকাল গৌণ ভূমিকায় ছিল এবং বৌদ্ধ ও ব্রাহ্মণরা মৌর্যযুগে মোটের ওপর শান্তিপূর্ণ ভাবে সহাবস্থান করত। আবার জুলুম শুরু হয় পরবর্তী ব্রাহ্মণ্য অভ্যুত্থানের সময়ে। অজাতশত্রু শুধু যে পিতা বিম্বিসারের ওপরে অত্যাচার করেছেন তা নয়, ব্রাহ্মণ্যধর্মকে জোর করে বৌদ্ধ প্রজাদের ওপর চাপিয়ে দেন; এর ফলে বৌদ্ধরা উৎপীড়িত হয়। কল্পদ্রুমাবদানে শ্রীমতীর যে-উপাখ্যান আছে তাকে ভিত্তি করে রবীন্দ্রনাথের কবিতা ‘পূজারিণী’ রাজাজ্ঞার বিরুদ্ধে বুদ্ধ উপাসনা করে শ্রীমতী প্রাণ হারায়। ‘দিব্যাবদানে’ নির্গ্রন্থদের ওপরে অত্যাচারের কথা পাই। এই ব্রাহ্মণ্য অভুত্থানের কালে বৌদ্ধপীড়ন যে হয়েছিল তাতে কোনও সংশয় নেই। তবে স্থানে ও কালে তার ব্যাপ্তি কম।
ভারতবর্ষে বুদ্ধের সময়ে, সম্প্রদায়ভেদ ব্রাহ্মণ্যগোষ্ঠীতে, যতদূর জানা যায়, ছিল না। মৌর্য সাম্রাজ্যের শেষ দিকেও নয়, সম্ভবত অশোকের রাজত্বের শেষ পর্বের সমসাময়িক কালে এর উদ্ভব ঘটে। তা-ও ধীরে ধীরে শতাব্দী-ব্যাপী একটা ধারা যে প্রবাহের পরিণতি বিভিন্ন সম্প্রদায়ের অভ্যুত্থান। বৈদিক যুগে উপনিষদ পর্যন্ত সাহিত্যে এর উল্লেখ নেই। খ্রিস্টপূর্ব চতুর্থ শতক থেকে প্রথম শতকের মধ্যে বেশ কয়েকটি বিদেশি আক্রমণ ঘটে— গ্রিক (যবন), পারদ, শক, পহ্লব ইত্যাদি। এই আগন্তুকরা নিয়ে আসে তাদের নিজস্ব ধর্মবিশ্বাস ও অনুষ্ঠান-প্রণালী। এরই সঙ্গে অভ্যুদয় বা পুনরুদয় ঘটে প্রাগার্য দেবকল্পনা ও উপসনাপদ্ধতির। আর্য যজ্ঞের অনুষ্ঠান ক্ষীণ হয়ে এলে, বৌদ্ধধর্মও আর্যাবর্তে ক্রমে বিলীন হয়ে গেলে, তখন প্রাগার্য ও আগন্তুক আর্য ধর্মবোধের সংমিশ্রণে যে নতুন ধর্মীয়তার সঞ্চার হয় তাতেই প্রথমবার দেখা গেল সম্প্রদায়ভেদ।
এই ভেদ বিভিন্ন উপাস্য ও উপাসনাকে আশ্রয় করে দেখা দেয়। যজ্ঞে লভ্য ঐহিক সুখ ও পরকালে স্বর্গ এ দুই-ই জ্ঞানকাণ্ডে অর্থাৎ বৈদিক সাহিত্যের শেষ দুই অংশে (আরণ্যক-উপনিষদে) পরাজয় মেনেছে আত্মজ্ঞান তথা ব্রহ্মজ্ঞানে লভ্য মোক্ষের কাছে। বৌদ্ধ, জৈনধর্ম যে নির্বাণ বা কৈবল্যের লক্ষ্য এনেছে, তাও জ্ঞান দিয়ে পাওয়া যায়, যার নাম ‘বোধি’। এর পরের যুগে সম্ভবত খ্রিস্টপূর্ব তৃতীয় শতকের কাছাকাছি ওই সংমিশ্র ধর্মবোধের প্রকাশ ঘটল। এবার আর তা সমস্ত সমাজের যৌথ ভাবে আচরণীয় একটি ধর্ম নয়; সমাজের বিভিন্ন অংশ তখন বিভিন্ন উপাস্যকে প্রধান ও একান্ত জেনে তারই উপাসনায় নিযুক্ত।
খ্রিস্টপূর্ব ষষ্ঠ শতক থেকে সমাজের অবসংগঠনে নানা সুদূরপ্রসারী পরিবর্তন এসেছিল। কৃষি ব্যাপক ভাবে হচ্ছিল, বহির্বাণিজ্যে সমৃদ্ধি বাড়ছিল, বৃত্তি অনুসারে বর্ণ ছিল না, বহু মিশ্র জাতির উদয় হয়েছিল, যারা বহু বিভিন্ন বৃত্তি অবলম্বন করত। গোষ্ঠী ও কৌম ভেঙে ‘কুল’ বা বৃহৎ যৌথ পরিবার সমাজের একক হয়ে উঠল। কৃষির কারণে বহু ‘কুল’ এক একটি অঞ্চলে স্থায়ী ভাবে বসবাস করত। গ্রামগুলিতে কৃষি, পশুপালন ছাড়াও নানা শিল্পজীবীও বাস করত। উদ্বৃত্ত শস্য ও শিল্পদ্রব্য প্রথমে নগরে ও পরে নৌবাণিজ্যের দ্বারা মধ্যপ্রাচ্য ও ইয়োরোপে পৌঁছত। সমাজের বিন্যাস বহুলাংশে পরিবর্তিত হয়ে গেল। বৃত্তিগত জাতি-বর্ণগত পার্থক্য অনুসারে নতুন এক ভাবে বিন্যস্ত এই সমাজে যে ধর্ম দেখা দিল তা সম্ভবত আগমিক বা প্রাগার্য জাতিগুলির মধ্যে আচরিত ধর্মের নতুন এক রূপভেদ। উপাস্য দেবতার মধ্যে প্রথমে প্রধান ছিলেন দুজন— ১. বিষ্ণু-নারায়রণ-বাসুদেব-কৃষ্ণ ও ২. শিব। এঁদের উদ্দেশ্য পাই খ্রিস্টপূর্ব চতুর্থ শতক থেকেই। এ দুই উপাস্যকে ঘিরে ভারতবর্ষের প্রথম সাম্প্রদায়িক উপাসনাগোষ্ঠী সৃষ্ট হয়। বিভিন্ন অঞ্চলে ও শতকের পর শতকে। এঁদের মধ্যে মতগত বিরোধ ছিল, যার প্রথম স্পষ্ট প্রকাশ মহাভারতে, প্রধানত অনুশাসনপর্বে এবং অন্যত্রও। পরবর্তী কালে আরও নানা দেবদেবীর উত্থান ঘটে। রামায়ণ-মহাভারতেই দেবী দুর্গা, কালী, সরস্বতী, লক্ষ্মী এবং আরও দু’-চারটি গৌণ দেবী এবং সূর্য, চন্দ্র, গণেশ, কার্তিকেয়, নবগ্রহ ইত্যাদির প্রবেশ দেখতে পাই। প্রত্যেক দেবতাকে ঘিরে স্বতন্ত্র উপাসকমণ্ডলী গড়ে ওঠে, এঁরা প্রত্যেকেই মনে করতেন তাঁদের উপাস্য দেবতাই সমূহ ঐহিক বিপদ নাশ করে সকল পার্থিব সুখ, স্বর্গ এবং অন্তে মোক্ষ দিতে পারেন। তবে অন্য সম্প্রদায় সম্বন্ধে কখনও কখনও অবজ্ঞা ও তাচ্ছিল্য থাকলেও সাধারণ ভাবে একটা ভয়মিশ্রিত শ্রদ্ধা ছিল। যার ফলে বিভিন্ন উপাসকগোষ্ঠী শান্তিতে সহাবস্থান করতেন।
৪৫৫ খ্রিস্টাব্দে জুনাগড় শিলালেখে স্কন্দগুপ্ত পারস্যের সাসানিডদের সম্বন্ধে ‘ম্লেচ্ছ’ বলে উল্লেখ করেন। এর পূর্বেই মহাভারতে ‘ম্লেচ্ছ’শব্দ আছে। ঘৃণ্য ও সমাজে অপাঙক্তেয়দের মধ্যে ম্লেচ্ছ, শবর, পুল্কস, শ্বপাক, চণ্ডালদের নাম পাই। পরে নবম দশম শতক থেকে ম্লেচ্ছ শব্দ আরবদের বোঝাত। এ শব্দ তখন ঘৃণাব্যঞ্জক।
খ্রিস্টীয় অষ্টম শতকে আরবরা বারবার সিন্ধু আক্রমণ করে। এ ঘটনার বিবরণ স্থানীয় ঐতিহাসিকের রচনা ‘চাচনামাহ্’তে আছে। যদিও তার সব খুঁটিনাটি তথ্য গ্রহণযোগ্য নয়, তবুও মূল কাহিনির ধারাতে দেখতে পাই বারবারই আক্রমণকারী পরাজিত হয়েছে, শেষবারে সিন্ধুনিবাসী ছোট ছোট বৌদ্ধগোষ্ঠী (সব বৌদ্ধরা নয়) ও কিছু ব্রাহ্মণ্যগোষ্ঠীও সিন্ধুর রাজা দাহর (বা দাহির)-এর বিরুদ্ধে বিশ্বাসঘাতকতা করে ও বিধর্মী আক্রমণকারীদের সাহায্য করে। প্রলম্বিত যুদ্ধে লোকক্ষয়ের প্রতীকারার্থে শান্তিকামী বৌদ্ধরা এ কাজ করে থাকতে পারেন। আবার সিন্ধুর হিন্দু রাজার প্রতি তাঁদের আনুগত্যের অভাব ছিল কোনও কারণে, এমনও হতে পারে, কিন্তু আগন্তুক আক্রমণকারীদের দেশজয়ের ফলে রাষ্ট্রশক্তি তাদের হাতে চলে গেলে পরে কিছুকাল মোটের ওপর শান্তিতে সহবসতি করে দু’পক্ষ। বিশ্বাসঘাতকরা আর্থনীতিক সুবিধা পায় বিজেতাদের কাছ থেকে— ভূমি, অর্থ, সম্পত্তি। মাহমুদ গজনভি (৯৯৯–১০৫০) যখন সিন্ধুর শাসকরূপে আসেন তখন থেকে বলপূর্বক ধর্মান্তরীকরণ ব্যাপক ভাবে শুরু হয় এবং দ্বাদশ শতক পর্যন্ত চলতে থাকে।
যখন পর্যন্ত ধর্মান্তর করা শুরু হয়নি তখনও দুই সম্প্রদায়ের মধ্যে সম্প্রীতি, সহিষ্ণুতা আদানপ্রদান ছিল। যেমন ছিল পূর্বের বৈষ্ণব, শাক্ত, শৈব, গাণপত্য, সৌর ও অন্যান্য সম্প্রদায়ের মধ্যে। এবং এ সব সম্প্রদায়ের সংখ্যা বা নাম অগণ্য, অঞ্চলভেদে যুগভেদে সমস্ত পৌরাণিক দেব-দেবী, দেবায়িত গ্রহনক্ষত্র, সাধু-সন্ত সকলেরই পৃথক সম্প্রদায় ছিল। লৌকিক, আদিবাসী, দ্রাবিড়, অস্ট্রিক দেব-দেবীর কত উত্থান পতন, বিকাশ, প্রতাপ, অবক্ষয় হয়েছে। প্রত্যেকের জন্য পৃথক উপাসনাগোষ্ঠী উপাসনাপদ্ধতি স্তবমন্ত্র নির্মিত হয়েছিল। নিজস্ব অভিরূচি অনুসারে মানুষ বেছে নিত তার আরাধ্য ইষ্টদেবতা, কিন্তু প্রতিবেশীর ইষ্টদেবতাকে মনে মনে নিজের দেবতার চেয়ে হীন ভাবলেও তার উপাসনা, ভক্তি শ্রদ্ধাকে উপেক্ষা করত না, বরং প্রচ্ছন্ন একটা ভয়মিশ্রিত সমীহ ছিল। ভয়, কারণ সে দেবতাটি যদি জাগ্রত হন তা হলে তাঁকে হীন জ্ঞান করায় বিপদ থাকতে পারে। সামাজিক ভাবে কোনও যুগে কোনও কোনও অঞ্চলে দুই বা তিন সম্প্রদায়ের মানুষ পরস্পরকে পরিহার করেছে, কিন্তু সাধারণ ভাবে সামাজিক মেলামেশায় বাধা সৃষ্টি করেনি কোনও সাম্প্রদায়িক ধর্মবিশ্বাস।
বাধা এল যখন বিশ্বাস থাক না থাক ধর্মকে ওপর থেকে জোর করে চাপিয়ে দেওয়া হল রাজশক্তির জোরে। ইসলাম ভারতে অনুপ্রবেশ করার পরেও সিন্ধুদেশে এ নিয়ে বিদ্বেষ বা পরস্পরের সংহারের চেষ্টা ছিল না। তাই দেখি, দশম শতকের ‘চিঞ্চনী’ ভূমিদান পত্রে আরব শাসনকর্তা মধুমতী (অর্থাৎ মহম্মদ) ভবানীমন্দিরে জমি দিচ্ছেন। পশ্চিমভাগ তাম্রলেখে রাজা শ্রীচন্দ্র হিন্দু-বৌদ্ধ দুই সম্প্রদায়ের মঠে-মন্দিরে দান করছেন, সে-ও ওই দশম শতকে। অর্থাৎ যখন পর্যন্ত বিভাজন শুধু ধর্মগত, তখন এর সঙ্গে অত্যাচার জড়িত নয়। উল্টোদিকে বহু পূর্বে খ্রিস্টীয় প্রথম দ্বিতীয় শতকে মথুরা শিলালেখে দেখি রাষ্ট্রশক্তিতে সমাসীন বৌদ্ধ রাজা ব্রাহ্মণ্য নাগ মন্দিরকে ভেঙে বৌদ্ধমঠে পরিণত করছেন। যেমন ব্রাহ্মণ্য রাজশক্তি বৌদ্ধদের ওপরে কখনও কখনও অত্যাচার করেছে, বহু মঠ ভেঙে মন্দিরে পরিণত করেছে। বিশ্লেষণ করলে যে সত্যটি চোখে পড়ে তা হল, দু’টি ভিন্ন ধর্মের মধ্যে নিছক ধর্ম বা সম্প্রদায়গত কারণে বিভেদ থাকলেও সংঘর্ষ বাধে না। সংঘর্ষ সৃষ্টি করা রাষ্ট্রশক্তির ধর্ম, তারই সমর্থনে বিরুদ্ধ ধর্মাবলম্বীর সংহার, অবদমন অত্যাবশ্যক হয়ে ওঠে। প্রাগার্যদের সংস্কৃতির ওপরে আর্যায়নের প্রভাবও এই চেহারাতেই দেখা গেছে। বৌদ্ধ ধর্মের বিকাশে যুগ স্বল্পস্থায়ী, তার অত্যাচার করবার ক্ষমতাও ছিল সীমাবদ্ধ, তবু দাহিরের বিরুদ্ধে বিশ্বাসঘাতকতা করে বহিঃশত্রুর জয় সুনিশ্চিত করেছিল সিন্ধুর কিছু বৌদ্ধ ও ব্রাহ্মণ্যগোষ্ঠী। ব্রাহ্মণ্য ধর্মের পুনর্বার প্রতাপ বৃদ্ধি হল গুপ্তযুগে, তখন বৌদ্ধরা সংখ্যায় ও প্রতিষ্ঠায় নগণ্য, তাই রাষ্ট্রশক্তি তাকে শত্রুজ্ঞান করেনি। তবু বৌদ্ধসাহিত্যে বেশ কিছু ব্রাহ্মণ্য-অত্যাচারের সাক্ষ্য রয়ে গেছে। এ অত্যাচার ওই রাষ্ট্রশক্তির একচ্ছত্র দম্ভের প্রকাশ। ইসলাম যখন শুধু ধর্ম হিসেবে প্রবেশ করল তখন প্রথমে প্রায় তিনশো বছর আর একটা সম্প্রদায়ের মতোই বহুধাবিভক্ত ব্রাহ্মণ্য সম্প্রদায়ের ও বৌদ্ধ, জৈনদের পাশাপাশি শান্তিতে বাস করেছে। রাষ্ট্রশক্তিতে সমাসীন হয়েও বিধর্মীকে ভূমি ও অর্থদানে কাতর হয়নি প্রথম পর্যায়ে। যখন আর্থনীতিক ও রাষ্ট্রনৈতিক ক্ষমতা সংহত হল মাহমুদ গজনভির আমলে তখনই ধর্মান্ধতা প্রতিস্পর্ধীর রূপে নখদন্ত প্রকাশ করল। তখন ধর্মান্তর গ্রহণে অনিচ্ছুক প্রজার হন্তারক হল রাষ্ট্রশক্তি। এটা ধর্মবিশ্বাসের জন্যে অবশ্যই নয়, শক্তির অবিসংবাদিত স্বীকৃতির জন্যে। না হলে খ্রিস্টীয় সপ্তম থেকে দশম শতকে এ দেশে যে মুসলমানরা বাস করেছে তারাও তরবারি হাতে সংহারকের ভূমিকায় দেখা দিত।
দেখা যাচ্ছে, মাত্র একটি বস্তু ধর্মবিশ্বাসকে ধর্মান্ধ আততায়ী ভূমিকায় পরিণত করতে পারে, তা হল রাষ্ট্রশক্তি। ওই ক্ষমতার সাহচর্যেই ধর্ম আর ধর্ম থাকে না, রাষ্ট্রশক্তি প্রতিষ্ঠার অস্ত্র হয়ে ওঠে। আজ সারা ভারতবর্ষ জুড়ে হিন্দু মহাসভার ছানাপোনা— রাষ্ট্রীয় স্বয়ং সেবক সঙ্ঘ, বিশ্বহিন্দু পরিষদ, বজরঙদল, শিবসেনা, আনন্দমার্গ, আমরা বাঙালী, সন্তান দল, হরেকৃষ্ণ ইত্যাদি যত পল্লবিত হিন্দুমাহাত্ম্য-প্রচারী দল গজিয়ে উঠেছে বর্ষায় ব্যাঙের ছাতার মতো, নিত্য গজাচ্ছে ছোট ছোট ভিন্ন ভিন্ন ‘মা’ ও ‘বাবা’র ছত্রছায়াতলে, তাদের প্রসাদে পুষ্ট হয়ে, তারা কেউ প্রকাশ্যে কেউ বা ছদ্মবেশে ক্ষমতার কাঙাল। রাষ্ট্রক্ষমতা দখলের জন্যে এরা না করতে পারে এমন কিছু নেই। যেহেতু ভারতীয়রা ‘ধর্মভীরু’ তাই এরা বা কোনও বিষাক্ত সাম্প্রদায়িক তথাকথিত ‘সন্ন্যাসীদল’ যখন ক্ষমতার সঙ্গে ধর্মকে একীভূত করে রঙিন রামরাজ্য ইত্যাদি মোহের সৃষ্টি করতে চায় তখন তারা ভুলে যায় যে, কিছু লোককে কিছুদিন ভোলানো যায়— সকলকে চিরদিন ভোলানো যায় না। তবে এ কাজের জন্যে ভাগ্যের হাতে ভার দিয়ে নিষ্ক্রিয় হয়ে বসে থাকলে চলবে না। রাষ্ট্রশক্তি দখলের মুখ্য ভূমিকাটা প্রকাশ করে দিতে হবে, তথাকথিত ধর্মযুদ্ধের আড়াল থেকে। মুখোশ খুলে এদের ক্ষমতালোলুপ চেহারাটা প্রকাশ করে তার বিরুদ্ধে সুস্থ জনমতকে সংহত করাই এখন শুভবুদ্ধিমান মানুষের প্রাথমিক কাজ।সাম্প্রদায়িকতা শব্দটি এসেছে সম্প্রদায় থেকে। ভারতবর্ষে সম্প্রদায় প্রথম কখন দেখা গেল ও কেন? খ্রিস্টপূর্ব চতুর্থ শতক থেকে খ্রিস্টীয় চতুর্থ শতক পর্যন্ত প্রায় সাত-আটশো বছরের মধ্যে বাইরে থেকে বহু জাতি উত্তর-পশ্চিম ভারতবর্ষে আসে এবং ছোট বড় যুদ্ধ জয় করে বা যুদ্ধ না করেও ধীরে ধীরে ভারতবর্ষের জনসাধারণের সঙ্গে মিশে বসবাস করতে শুরু করে। এদের মধ্যে ছিল যবন অর্থাৎ গ্রিক, পারদ, পহ্লব, মুতিব, দরদ, কুষাণ, শক, হুন, নানা জাতি। এরা প্রত্যেকে ভিন্ন ভিন্ন ধর্মবিশ্বাস আচার-অনুষ্ঠান সঙ্গে এনেছিল। ভারতবর্ষের প্রচলিত আচার-অনুষ্ঠান এ সবের দ্বারা প্রভাবিত হয় এবং এরাও এখানকার চলিত ব্রাহ্মণ্য-বিশ্বাস ও অনুষ্ঠানের সঙ্গে আপোশ করে ক্রমে ক্রমে বৃহত্তর সমাজে মিশে যায়। শাস্ত্রকারদের কিছু মুশকিল হয়েছিল। আগন্তুকদের কোন বর্ণ বলে স্বীকার করবে? তাই প্রথমে ম্লেচ্ছ বা শূদ্র বলে সমাজ এদের স্থান দেয়, পরে এরা বিজয়ী ও ক্ষমতার অধিকারী হওয়ায় ক্ষত্রিয় বলে এদের স্বীকার করা হয়, কিন্তু মিশে যাবার পরে এদের নিজস্ব ধর্মবিশ্বাস বা আচার-অনুষ্ঠানের কোনও চিহ্ন পাওয়া যায় না।
প্রথম সম্প্রদায়ের কথা খ্রিস্টপূর্ব তৃতীয়-দ্বিতীয় শতকে কিছু শিলালিপিতে পাওয়া যায়। তার পর থেকে শিলালিপি ও মহাভারতে সম্প্রদায়ের উল্লেখ পাই— পাঞ্চরাত্র, সাত্বত, নারায়ণীয়, ভাগবত, বৈষ্ণব, পাশুপত, লকুলীশ, শৈব, শাক্ত ইত্যাদি নামে। এ ছাড়াও দর্শনের দিক থেকে খ্রিস্টপূর্ব ষষ্ঠ শতকে জৈন ও বৌদ্ধ, পরে বার্হস্পত্য, চার্বাক এদের দেখি, তার অনেক পরে ছটি দর্শন মীমাংসা, ন্যায়, বৈশেষিক, সাংখ্য, যোগ ও বেদান্ত— ধীরে ধীরে মত অনুসারে দর্শন সম্প্রদায় গড়ে ওঠে। কিন্তু জৈন বৌদ্ধ মতের উৎপত্তির সময় থেকে অর্থাৎ খ্রিস্টপূর্ব ষষ্ঠ শতক থেকে মতের পার্থক্য থাকলেও এবং পরে ধর্মের পার্থক্য থাকলেও সম্প্রদায়গুলি পাশাপাশি শান্তিপূর্ণ ভাবেই বসবাস করছিল। বুদ্ধির, যুক্তির জগতে এরা পরস্পরকে ভ্রান্ত প্রমাণ করে চললেও সাম্প্রদায়িকতা কখনও অস্ত্র ধারণ করেনি।
মুসলমান আক্রমণের কয়েকশো বছর পর পর্যন্ত হিন্দু-মুসলমানও শান্তিপূর্ণ ভাবে প্রতিবেশীর মতো বাস করেছে। ত্রয়োদশ শতকের পর লক্ষণীয় ভাবে ধর্মান্তরীকরণের চেষ্টা করে মুসলমানরা, কিছু জুলুমও হয়েছিল, মন্দির ভেঙে মসজিদ গড়া ইত্যাদি। ইতিহাসের এটা একটা দিক। অন্য দিক হচ্ছে, সব মোগল সম্রাটের হিন্দু মহিষী, হিন্দু সেনাপতি, হিন্দু সভাসদ ছিল। সকলেই হিন্দু মন্দিরেও অনুদান দিতেন ও হিন্দু গুণীদের শিরোপা, পুরস্কার দিতেন। হিন্দু-মুসলমান দুই সম্প্রদায় সাধারণত বন্ধুর মতো এক গ্রামে প্রতিবেশীর সুখ-দুঃখের অংশ নিয়ে বাস করতেন। যে দাঙ্গাগুলিকে সাম্প্রদায়িক বলে বলা হয়েছিল, এখনকার ঐতিহাসিক গবেষকদের মতে তার অধিকাংশই অর্থনৈতিক অর্থাৎ জমিদারের অত্যাচারের বিরুদ্ধে প্রজাদের বিদ্রোহ। মুসলমান রাজশক্তি কিছু মানুষকে ইচ্ছার বিরুদ্ধে ধর্মান্তরিত করেছিল, এও যেমন সত্য, তেমনই সত্য হিন্দু সমাজের নীচের দিকে যে শূদ্র, ম্লেচ্ছ, অস্পৃশ্যরা ছিল তাদের মধ্যে অনেকেই সমাজের অপমান ও অত্যাচারের বিরুদ্ধে প্রতিবাদ করে স্বেচ্ছায় ইসলামধর্ম গ্রহণ করে। কারণ, এ ধর্মে জাতিভেদ নেই। পরে একই কারণে বহু হতমান দরিদ্র মানুষ ব্ৰাহ্ম বা খ্রিস্টধর্ম গ্রহণ করে।
ইংরেজ আমলের আগে হিন্দুর বহু সম্প্রদায় ছিল। পরস্পর একে অন্যকে মতের দিকে ভ্রান্ত মনে করত, বিশেষত দর্শন প্রসঙ্গে, কিন্তু তার জন্যে সামাজিক শান্তির কোনও বিঘ্ন ঘটেনি। মুসলমান আমলেও তেমনই ধর্মমতের ও আচরণের ভিন্নতা সত্ত্বেও বিরোধ দেখা দেয়নি, যেমন দেখা গেল ব্রিটিশ আমলে। এটার মুখ্য একটি কারণ হল, ব্রিটিশ রাজ্যশাসনের মূলনীতিই ছিল এ দু’টি সম্প্রদায়ের মধ্যে বিভেদ সৃষ্টি করে রাজত্ব করা। নানা রকম ভেদবুদ্ধি দিয়ে হিন্দু ও মুসলমানকে পরস্পরের শত্রু প্রতিপন্ন করা, পক্ষপাতিত্ব দেখিয়ে এই শত্রুতাকে স্থায়ী করাই ছিল ইংরেজের ভারতশাসনের মূল রাষ্ট্রনীতি।
দেশ স্বাধীন হবার আগে থেকেই এ ভেদবুদ্ধি দু’টি সম্প্রদায়ের মধ্যে এত সার্থক ভাবে সঞ্চার করেছিল ইংরেজরা যে, স্বাধীনতার জন্যে সংগ্রাম করেছিল একটি দেশ, কিন্তু স্বাধীন হল দু’টি দেশ; ওই বিভেদনীতির বিষবৃক্ষের দু’টি ফল। ভারতবর্ষে স্বাধীনতার আগে থেকেই হিন্দু মহাসভা ছিল, মুসলিম লিগও ছিল। কিন্তু স্বাধীন ভারতবর্ষে দুটি অসুবিধেও ছিল। রাষ্ট্রতন্ত্র বলল, ভারতবর্ষ ধর্মনিরপেক্ষ দেশ, আর হিন্দু এখানে সংখ্যাগরিষ্ঠ, দেশের জনসংখ্যার শতকরা বিরাশি ভাগই হিন্দু। এর ফলে এক দিকে যেমন সংখ্যালঘু মুসলমানের ওপরে অত্যাচার করা অনেক সহজ হল, তেমনই সে অত্যাচার ওই শতকরা বিরাশি ভাগ ধিক্কারও অর্জন করল। কারণ, সংখ্যাগরিষ্ঠের একটা নৈতিক দায় থাকে সংখ্যালঘুকে আশ্রয় ও প্রশ্রয় দেবার, তার নিরাপত্তা বিধান করার। তার বদলে সংখ্যাগরিষ্ঠ যদি সমাজের দুর্বলতর অংশের ওপর অত্যাচার করে তবে সেটা অনেক বেশি নিন্দনীয় হয়।
ভারতবর্ষ নিজেকে ধর্মনিরপেক্ষ রাষ্ট্র বলে ঘোষণা করেছে, তার অর্থ সব ধর্মে সমদৃষ্টি নয়, সমস্ত ধর্ম সম্বন্ধে সমান অপক্ষপাত ঔদাসীন্য, হিন্দু বা মুসলমান কেউই তার ধর্মের সুবাদে বাড়তি কোনও সুবিধে বা অসুবিধে ভোগ করবে না। আমাদের প্রধানমন্ত্রীরা প্রায় প্রথম থেকেই সব ধর্মের প্রতি সমান আগ্রহ দেখিয়েছেন, যা স্বীকৃত নীতির বিরুদ্ধে। তাঁরা যা করে উঠতে পারেননি, হিন্দু ধর্মগুরুরা গত কয়েক দশক ধরে প্রচারে অনুষ্ঠানে তাই করছেন। অর্থাৎ স্পষ্ট করেই বলছেন, ভারতবর্ষ হিন্দুর দেশ, অতএব মুসলমান ও অন্যান্য ধর্মাবলম্বীরা এখানে স্বভাবতই হিন্দুর প্রাধান্য স্বীকার করে দ্বিতীয় শ্রেণির নাগরিকে পরিণত হল। ইদানীং বলা হচ্ছে, সিন্ধু সভ্যতা আর্যদেরই কীর্তি, তারাই হিন্দুধর্মের আদিপর্বের মানুষ অর্থাৎ মুসলমান আগন্তুক এবং এখানে জন্মে, জীবনধারণ করে মৃত্যুবরণ করলেও তারা ভারতীয় নয়।
এ কোন ভারতবর্ষের কথা? যে দেশ অসংখ্য আগন্তুককে ভারতবর্ষের জাতীয় জীবনে আপন করে নিয়েছিল শতাব্দীর পর শতাব্দী ধরে, নানা রকম প্রবল মতবিরোধ থাকা সত্ত্বেও, যার ফলে আজ পারদ, পহ্লব, শক হুনকে এ দেশে আলাদা করে চিহ্নিতই করা যায় না, এ কি সেই ভারতবর্ষের কথা? এখানে মুসলমান সংগীতশিল্পী কৃষ্ণকাহিনি অবলম্বনে রাগসংগীত গেয়ে থাকেন অনায়াসে, হিন্দু রচনা করে অল্লোপনিষদ, দরাফ খাঁ লেখেন গঙ্গাস্তোত্র, অমর স্থাপত্য ভাস্কর্য সৃষ্টি করে দু’টি সম্প্রদায় মিলে, সেখানে আজ রামের বাসস্থানের নাম করে সাড়ে চারশো বছরের মসজিদ ভাঙে। এর পিছনে ক্ষমতালোভী, রাজ্যলোভী যারা উসকানি দেয়, আমরা তাদের রক্তাক্ত নখদন্ত দেখতে পাইনে? আমরা ভুলে যাই, যুধিষ্ঠিরকে ভীষ্ম বলেছিলেন, ‘মানুষের চেয়ে বড় কিছুই নেই।’ মুসলমান মানুষ নয়? তা হলে তার চেয়ে বড় দেবতাও নয়, স্বয়ং পিতামহ ভীষ্ম মৃত্যুর আগে এ কথা উচ্চারণ করেছিলেন। চণ্ডীদাস বলেছেন, ‘সবার উপরে মানুষ সত্য, তাহার উপরে নাই।’ কোনও হিন্দু যদি ঈশ্বরে বিশ্বাস করে তো তাঁকে বিশ্বপিতা বলে মানে, তা হলে মুসলমান তাঁরই সন্তান, কাজেই হিন্দুর ভাই। বিবেকানন্দ বলেননি, ‘বহুরূপে সম্মুখে তোমার ছাড়ি কোথা খুঁজিছ ঈশ্বর?’ এই বহুরূপ তো মানুষের রূপ, তার মধ্যে মুসলমান নেই? আমরা বলি, ‘সর্বজীবে শিব’, ‘জীবে দয়া করে যেইজন সেই জন সেবিছে ঈশ্বর।’ মুসলমান জীব নয়? আমরা পরম ঔদার্যে ঘোষণা করে থাকি, ছুঁচো, পেঁচা, ইঁদুর বিড়ালেও ব্রহ্ম আছে, কিন্তু এই উদার ব্রহ্মদৃষ্টি মুসলমানে তো পৌঁছয় না? তা হলে ওই সব বড় বড় কথা হল আগাগোড়াই ভণ্ডামি। তার চেয়ে বলা উচিত, ধর্মবিশ্বাস যার আছে থাক, ব্যক্তিগত বিশ্বাস হিসেবে না থাকে না থাক, কিন্তু ধর্মবিশ্বাসের অনেক ওপরে মানবিকতার স্থান, যে মানবিকতায় মানুষ মাত্রকেই সম্মান, স্থান ও মান দিয়ে সৌভ্রাত্র্যের সম্পর্কে বাস করা যায়। কোনও ধর্মই এ কথা অস্বীকার করেনি এবং এর চেয়ে কোনও বড় সত্যের সন্ধানও দিতে পারেনি। হিন্দু, মুসলমান, শিখ, বৌদ্ধ, জৈন, খ্রিস্টান এ সব ভেদের সৃষ্টি সাম্প্রদায়িকতা থেকে। তার চেয়ে সত্যতর, ব্যাপকতর সংজ্ঞা আসে মানবিকতা থেকে, যেখানে মানুষ মাত্রই সমান, স্থানে, মানে ও অধিকারে। একবিংশ শতাব্দীতে যেন আমরা শুধু ‘মানুষ’ পরিচয়ে প্রবেশ করি, সকল সাম্প্রদায়িক পরিচয়কে শতাব্দীর এপারে রেখে যাই।
সম্প্রদায় অর্থাৎ মত ও বিশ্বাস। এবং তার সঙ্গে সংশ্লিষ্ট আচরণে মানুষের যে পরিচয় তা সংকীর্ণতাকেও সীমাবদ্ধ করে, সম্প্রদায়ের গণ্ডির মধ্যে। সে পরিচয় যতই সত্য হোক না কেন, তার বাইরে, যেখানে বৃহত্তর জগৎ, সেখানে ওই পরিচয়ের কোনও দাম নেই। সেখানে খাঁটি হল মানব প্রেম, মানুষ হিসেবে পরিচয়। মানুষের মধ্যে অন্তর্নিহিত দেবত্বও যেমন আছে, দানবত্বও তেমনই আছে। আজকের হিন্দু মহাপ্রভু আচার্যরা জাগিয়ে তুলতে চাইছে তার দানবতাকে। কেন? তারা হিন্দুধর্মে বিশ্বাসী বলে নয়, হিন্দু শক্তিকে রাষ্ট্রশক্তিতে পরিণত করতে চায় বলে। ভোটের বা গদির লোভে ভ্রাতৃহত্যা করতে তাদের হাত কাঁপে না। কারণ, তারা নিজেদের মধ্যে ধর্মান্ধতার নামে দানবশক্তিকে পুরোপুরি জাগিয়ে তুলতে পেরেছে। এইখানে আসে সাধারণ দেশবাসীর ভূমিকা। তারা ওই ক্ষমতালোভীদের রক্তাক্ত নখদন্ত যদি দেখতে পায়, চিনতে শেখে যে, কেন তাদের মিথ্যা জিগির তুলে তাতানো ও মাতানো হচ্ছে, তা হলে তারা ওই দাম্ভিক অত্যাচারী শক্তিলোভীদের হাতে হাতিয়ার তুলে দেবে না। বলবে, এ তো ধর্ম নয়, ধর্ম মানুষের সমাজকে ধারণ করে, সংহত করে, বিভেদ সৃষ্টি করে না, ধ্বংস করে না।
মধ্যযুগের সাধকরা— নানক, কবীর, দাদূ, চৈতন্য, রামদাস পরে নামদেব, শঙ্করদেব- এঁরা কেউই ভেদের কথা বলেননি, বলেছেন সম্প্রদায়ের পরিচয়টা নেহাত নগণ্য। আসল পরিচয় মনুষ্যত্বের, সেইখানে সব মানুষ এক, ভাই। তাঁরা যে বিশ্বপিতার কথা বলেছিলেন, সব মানুষ তাঁর সন্তান, অতএব সব মানুষই পরস্পরের ভাই। এইখানে ভারতবর্ষের মানুষ এমন একটি সত্যের সন্ধান পেয়েছিল যা তাদের শক্তি দিয়েছিল। এ শক্তি আসে সংহতি থেকে, সৌভ্রাত্র্য থেকে। ভারতবর্ষের ইতিহাসের ঘড়িটা সে দিন অনেকটাই এগিয়ে গিয়েছিল। এবং মনে রাখতে হবে, এই সাধকরা তাঁদের জাতিবর্ণ-পরিচয় সম্পূর্ণ অস্বীকার করে হিন্দু মুসলমানকে ও মুসলমান হিন্দুকে ভাই বলেছিলেন। প্রত্যেকেই ধিক্কার দিয়েছিলেন ধর্মগুরুদের, যারা ধর্মের নামে মানুষে মানুষে ভেদবুদ্ধির ইন্ধন জোগায়। এঁরা তখনকার সমাজের বাইরে এসে মানুষকে ডাক দিয়েছিলেন, চারপাশের মানুষকে ভাই বলে আপন করতে। এবং তখনকার ধর্মগুরুদের দ্বারা চালিত সমাজ এঁদের ক্ষমা করেনি। পরম অসহিষ্ণুতা নিয়ে সমাজের সীমার বাইরে দূর করে দিয়েছিল, অত্যাচার করেছিল। রাজপুত্র হয়েও দারা শুকোহ এই ধর্মগুরুদের এবং রাজ্যলোভীদের কাছে ক্ষমা পাননি। প্রাণ দিয়ে তাঁকে শোধ করতে হয়েছিল তাঁর উদার বিশ্বাসের দাম। সাধারণ মানুষ কি তখন অনেকটা মুক্ত বাতাসে নিঃশ্বাস নিতে পারেনি খানিকটা সময়? কিন্তু এই সংহতি, এই সৌভ্রাত্র-পাণ্ডা- মোহন্ত- শংকরাচার্য-মোল্লা-মৌলভীদের সইবে কেন? তারা তো বিভেদকেই জিইয়ে রাখতে চায়। ধীরে ধীরে তারা শাস্ত্রের বাঁধন আরও শক্ত করল, বিভেদের শেকলগুলি আরও মজবুত করল। কিন্তু মানুষের সৌভ্রাত্র একটা সহজাত বোধ। তাই, একদিকে ভয় আর লোভকে তাতিয়ে যেমন ধর্মগুরুরা বিদ্বেষের বিষ ছড়াচ্ছিল, রাষ্ট্রক্ষমতা লোভীরা যেমন সম্প্রদায়গুলির পার্থক্যের ওপরেই জোর দিচ্ছিল, তেমনই অন্য দিকে সাধারণ মানুষ ধর্মকারার প্রাচীর ভাঙবার জন্যও উঠে পড়ে লাগল। এই টানাপোড়েনের মধ্যে চলল সমাজের গতি।
ঊনবিংশ শতক থেকে সাম্প্রদায়িক পরিচিতি যেন আচ্ছন্ন করে দিল মানুষের মানবিক পরিচয়। এবং এর পিছনে ছিল ব্রিটিশ রাষ্ট্রশক্তির স্বার্থ— যারা বিভেদের দ্বারাই ভারতবর্ষে নিজেদের শাসন কায়েম করতে চাইছিল। এই উদ্দেশ্যকে পরোক্ষে মদত দিচ্ছিল সমস্ত সাম্প্রদায়িকতার ধর্মগুরুরা। রাষ্ট্রশক্তির হাত ধরে মানুষের শুভবুদ্ধিকে আচ্ছন্ন করে তাকে বোঝাচ্ছিল, যে-মানুষ ভিন্ন বিশ্বাসী, ভিন্ন আচারী সে হিন্দুর শত্রু, তাকে শেষ করে দেওয়া, ধনে প্রাণে মারা, উদ্বাস্তু ও নিরন্ন করা, তার ইজ্জৎ ও আশ্রয় ধ্বংস করাই হিন্দুত্ব। হিন্দু প্রশ্নটা উঠছে ওই শতকরা বিরাশিজন এ দেশে হিন্দু বলে। যে বিরাশিজনের নৈতিক দায়িত্ব ছিল সংখ্যালঘুদের নিরাপত্তা বিধান করা, তাদেরই অনেকে বেছে নিল দানবের পথ, ধর্মগুরুদের প্ররোচনায়। তবু ঊনবিংশ শতক থেকে তলে তলে মুখ্য হিন্দুসমাজে অন্তঃস্রোতা আর একটি ধারারও উদ্ভব হয়েছিল। প্রতিবাদী এ ধারা নিজেকে মরমি অর্থাৎ সমবেদনশীল ও সংবেদনশীল বলেছিল। কারণ, বৃহত্তর সমাজ হিংসাবিদ্বেষ-বিষে জর্জর। এই মরমিয়ারা আউল, বাউল, ফকির দরবেশ নানা নামে আচারে, বিশ্বাসে সমাজের প্রত্যন্ত দেশে নিজেদের ঠাঁই করে নিয়েছিলেন। লালন ফকির, সাহেবধনী, কর্তাভজা, খুশি-বিশ্বাসী— এমনই বহুতর নামে এঁরা বিভিন্ন সম্প্রদায়ে সমাজের এক প্রান্তে বৃহত্তর সমাজের অবজ্ঞা, বিদ্রুপ মেনে নিয়ে প্রতিবাদে স্থির ছিলেন।
এঁদের উদ্ভব হল কেন? সমাজের যে কাজ করা উচিত ছিল, তথাকথিত ধর্মের যে কাজ করা উচিত ছিল, অর্থাৎ মানুষে মানুষে প্রীতি, বিশ্বাস, মিলন ঘটানো, সমাজপতি এবং ধর্মগুরুরা ঠিক তার উল্টো পথেই গেল, বলল, হিন্দুই এ দেশের মৌলিক এবং একমাত্র অধিবাসী, মুসলমান দেশের শত্রু, এখানে তাদের ঠাঁই নেই। মনে রাখতে হবে, ততদিনে ব্রিটিশ রাজত্ব পতনের মুখে এবং তার পরে দেশ স্বাধীন হবার পরেও একমাত্র যে ধর্মবিশ্বাসীরা সব মানুষকে মানুষের মর্যাদা দিয়ে ভাই বলে বুকে টেনে নিতে পেরেছেন, জাতপাত সম্প্রদায় নির্বিশেষে— তাঁরা এই অশিক্ষিত, অর্ধশিক্ষিত, হতদরিদ্র সাধারণ ক’টি মানুষ। যাঁরা গানে, কবিতায় তাঁদের এই মানবিক বিশ্বাস প্রকাশ করেছেন এবং এই বিশ্বাসের জোরে বলতে পেরেছেন জাতিদভেদ, সম্প্রদায়ভেদ, সবই মানুষের হীন স্বার্থে ব্যবহার করছে শিকারির মতো সুযোগসন্ধানী, ক্ষমতালোভী ওপরতলার গোষ্ঠী ও গুরুপুরোহিত মোল্লা-ইমামরা। যে দেশে মানুষ খেতে পায় না, মাথার ওপরে ছাদ জোটাতে পারে না, রোগে চিকিৎসা পায় না, শিক্ষা পায় না, মানুষের মর্যাদা পায় না, সেখানে ওই সব ধর্মের কচকচি তোলা থাক না শৌখিন ধর্ম-ব্যবসায়ীর জন্যে? সাধারণ মানুষ হাতে হাত মিলিয়ে নিজেদের দৈনন্দিন জীবনের শতসহস্র অভাবের সুরাহা করবার চেষ্টা করুক।
ধর্মে যার প্রয়োজন আছে ধর্ম তারই থাক। অন্য পাঁচজনের ওপরে তা চাপিয়ে দেবার তো কোনও দরকার নেই। বিশেষত, আজ যখন ধর্ম বোঝাচ্ছে, যে আমার মত মানে না সে আমার শত্রু, তার বিশ্বাসের ধর্মস্থানকে গুঁড়িয়ে দেবার চেষ্টা করাই আমার একমাত্র ব্রত। ধর্ম এখন সমাজকে ধারণ করছে না ধ্বংস করছে, কাজেই আজ সে ধ্বংসবুদ্ধির প্রতীক। ধর্মবিশ্বাসকে ব্যক্তিগত জীবনে যে গ্রহণ করছে সে যেন তার ধর্ম অনুসারে সত্যি কথা বলতে পারে যে, ঈশ্বর মানবমাত্রের পিতা, অতএব সব মানুষই পরস্পরের ভাই। এ কথা যদি তার ধর্ম তাকে দিয়ে না বলায়, তা হলে তার ধর্ম মিথ্যা, সে নিজে ভণ্ড এবং প্রতারক। তাকে শত্রুজ্ঞান করবে পৃথিবীর সব শুভবুদ্ধিসম্পন্ন মানুষ।
হিন্দু সাহিত্যে বৌদ্ধদের ওপরে হিন্দুদের অত্যাচারের কথা আছে, তা হলে আজ হিন্দু কি বৌদ্ধের শত্রু হবে? না বৌদ্ধ হিন্দুর? প্রাচীনকালের অত্যাচার অনাচারকে জিইয়ে রাখার বুদ্ধি মানব-কল্যাণের বিরুদ্ধ বুদ্ধি, ধ্বংসাত্মক বুদ্ধি। যে কোনও নামে বা ছাপে এ বুদ্ধি দেখা দিক না কেন, আমরা, সাধারণ মানুষ যদি তার প্রতিবাদ না করি তা হলে, আজ ৬ ডিসেম্বরের পরে, ইতিহাস আমাদের ক্ষমা করবে না। কারণ, তা হলে ধর্মান্ধতার নামে ভারতবর্ষের ইতিহাসকে পিছিয়ে নিয়ে গিয়ে হানাহানির বর্বরযুগে স্থাপন করা হবে। যারা ধর্মের নামে ভারতবর্ষের কোনও একটি মানুষকেও অভারতীয় বলার স্পর্ধা রাখে, দ্বিতীয় শ্রেণির নাগরিক বলবার দুশ্চেষ্টা করে, তাদের ধর্ম যাই হোক না কেন, আজ তা পরম অধর্ম। কারণ, তা অমানবিক, তা মানুষের শত্রু এবং আজকের ভারতবর্ষের জনগণের শত্রু। তাকে ক্ষমা করা চলবে না, তাকে প্রতিহত করার জন্যে প্রাণপণ করতে হবে সমস্ত সুস্থবুদ্ধি মানুষকে একত্র এবং একাগ্র হয়ে।বিগত নির্বাচন-সাফল্যে সঙ্ঘপরিবারে যে-অংশটি প্রাধান্য পেয়েছে, সেটি হল ভারতীয় জনতা পার্টি। এদের উদ্ভবের বহু পূর্বে ১৯২০ সালে হিন্দু মহাসভা, পরে রাষ্ট্রীয় স্বয়ং সেবক সঙ্ঘ (১৯২৫) দল বাঁধে। এই শেষোক্ত দলটিই বিজেপির রাজনৈতিক নীতি নির্ধারণ করত। ইদানীং লতায়-পাতায় আরও কয়েকটি সংগঠন এদের সহচারী; তার মধ্যে প্রধান বিশ্ব হিন্দু-পরিষদ, শিবসেনা ও বজরং দল। রাজনীতি ক্ষেত্রে বিজেপি সবচেয়ে বেশি গুরুত্বপূর্ণ। চারটি রাজ্যে এরা শাসনক্ষমতায় অধিষ্ঠিত এবং আগামীদিনে অন্য রাজ্যেও এদের ক্ষমতা বাড়বার যথেষ্ট সম্ভাবনা আছে।
বিশের দশকে নিপীড়িত নিম্নবর্গের মানুষের স্বীকৃতি ও মর্যাদা আদায় করতে যখন আম্বেদকরের অভ্যুত্থান ঘটে ও বিস্তার লাভ করতে থাকে তখন তাকে ঠেকাবার চেষ্টাতেই সৃষ্ট হয় রাষ্ট্রীয় স্বয়ংসেবক সঙ্ঘ। জন্মক্ষণ থেকে এ সংস্থাটি বর্ণ হিন্দুর মুখপাত্র, মানবতাবিরোধী। বিজেপি এবং সমগ্র সঙ্ঘ পরিবারের উচ্চারিত নীতি হল: হিন্দুরাষ্ট্র স্থাপনা; বলাই বাহুল্য, সর্বভারতীয় পরিসরেই। অতএব হিন্দুরাষ্ট্র সম্বন্ধে এরা কী বলে সেটা প্রথমে প্রণিধান করে দেখা দরকার। ১৯৯৬-এর নির্বাচনী ইশতেহারে পড়ি, ‘আমাদের জাতীয় দৃষ্টি ভৌগোলিক বা রাজনৈতিক সত্তা দ্বারা সীমাবদ্ধ নয়, এর সংজ্ঞা আমাদের প্রাচীন ঐতিহ্যের দ্বারা নির্ণীত। এই প্রত্যয় থেকেই আমাদের ‘সংস্কৃতির জাতীয়ত্বে’ বিশ্বাস প্রবাহিত হয়, এইটিই হিন্দুত্বের কেন্দ্রবস্তু। আমরা বিশ্বাস করি, এটিই আমাদের প্রাচীন জাতীয় সত্তা। …হিন্দুত্বই সেই একমাত্র সংযোগসূত্র যা আমাদের জাতির ঐক্য এবং সংহতি রক্ষা করতে পারে… হিন্দুত্ব কোনও একটি অংশের অন্য অংশের স্বার্থের মূল্যে সুবিধা ভোগ করার ঘৃণ্য প্রচেষ্টার প্রতিষেধকও বটে।’ (পৃ. ১৫) প্রসঙ্গত ধর্মীয় সম্প্রদায় অর্থে ‘হিন্দু’ নামটি প্রথম পাওয়া যায় ১৪২৪ খ্রিস্টাব্দে বিজয়নগরের দ্বিতীয় কৃষ্ণদেব রায়ের ‘সত্যমঙ্গল’ তাম্রপট্টে। সেখানে পড়ি, ‘পররাজ্যভয়ংকরঃ হিন্দুরায়-সুরতানো বন্দিবর্গেণ বর্ণতে’ অর্থাৎ, ‘বন্দীরা হিন্দুরাজ সুলতানকে শত্রুরাজ্যের পক্ষে ভয়ংকর বলে বর্ণনা করে।’ [এপিগ্রাফিয়া ইণ্ডিকা, ৩য় খণ্ড, পৃ. ৩৬] অর্থাৎ, ‘হিন্দু’ নামে হিন্দু ভারতবর্ষে প্রথম দেখা দিল খ্রিস্টীয় পঞ্চদশ শতকে, ব্রাহ্মণ্যধর্মকে যজ্ঞাশ্রয়ী ধর্মরূপে বিজয়নগর যখন প্রতিষ্ঠা করছে, তখন। পাশেই মুসলমান বাহমনি রাজ্য, তাই শত্রু রাজ্য অর্থটা গৌণ থাকে না। মজা হচ্ছে, হিন্দুরাজার গৌরববর্ধন করছে, ‘সুরতান’ অর্থাৎ ‘সুলতান’ শব্দটি। ‘যে যাই বলুন ভারতবর্ষের জাতীয় জীবনের মূলধারা মানে হিন্দু ধারা।’ (ইশতেহার পৃ. ২৩) ‘অর্ধশিক্ষিত কলমবাজদের বলা বৃথা যে কোনও গোঁড়া ব্রাহ্মণ কোনও দিন ‘হিন্দু’ নামে গর্ববোধ করেনি।… হিন্দু আসলে নিপীড়িত ও নির্যাতিতের নাম।’ (ঐ পৃ. ৪২) গোঁড়া ব্রাহ্মণ বহুজনকেই গর্ব করে হিন্দু পরিচয় দিতে বহুবার সব রাজ্যেই দেখা গেছে, কাজেই ওই উক্তিটি সত্যের অপলাপ। আর সঙ্ঘ পরিবারের বর্তমান প্রতাপের যুগে ‘হিন্দু’ যদি নিপীড়িত, নির্যাতিতের নাম হয় তো মুসলমানের কী নাম? ‘ন্যূনতম লক্ষণের হিন্দুরাষ্ট্র হচ্ছে হিন্দুরক্ষার রাষ্ট্র।’ (সংবিধানের ২৫–৩০ ধারা সম্বন্ধে) ‘প্রত্যেকটি ধারাই বিগত ৪০ বছর ধরে হিন্দুঘাতী ধারা হিসাবে কাজ করে যাচ্ছে। এই প্রত্যেকটি ধারার অবলুপ্তি ঘটিয়ে এমন একটি ধারা বসানোর দরকার আছে যে, ভারতরাষ্ট্রে আপন আপন ধর্ম পালন করতে পারবে সব ধর্মের লোকই, কিন্তু রাষ্ট্রিক সুরক্ষার ফলভোগ করবে শুধু হিন্দরাই।… রঙরুটি ধর্মগুলির রঙরুটের ব্যবসা ঐ রাষ্ট্র নিবারণ করবে।’ (ঐ ৪৩-৪৪) যে রাষ্ট্রে অহিন্দু রাষ্ট্রিক সুরক্ষা পায় না সেখানে তার অবস্থা সহজেই কল্পনীয়। আপন আপন ধর্ম পালন করতে গেলে হিন্দুর কাছে তার আচরণ অপ্রিয় বোধ হলে সুরক্ষা সেই সংখ্যালঘু সম্প্রদায়ের মানুষ পাবে না; কোনও সংঘাত ঘটলে সংখ্যাগুরু হিন্দুরই শুধু অধিকার থাকবে সুরক্ষায়। সংখ্যালঘু মানুষেরা নির্যাতিত নিপীড়িত হবে ঘোষিত এই হিন্দুরাষ্ট্র নীতি অনুসারেই।
‘হিন্দুর নামে যে রাজনীতি করে তাকেই আমরা শ্রেষ্ঠ বলে মানি। কারণ হিন্দুরা সাম্প্রদায়িক নয়।’ (মসজিদ ধ্বংস প্রসঙ্গে) ‘ওগুলির ধ্বংস কেবলমাত্র হিন্দুমন্দির ধ্বংসের প্রতিশোধেই ঘটে। হিন্দুরা সঙ্ঘবদ্ধ ভাবে কখনোই মসজিদ ধ্বংস করে না। কিছু বালক কেমন ফূর্তি করার জন্যে মসজিদ ভাঙে। …কোনো নিরপরাধ লোকই মরেনি। যারা মরেছে তারা সকলেই অপরাধী।’ (স্বামী মুক্তানন্দের সঙ্গে সাক্ষাৎকারে স্বামীজির উক্তি) মেনস্ট্রিম ৩০ অক্টোবর, ১৯৯৩) লক্ষণীয়, এ সাক্ষাৎকার বাবরি মসজিদ ধ্বংসের সওয়া এক বৎসর পরের, তখনও সঙ্ঘপরিবারের এই মুখপাত্র অম্লানবদনে সাড়ে পাঁচ ঘণ্টা ধরে সঙ্ঘবদ্ধ হিন্দুশক্তির এই পৈশাচিক কার্যটিকে ‘কিছু বালকের ফূর্তির জন্যে ভাঙা’ বলছে, কারণ ‘হিন্দুরা সাম্প্রদায়িক নয়’! মন্তব্য নিষ্প্রয়োজন। লখনউ ধর্মসভার গৃহীত প্রস্তাব ছিল, ‘যখনই হিন্দুসম্প্রদায়ের শক্তির প্রকাশের সম্মুখীন হয়, সরকার শুধু তখনই কথা শোনে।’ অর্থাৎ সরকারকে হিন্দু সম্প্রদায় শক্তির প্রকাশের দ্বারা পরাভূত করেছে এবং করবে (এ হল তাদের নিজেদের ঘোষিত নীতি)। জি সি পান্ধেরি পাণ্ডে একটি প্রচার পুস্তিকায় বলেন, ‘হিন্দুরাষ্ট্রের ধারণা আধুনিক চিন্তাধারার সঙ্গে সঙ্গতিপূর্ণ। বহু প্রাচীনকাল থেকে এ দেশ হিন্দুস্থান বলে পরিচিত। আমাদের সংবিধানে এর নাম ইণ্ডিয়া অর্থাৎ ভারত’ এটিও একমাত্র আমাদের দেশেরই প্রাচীন সংজ্ঞা। বিশ্ব হিন্দু-পরিষদের কর্মসচিব শ্রীওঙ্কার ভাবে বলেন, ‘হিন্দুত্ব ও ভারত অবিচ্ছেদ্য।’ গোরক্ষপুরের মোহন্ত অবৈদনাথ বলেন, ‘অখণ্ড ভারতের দাবি ক্রমেই বাড়ছে। বলা বাহুল্য, এ ভারতে মুসলমানের স্থান নেই। বম্বের দাঙ্গার কয়েক মাসের মধ্যেই বাল ঠাকরে ওই দাঙ্গা শিবসেনার কৃতিত্ব বলে স্বীকার করে। হিন্দুরাষ্ট্র সম্বন্ধে ভারতীয় রাষ্ট্রশক্তি যে সহিষ্ণুতা দেখিয়েছে তার ফলে হিন্দু রাষ্ট্রের প্রবক্তাদের গলার সুর ক্রমশ চড়ছে। এই জাতীয় সহিষ্ণুতা হয়তো গণতন্ত্রে আবশ্যক, কিন্তু কখনও কখনও সেটা গণতন্ত্রের পক্ষেও আত্মঘাতী হয়ে ওঠে।’ নাৎসি অভ্যুত্থান সম্বন্ধে পড়ি, ‘যখন ভবিষ্যৎ (নাৎসি) নেতারা তাদের আন্দোলন শুরু করে, তখন যদি গণতান্ত্রিক সহিষ্ণুতা প্রত্যাহার করা হত, তাহলে মানবজাতি আউউইৎস এবং একটি বিশ্বযুদ্ধ থেকে রক্ষা পেত।’ (আর পি উলফ; বি মূল ও এইচ মার্কুজা সম্পাদিত ‘অ ক্রিটিক অব পিওর টলারেন্স’)। ১৯৪৯-এর জুলাইয়ে দক্ষিণপন্থীদের ওপরে, নিষেধাজ্ঞা প্রত্যাহৃত হয়। স্নায়ু চিকিৎসার একটি শান্ত প্রতিষ্ঠানে লোকচক্ষুর অন্তরালে তখনই প্যাটেল-গোলওয়লকরের পরে শরদ পাওয়ার ও বাল ঠাকরের একটি আঁতাত তৈরি হয়; ভারতবর্ষের পরবর্তী ইতিহাসে এই বিষবৃক্ষটি ফলধারণ করতে শুরু করে। মাত্র একজন বিচারকের ট্রাইব্যুনালে দিল্লি হাইকোর্ট রাষ্ট্রীয় স্বয়ংসেবক সঙ্ঘ ও বজরংদলের ওপর থেকে নিষেধাজ্ঞা প্রত্যাহৃত হয়। একই সময়ে অনুরূপ একটি ট্রাইব্যুনাল মৌলবাদী মুসলিম প্রতিষ্ঠানের (আইএসএস) ওপর থেকে নিষেধাজ্ঞা তুলে নেয়। এঁদেরই একজন ভারতবর্ষকে হিন্দুরাষ্ট্রে পরিণত করাতে বিজেপির অধিকার সমর্থন করেন। এই সব সহিষ্ণু কর্মসূচির ফল সুদূরপ্রসারী হয়; সাধারণ দেশবাসী, যারা মৌলবাদী নয়, এবং রাষ্ট্রনীতির সম্বন্ধে সাধারণ ভাবে উদাসীন, তাদেরও একদিন আগ্রাসী মৌলবাদের শিকার হতে হয়। কারণ যথাকালে মৌলবাদী সংস্থাগুলির যথেচ্ছ আচরণের অধিকার নিয়ন্ত্রণ করা হয়নি। রাষ্ট্রনীতির কর্ণধারদের এ বিষয়ে ভেবে দেখা প্রয়োজন।
গোলওয়লকরের ‘আ বাঞ্চ অব থটস’-এর ভূমিকায় দেখি ‘ভারতীয় অথবা হিন্দু’ (পৃ. ২৮) বেদান্তে বিশ্বাসের প্রসঙ্গে— ‘সমস্ত দল, যারা এই দৃষ্টি এবং নিষ্ঠায় অংশগ্রহণ করে তারা সমান ভাবে দেশবাসী হতে পারবে, অন্য কেউ নয়।’ (ভূমিকা পৃ. ৩০) ‘একমাত্র হিন্দুদের এই মহৎ বিশ্ব-ঐক্য-সাধনী চিন্তাই মানবজাতির সৌভ্রাত্রের বন্ধন হয়ে উঠতে পারে। … এটি একটি দিব্য প্রত্যাদেশ… নিয়তি একমাত্র হিন্দুদের ওপরেই এটি অর্পণ করেছে।’ (পৃ. ৭) ‘আমরা আমাদের সুচিরকালীন সমস্ত প্রিয় আদর্শগুলির বর্ণচ্ছটার কেন্দ্র হবার আশা রাখি, সূর্য থেকে যেমন অবর্ণনীয় শক্তিরশ্মি স্ফুরিত হয়।’(পৃ. ৭৪) ‘আমরা যেন ভারতমাতাকে বিশ্বের সাংস্কৃতিক পথপ্রদর্শকের ভূমিকায় পুনঃপ্রতিষ্ঠিত করবার লক্ষ্যে স্থির থাকি।’ (পৃ. ৭৫) এখানে লক্ষণীয়, শব্দটি হল ‘পুনঃপ্রতিষ্ঠিত’, প্রশ্ন হল, ভারতবর্ষ কবে পৃথিবীর সংস্কৃতিকে পথ দেখাল? বিশ্ব-সংস্কৃতি বলে কোনও সুনির্দিষ্ট সংজ্ঞা আছে কি? থাকলেও ভারতবর্ষের কোনও স্বীকৃত ভূমিকা সেখানে কোন অতীতে ছিল যে, বিজেপি তাকে সেই আসনে ‘পুনঃপ্রতিষ্ঠিত’ করার স্বপ্ন দেখে? ইতিহাসকে অনুসরণ করা যায় মাত্র, কল্পনায় তাকে নির্মাণ করা যায় না। এ চেষ্টা ইচ্ছাপূরক মাত্র।
‘এইটিই (ভারতবর্ষ) ভগবদ উপলব্ধির জন্যে পূর্বনির্বাচিত ভূমি।’ (পৃ. ৮৪) ‘মহম্মদ কোনোদিন ঈশ্বরকে মুখোমুখি দেখেননি।’, ‘এই ভূখণ্ডের মহান সন্তানদেরই এই সৌভাগ্য যে, তারা ভগবানকে তাঁর পূর্ণ উজ্জ্বল মহিমায় প্রত্যক্ষ করবে।’ (পৃ. ৮৫) প্রথমত, মুখোমুখি ঈশ্বরকে দেখার দাবি না করার মধ্যে যে একটি আত্মিক নম্রতা আছে, তা গ্রন্থকারের গোচরেই এল না। দ্বিতীয়ত, যদি ধরেও নেওয়া যায় যে, ভগবান বলে কেউ আছেন, তা হলে একমাত্র ভারতীয় হিন্দুই তার পূর্ণ উজ্জ্বল মহিমা প্রত্যক্ষ করলে ভগবান তো পক্ষপাতদুষ্ট হতেন। তৃতীয়ত, ‘বেদাহমেতং পুরুষং মহান্তম্’ (সেই মহান পুরুষকে জেনেছি) ধরনের কথা যেমন প্রাচীন শাস্ত্রে ইতস্তত আছে, তেমনই ‘আরামমস্য পশ্যতি ন তং পশ্যতি কশ্চন’ (লোকে তাঁর লীলাই দেখে, তাঁকে কেউ দেখে না)। অথবা ঋগ্বেদের সেই বিখ্যাত ‘কো দদশ’ ‘কো বেদ’ (কে দেখেছে, কে জেনেছে) ইত্যাদি বিস্তর শাস্ত্রবাক্য আছে যার প্রতিপাদ্য হল: কেউ সেই ‘পরমপুরুষ’কে জানেনি, দেখেনি। কাজেই দু’-একটি ইতিবাচক শাস্ত্রোক্তির বিরুদ্ধে যেখানে বিস্তর নেতিবাচক উক্তি আছে সেখানে ওই চেষ্টা টেকে না। তা ছাড়া ভগবানকে কে সাক্ষাৎ ভাবে দেখল আর দেখল না এর ওপরে কোনও রাষ্ট্রের গৌরব নির্ভর করতে পারে না। বিশেষত, এখানে এই হত-দরিদ্রের দেশে, যেখানে দেশবাসীর বিরাট একটি অংশ দারিদ্র্যসীমার নীচে বাস করে। মনে পড়ে গান্ধীজির সেই অমর উক্তি: ‘ক্ষুধার্তের সামনে স্বয়ং ঈশ্বরও খাদ্য ছাড়া অন্য রূপে আসতে সাহস করেন না’ (Before the hungry even God dares not come except in the shape of bread)। এই পরিস্থিতিতে দেশবাসীর অন্নবস্ত্র সংস্থান না হওয়া পর্যন্ত ভগবদ্দর্শনের দিকটা স্থগিত রাখাই দেশপ্রেমিকের কর্তব্য। ধর্মের প্রকোপ বাড়ার সঙ্গে সঙ্গে দ্বেষহিংসা ও ধ্বংসাত্মক ক্রিয়াকলাপ বাড়ছে। কারণ, সাধারণ মানুষের জীবন পার্থিব সমস্যায় জর্জরিত, সদর রাস্তায় অভাব না মেটার ফলে খিড়কির রাস্তায় গিয়ে তারা ধীরে ধীরে অসামাজিক দুষ্কৃতকারীতে পরিণত হচ্ছে। এ পরিণতি ঠেকাবার জন্যে ভগবদ্দর্শন কোনও সম্ভাব্য প্রতিকারই নয়, এবং যারা সেই দাবিতে হিন্দুরাষ্ট্রের গৌরব ঘোষণা করছে, দেশের বাস্তব থেকে বহু দূরে তাদের অবস্থান।
‘আমাদের দেশে রাষ্ট্রীয় মানেই হল হিন্দু’, ‘ভারতের ইতিহাস হল একটি দীর্ঘায়ত হিন্দু যুগ।’ (ঐ পৃ. ১৩৭, ১৪০) এ সব কথার সুর হল ফতোয়া দেওয়ার সুর। যুক্তি, তথ্য, ইতিহাস এ সব কিছুরই প্রয়োজন হল না, একে একে বজ্রনির্ঘোষে প্রচার করা হল আপ্তবাক্য। যুক্তি বুদ্ধি দিয়ে যাচাই যে করতে যাবে, তাকে তৎক্ষণাৎ ‘অহিন্দু অর্থাৎ অভারতীয় বলে’ চিহ্নিত করা হবে। এ সব অনুশাসন যেন স্বতঃসিদ্ধ, যেন কোনও মহামহিম সম্রাটের ঘোষণা, প্রজারা যা নিষ্প্রতিবাদে মেনে নেবে। কিন্তু মুশকিল হল, শ্রোতাদের স্বতন্ত্র বুদ্ধিবৃত্তি সক্রিয় হয়ে পদে পদে বহু বুদ্ধির ফাঁক ও যুক্তির ফাঁকি ধরে ফেলে। যদিও এরা জোর গলায় হেঁকে বলছে, আমাদের হিন্দু জাতীয়ত্ব সত্য, যুক্তি, অভিজ্ঞতা এবং ইতিহাসের সাক্ষ্যে প্রতিষ্ঠিত, তবুও আমরা দেখব ঠিক এই তিনটি জায়গাতেই সঙ্ঘপরিবারের সমস্ত প্রতিপাদ্য ফুটো এবং ঝুটো বলে প্রমাণিত হবে।
হিন্দু ভারতবাসী সম্পর্কে গোলওয়লকর বলেন, ‘এরাই মাতৃভূমির পবিত্রতা ও সংহতি রক্ষার জন্য রক্ত দিয়েছে। কেবলমাত্র হিন্দুই যে এ সব করেছে এই সত্যের সপক্ষে ভারতবর্ষের হাজার বছরের মুখর সাক্ষ্য রয়েছে। এর অর্থ হল, এই ভূখণ্ডের সন্তান হয়ে কেবলমাত্র হিন্দু এখানে বাস করে আসছে।’ (ঐ, পৃ. ১২৩-২৪) ঐতিহাসিক ভাবে এ কথা মিথ্যা যে, বিগত সহস্র বৎসর ধরে একমাত্র হিন্দুই ভারতবর্ষে বাস করেছে; এই কালসীমার মধ্যে মুসলমান, বৌদ্ধ এবং পরে শিখ ও খ্রিস্টানও এ দেশে বাস করেছে। তা ছাড়া ভারতবর্ষের জনসংখ্যার বেশ বড় একটি অংশ অহিন্দু, প্রত্যন্তবর্তী আদিবাসী। জাতীয় সংহতি রক্ষার জন্যে রক্ত দিয়েছে বহুতর অহিন্দুও। কিছু পরে সে প্রসঙ্গে আসব। আপাতত দেখা যাচ্ছে সত্য, যুক্তি এবং ইতিহাসের সাক্ষ্য সম্পূর্ণ ভিন্ন। অহিন্দু ভারতবাসী সম্বন্ধে অযৌক্তিক ও উদ্ধত মন্তব্য শুনি, ‘ঐ সব বিভিন্ন (অহিন্দু) জনগোষ্ঠীকে কেমন করে ভারতভূমির সন্তান বলা যায়, কেবলমাত্র একটি আপতিক ঘটনার বলে যারা এক সাধারণ শত্রুর অধীনে একটি সাধারণ ভূখণ্ডে বাস করেছে—।’ (ঐ পৃ. ১৪২) আবার শুনি, ‘হিন্দুরাই ভারতের জাতীয় সমাজ।’ (ঐ পৃ. ১৫৭) বা ‘পবিত্র ভারতভূমিতে একমাত্র সত্য, স্থায়ী, গৌরবময় জাতীয় জীবন হিন্দুদেরই।’ (ঐ পৃ. ১৬২) আরও প্রবল উচ্চারণে, ‘যে ধর্মপ্রস্থানের, উপাসনা প্রস্থানেরই হোক না কেন, হিন্দুরা একটি সংহত সমাজ নির্মাণ করেছিল এবং মুসলমান ও খ্রিস্টানরা একটি সম্পূর্ণ বিজাতীয়, এমনকী শত্রু শিবিরের অন্তর্ভুক্ত।’ (ঐ পৃ. ২১০) মনে পড়ে, ১৯৮০ সালে যখন দিল্লিতে প্রথম বিশ্ব হিন্দু পরিষদ অনুষ্ঠিত হয়, তখন সারা দিল্লি শহরে এক হাত চওড়া কাপড়ে চড়া রঙে লেখা ঘোষণা ‘সমস্ত অহিন্দুই বিজাতীয়’ (All non-Hindus are aliens)। শুধু হিন্দুই ভারতীয়, এমন একটা অযৌক্তিক, অমানবিক, অনৈতিহাসিক উক্তি শুধু গায়ের জোরে চড়া গলায় সর্বত্র বারেবারে বললেও কথাটা মিথ্যাই থেকে যায়, সত্য হয়ে ওঠে না।
মজা হচ্ছে, এরা একই সঙ্গে গাছেরও খাবে তলারও কুড়োবে। তাই এ বইয়েই গোলওয়লকর লেখেন, ‘গণতন্ত্রের ভাবের শ্রেষ্ঠ প্রকাশ যা ব্যক্তিকে বাক্য, চিন্তা ও ক্রিয়ার স্বাধীনতা দেয় তা সুপ্রাচীন হিন্দু ঐতিহ্যে যেমন স্বীকৃত এবং আচরিত হত এমন আর কোথাওই নয়।’ (ঐ পৃ. ৩২৪) প্রাচীন ভারতের রাষ্ট্রনীতি মনু, কৌটিল্য ও অন্যান্য ধর্মশাস্ত্রে যার নির্দেশ আছে তাকে হাজার চেষ্টাতেও গণতন্ত্র বলা যাবে না। তা হল বিশুদ্ধ রাজতন্ত্র। একটি রাজা কী ভাবে প্রজাপালন করবে ও ক্রমান্বয়ে চেষ্টা করে চলবে আশপাশের রাজ্যগুলিকে জয় করে সাম্রাজ্যবৃদ্ধি করবার, তারই নির্দেশ এ সব গ্রন্থে। এ রাষ্ট্রনীতি গণতন্ত্র থেকে শত যোজন দূরে। প্রাচীন ব্রাহ্মণ্য রাষ্ট্রব্যবস্থায় দণ্ডনীতি ছিল বর্ণ, জাতি অনুসারে; একই অপরাধে ব্রাহ্মণ ও শূদ্রের ভিন্ন ভিন্ন দণ্ডের বিধান ছিল। প্রাচীন রাষ্ট্রনীতিতে নারীর কোনও রাষ্ট্রিক বা সামাজিক অধিকার ছিল না। অন্তঃপুরের নেপথ্যেই তার স্থান ছিল। সমাজ বা রাষ্ট্র সংবিধানে সে ‘ব্যক্তি’ হিসেবে স্বীকৃতই ছিল না। গণতন্ত্রে ব্যক্তির অধিকারের নীতির সঙ্গে এর আকাশপাতাল প্রভেদ। হিন্দু রাষ্ট্র সংখ্যালঘু সম্প্রদায়ের অধিকার খর্ব করা মাত্রই গণতন্ত্ৰ থেকে বহু দূরে সরে এল, গণতন্ত্রের কোনও সংজ্ঞাই এর সম্বন্ধে আর প্রযোজ্য রইল না।
এই হিন্দুরাষ্ট্রের বহু শত্রু, বিদেশি মুসলমান রাষ্ট্রশক্তি, অভ্যন্তরীণ মুসলমান ও খ্রিস্টান জনগোষ্ঠী চীন, পাকিস্তান, বাংলাদেশ এবং কম্যুনিজম। বহিঃশত্রু সম্বন্ধে এক জায়গায় গোলওয়লকর বলছেন (চীন, পাকিস্তান যুগপৎ ভারতকে আক্রমণ করুক)… ‘এমন একটা যুদ্ধের জন্যে আমরা সর্বান্তঃকরণে প্রার্থনা করব… স্বাধীনতা ও সম্মানের সঙ্গে শান্তির জন্যে এই মূল্যই আমাদের দিতে হবে এবং সে মূল্য যত তাড়াতাড়ি দিই ততই মঙ্গল।’ (ঐ পৃ. ৩১২)
এই গোলওয়লকর তাঁর ‘আমরা ও আমাদের জাতীয়ত্বের সংজ্ঞা নিরূপণ’ (We and our Nationhood Defined, নাগপুর, ১৯৩৮) গ্রন্থে বলেছেন, ‘হিন্দুস্থানের অহিন্দু জনগণকে হয় হিন্দু সাংস্কৃতিক রীতি আয়ত্ত করতে হবে, হিন্দু ধর্মের প্রতি শ্রদ্ধা ও ভক্তি শিখতে হবে, হিন্দু জাতির মহিমাবর্ধন ছাড়া অন্য কোনও চিন্তাকে ঠাঁই দিতে পারবে না তারা, অর্থাৎ এই দেশ ও এখানকার সুপ্রাচীন ঐতিহ্যের প্রতি কেবল যে তাদের অসহিষ্ণুতা ও অকৃতজ্ঞতা বর্জন করতে হবে তাই নয়, তাদের (বর্তমান মনোভাবের) পরিবর্তে প্রেম ও ভক্তি অর্জন করতে হবে। তাদের বিজাতীয় হওয়া থেকে নিরস্ত হতে হবে, অথবা এ দেশে তাদের হিন্দু জাতির সম্পূর্ণ অধীন হয়ে থাকতে হবে, কিছুই দাবি না করে, কোনও সুবিধায় যোগ্যতাবোধ বর্জন করে। পক্ষপাতপূর্ণ ব্যবহার তো নয়ই, এমনকী নাগরিক অধিকারও তারা পাবে না।’ (ঐ পৃ. ৫২) এত স্পষ্ট উচ্চারণের পরে রাষ্ট্রীয় স্বয়ংসেবক সঙ্ঘ, বিশ্ব হিন্দু পরিষদ অথবা ভারতীয় জনতা পার্টি কেমন করে আশা করে যে, সুস্থ বুদ্ধির নাগরিক একাধিক প্রাচীন সম্প্রদায়ের নাগরিকত্ব যেখানে অস্বীকৃত হচ্ছে সেই বিকৃত, অমানবিক হিন্দুরাষ্ট্রকে সমর্থন করবে?
সঙ্ঘ পরিবার তার বিবিধ সদস্য নিয়ে ভয়াবহরূপে স্ফীত হবার একটি ঐতিহাসিক তাৎপর্য আছে। বৌদ্ধ, খ্রিস্টান বা মুসলমান ধর্মের মতো হিন্দু ধর্মের কোনও প্রবক্তা বা প্রতিষ্ঠাতা নেই এবং চার্চ বা সঙ্ঘ বা পুরোহিত-মৌলভি-মৌলানা পরিচালিত সংগঠন নেই বা ছিল না এতদিন। এখন রাষ্ট্রীয় স্বয়ংসেবক সঙ্ঘ, বিশ্ব হিন্দু পরিষদ, বিজেপি, বজরং দল আর শিবসেনা মিলে যা নির্মিত হচ্ছে তা হল দক্ষিণপন্থী হিন্দু মৌলবাদের একটি বহুজন-
-স্বীকৃত ধর্ম-প্রতিষ্ঠান। যার অনুজ্ঞা সব সভ্যের অবশ্য পালনীয়, যার সুনিয়িন্ত্রত, ক্রমবর্ধমান শক্তি ব্যাপক ও স্থায়ী ক্ষতি করার ক্ষমতা রাখে। হিন্দুত্ব প্রতিষ্ঠানিক হয়ে উঠল। একতান্ত্রিক রাষ্ট্রের মতো এই হিন্দু রাষ্ট্র তার প্রজাবৃন্দের ওপরে সর্বময় কর্তৃত্ব চালাবে, বিরোধী দণ্ডিত হবে এবং একনায়কতন্ত্র জাঁকিয়ে রাজত্ব করার পথে সুনিশ্চিত পদক্ষেপে এগোচ্ছে। এই ভাবে সংগঠিত হিন্দুত্বের একটি বিশিষ্ট লক্ষণ হল: বহু সংস্থার সন্ন্যাসীদের সঙ্গে এর যোগাযোগ। এই সন্ন্যাসীরা মৌলবাদের প্রবক্তা, সমর্থক। স্থানে অস্থানে প্রযোজ্য অপ্রযোজ্য শাস্ত্রবাক্য উদ্ধার করে এরা ফতোয়া দেয় অসহযোগী ও বিরোধীপক্ষের বিরুদ্ধে। যেহেতু এই নবহিন্দুত্বের কোনও সংগঠিত রূপ আগে ছিল না, গত কয়েক দশকেই মাত্র ধীরে ধীরে তা নির্মিত হচ্ছে, তাই এর মাঝে মাঝে প্রয়োজন হয় আপ্তবাক্যের; তখন নানা সন্ন্যাসী সম্প্রদায়ের মুখপাত্রের দ্বারস্থ হয় এরা এবং সন্ন্যাসীরা শাস্ত্র বাক্য এবং নিজেদের বাক্য দিয়ে এই নবহিন্দুত্বের সংকটে এদের পাশে দাঁড়ায়। ভারতবর্ষের আপামর জনসাধারণের কাছে সন্ন্যাসী, গেরুয়া, জটা, দণ্ড, রুদ্রাক্ষ, কমণ্ডলু এ সব সুদীর্ঘকাল ধরেই একটা বিমূঢ় সম্ভ্রম ভোগ করে এসেছে। এর দ্বারা এমন একটি মোহময় পরিবেশ রচিত হয় যা বুদ্ধিবৃত্তিকে সাময়িক ভাবে আচ্ছন্ন রেখে কৃত্রিম একটি জ্যোতির্বলয়ে মণ্ডিত করে সন্ন্যাসীদের। এরা তখন হয়ে ওঠে নবহিন্দুত্বের সর্বহিন্দুস্বীকৃত প্রবক্তা। খ্রিস্টান, মুসলমান, জৈন, বৌদ্ধ ও শিখ ধর্মের মানুষ প্রতিষ্ঠাতা ছিল, হিন্দুত্বের তা ছিল না। সন্ন্যাসী আমদানি করে অনেকাংশে এ অভাব পূরণ করবার চেষ্টা করছে এরা। তাই এই সব তর্কাতীত (?) ব্যক্তিত্ব ও তাদের বচনকে নবহিন্দুত্ব পুরোপুরি ব্যবহার করছে হিন্দুশক্তি প্রতিষ্ঠার কাজে।
প্রস্তাবিত হিন্দুরাষ্ট্রের অর্থনীতির পরিকল্পনা কংগ্রেসের থেকে প্রায় অভিন্ন। বৈদেশিক ব্যবসায়ের জন্যে মুক্তদ্বার নীতি সমর্থিত এখানে, ফলে ক্ষতির বহর এ রাষ্ট্রে কংগ্রেসের চেয়ে কম হবে না। জনসাধারণের মঙ্গল বিধান করার যে সব বাণী নির্বাচনী ইশতেহারে উচ্চারিত, তা কংগ্রেসের বাণীর মতোই শ্রুতিসুখকর মিথ্যা আশ্বাসে পরিণত হবে। ১৯৯৬-এর ইশতেহারে বলা আছে, ‘অর্থনীতি ক্ষেত্রে পুরনো ছকটি যাতে শ্রমিক ও মৌলিক ধনকে অগ্রাধিকার দেওয়া ছিল, তা নতুন ছকের দ্বারা পরাভূত হচ্ছে। এই ছক মানবিক মূলধন, কৃৎ-কৌশল এবং প্রযুক্তিবিদ্যার ওপরে প্রতিষ্ঠিত।’ (ইলেকশন ম্যানিফেস্টো ১৯৯৬, পৃ. ১৭) মৌলিক শিল্পায়নের ক্ষেত্রে বিদেশি অর্থ লগ্নি করার নীতি বিজেপি সমর্থন করে; কিন্তু কোন হারে অর্থাৎ, নিয়ন্ত্রণের ক্ষেত্রে জাতীয় মূলধনের সঙ্গে শতকরা কত অংশ পার্থক্য থাকবে তা বলে না; এ সম্বন্ধে একেবারেই নীরব। অর্থাৎ, কংগ্রেসের মতোই রাশি রাশি বিদেশি টাকা এনে আপাত চাকচিক্য বাড়িয়ে কিছু চোখ-ধাঁধানো বিলাসদ্রব্য তৈরি করে সাধারণ মানুষকে বিভ্রান্ত করাই এদের অর্থনীতির মূল কথা। এই প্রক্রিয়ায় কংগ্রেসের নীতির অনুসরণে দেশটাকে ধীরে ধীরে বিদেশিদের কাছে বন্ধক রেখে অবশেষে বিক্রি করে দেবার পরিকল্পনা। ব্যাপারটা এত ধীরগতিতে ঘটবে, লোকে হঠাৎ টেরই পাবে না, ঢাকের দায়ে মনসা বিক্রি হয়ে যাচ্ছে। প্রথমে একটা জৌলুস, যেন শ্রীবৃদ্ধি ঘটছে। তারই সঙ্গে মৃদু গুঞ্জনে শোনা যাবে, বৈদেশিক ঋণভার চক্রবৃদ্ধি হারে বেড়ে চলেছে। এবং এর শেষ পরিণাম কী তা ভাবলেও আতঙ্ক হয়। সব্যসাচী বাগচির ইকনমিক পার্সপেক্টিভ অ্যাণ্ড দা বিজেপি’ বইতে পড়ি, ‘লাইসেন্স, পারমিট নিয়ন্ত্রণ ও ইন্সপেক্টর রাজ উঠিয়ে দেওয়া হবে।’ (পৃ. ৫, পাদটীকা) এই অর্থনীতিতে ধনী ব্যবসায়ীর বাণিজ্যে অবাধ নিরঙ্কুশ লাভের পথ খুলে দেওয়া হবে, তা বোঝা শক্ত নয়। অভ্যন্তরীণ ধনী ব্যবসায়ীদের সম্পর্কে বলা হয়েছে, ‘যে সব বাণিজ্য-সংস্থা লাভজনক ব্যবসা করছে তাদের সরকারকে দেয় রাজস্ব ন্যূনতম যেন হয় সে আশ্বাস আমরা দেব। (ঐ পৃ. ২০) স্পষ্টই বোঝা যাচ্ছে, হিন্দুরাষ্ট্র হবে ধনীর অনুকূলে, বণিকের কাছে বেশি রাজস্ব দাবি না করলে করের বোঝা স্বভাবতই মধ্যবিত্ত ও দরিদ্রের ওপরে আসবে। ধনিক ও বণিক-তোষণের দ্বারা এ সমাজ যে অর্থনীতির বিভেদ সৃষ্টি করছে তার শিকার হবে স্বল্পবিত্ত ও মধ্যবিত্ত। এ ইশতেহারে আরও বলা আছে, ‘গণবণ্টন মাধ্যমগুলির দ্বারা (রেশনে) কংগ্রেস যেমন সহজলভ্য করেছে খাদ্যশস্য, তা করব না। তা না করে আমরা বরং উচ্চমানের খাদ্যশস্য বণ্টন করব।’ (ঐ পৃ. ২১) এতে অবশ্যই কিছু ধনী মানুষ সন্তুষ্ট হবে। কিন্তু উচ্চমানের চেয়ে বেশি পরিমাণের জন্যে যারা আগ্রহী, তাদের অবস্থা যথাপূর্বই থেকে যাবে অথবা আরও খারাপ হবে।
বৈদেশিক নীতি সম্বন্ধে এদের ঘোষিত নীতি হল, প্রতিবেশী রাজ্যগুলির সঙ্গে সদ্ভাব, চীন যে পাকিস্তানকে অস্ত্র ও অন্যবিধ সাহায্য করছে সে সম্বন্ধে উদাসীন হলে চলবে না।’ (ঐ পৃ. ৩২) একই কাজ আমেরিকা ও প্রথম বিশ্বের অন্যান্য দেশও করছে সে সম্বন্ধে এ ইশতেহার নীরব। কারণ এদের নির্দেশিত শত্রুকুলের মধ্যে কম্যুনিস্ট শক্তি একটি প্রধান শত্রু। পৃথিবীর একমাত্র হিন্দু রাষ্ট্র নেপাল সম্বন্ধে প্রচুর আপ্যায়নের ভাষা: ‘বিজেপি নেপালের সঙ্গে উষ্ণ ও সৌহার্দ্যপূর্ণ সম্পর্ক রক্ষা করতে অঙ্গীকারবদ্ধ, কারণ নেপালের সঙ্গে ভারত দৃঢ়তম সাস্কৃতিক, ধর্মীয় ও ঐতিহাসিক বন্ধনে আবদ্ধ।’ এরা বলে নেপাল থেকে একটি মুসলমানকে পালাতে হয়নি।’ (বিজেপি পশ্চিমবঙ্গ নির্বাচনী ঘোষণা পত্র, পৃ. ৪) কথাটা সর্বশ সত্যের অপলাপ। মুসলমান নেপালে দ্বিতীয় শ্রেণির নাগরিক। (ঐ পৃ. ৩৩)
জম্মু-কাশ্মীর সম্বন্ধে নীতি হল, ‘স্থানীয় পুলিস-বাহিনীকে দুর্নীতি-মুক্ত করা এবং রাষ্ট্রশক্তি যা সন্ত্রাসবাদীদের সঙ্গে জোটবদ্ধ এবং পাকিস্তান-পন্থী, তাকেও দুর্নীতিমুক্ত করা।’ (ঐ পৃ. ৩৫) ‘ডোডা-কে বিপর্যস্ত অঞ্চল ঘোষণা করে সশস্ত্র বাহিনী (বিশেষ শক্তি)-র আইন প্রবর্তন করা, যাতে ওই জেলাটি ভাড়াটে বাহিনী ও অন্তর্ঘাতিদের নিরাপদ আশ্রয় হয়ে ওঠা প্রতিরোধ করে।’ (ঐ পৃ. ৩৫) ‘বাংলাদেশের সঙ্গে আমাদের সম্পর্কের মধ্যে তাদের বে-আইনি অনুপ্রবেশকারীরা দুই দেশের সম্পর্ককে তিক্ত করে তুলছে।’ (ঐ পৃ. ৩৩) ‘আমরা বিশ্বাস করি যে, আমাদের প্রতিবেশী দেশগুলি থেকে বিশেষত বাংলাদেশ থেকে বে-আইনি অনুপ্রবেশকারীরা আমাদের নিরাপত্তার ওপরে সরাসরি প্রভাব ফেলছে এবং আমাদের জনসংখ্যার অনুপাত এতে ভারসাম্য হারাচ্ছে।’ (ঐ পৃ. ৩৯) ‘বে-আইনি অনুপ্রবেশের সন্ধান নিয়ে নির্বাচক তালিকা থেকে তাদের নাম মুছে দেওয়া হোক এবং অবিলম্বে তাদের এখান থেকে পাঠিয়ে দেবার ব্যবস্থা করা হোক।’ (ঐ পৃ. ৪০) শ্রীলঙ্কার তামিল উদ্বাস্তুদের (১) উদ্বাস্তু শিবিরে পাঠানো হোক এবং (২) তাদের গতিবিধির প্রতি নিয়মিত লক্ষ্য রাখা হোক।’ (ঐ পৃ. ৬৭) ‘স্বদেশে তাদের কী নিষ্ঠুর পরিণতি হবে সে কথা উপেক্ষা করেই (চট্টগ্রামের বৌদ্ধ চাকমাদের) ভারত সরকার তাদের দেশে পাঠাবার জন্যে নিষ্প্রয়োজন দ্রুততা অবলম্বন করছে— এটি কংগ্রেসের নীচ রাজনীতির দ্বারাই প্রবর্তিত। বাংলাদেশ সরকার যেহেতু এদের নিরাপত্তা সম্বন্ধে নিশ্চিত আশ্বাস দিতে পারছে না, তাই বিজেপি এই ভাবে জোর করে পাঠাবার বিপক্ষে।’ (ঐ পৃ. ৬৯) বৈদেশিক নীতির এ অংশে যা স্পষ্ট তা হল, বাংলাদেশ ও পাকিস্তান সম্বন্ধে নীতি এক রকম ও অন্যদের সম্পর্কে অন্য রকম। মুসলমান রাষ্ট্রগুলি শত্রুপক্ষ। হিন্দুরাষ্ট্র নেপাল শুধুমাত্র হিন্দুত্বের জোরেই বিজেপির হিন্দুরাষ্ট্রের পরম সুহৃৎ। অর্থাৎ, বৈদেশিক নীতি নির্ধারিত হচ্ছে ভারতবর্ষের রাজনৈতিক প্রয়োজনকে প্রাধান্য না দিয়ে কেবলমাত্র হিন্দুরাষ্ট্রের হিন্দুত্বের বিচারেই। বলা বাহুল্য, কোনও শুভবুদ্ধিসম্পন্ন রাষ্ট্রই রাজনীতিতে ধর্মের এই ধরনের অনুপ্রবেশ সমর্থন করবে না।
মানবিক অধিকারের প্রসঙ্গে ওই ইশতেহার বলে, ‘আমরা জাতি, বিশ্বাস, ধর্ম ও লিঙ্গ-নিরপেক্ষ ভাবে প্রত্যেক ব্যক্তির মানবিক, গণতান্ত্রিক ও নাগরিক অধিকার সংরক্ষণে অঙ্গীকারবদ্ধ। কিন্তু যারা অমানবিক নিষ্ঠুর আচরণ করে এই অঙ্গীকারে আশ্রয় নেবার চেষ্টা করে তাদের এটিকে ঢালের মতো ব্যবহার করতে দেব না। তারা মানবিক অধিকার হারাবে।’ (ঐ পৃ. ৬৫) বাবরি মসজিদ ভাঙা অমানবিক নিষ্ঠুর আচরণ নয়? ১৯৯০-এ দিল্লিতে নিজামুদ্দিনে, ১৯৯০-৯১-এ খুজাতে দাঙ্গায় হিন্দু নিষ্ঠুর আচরণ করেনি? রেড্ডি, বিয়াঠায়াথিল ও বেণুগোপাল কমিশন— তিনটিরই ঘোষিত সিদ্ধান্ত হল, দীর্ঘ কয়েক বৎসরের মুসলমান ও খ্রিস্টান-বিরোধী দাঙ্গার পিছনে রাষ্ট্রীয় স্বয়ংসেবক সঙ্ঘের সক্রিয় প্ররোচনা ছিল। অতএব হিন্দুর রাষ্ট্রিক ও মানবিক অধিকারের দাবিও তো স্বীকার করা যায় না। সে ক্ষেত্রে আগে ঘর সামলিয়ে দাঙ্গায় হিন্দু প্ররোচনাদাতাদের রাষ্ট্রিক ও মানবিক অধিকারের অযোগ্য বলে ঘোষণা করা উচিত নয় কি? এই ধরনের ঘোষণার বিপদ হচ্ছে, এর মধ্যে ঘোষকও অন্তর্ভুক্ত হতে পারে কিন্তু উদ্ধৃতিটি থেকে উদ্দেশ্য স্পষ্ট: রাষ্ট্রিক ও মানবিক অধিকার থেকে শুধু মুসলমান ও খ্রিস্টানকেই বঞ্চিত করা। কারণ, এরা বলে, ‘প্রত্যেকেই জানে, সংবিধান প্রদত্ত protection-এর ব্যবস্থাপুঞ্জকে চূড়ান্ত ভাবে কাজে লাগিয়েছে ইসলাম ধর্ম আর খ্রিস্টান ধর্ম।’ (সুহাস মজুমদার ‘যারা বলে আমরা ‘হিন্দু’ নই আমরা মানুষ’, ১৯৯৩, পৃ. ১১)। ‘ইসলাম তার অনুগামীদের হাতে বিধর্মী প্রতিবেশীদের জন্য খঞ্জর ধরিয়ে দিয়েছে আর খ্রিস্টধর্ম প্রতিবেশী সম্বন্ধে শিখিয়েছে ভ্রূক্ষেপহীন বেইমানির অভ্যাস।’ (ঐ পৃ. ৩৮) প্ৰমাণ, যুক্তি নিষ্প্রয়োজনবোধে কি বর্জিত? হয়তো এই ফতোয়া তাই।
প্রান্তিক জনগোষ্ঠী সম্বন্ধে বিজেপির ঘোষিত নীতি হল, ‘উত্তরাঞ্চল, বিদর্ভ ও ছত্তিসগঢ়কে পূর্ণ রাষ্ট্রের মর্যাদা দেওয়া হবে।’ (ইশতেহার ১৯৯৬, পৃ. ১০) ‘মেনস্ট্রীম’ পত্রিকার পক্ষ থেকে বিশ্ব হিন্দু-পরিষদের স্বামী মুক্তানন্দের সঙ্গে দুই গবেষকের এক সাক্ষাৎকারে প্রকাশিত হয় পত্রিকার ১৬ অক্টোবর ১৯৯৩ সালে। ইনি অক্টোবর ১৯৯২-এ প্রতিষ্ঠিত বিশ্ব হিন্দু পরিষদের সন্ত সমিতির নেতা ছিলেন। এঁদের সঙ্গে বিজেপির মতগত পার্থক্য বেশি নেই। জাতিভেদ প্রসঙ্গে জগজীবন রাম সম্বন্ধে এঁর উক্তি ‘তুই ডেপুটি প্রধানমন্ত্রী ছিলি, তাও, শালা তুই হরিজন? শালা তুই চামারদের জন্য অধিকার চাস, আবার ব্রাহ্মণদের পাশে বসতেও চাস’ (পৃ. ১৫) যারা আচরণে অস্পৃশ্যতানীতি মেনে চলতে চায় তাদের সম্বন্ধে স্বামীজির উক্তি— ‘হ্যাঁ, তাদের সে অধিকার দেওয়া উচিত।’ (ঐ পৃ. ১৭) তপশিলি জাতি, গোষ্ঠী ও অন্যান্য অধিকার বঞ্চিতদের জন্যে সংরক্ষণের প্রশ্নে উত্তর— ‘কেন তাদের জন্যে সংরক্ষণ থাকবে? (ঐ পৃ. ১৮) ‘জাতিভেদকে আবার পুনরুজ্জীবিত করা সম্ভব।’ (ঐ পৃ. ১৫) গোলওয়লকর স্বয়ং জাতিভেদ সম্বন্ধে বলেছেন— জাতিভেদ-প্রথা সামাজিক সংহতির একটি বিশিষ্ট বন্ধন।’ (আ বাঞ্চ অব থটস, পৃ. ১০৮) জাতিভেদ ও ‘তথাকথিত’ নিম্নবর্গের মানুষের বিজেপির হিন্দুরাষ্ট্রে স্থান কোথায় হবে সে কথা এ সব উক্তিতে স্পষ্ট হয়ে ওঠে। সংসারত্যাগী ধর্মপ্রাণ স্বামীজির ‘নিম্নবর্গের’ মানুষ সম্বন্ধে অসহিষ্ণুতা কোন রুচিবর্জিত আক্রোশে পৌঁছেছে, তা তাঁর ভাষা প্রয়োগেই স্পষ্ট। পৃথিবীর অহিন্দু অধিবাসী সম্বন্ধে এদের জ্ঞান ও মনোভাব হঠাৎ উগ্রভাবে প্রকাশ হয়ে পড়ে। সুশিক্ষিত গোলওয়লকরও অর্ধ-শিক্ষিতের মতো মন্তব্য করেন যে, চীনারা নানা প্রাণীর মাংস খায়, আর মানুষ যা খায় তাই হয়…তেমন মানুষের মধ্যে মানবিক গুণ প্রত্যাশা করা ভুল।’ (ঐ পৃ. ২৭০)
এই হিন্দুরাষ্ট্রে নারীর স্থান কী? ১৯৯৬-এর বিজেপি নির্বাচনী ইশতেহার বলে, ‘মহিলা শিক্ষার ব্যাপারে বিশেষ গুরুত্ব আরোপ করা হবে। কারণ প্রত্যেক মা-কে সাক্ষর করলেই প্রত্যেক শিশুও সাক্ষর হবে।’ (পৃ. ১২) নারীর নিজের জন্য শিক্ষার প্রয়োজনকে ছাপিয়ে উঠেছে তার সন্তানের সাক্ষরতার প্রয়োজন। তা ছাড়া সাক্ষরতা তো শিক্ষার প্রথম ধাপ মাত্র, নারীর শিক্ষার প্রয়োজন বা অধিকার সম্বন্ধে কোনও কথাই নেই ইশতেহারে। মুক্তানন্দ সরস্বতীর সঙ্গে দু’জন গবেষকের আরও একটি সাক্ষাৎকার ২৩ অক্টোবর ১৯৯৩-এর ‘মেনস্ট্রীমে’ প্রকাশিত হয়। সেখানে নারীর সম্বন্ধে নানা প্রসঙ্গে স্বামীজি স্পষ্ট উচ্চারণে নানা কথা বলেন, বিজেপি’র সাধ্বী ঋতম্ভরাকে উদ্ধৃত করেন। ‘হিন্দুরা কেন পঁচাত্তরটি নারীকে বিবাহ করতে পারবে না?’ (পৃ. ২৪) বলা বাহুল্য, মুসলমান পুরুষের যুগপৎ চারটি পর্যন্ত স্ত্রী থাকার প্রতিবাদে এ উক্তি; কেননা বহুবিবাহের ফলে মুসলমানের দ্রুত সংখ্যাবৃদ্ধি ঘটছে এমন একটা আশঙ্কা সঙ্ঘ পরিবারকে আতঙ্কিত করে এবং সত্যমিথ্যা বিজড়িত পরিসংখ্যানে তারা দেশবাসীকে বিভ্রান্ত এবং উদভ্রান্ত করে তুলতে বদ্ধপরিকর।
পিতামাতার নিরূপিত পাত্রপাত্রীর বিবাহ সমাজের পক্ষে মঙ্গলকর ছিল তাই সে প্রথা গৃহীত হয়েছে। প্রেমের বিবাহ, যাকে স্বামীজি স্বয়ম্বর-প্রথা বলেছেন, তার সম্বন্ধে তাঁর উক্তি— ‘কে স্বয়ম্বর-প্রথায় বিবাহ করে? কেবলমাত্র হারামখোর, বেকার ও চোর ডাকাতরাই করে। এর কারণ তাদের কোনও সাংস্কৃতিক ঐতিহ্য নেই।… যারা খেটে খায় তারা স্বয়ম্বর-প্রথায় বিয়ে করে না।’ (ঐ পৃ. ২৩) প্রথমত, তথ্যগত ভাবে এর সবটাই ভুল; খেটে-খাওয়া বহু মানুষই স্বেচ্ছানির্বাচনে বিবাহ করে। দ্বিতীয়ত, প্রাচীন ভারতীয় সাংস্কৃতিক ঐতিহ্যেই বরং স্বয়ম্বর-প্রথার স্বীকৃতি ও প্রচলন ছিল। মুসলমানরা হারামখোর নয়, এটা বোধ হয় স্বামীজি সাময়িক ভাবে বিস্মৃত হয়েছিলেন। অন্যত্র ঋতন্তরা বলেন, ‘নারীকে নারী হতে হবে। তাকে মা হতে হবে।’ মাতৃত্বের ওপর অত্যধিক গুরুত্ব দেওয়ার আড়ালে কুমারী ও সন্তানহীনা নারীর প্রতি সমাজের অবজ্ঞা প্রকাশিত হয়; এর সমর্থন আছে সঙ্ঘপরিবারের নারী সম্বন্ধে আদর্শেও। বিধবাবিবাহ কি অন্যায়? এ প্রশ্নের উত্তরে স্বামীজি বলেন— ‘হ্যাঁ এটা অন্যায়ই বটে।’ প্রসঙ্গত তিনি বলেন, ‘আমার এ কথা বলবারও অধিকার থাকা উচিত যে সতীপ্রথাও চলতে দেওয়া উচিত।’ (ঐ পৃ. ২৩) প্রশ্ন করা হয়েছিল, ‘বাড়ির বাইরে নারীর কাজ করা সম্বন্ধে আপনার কী অভিমত?’ উত্তর— ‘এটা ঠিক নয়; কারণ এতে পরিবারের গঠন নষ্ট হয়।… বাল্যবিবাহ প্রথা প্রবর্তন করতে হলে তা আমরা করব।… সম্পত্তিতে নারীকে অধিকার দিলে সামাজিক সংহতি নষ্ট হয়। দুই বর্ণের মধ্যে বিবাহে সামাজিক সংহতি নষ্ট হয়ে যায়, কারণ প্রত্যেক বর্ণ বা জাতির নিজস্ব ঐতিহ্য আছে।’ (ঐ পৃ. ২৪) এই সব মতামত বিংশ শতকের শেষভাগে উচ্চারিত হচ্ছে। এর সবটাই বিজেপি আক্ষরিক ভাবে সমর্থন করে না, কিন্তু কার্যক্ষেত্রে ও সংকটে এই সব মত তাদের দিক-দর্শন করায়। প্রশ্ন আসে, এই বহু-ঘোষিত সামাজিক সংহতির যে চেহারা আমরা অপেক্ষাকৃত অনুন্নত রাজ্যগুলিতে দেখতে পাই, সেখানে স্ত্রীশিক্ষার প্রচলন নেই। মাতৃত্ব ছাড়া নারীর আত্মবিকাশ বা আত্মপ্রকাশের আর কোনও সমাজ-সমর্থিত পথ নেই, বিধবাবিবাহ অকল্পনীয় এবং মধ্যেমধ্যেই রূপ কানোয়াররা পুড়ে মরে। নারী সেখানে সম্পত্তির ওপরে কোনও রকম অধিকারই পায় না, পাবার স্বপ্নও দেখতে সাহস পায় না। এক কথায়, নারীর সামাজিক অবস্থান মধ্যযুগীয় অন্ধকারে; সমাজে তার ব্যক্তিসত্তা সম্পূর্ণ ভাবে অস্বীকৃত। হিন্দুরাষ্ট্রে এই হল নারীর স্থান। আজকে যখন বিজেপি তার ক্ষমতাবিস্তারে তৎপর, তখন দেশের লোকের ভেবে দেখার সময় হয়েছে, হিন্দুরাষ্ট্রে নারীর এই স্থান তাদের বুদ্ধি, যুক্তি বা মানবিকতার সমর্থন পায় কি না। গোলওয়লকরও তাঁর ‘আ বাঞ্চ অব থটস’-এ লেখেন— ‘মেয়েদের স্বাধীনতা দেবার ফলেই প্রতি পরিবারে বিরোধ বাড়ছে। মেয়েরা অনেক অধিকার পেয়েছে বলেই এখন পরিবারগুলি ভেঙে যাচ্ছে।… হিন্দু মেয়েদের অধিকার প্রদানের আইনগুলি, যেমন বিধবা আইন (১৮৫৬), হিন্দু মেয়েদের সম্পত্তিতে অধিকার সংক্রান্ত আইন (১৯৩৭), বিশেষ বিবাহ আইন (১৯৫৪) এবং হিন্দু বিবাহ ও বিবাহ-বিচ্ছেদ আইন (১৯৫৫) সবগুলিই হিন্দু সমাজে ও হিন্দু পরিবারে শুধুমাত্র ভাঙন ও বিশৃঙ্খলা আনতেই সাহায্য করেছে।’ (পৃ. ৩৩০) এই মতাদর্শে অনুপ্রাণিত হয়ে বিজয়রাজে সিন্ধিয়া রূপ কানোয়ারের ‘সতী’ হওয়া সম্পর্কে প্রকাশ্যে বলেছিলেন, ‘এ হল মহিমান্বিত হিন্দু নারীত্বের পুনরুত্থান।’
এই মনোভাবের একটি ন্যক্কারজনক প্রমাণ সম্প্রতি পাওয়া গেছে: রূপ কানোয়ারকে যারা ‘সতী’ হতে বাধ্য করেছিল, বিচারে তারা সকলে বেকসুর ছাড়া পেয়েছে। নারীর মানবিক অধিকারগুলি সম্বন্ধে বিগত অর্ধ শতাব্দী জুড়ে সারা পৃথিবীতে বহু সহস্র নারীর যে আন্দোলন অপ্রতিহত গতিতে অগ্রসর হচ্ছে, বিজেপি প্রবক্তাদের মতে তা শুধু নিষ্প্রয়োজন নয়, দেশের সমাজ ও পরিবারের সংহতির পক্ষে বিধ্বংসী। বর্তমানের নারী এই ধরনের পশ্চাদমুখী মতকে মেনে নিয়ে অন্তঃপুরচারিণী, সর্বতো ভাবে পুরুষের কর্তৃত্বাধীন অবস্থান ও নিজের ব্যক্তিসত্তার সম্পূর্ণ বিলোপ কি মেনে নিতে প্রস্তুত? সুহাস মজুমদার তাঁর বই ‘যাঁরা বলে আমরা ‘হিন্দু’ নই আমরা মানুষ’-এ বলেন, ‘বধূহত্যার ঘটনা ঘটে সমাজের এমন একটা স্তরে যার উপর হিন্দুত্বের দাগ কখনো জলের উপর দাগের চেয়ে গভীর হয় না।’ (পৃ. ১৩-১৪) পাঠক মাত্রেরই পরিচিত জগতে সংবাদ মাধ্যমের দ্বারা প্রকাশিত বধূহত্যা সংক্রান্ত তথ্যের অভিজ্ঞতায় ধরা পড়বে এ উক্তিটি সম্পূর্ণ মিথ্যা। বস্তুত, হিন্দুত্ব-প্রণোদিত পরিবারে এবং হিন্দুত্ব প্রভাবমুক্ত ধনী পরিবারে বধূ-হত্যা সমানেই ঘটে, তবে প্রথমটি সংখ্যায় বহুগুণ বেশি এ নিয়ে সংশয়ের অবকাশ নেই। হিন্দু মধ্যবিত্ত ও নিম্নবিত্ত যারা হিন্দুত্ব দ্বারা প্রভাবিত এমন বিস্তর পরিবারে পণ নিয়ে বিরোধ দেখা দেয় বিবাহের অল্পকালের মধ্যেই। এবং চাপ বাড়তে বাড়তে হয় প্রত্যক্ষ বধূহত্যা ঘটে, নয় নিরুপায় বধূটি প্ররোচনায় বা অসহ্য মানসিক ও শারীরিক নিপীড়নে আত্মহত্যায় প্রবৃত্ত হয়। প্রায় প্রত্যহ সংবাদপত্র এমন ঘটনা প্রকাশ করে। তা ছাড়া পণপ্রথা, যা অধিকাংশ বধূহত্যার পশ্চাতে সবচেয়ে সক্রিয় শক্তি, তা তো হিন্দু শাস্ত্রে সম্পূর্ণ অনুমোদিত। পরবর্তী পুরাণগুলি ‘কন্যাবিক্রয়ী’কে নিন্দা করেছে, পুত্রবিক্রয়ী অর্থাৎ, পণগ্রহণকারী সম্বন্ধে সম্পূর্ণ নীরব। ভুলে গেলে তো চলবে না যে, পণ শব্দটির অর্থ ‘মূল্য’ এবং পুত্রের পিতার পণ নেওয়ার অর্থ মূল্য গ্রহণ করে পুত্রকে বিক্রয় করা। পণপ্রথা না থাকলে এত ভয়াবহ সংখ্যায় বধূহত্যা ঘটত না, এবং এ প্রথা হিন্দুশাস্ত্রসম্মত। হিন্দুরাষ্ট্রে বাস করলে নারী কখনও এই ধরনের অপঘাত মৃত্যুর আশঙ্কা থেকে মুক্তি পাবে না। গোলওয়লকর লেখেন, ‘ইদানীং প্রায়ই নারীর জন্যে পুরুষের সমান অধিকারের দাবি শোনা যায়। পুরুষের আধিপত্য থেকে তাদের মুক্তির দাবি। ভিন্ন লিঙ্গের ভিত্তিতে নানা ক্ষমতার আসনে তাদের জন্য আসন সংরক্ষণের দাবি শোন যাচ্ছে; ফলে জাতিবাদ, সাম্প্রদায়িকতাবাদ, ভাষাভেদবাদ ইত্যাদির সঙ্গে আরও একটা ‘বাদ’ যুক্তি হচ্ছে লিঙ্গবাদ।’ (আ বাঞ্চ অব থটস, পৃ. ১১) এ মন্তব্যের উদ্দেশ্য খুবই স্পষ্ট: নারীর স্থান পুরুষের অধীনে, তা-ই থাকা উচিত, তার ব্যতিক্রমের চেষ্টা সমাজের পক্ষে ক্ষতিকর। ক্ষমতার আসনগুলিতে পুরুষের একচেটিয়া অধিকার, সেখানে নারীর অনুপ্রবেশ বাঞ্ছনীয় নয়। সন্তানের প্রাথমিক শিক্ষা, সাক্ষরতার জন্যে নারীকে সাক্ষর হতে হবে এ কথা যারা বলে, তারা প্রকারান্তরে নারীর উচ্চশিক্ষা এবং বহির্জগতে আপন শক্তি ও কুশলতার জোরে সম্মানের ও ক্ষমতার স্থান অধিকার করা আদর্শ হিন্দুরাষ্ট্রে অচল বলে মেনে নেন। বলা বাহুল্য, সন্ন্যাসিনী উচ্চশিক্ষিতা হতে পারে, কিন্তু কুলবধূ? নৈব নৈব চ। বিজেপির যে নারী-সংগঠন, রাষ্ট্রসেবিকা দল, তাদের কার্যক্রমের মধ্যে গৃহবধূর ভূমিকায় থেকে অন্যের সাহায্য ও সংগঠন করা অনুমোদিত, কিন্তু সমস্ত ছকটাই পুরুষতান্ত্রিক সমাজের অনুগত। স্বাধীনতা, উচ্চশিক্ষা, সম্পত্তিতে অধিকার, বিধবাবিবাহ, নারী হিসেবে ব্যক্তিসত্তার সামাজিক স্বীকৃতি, নারী হিসেবে যখন তার স্বার্থ ও সত্তা অবদমিত তখনও কোনও সরব, সংগঠিত প্রতিবাদ বা আন্দোলন এদের নারী সম্পর্কে আদর্শের বিরুদ্ধে। অর্থাৎ, পুরুষপ্রধান সমাজে ব্যক্তিসত্তার অবদমন মেনে নিয়েই নারীদের যে ‘রাষ্ট্রসেবিকা’ সংগঠন তা, বর্তমান নারী আন্দোলনের সম্পূর্ণ পরিপন্থী। হিন্দুশাস্ত্র নারীকে যে ভূমিকায় দেখেছে, রেখেছে ও রাখতে চায়, হিন্দুরাষ্ট্রেও নারী সেইখানেই থাকবে। শাস্ত্র যে লক্ষণের গণ্ডি এঁকে রেখেছে, তার মধ্যেই সীতার অনুগামিনীরা চলাফেরা করবে, বাইরে যাবার চেষ্টাই করবে না। কার্যত বিজেপির কিছু সভ্যা বাইরের জগতে, রাজনীতিতে অংশগ্রহণ করছেন, কিন্তু এঁরা ব্যতিক্রমী। হিন্দুরাষ্ট্রের পরিকল্পনায় সাধারণ নারী অন্তঃপুরচারিণী ও মৌলিক মানবিক অধিকারে অনেক পরিমাণে বঞ্চিত।
হিন্দুরাষ্ট্রে শিক্ষার ব্যবস্থা কী রকম হবে? সুহাস মজুমদারের ‘যারা বলে আমরা ‘হিন্দু’ নই আমরা মানুষ’ বইটিতে পড়ি, ‘দেশের মাধ্যমিক স্তরের শিক্ষা কেন বিশেষ ভাবে হিন্দুশিক্ষা হবে না, আজ পর্যন্ত কোনও পণ্ডিতই সে কথা আমাদের বোঝাতে পারেননি।’ (পৃ. ৪৯) প্রথমত, বিশেষ ভাবে হিন্দুশিক্ষা ব্যাপারটা কী তা কোথাও বলা হল না। তার পর বর্তমান শিক্ষাব্যবস্থা থেকে কোথায় তার পার্থক্য তা-ও বোঝা গেল না। অঙ্ক, ভূগোল, বিজ্ঞান, ভাষা ও সাহিত্য শিক্ষার মধ্যে হিন্দু ও অহিন্দু শিক্ষা কোথায় পৃথক হতে পারে? হিন্দু শিক্ষা মানে প্রাচীন ভারতীয় শিক্ষা যদি এঁরা মনে করেন তবুও প্রশ্ন থাকে কত প্রাচীন সে যুগ— বৈদিক না আদিমধ্যযুগীয়? সে সব যুগের মাধ্যমিক স্তরের (১০-১২ বা ১৭-১৮ বছর বয়সের) শিক্ষার পাঠক্রম কী ছিল তা তো জানাই যায় না। তা ছাড়া সর্বভারতীয় পরিসরে নিশ্চয়ই তা চলিত ছিল না। তা হলে ‘হিন্দু’ শব্দটির প্রয়োগের সার্থকতা কী? কিছু আছে বইকি, তবে সেটা বুঝতে গেলে বিজেপি পরিচালিত বিদ্যালয়গুলির পাঠ্যতালিকা ও বৈশিষ্ট্য জানতে হবে। এই হিন্দুশিক্ষার ধর্মীয় অনুষঙ্গ বাদে যা বাকি থাকে তা প্রত্যক্ষ ভাবে বোঝা যায় প্রধানত, এদের ইতিহাসের পঠনপাঠন এবং পাঠ্যসূচি থেকে। ধর্মীয় অনুষঙ্গ হল, প্রত্যেক ছাত্রছাত্রীকে ভাবতে হবে প্রথমত সে হিন্দু, তার পর অথবা সেই কারণেই সে ভারতীয়, তার পরে সে তার রাজ্য ও পরিবারের সদস্য। হিন্দুসভার প্রাথম্য কৈশোরের উন্মেষের সঙ্গে সঙ্গেই ছাত্রছাত্রীদের মনে গেঁথে দেওয়া হয়; ফলে পৃথিবীকে দেখবার দৃষ্টিটা হিন্দুত্বের মোহে আচ্ছন্ন থাকে। মুশকিল হল, ইতিহাস শিক্ষা যথাসম্ভব নির্ব্যক্তিক ও তথ্যনিষ্ঠ হওয়াই বাঞ্ছনীয়। এইখানে বিজেপি বিশেষ একটি পাঠ্যসূচি প্রবর্তন করেছে যা তথ্যনিষ্ঠ নয়। বিজেপির ছাত্রছাত্রীদের শেখানো হয়, ‘লক্ষ লক্ষ বছরের ঐতিহ্যসম্পন্ন পৃথিবীর সবচেয়ে সৎ শুভ্র এবং পবিত্র জীবনদর্শনের উজ্জ্বল উত্তরসূরী হিন্দু জাতির ভবিষ্যৎ আমরা কিছু কাণ্ডজ্ঞানহীন রাজনীতিক বালখিল্য বুদ্ধিজীবী অথবা ভণ্ড ধার্মিকের হাতে ছেড়ে দিয়ে চুপ করে বসে থাকতে পারি না।’ (শিবপ্রসাদ রায় ‘দিব্যজ্ঞান নয় কাণ্ডজ্ঞান চাই’ পৃ. ২৪) ঐতিহাসিকের প্রথমেই চোখে পড়বে তথ্যগত ভাবে সম্পূর্ণ অনৈতিহাসিক কথাগুলি, ‘লক্ষ লক্ষ বছরের ঐতিহ্যসম্পন্ন’, ভারতবর্ষের ইতিহাস এখনও পর্যন্ত যা জানা গেছে তা হাজার ছয়েক বছরের, তারও প্রথমাংশ সম্বন্ধে প্রত্নবস্তুগত তথ্য সামান্যই পাওয়া গেছে। তার পর ‘পৃথিবীর সবচেয়ে সৎ শুভ্র এবং পবিত্র জীবনদর্শন’ ইত্যাদি বলার দাবি তাঁরই থাকে যাঁর পৃথিবীর সকল প্রাচীন সভ্যতা সম্বন্ধে গভীর তথ্যগত জ্ঞান থাকে, যা ওই লেখকের যে নেই তা তাঁর বাক্যের শুরুতেই মনগড়া ‘লক্ষ লক্ষ বছরের’ আমদানি থেকে বোঝা যায়। ইচ্ছাপূরক উক্তি কখনও তথ্য হয়ে ওঠে না, এখানে সে চেষ্টাই করা হয়েছে। বিকৃত ইতিহাস শেখাবার প্রচেষ্টায় ভ্রান্ত তথ্য দিয়ে যে ইতিহাস শিক্ষার আয়োজন হয়েছিল উত্তরপ্রদেশে ও মধ্যপ্রদেশে তার প্রতিবাদে কিছু সুস্থমনা শিক্ষক ‘একলব্য’ নামে সংস্থার প্রবর্তন করে যথাযথ তথ্যসংবলিত সম্পূর্ণ নতুন ও আশ্চর্য মনোজ্ঞ প্রণালীতে ষষ্ঠ, সপ্তম ও অষ্টম শ্রেণির পাঠ্যপুস্তক প্রণয়ন করেন। বিজেপি ক্ষমতায় এসে প্রথমেই সেগুলিকে বাতিল করে। পরে দীর্ঘ সংগ্রামের পরে সেগুলি পুনর্বার প্রচলিত হয়। তথ্যবিকৃতির দ্বারা এখনও বিজেপি তাদের অধিকারভুক্ত স্কুলে হিন্দুত্বের জয়ঘোষক বহু পুস্তক চালিয়ে যাচ্ছে। একটি পুরো প্রজন্ম নানা পাঠ্যবই ও শাখার নেতাদের কাছে ইতিহাস বলে যা শিখছে, তা আর যাই হোক, ইতিহাস নয়।
এই ধরনের মূঢ়তা থেকেই হিন্দুত্ব দাবি করে, প্রাচীন ভারতে আধুনিক জ্ঞানবিজ্ঞান প্রযুক্তি সবই ছিল, এমনকী এরোপ্লেনও ছিল। মুশকিল হচ্ছে, এরোপ্লেন তৈরির জন্যে যে অত্যন্ত সূক্ষ্ম, জটিল বীজগণিত, বলবিদ্যা ও উচ্চমানের পদার্থবিদ্যার প্রয়োজন তার কোনওটাই এ দেশে চর্চিত হয়নি; হয়ে থাকলে মানুষের দৈনন্দিন বহু প্রয়োজনে কার্যকর এ সব বিদ্যা কখনওই লুপ্ত হয়ে যেত না। এরোপ্লেনও অব্যাহত ভাবে নির্মিত হয়েই চলত। তুলসীপাতার রসে সর্দির উপকার হয়, বহু প্রাচীন এই আয়ুর্বেদিক জ্ঞানটি যখন আজও লুপ্ত হয়নি তখন মানবজাতির পক্ষে প্রভূত হিতকর এ সব বিদ্যাও লুপ্ত হত না। অথর্বপরিশিষ্টের ষোলোটি গাণিতিক সূত্রে উন্নততর আধুনিক পদার্থবিদ্যার পরিপোষক কোনও সূত্রের সন্ধান মেলেনি। প্রাচীন ভারতে অনেক বিষয়ে জ্ঞান খুব উচ্চমাত্রাকে স্পর্শ করেছিল, কিন্তু যেখানে তা ঘটেনি সেখানে তাকে গায়ের জোরে প্রতিষ্ঠা করবার চেষ্টা অবৈজ্ঞানিক, ছাত্রদের তা শেখানো পরবর্তী প্রজন্মের কাছে অমার্জনীয় অপরাধ। এমনই শোনা যায় আধুনিককালের একটি তথ্যবিকৃতি; গোলওয়লকর লেখেন, ‘বহু দশ সহস্র স্কোয়ার মাইল ভূমি চীনা আক্রমণে অধিকৃত হয়েছিল।’ (Tens of thousands of square miles’) ‘আ বাঞ্চ অব অব থটস’ পৃ. ৯৪)। ভারতবর্ষের যে সামান্য পরিমাণ জমি অতি স্বল্পকাল চীন দখল করেছিল, তাকে অতিরঞ্জিত করা যে উদ্দেশ্যপ্রণোদিত তা ওই ‘বহু দশ সহস্র স্কোয়ার মাইল’ থেকেই বোঝা যায়।
গোলওয়লকরের এবং ওই মতাবলম্বী অন্যদেরও লেখায় পাই, ‘আর্য জাতি হচ্ছে পৃথিবীর শ্রেষ্ঠতম সুসভ্য জাতি।… এই ভারতবর্ষ থেকেই তারা ছড়িয়ে পড়েছে পৃথিবীর বিভিন্ন প্রান্তে।’ প্রথম দাবিটি পৃথিবীর সব প্রাচীন জাতির সম্বন্ধে গভীর গবেষণালবদ্ধ জ্ঞানের অপেক্ষা রাখে যে-শ্রেণির ঐতিহাসিক সঙ্ঘপরিবারে নেই। দ্বিতীয়টি সম্পূর্ণ অনুমাননির্ভর। প্রমাণ এর সপক্ষে নেই। এবং আর্যরা কোনও ‘জাতি’ ছিল বলে ঐতিহাসিকরা স্বীকার করেন না, ভাষা ও সংস্কৃতিগত ভাবে সংহত কোনও জনগোষ্ঠীকে আর্য বলা হয়। পরবর্তী কালে প্রাগার্যদের সঙ্গে মিশ্রণে যে সংমিশ্র জনগোষ্ঠীর সৃষ্টি, ভিন্ন ভিন্ন জাতি-সংস্কৃতির অধিকারী তারাই আজ ভারতবাসী।
একটি বহুল-প্রচারিত তথ্যবিকৃতি এঁরা করে থাকেন। ‘ঔরঙ্গজেব তাঁর রাজকোষাগার নিঃশেষ করে দিয়েছিলেন ইসলাম ধর্ম প্রচারে। তাঁর সময়ে হিন্দুরা কোনও চাকরি পেত না। সাম্প্রদায়িক দৃষ্টিভঙ্গি থেকেই তিনি হিন্দুদের ওপরে জিজিয়া কর চাপিয়েছিলেন।’ অথচ, হিন্দু জনসংখ্যার মাত্র পনেরো শতাংশ জিজিয়া কর দিত, আর জিজিয়া কর বসাবার আগে আরও অনেকগুলি কর থেকে হিন্দুদের অব্যাহতি দেওয়া হয়েছিল। তা ছাড়া জিজিয়ার সঙ্গে সঙ্গেই অন্য একটি কর প্রবর্তন করা হয়, যা শুধু মুসলমানদেরই দিতে হত। পিতা শাহজাহানের আয়ের অনুপাতে অত্যধিক ব্যয়ের ফলে ঔরঙ্গজেব যখন সম্রাট হন তখন রাজকোষ শূন্য-প্রায়। কাজেই সেটা পূরণ করবার জন্যে বিভিন্ন কর বসানো যে-কোনও সম্রাটের পক্ষে অত্যাবশ্যক ছিল। আকবর, শাহজাহান ও ঔরঙ্গজেবের হিন্দু বেগম ও একাধিক হিন্দু আমির, ওমরাহ ও সেনাপতি ছিল; ঔরঙ্গজেবের চারটি হিন্দু সেনাপতি ছিল। রাজ্য চালনার পক্ষে সেনাপতির পদ কত গুরুত্বপূর্ণ তা অনায়াসেই বোঝা যায়। ঔরঙ্গজেব সম্বন্ধে বহু তথ্য সচরাচর গোপন বা বিকৃত করা হয়; তিনি হিন্দুর অনেক ক্ষতি করেছেন, কিন্তু তাঁর আমলে বহু মুসলমান ছোট ছোট রাজা ও জায়গীরদারও বিদ্রোহ করেন।
বিজেপি যে সব ইতিহাসের পাঠ্যগ্রন্থ চালু করেছে তার মধ্যে বিস্তর অনৈতিহাসিক হিন্দুত্বসমর্থক কথা আছে। গোলওয়লকর স্পষ্ট বলেন, ‘মুসলমান যুগের ইতিহাস পুনর্বার রচনা করতে হবে।’ (‘অ বাঞ্চ অব থটস’ ভূমিকা, পৃ. ২৯)-এর একটি উদ্দেশ্য হিন্দুর সপক্ষে এবং মুসলমানের বিপক্ষে তথ্যের বিকৃতি ঘটানো। যেমন, আলেকজাণ্ডার ভারত আক্রমণ করলে ভারতীয়রা প্রচণ্ড পিটিয়ে তাঁকে তাড়িয়ে দিয়েছিল, পৃথ্বীরাজ মহম্মদ ঘোরীকে পরাজিত করে হত্যা করেছিলেন। সমুদ্রগুপ্তের নির্মিত বিষ্ণুস্তম্ভই কুতুব মিনার, রাজপুতরা ভারতবর্ষে বহিরাগত। এনসিইআরটি’র পাঠ্যপুস্তক থেকে এই শেষোক্ত মিথ্যাটি যে অনুচ্ছেদে ছিল তা কালি দিয়ে অদৃশ্য করে দেওয়া হয়েছে। পাঠ্যগ্রন্থগুলিতে বারবার বলা হয়েছে যে, ভারতবর্ষের জ্ঞানভাণ্ডারে যা কিছু প্রাচীন, সমগ্র বিশ্বের কাছে আজ সে সব অত্যাধুনিক। মিথ্যাগুলি না হয় ইতিহাসের প্রামাণ্য গ্রন্থ থেকে দেখানো যায় সত্যের বিকৃতি হিসাবে; কিন্তু প্রাচীন ভারতীয় জ্ঞানভাণ্ডারই এখন পৃথিবীতে সর্বাধুনিক জ্ঞান ও তথ্য এ কথা বলে প্রতিপন্ন হয় যে, বিগত আড়াই-তিন হাজার বছরে বিশ্বের জ্ঞানভাণ্ডারে কিছুই সংযোজিত হয়নি। বাকি পৃথিবীর জ্ঞানবিজ্ঞান চর্চায় লব্ধ সমস্ত ফলকে নস্যাৎ করা হবে হিন্দু সভ্যতার কাল্পনিক গৌরব কীর্তনের জন্যে। যে কথাটা এরা কখনওই বলে না তা হল, সমস্ত প্রাচীন সভ্যতাগুলির মধ্যে আর্যসভ্যতা হল সর্বকনিষ্ঠ ও অর্বাচীন। চীনা, মিশরীয়, সুমেরীয়, আসিরীয়, ব্যাবিলনীয়, গ্রিক, ইরানীয় এ সব সভ্যতার যে ইতিহাস প্রত্নতত্ত্বের প্রমাণে এখন দেখা যাচ্ছে তাতে এরা প্রত্যেকেই ভারতীয় আর্যসভ্যতার থেকে দেড়-দুই-তিন হাজার বছরের প্রাচীন। ভারতবর্ষের মিথ্যা গৌরব প্রচার করলেই ছাত্রছাত্রীরা একটা ভ্রান্তির ভিত্তিতে স্বদেশভক্ত হয়ে উঠবে (?), কিন্তু ইতিহাসে যে তথ্যনিষ্ঠার প্রয়োজন তার অভাবে কতকগুলি ভুল তথ্য আমরা আমাদের পরবর্তী প্রজন্মকে হাতে তুলে দিয়ে যাব। ইংরেজি ও হিন্দিতে, উত্তরপ্রদেশের সমস্ত বিদ্যানিকেতনে সমাজবিজ্ঞানের যে-গ্রন্থটি পাঠ্য, তার রচয়িতা রাষ্ট্রীয় স্বয়ংসেবক সঙ্ঘের ড. নীরজা শর্মা। সমস্ত সম্ভাব্য এবং অসম্ভাব্য স্থলেই হিন্দু রাষ্ট্রবিজ্ঞানের শ্রেষ্ঠত্ব ঘোষণা করা হয়েছে। পাঠগ্রন্থ সম্পর্কে তথ্যগুলি পাওয়া যাবে ‘ন্যাশনাল স্টিয়ারিং কমিটি অন টেক্সট বুক ইভ্যালুয়েশন’ রিপোর্ট থেকে। উদ্দেশ্যমূলক ভাবে তথ্যকে বিকৃত করে সত্যকে হত্যা করে যে অবৈজ্ঞানিক অনৈতিহাসিক তথ্যসমাবেশ ধরে দেওয়া হচ্ছে ছাত্রছাত্রীদের সামনে, তাতে ক্ষতি হচ্ছে আগামী প্রজন্মেরই। এরাই দাবি করে, ‘দেশের মাধ্যমিক স্তরে শিক্ষা কেন বিশেষ ভাবে হিন্দু শিক্ষা হবে না, আজ পর্যন্ত কোনও পণ্ডিতই সে কথা আমাদের বোঝাতে পারেনি।’ অথচ কারণটা বোঝা খুবই সহজ, বিজেপি শিক্ষাব্যবস্থা ঘোরতর ‘হিন্দু’ হবে তাতে কোনও সন্দেহ নেই, কিন্তু সেটা ‘শিক্ষা’ হয়ে উঠবে না। নিজেদের সম্বন্ধে সঙ্ঘপরিবারের ধারণা যে, তাঁরা একটি বিদ্বদ গোষ্ঠী। মুম্বইয়ের স্বামী চিন্ময়ানন্দ ধর্মাচার্যদের এক সভায় বলেন, ‘যথাইই এই (সভা) যেন একটি পার্লামেন্ট, দেশের মনীষীদের এই পার্লামেন্ট সমবেত হয়েছে আমাদের রাষ্ট্রের ভবিষ্যৎ নির্ধারণ করতে।’ অথচ এঁদের কথা তথ্য ও তত্ত্বে কত না কুযুক্তি ও সত্যের অপলাপ!
বিজেপির আর একটি ঘোষিত নীতি— সংস্কৃত ভাষার প্রসার। ১৯৯৬-এর নির্বাচনী ইশতেহার বলে তাদের নীতি হল, ‘সংস্কৃত ভাষা চর্চায় উৎসাহ দেওয়া এবং স্কুলে ত্রিভাষানীতি কঠোর ভাবে চালু করা।’ (পৃ. ৬৯) সব্যসাচী বাগচির লেখা (ইকনমিক প্রস্পেক্ট অব দ্য বিজেপি, পৃ. ৩৯) ‘সংস্কৃত ভাষার প্রসারের জন্য সংস্কৃত ও হিন্দিকে সংযুক্ত ভাবে উৎসাহ দেওয়া।’ (ঐ) এই উৎসাহের একটা হাস্যকর প্রকাশ দূরদর্শনে পাঁচ মিনিট সংস্কৃতে খবর পড়া। এটা কার জন্যে? যারা সংস্কৃত বোঝে এমন অসংস্কৃতভাষী ভারতীয়ের জন্যে! জানি, আদমসুমারিতে আঙুলে গোনা কিছু পরিবার নিজেদের সংস্কৃতভাষী বলে ঘোষণা করেছে। কিন্তু এরা আলু-পটল কেনে অন্য ভাষায়, ট্রেনের টিকিট কাটে স্থানীয় ভাষায়, খবরের কাগজও পড়ে এবং কর্মস্থলে বৃত্তির জন্যে কাজ চালায় অন্য ভাষায়। সংস্কৃত বুঝতে বা বলতে পারলেই সংস্কৃতভাষী হওয়া যায় না। আর হবার দরকারই বা কী? সংস্কৃত চৰ্চা? প্রাচীন গ্রিক ল্যাটিনের চর্চার যে মান আজ পৃথিবীতে, এ দেশের সংস্কৃত চর্চা এখনও সে পর্যায়ে ওঠেনি; অথচ বিদেশি গ্রিক পণ্ডিত কখনওই নিজেকে গ্রিকভাষী বলে ঘোষণা করেন না, যদিও তিনি অনর্গল গ্রিক লিখতে পড়তে ও বলতে পারেন। দ্বিতীয়ত, সংস্কৃত চর্চা হওয়া অবশ্যই প্রয়োজন, কিন্তু সেটা হবে আধুনিক বৈজ্ঞানিক, ঐতিহাসিক মনোভাব নিয়ে এবং এটা জেনে ও মেনে যে, বস্তুত সংস্কৃত একটি মৃত ভাষা। ‘মৃত’ সংজ্ঞার অর্থ হল, যে ভাষায় স্বভাবত কেউ কথা বলে না। কৃত্রিম চর্চার ফলে কথা বললেই কেউ সে ভাষা-ভাষী হয়ে ওঠে না। কোনও প্রাচীন ভাষাকে শ্রদ্ধা করে চর্চা করবার জন্যে তাকে জোর করে ‘জীবিত’ বলার প্রয়োজন নেই। রবীন্দ্রনাথকে সম্মান করতে হলে জোর করে বলতে হবে তিনি ‘জীবিত’? প্রপিতামহকে জীবিত না বললে তাঁর সম্বন্ধে শ্রদ্ধা রক্ষা করা যায় না? সংস্কৃতে যে জ্ঞানভাণ্ডার আছে তা বহুমূল্য, অতএব এ ভাষার একনিষ্ঠ বিজ্ঞানসম্মত চৰ্চা অত্যাবশ্যক। কিন্তু মনে রাখতে হবে, সংস্কৃত ভাষার সঙ্গে হিন্দুত্বের বিন্দুমাত্র যোগ নেই। হিন্দু বা ব্রাহ্মণ্য-সমাজের শাস্ত্রগুলি এ-ভাষায় রচিত হয়েছিল, যেমন পুরাণ, উদ্ভিদতত্ত্ব-প্রাণিতত্ত্ব, বাস্তুবিদ্যা, কোষগ্রন্থ, বিজ্ঞানসংক্রান্ত চর্চা, ভাষাতত্ত্ব ব্যাকরণ সবই এ ভাষায় রচিত হয়েছিল। এগুলির কিছুই হিন্দুত্বের সঙ্গে সম্পৃক্ত নয়। সংস্কৃতচর্চা হলে এ সবের ও অন্য বহু বিষয়ের সম্বন্ধে, এ ভাষার কাব্য সাহিত্য অলংকার সম্বন্ধে, বিবিধ ব্রাহ্মণ্য ও অব্রাহ্মণ্য, নাস্তিক দর্শন প্রস্থান সম্বন্ধে চর্চা হবে। এটা হওয়া খুবই প্রয়োজন। কিন্তু এটা হবে হিন্দুত্ববর্জিত, ধর্মনিরপেক্ষ মনোবৃত্তি নিয়ে। নতুবা সংস্কৃত মারফত হিন্দুত্বের গৌরব কীর্তনই হবে, জ্ঞান-বিজ্ঞানচর্চা এক কণাও বাড়বে না।
গোলওয়লকর বলেছেন, ‘আন্তর্দেশীয় ভাষা’র সমস্যা সমাধান হিসাবে যতদিন না সংস্কৃত ওই স্থানটি (লিঙ্গুয়া ফ্রাঙ্কা, আন্তর্দেশীয় ভাষা) গ্রহণ করছে, ততদিন পর্যন্ত হিন্দিকে প্রাথম্য দিতে হবে।’ (‘আ বাঞ্চ অব থটস, পৃ. ১১৩) প্রথমত, সংস্কৃত সার্বজনীন কথ্যভাষা হয়ে উঠছে ভারতবর্ষে এ একটা মূঢ় কল্পনা বিলাস; শুধু অসম্ভবই নয়, অসঙ্গতও বটে। কেন সংস্কৃত সর্বভারতীয় ভাষা হতে যাবে? আর হিন্দির প্রাথম্য ভাবতে গেলে গোটা দক্ষিণ ভারতের হিন্দিবিরোধিতার কথাও মনে রাখতে হবে। ‘অ বাঞ্চ অব থটস’-এ গোলওয়লকর লেখেন, ‘সমস্ত ভারতীয় ভাষার শত্রু হল ইংরেজি ভাষা।’ (পৃ. ১১৪ ওই বইটি কিন্তু ইংরেজিতেই লেখা) এ মন্তব্যের সুদূরপ্রসারী ব্যঞ্জনা বোঝবার জন্যে বিশেষ চিন্তা করতে হয় না। বিংশ শতকের ভারতবর্ষে শিক্ষাব্যবস্থা থেকে ইংরেজি ভাষাকে বিতাড়ন করার অর্থ সমস্ত শিক্ষাদীক্ষা, অগ্রগতিকে মধ্যযুগে ঠেলে দেওয়া। উচ্চশিক্ষায় ইংরেজি এখনও বহুবিধ বিদ্যার বাহন। মানবিক বিষয়গুলির অনেকগুলিতে, বিজ্ঞান ও প্রযুক্তিবিদ্যার সবগুলিতেই। মাতৃভাষায় উচ্চশিক্ষা দানের চেষ্টা অভিনন্দনীয় হতে পারে, কিন্তু এ দরিদ্র দেশে যে বিপুলসংখ্যক পাঠ্য এবং সহপাঠ্য গ্রন্থ ইংরেজিতে পাওয়া যায় সেগুলিকে হিন্দি ও আঞ্চলিক ভাষায় অনুবাদ করাতে যে পরিমাণ ব্যয় হতে পারে, তা শুধু হিন্দুত্ব-নেশাগ্রস্ত স্বপ্নদর্শীরা ছাড়া কেউই সমর্থন করবে না। জাপানে একটাই রাষ্ট্রভাষা, আঞ্চলিক ভাষার সমস্যা সেখানে নেই। জাপান দীর্ঘকাল পাঠ্যতালিকা থেকে ইংরেজি বাদ দিয়ে বা স্বল্প পরিমাণে শিক্ষার ব্যবস্থা করার পরে তার কুফল সম্বন্ধে মর্মান্তিক ভাবে অবহিত হয়ে ইদানীং স্কুল শিক্ষাব্যবস্থায় ইংরেজিকে অপরিহার্য পাঠ্যে পরিণত করেছে। ওই একই ভুল করতে উদ্যত বিজেপি। এর মূল্য দিতে হবে কোটি কোটি ছাত্রছাত্রীকে অগ্রস্রিয়মাণ উন্নতিশীল দেশগুলির জ্ঞানবিজ্ঞান চর্চার ফল থেকে বঞ্চিত রেখে এবং এ ভাবে বঞ্চিত রাখলে সে বঞ্চনা কঠিন মূল্যে শোধ করতে হবে। তখন ‘হিন্দুরাষ্ট্রে’ পৃথিবীর অন্যান্য রাষ্ট্রের পরে একেবারে পিছনের সারিতে ঠাঁই পাবে।
হিন্দুরাষ্ট্রের শত্রু তিনটি: মুসলমান, কম্যুনিজম ও খ্রিস্টান; এই ক্রমেই। ইতিবাচক দিকে বিজেপির হিন্দুরাষ্ট্রের উদ্দেশ্য হল, ‘ধর্মের প্রদীপটিকে পুনর্বার সম্পূর্ণ ভাবে প্রজ্জ্বলিত করা। সেই সনাতন চিন্তা যা আমাদের ঋষিরা মানবসমাজের জন্য উত্তরাধিকাররূপে রেখে গেছেন, করুণা, সহযোগিতা, ন্যায়বিচার, স্বাধীনতা, সাম্য এবং সহিষ্ণুতার ওপরে প্রতিষ্ঠিত একটি সমাজব্যবস্থা।’ (১৯৯৬ নির্বাচনী ইশতেহার, পৃ. ১) মুসলমান-বিদ্বেষের ওপরে প্রতিষ্ঠিত রাষ্ট্রে সহযোগিতা, স্বাধীনতা, সাম্য ও সহিষ্ণুতার কতটুকু অবকাশ থাকবে তা অচিরেই আলোচিত হবে। ওই নির্বাচনী ইশতেহারই বলে, ‘সংখ্যালঘু কমিশন তুলে দেওয়া হবে, তার করণীয়গুলি রাষ্ট্রীয় মানবাধিকার কমিশনের অন্তর্ভুক্ত হবে।’ (পৃ. ৫) ‘ভারতীয় জনতা পার্টি ক্ষমতায় এলে বাংলাদেশী মুসলমান অনুপ্রবেশকারীদের চিহ্নিতকরণ ও বহিষ্কার করবে।’ (নির্বাচনী ঘোষণাপত্র ১৯৯১, পৃ. ১০) ‘ভারতীয় জনতা পার্টি এ-ও মনে করে যে হিন্দু শরণার্থী ও মুসলমান অনুপ্রবেশকারীদের এক চোখে দেখা চরম রাজনৈতিক ও উদ্দেশ্যপ্রণোদিত ভণ্ডামি।’ (ঐ ১০) ‘ভারত আবার খণ্ডিত হতে পারে। বিদেশি অর্থে পুষ্ট হয়ে অধিকাংশ মুসলমান সেই উদ্দেশ্যে কাজ করে চলেছে।’ (শিবপ্রসাদ রায়: ‘দিব্যজ্ঞান নয় কাণ্ডজ্ঞান চাই’ পৃ. ২) বশিষ্ঠ আশ্রমের ড. রামবিলাস বেদান্তী বলেন: ‘খুন কা বদলা খুন সে লেঙ্গে। মুসলমানকো ভারতমে রহনেকা কোই হক নহী হৈ।’ ‘মুম্বই’-র স্বামী চিন্ময়ানন্দ বলেন, ‘মুসলমান ও খ্রিস্টানদের পৃথক সম্প্রদায় বলে আমরা স্বীকার করি না। ভারতবর্ষে কোনও সংখ্যালঘু সম্প্রদায়ই নেই।’ হরিদ্বারের স্বামী চিন্ময়ানন্দ বলেন, ‘পাকিস্তান নহী রহেগা, বাংলাদেশ নহী রহেগা। ফির দেখতে হৈ কি মন্দির বনায়েগা ইয়া মসজিদ রহেগা।’ এটি বাবরি মসজিদ ধ্বংসের আগে বলা। মুসলমান সম্পর্কে আতঙ্কের একটি কারণ হল, ‘রাষ্ট্রসঙ্ঘ একটি সমীক্ষায় হিসাব কষে দেখিয়েছে, মুসলমানদের অনিয়ন্ত্রিত জন্মহার এবং বিপুল অনুপ্রবেশ দু’হাজার সালের মধ্যে ভারতে হিন্দুদের সংখ্যালঘু করে দেবে। ভারতে হিন্দু সংখ্যালঘু হয়ে গেলে ভারত আর ভারত থাকবে?’ (ঐ পৃ. ৬) বলা বাহুল্য, রাষ্ট্রসঙ্ঘের এমন কোনও সমীক্ষাই প্রকাশিত হয়নি। শেষ উক্তিটির প্রতিপাদ্য হল হিন্দুত্বই ভারতীয়ত্ব। ‘(নেতারা) শুধু মুসলমানদের তুষ্ট করে তোষণ করে। হিন্দু কোড বিল চালু রাখে। গোহত্যার পক্ষে কথা বলে। …রামের মন্দির ভেঙে বাবরের তৈরি মসজিদ বিলুপ্ত হলে সবাই বৎসহারা গাভীর মতো হয়ে যায়’ (ঐ পৃ. ১৭) বাবরি মসজিদ তা হলে ‘বিলুপ্ত’ হয়েছিল ভূমিকম্পে? রামের মন্দির যে ওখানে ছিল না, তা বহু প্রতিষ্ঠিত ঐতিহাসিক বলেছেন। যে-বাবার মৃত্যুর পূর্বে পুত্র হুমায়ুনকে শেষ চিঠিতে লিখে যান— ‘যে দেশে তুমি সম্রাট হবে সেখানে হিন্দু ও মুসলমান উভয়ে বাস করে। দু’জনকেই সন্তানবৎ দেখতে হবে তোমাকে’– সেই বাবরের নামের মসজিদ সম্পর্কে শুনি, দীর্ঘদিনের কলঙ্ক কালিমা বাবরি মসজিদ হিন্দুরা ধুলিসাৎ করে দিয়েছে।’ প্রসঙ্গত এই মসজিদ ধ্বংস হয় ৬ ডিসেম্বর, যেটি সংবিধানের রচয়িতা আম্বেদকরের জন্মতিথি। তাঁর সৃষ্ট বর্তমান সংবিধানে মুসলমান ও নিম্নবর্গীয় মানুষের সমানাধিকার আছে, যা বিজেপির কাছে অবাঞ্ছিত। (ঐ পৃ. ২৫) এ সম্বন্ধে মন্তব্য নিষ্প্রয়োজন। নতুন যে তথ্য শোনা যায় তা হল, ‘‘৯২ সালের ডিসেম্বর মাসে হাজার হাজার হিন্দুমন্দির ধ্বংস করা হল।’ (ঐ পৃ. ১১) কোনও সংবাদপত্রে প্রকাশিত তথ্যে এই অবাস্তব উক্তির সমর্থন নেই। ‘হিন্দু কোড বিল তুলে দেবার জন্যে রাজনৈতিক দলগুলোকে চাপ দিন।’ কেন? হিন্দু বহুবিবাহে অধিকার পেলে ভারতবর্ষে হিন্দুর সংখ্যালঘু হবার আশঙ্কা থাকবে না, তাই; তারও একটি চাঞ্চল্যকর তথ্য শোনা গেল। পঞ্চাশ লাখ মুসলমান এবং পাঁচ লাখ খ্রিস্টান হিন্দুসমাজে ফিরে এসেছে। কবে? কেন?
গোলওয়লকর অনায়াসে লিখেছেন, ভারতবর্ষে দাঙ্গা মুসলমানরাই বাধায় (‘আ বাঞ্চ অব থটস’, পৃ. ১৬৭) অযোধ্যায় হনুমানসটির মোহন্ত তুলসীধারী সত্যভাষণেব ব্রতগ্রহণ করেছেন, কিন্তু পরিষ্কার বলেন হিন্দুশাস্ত্রে যে কোনও সময়ে মিথ্যা বলতে পারেন। মুসলমান গোহত্যার জন্যে পশুকে নিয়ে যাচ্ছে দেখলে অনায়াসে তার জন্যে মিথ্যা বলতে পারেন।
স্বামী মুক্তানন্দের সঙ্গে দুই গবেষকের অন্য একটি সাক্ষাৎকার ‘মেনস্ট্রীম’ পত্রিকায় ৩০ অক্টোবর ‘৯৩-তে প্রকাশিত হয়। তাঁর মত হল: ‘সব মুসলমানের পাকিস্তানে ফিরে যাওয়া উচিত। ভারতবর্ষে মুসলমানদের স্বতন্ত্র সত্তা রক্ষা করতে দেওয়া উচিত নয়। মুসলমানরা বলে যে, বাবর ও ঔরঙ্গজেবের নির্মিত মসজিদগুলি সংরক্ষিত হওয়া উচিত। এ কাজ ভারতবিরোধী… (এ দেশে) বহু জাত আছে, মুসলমান ও খ্রিস্টানরাও সেই রকম জাত হয়ে যেতে পারে। জাতিব্যবস্থার মধ্যে তাদের স্থান হবে।’ (ঐ পৃ. ১৬) ‘মুসলমান সাম্রাজ্যের সমস্ত অবশিষ্ট চিহ্ন নষ্ট করে দেওয়া উচিত… যা কিছু মুসলমান সাম্রাজ্যবাদের বর্বরতার পরিচয় সেই সমস্তই এ দেশ থেকে সরানো উচিত।… লালকেল্লা, কুতুবমিনার, ও জামা মসজিদের অনেকগুলিই হিন্দু রাজাদের দ্বারা নির্মিত ও পরে মুসলমানেরা ঘোষণা করে যে, এগুলি তারা নির্মাণ করেছে।’ (ঐ পৃ. ১৬) এখানেও মুসলমানদের হীন প্রতিপন্ন করবার উদ্দেশ্যে ইতিহাসকে যথেচ্ছ বিকৃত করা হয়েছে এবং মুসলমানদের বিরুদ্ধে অত্যন্ত নীচ রুচির বিষোদগার করা হয়েছে। মুসলমান সংস্কৃতির অনেকটাই সম্রাটদের পৃষ্ঠপোষকতায় রচিত, সে-সব শিল্পসংস্কৃতি দেশ থেকে লুপ্ত করে দিলে অধুনাতন ভারতীয় সংস্কৃতি স্থাপত্যে, ভাস্কর্যে, চিত্রকলায়, সঙ্গীতে কতটা দীন হয়ে যাবে তা কি এই সব ঘোরতর হিন্দুদের খেয়াল আছে?
সেই সাভারকারের (হিন্দুইজম, হু ইজ আ হিন্দু, ১৯২৩) সময় থেকেই হিন্দুত্বের তথা ভারতীয়ত্বের সংজ্ঞা ক্রমবিকশিত হয়ে গোলওয়লকর, বলরাজ মাধোক, বাল ঠাকরে, বালাসাহেব দেওরাস এঁদের মধ্যে পরিণতি লাভ করে এখন যা দাঁড়িয়েছে তা হল, যার জন্মভূমি, কর্মভূমি এবং পুণ্যভূমি ভারতবর্ষ, শুধু সেই হিন্দু। অতএব সে-ই রাষ্ট্রীয় অধিকার পাবে। অর্থাৎ মুসলমান, খ্রিস্টান ও কম্যুনিস্টরা ভারতীয় নয়, এদের জন্মভূমি, কর্মভূমি ভারতবর্ষে হলেও পুণ্যভূমি হল যথাক্রমে মক্কা-মদিনা, জেরুসালেম ও রাশিয়া (!) গোলওয়লকর বলেন, ‘এরা ভারতের বাইরে কোনও অঞ্চলকে পুণ্যভূমি মনে করে।’ (আ বাঞ্চ অব থটস, পৃ. ১২৮)।
‘মুসলমানদের তুষ্ট করার জন্যেই ‘বন্দে মাতরম’-এর কতকাংশ পরে বাদ দেওয়া হল।’ (ঐ পৃ. ১৪৯) শুধু মুসলমান কেন, খ্রিস্টান, পারসিক, শিখ, বৌদ্ধ, জৈন এঁরা কেউই দেশকে দুর্গাপ্রতিমা-রূপে ভক্তি জানাতে সম্মত হবেন না। কেনই বা হবেন? হিন্দুর পক্ষে যা কিছু গ্রহণযোগ্য, তার সবই বাকি সমস্ত ভারতীয়কে নিজেদের ধর্মীয় সংস্কার বর্জন করে মেনে নিতে হবে? এই জুলুমের নাম হিন্দুরাষ্ট্র? ঠিক এমনই কথা শুনি বিজেপি-র ধ্বনিতে জাকে পিয় ন রামবৈদেহী/তজিয়ে তহি কোটি বৈরি সম/যদ্যপি পরম সিনেহী।।’ মুসলমান, খ্রিস্টান, বৌদ্ধ, জৈন, শিখের কাছে হঠাৎ রামসীতা প্রিয় হয়ে উঠবেন কেন? এ সব কথা যারা বলে তারা ভুলে যায়, ভিন্ন ধর্মাবলম্বীদেরও নিজস্ব একটা সাংস্কৃতিক ঐতিহ্য আছে, যার প্রতি তাদের আনুগত্য থাকে। হিন্দু যখন অন্য ধর্মের আরাধ্য দেবতার প্রতি আনুগত্য দেখায় না বরং মুসলমান ও খ্রিস্টান সম্বন্ধে বিষাক্ত বিদ্বেষ পোষণ করে, তখন তারা কেন রামসীতা নিয়ে উচ্ছ্বাস করবে, বোঝা যায় না!
মুসলমান বিদ্বেষের একটা প্রকাশ, ‘মহম্মদ ঘোরী থেকে দেশের নিদারুণ দুর্দশা শুরু হল।’ (‘অ বাঞ্চ অব থটস’, পৃ. ১২৬) এতে অনৈতিহাসিকতার সঙ্গেই আছে বিদ্বিষ্ট উদ্দেশ্য। এই মর্মেই গোলওয়লকর বলেন, ‘গত এক সহস্রাব্দ ধরে বিজাতীয়দের বিষাক্ত প্রভাব’, (ঐ পৃ. ১২৫) ইতিহাস সাক্ষ্য দেয় মুসলমান রাজত্বকালে ভারতবর্ষের নানাবিধ সাংস্কৃতিক বিকাশ ঘটেছিল এবং মহম্মদ ঘোরী আসার আগে যে ভারতবর্ষে স্বর্ণযুগ ছিল এমন সাক্ষ্য ইতিহাসে একেবারেই মেলে না। ভুলে গেলে তো চলবে না যে, ইংরেজ রাজত্বে যেখানে কোটি কোটি টাকা ভারতবর্ষ থেকে প্রতি বছর ইংলণ্ডে যেত রাজস্ব বাবদে ও অবসরপ্রাপ্ত বুড়ো বড়লাটদের তাদের স্বদেশে দুধকলা দিয়ে পুষতে (হোম চার্জেস), সেখানে মুসলমান রাজত্বে একটি পাই-পয়সাও আরবে, তুরস্কে যায়নি। এবং স্থাপত্য, ভাস্কর্য, সংগীত, চিত্রশিল্পে নতুন সংমিশ্রণে যে শৈলীর প্রবর্তন ঘটেছে তাতে যা সমৃদ্ধ হল তার নাম ভারতীয় সংস্কৃতি।
মুসলমান এ দেশে দীর্ঘকাল রাজত্ব করেছে, অবশ্যই সেই দীর্ঘকালে বেশ কিছু হিন্দু অত্যাচারিত হয়েছে, অনেক মুসলমানও নিপীড়িত হয়েছে, অবশ্যই কিছু মন্দির ভেঙে দিয়েছে কখনও কখনও অসহিষ্ণু মুসলমান রাষ্ট্রশক্তি। কিন্তু ফা হিয়েন, হিউয়েন সাঙ যত বৌদ্ধ মঠ সঙ্ঘ বিহার এ দেশে দেখে গিয়েছিলেন তার অনেকগুলিই তো ধ্বংস করেছে হিন্দু রাষ্ট্রশক্তি। মন্দির বিগ্রহ নিয়ে আজ এত উচ্ছ্বাস, কাশ্মীরের হিন্দু রাজত্বের ইতিহাস লিখেছেন হিন্দু কবি কলহণ। তিনি লিখেছেন, একটি পদ ছিল সে রাজত্বে যার নাম ‘দেবকুলোৎপাটনায়ক’– মন্দির ও বিগ্রহ ভাঙায় নিযুক্ত কর্মচারী। অর্থসংগ্রহের জন্যে হিন্দু কৌটিল্য হিন্দু রাজাদের পরামর্শ দিয়েছেন রাজকোষে অর্থাভাব ঘটলে বিগ্রহ গলিয়ে বিক্রি করার। নিরপেক্ষ দৃষ্টি নিয়ে দেখলে সরষের মধ্যেই ভূতের সন্ধান পাওয়া যাবে। অবশ্য বিজেপির দৃষ্টি তো নিরক্ষেপ নয়ই, বলে-কয়েই তো হিন্দুত্বের দৃষ্টি।
মুসলমানদের একটি বিশেষ দোষ— সঙ্গে সঙ্গে খ্রিস্টানদেরও— সে গোখাদক। এই কথা উচ্চারিত হচ্ছে ভারতবর্ষে যেখানে আর্যগরিমা অহরহ সগৌরবে কীর্তিত হচ্ছে। এই আর্যদের প্রধান খাদ্যই ছিল গোমাংস। গোমাংস ছাড়া যজ্ঞ হত না, আতিথ্য হত না। কারণ মধুপর্কে গোমাংস দেওয়ার রীতি ছিল অতিথিকে। বাড়িতে অতিথি এলে গোমাংস দিয়ে খাওয়ানো হত, যে কারণে অতিথির একটি প্রতিশব্দই ছিল ‘গোঘ্ন’, অর্থার যার জন্যে গোহত্যা করতে হয়। হিন্দু ভবভূতির লেখা নাটকে পড়ি, ‘ঐ আসছে ব্রাহ্মণেরা, আমাদের বাছুরটাকে কাটতে হবে।’ (উত্তররামচরিত, ৪র্থ অঙ্ক, সৌধাতকি ও ভাণ্ডায়নের সংলাপ)। তবে পৃথিবীর কোথাও গাভীমাংস খাওয়া হয় না, লোকে ষাঁড় ও বলদের মাংসই খায়। কাজেই গোমাংস ভক্ষণে গাভীর প্রাণ যায় না, ‘গোমাতা’ নিরাপদেই থাকে। একদা যে দেশে গোমাংস উপাদেয়বোধে খাওয়া হত (শতপথ ব্রাহ্মণে যাজ্ঞবন্ধ্যের মত), কৃষিতে যখন টান পড়ল ষাঁড় বলদের, তখনই সেখানে গোমাংস ভক্ষণ নিষিদ্ধ করা হল। এই জন্যেই ওই সময়ে খ্রিস্টপূর্ব সপ্তম-ষষ্ঠ শতকে, যখন লোহার লাঙলের ফলার প্রবর্তনে অল্প সময়ে বেশি চাষ করা সম্ভব হল, তখনই যজ্ঞে শত শত বৃষ-বলীবর্গের অপচয়ে চাষের বলদে টান পড়ল এবং তখনই বৌদ্ধ, জৈন এবং ব্রাহ্মণ্যধর্মে সর্বত্রই গোধন রক্ষার জন্যে অহিংসা ধর্ম প্রবর্তিত হল। আজ অধিকাংশ মুসলমান গোমাংস খায় অভাবে। কারণ এটিই শস্তায় তার প্রোটিনের উপাদান। তার থেকে তাকে বঞ্চিত করার জন্যে এই অমানবিক নিষ্ঠুর আন্দোলনের পিছনে ধর্ম নেই, আছে নির্মম অন্ধবিদ্বেষ
কথায় বলে, ‘যারে দেখতে নারি তার চলন বাঁকা’, এক্ষেত্রেও তাই ঘটেছে। বিদ্বেষ চরিতার্থ করার জন্যে তথ্য ঝেঁটিয়ে ফেলা হয়েছে আবর্জনার মতো। তা নইলে গোলওয়লকর কী করে বলেন, ভারতবর্ষের স্বাধীনতার জন্যে রক্তপাত, মৃত্যুবরণ ‘বিগত এক হাজার বছরের মধ্যে কেবলমাত্র হিন্দুই করেছে।’ (‘আ বাঞ্চ অব থটস’, পৃ. ১২৩) ১৮৫৮-র সিপাহী বিদ্রোহে বহু মুসলমান যে অকাতরে ভারতবর্ষের জন্যে প্রাণ দিয়েছেন, সে কথা ইতিহাসের নথিপত্রে এত সুপ্রতিষ্ঠিত যে, আজ তাকে অস্বীকার করতে পারে মূর্খ কিংবা অন্ধ মুসলমান-বিদ্বেষী। মুসলমান দেশপ্রেমিক যাঁরা এ দেশের জন্যে শহিদ হয়েছেন, ইংরেজ সরকারের মহাফেজখানায় তাঁদের বিস্তর নাম পাওয়া যায়। অল্প কিছু উল্লেখ করা যায়। ১৮৩১ তিতুমীরকে বেয়নেট পুড়িয়ে তাই দিয়ে মারা হয়, ওই বছরেই গোলাম মাসুমকে শূলে দেওয়া হয়। আগে ১৯২০-তে বার্লিনে ব্রিটিশ এজেন্ট দোষারোপ করে বরকৎ-উল্লা ভোপালীর প্রাণদণ্ড হয়। ওই দশকেই আয়েদুল্লা প্রাণ দেন। ১৯২১-এর কংগ্রেসে প্রথম পূর্ণ স্বাধীনতার দাবি করেন মৌলানা হসরৎ মোহানি। প্রথম মোপলা আন্দোলনে ১৯২২-তে দেশের জন্যে প্রাণ দেন আলি মুসলিয়া, ১৯২০–২৩-এ প্রাণ দেন আকবর শাহ, রফিক আহমেদ। ফজল ইলাহি কুরযানের যাবজ্জীবন কারাদণ্ড হয়। কাকোরি ষড়যন্ত্র মামলায় ফাঁসি হয় আসফাক উল্লার ১৯২৪-এ। ১৯৪৬ আবিদ হোসেন নেতাজির সহচর থেকে সাবমেরিনে প্রাণ দেন। এরও আগে ১৭৬১–১৮০০ সালের মধ্যে ফকির ও সন্ন্যাসী বিদ্রোহে শহিদ হন মুসা শাহ (১৭৭৬) মজদুর শাহ ফকির (১৭৮১)। এর পরে নাম পাই আবদুল খান, হাবিলদার রহমাত আলি, সেপাই হাকিম আলি ও চিশতি খানের। সুবাদার দণ্ডে খানকে ২৩ মার্চ, ১৯১৫-য় কোর্ট মার্শালে গুলি করে মারা হয় শ্রীরামপুর জেলের বাইরে, কারণ ব্রিটিশ সেনাবাহিনীর বিরুদ্ধে ইনি বিদ্রোহ করেছিলেন। আবদুল্লাহ নামে একজনের ফাঁসি হয় আম্বালা জেলে ৩ সেপ্টেম্বর, ১৯১৫-এ। আবদাল্লাহ শফিজ নামের একজনের ফাঁসি হয় লাহোর জেলে ২৯ মার্চ। আবদুল রশিদের ফাঁসি হয় ১ সেপ্টেম্বর পেশোয়ার জেলে। আবদুল রসুল কুরবান হোসেনের যারবেদা জেলে ফাঁসি হয় ১২ জানুয়ারি ১৯৩১। ২২ মার্চ ১৯১৫-এ আবদুল রেজাক খানকে সিঙ্গাপুর জেলে গুলি করে মারা হয়। ১৯০৪ সালে ফাঁসি হয় আফজল খানের, আলি আহমেদ সাদিকের প্রাণদণ্ডাজ্ঞা হয় ৭ ডিসেম্বর ১৯১৭, পরে সেটি যাবজ্জীবন কারাদণ্ডে পরিণত হয়েও এঁকে আন্দামানে পাঠানো হয়। আলি ইমতিয়াজকে গুলি করে মারা হয় ২২ মার্চ ১৯১৫-এ সিঙ্গাপুর জেলে। হাবিলদার সুলেমান নায়েক, মুন্সীখান নায়েক, জাফর আলি প্রভৃতির কোর্ট মার্শাল হয় ২ মার্চ ১৯১৫ সিঙ্গাপুর জেলে। আবদুল কাদিরকে ৩ সেপ্টেম্বর ১৯৪৩-এ মাদ্রাজে ফাঁসি দেওয়া হয়। প্রতীম খানকে আন্দামানে ফাঁসি দেওয়া হয় ১৯৩০ সালে। মনসুর কাশিম ইশমাইলকে ১৯১৫-র জুন মাসে সিঙ্গাপুরে ফাঁসি দেওয়া হয়। মহম্মদ মুজতবা হোসেনকে ফাঁসি দেওয়া হয় ৬ জুলাই ১৯১৭ সালে। তালিকা বিস্তর বাড়ানো যেত, কিন্তু যেটুকু দেওয়া হল তাতেই কি বোঝা যায় না যে, বহু দেশপ্রেমী মুসলমান এই ভারতভূমির জন্যই প্রাণ দিয়েছেন? অথচ আজ ভারতবর্ষের প্রতি মুসলমানের আনুগত্যকে প্রশ্ন করা হচ্ছে; তাঁরা প্রত্যক্ষ বা গৌণ ভাবে দেশদ্রোহী। এবং মাতৃভূমির জন্যে এত মুসলমান শহিদ হবার পরেও এদেশ মুসমানের মাতৃভূমি হল না, মুসলমানরা ভারতীয় বলে স্বীকৃতি পেলেন না। কারণ তাঁরা হিন্দু নন। ‘অর্গানাইজার’ পত্রিকায় ১৯১৭-এর ২০ জুন লেখা হয়েছিল, ‘মুসলমানরা রামকে তাদের নায়ক বলে স্বীকার করলেই সব সমস্যা শেষ হয়ে যাবে।’ কিন্তু কেন মুসলমান রামকে নায়ক বলে স্বীকার করবে? ১৯৭৭ সালের আগস্ট মাসে রাষ্ট্রীয় স্বয়ংসেবক সঙ্ঘ কোনও অহিন্দুকে সভ্যপদ দিতে অস্বীকার করে। আজ শেয়ালপণ্ডিতের কুমিরছানা দেখানোর মতো নিজেদের দলে দু’-চারজন মুসলমানকে স্থান দিয়ে বিজেপি প্রমাণ করতে চায় যে, তারা অসাম্প্রদায়িক।
মুসলমান সম্বন্ধে বিজেপির কর্মপন্থা কী? দেশ থেকে বিতাড়ন ও হত্যা। এদের বাণী হল, ‘রণচণ্ডী খালি খপ্পর লিয়ে গলিগলি বিরাজ রহী হ্যায়।’ এদের আফশোস হল, ‘যে-কোনো হিন্দুবাড়িতে এক দঙ্গল ঠাকুর দেবতা আছেন। একগাছা লাঠি নেই।’ (শিবপ্রসাদ রায়, দিব্যজ্ঞান হয়, কাণ্ডজ্ঞান চাই, পৃ. ১৩) একগাছা লাঠির উদ্দিষ্ট শিকার কে, সে বিষয়ে কোনও সংশয়ের অবকাশ এরা রাখেনি। ১৯৯০-এর অক্টোবর থেকেই অযোধ্যার মন্দিরগাত্রে, ফৈজাবাদের বাড়ির পাঁচিলে লেখা দেখা যাচ্ছিল, ‘গো-ঘাতককে হত্যা করা হিন্দুর আবশ্যিক ধর্মীয় কর্তব্য।’ কাজেই মুখে যতই বলা হোক না ‘হিন্দুরাষ্ট্রকে হতে হবে গণতান্ত্রিক রাষ্ট্র’, (সুহাস মজুমদার, ‘যারা বলে আমরা ‘হিন্দু’ নই আমরা মানুষ’, ১৯৯৩, পৃ. ৪২) কার্যত গণতন্ত্রের প্রথম অঙ্গীকার— সমস্ত নাগরিকের সমান অধিকার— তা স্বীকার করার সাধ্যই এদের নেই। ওই বইয়ের ওই পৃষ্ঠাতেই আছে ‘ন্যূনতম লক্ষণের হিন্দুরাষ্ট্র হচ্ছে হিন্দুরক্ষার রাষ্ট্র’। যে-দেশে শতকরা পনেরোজন মানুষ মুসলমান, সে দেশে তাদের নাগরিক অধিকার থেকে বঞ্চিত করলে যে রাষ্ট্রব্যবস্থা প্রতিষ্ঠিত হবে তা আর যা-ই হোক গণতন্ত্র নয়। গণতন্ত্র প্রবর্তন করা এদের সাধ্যের বাইরে। কারণ সেটা তাদের লক্ষ্যের সম্পূর্ণ বিরুদ্ধে। আজ পৃথিবীতে গণতন্ত্র সর্বত্রই প্রশংসিত, তাই দেশবাসীকে যে মিথ্যাটি দিয়ে ঠেকানোর চেষ্টা করা হচ্ছে তা হল গণতন্ত্র প্রবর্তন করার ভণ্ড অঙ্গীকার।
যে মুসলমান সম্প্রদায়কে নিয়ে এদের এত তীব্র বিষাক্ত বিদ্বেষ, বাস্তবে ভারতবর্ষে তাদের অবস্থানটা অনুধাবন করলে সমস্ত বিষয়টা হাস্যকর মনে হবে। ১৯৯২ সালে প্রকাশিত এনএসএস-এর গোপাল সিং কমিশনের রিপোর্টে দেখি, এ দেশে মুসলমানদের ৫২.৩ শতাংশ দারিদ্র্যসীমার নীচে বাস করেন, এঁদের গড় মাসিক আয় মাসে ১৫০–১৬০। এঁদের মধ্যে ৫০.৫ শতাংশ অশিক্ষিত, শতকরা চারজন মাধ্যমিক স্তরে শিক্ষাপ্রাপ্ত, শতকরা ৪.৪ জন সরকারি চাকরি করেন, সরকারি অনুদান পান শতকরা ৩.৭ জন। শিল্পক্ষেত্রে সরকারি ব্যাঙ্ক থেকে ঋণ পান শতকরা পাঁচজন, সরকার থেকে ঋণ পান শতকরা দু’জন। ১৯৪৭ সালে প্রতিরক্ষা বিভাগে মুসলমান ছিলেন শতকরা ৩২জন। এখন শতকরা দু’জন মাত্র। এই যাঁদের আর্থসামাজিক, শিক্ষা, উপার্জন ও বৃত্তিগত অবস্থা, তাঁদের কাছ থেকে আশঙ্কার কী থাকতে পারে সংখ্যাগরিষ্ঠ, বিত্তগরিষ্ঠ, শিক্ষাগরিষ্ঠ ও সরকারের প্রসাদপুষ্ট হিন্দুর? কাজেই বাধ্য হয়েই বলতে হয়, সব মুসলমানদের চারটি করে স্ত্রী ও অগণ্য সন্তান! তাই বলতে হয় যবন-সর্পরা অসহযোগিতার দুগ্ধে পুষ্ট হয়ে তাদের তীব্র বিষনিঃশ্বাসে এ দেশের দিকে দিকে দাঙ্গায় উসকানি দিচ্ছে। মুসলমানদের দরগাগুলি তিরুপতির কায়দায় সরকারি ট্রাস্ট বোর্ড-এর আওতায় আনতে হবে এমন কথা বিজেপি নির্বাচনী ইশতেহার (১৯৯৬)-এ বলেছে। (পৃ. ৯) এতে অবশ্যই মুসলমানের অধিকারে হস্তক্ষেপ করা হবে।
আক্রোশ শুধু মুসলমানের বিরুদ্ধে নয়— কম্যুনিজমের ওপরেও। বস্তুত কম্যুনিজম সঙ্ঘ পরিবারের এবং প্রধানত বিজেপির কর্মপ্রণালী ও উদ্দেশ্যের সম্পূর্ণ বিপরীত মেরুতে অবস্থান করে— সচেতন ভাবে, নীতিগত ভাবে। ফলে কম্যুনিজমকে এরা জীবিত ব্যক্তিশত্রুর মতো মনে করে। পশ্চিমবঙ্গ সম্বন্ধে এদের প্রগাঢ় হতাশা। কারণ ‘প্রায় পঞ্চাশ বছরের কংগ্রেসি এবং বামপন্থী অবহেলায় ও অপশাসনে পশ্চিমবঙ্গ আজ জর্জরিত, অবসাদগ্রস্ত এক কুৎসিত অবস্থায় পতিত।’ (ভারতীয় জনতা পার্টির ১৯৯৬-এর নির্বাচনী ঘোষণাপত্র পৃ. ৬) সুহাস মজুমদার তাঁর পুস্তিকায় বলেছেন, ‘ওই দুই প্রতিষ্ঠানই (প্যান ইসলাম ও মিশনারি খ্রিস্টানি) যেহেতু নেহরু মার্ক্সবাদী, কাজেই নেহরু মার্কসবাদকেই হিন্দুর চরমতম অভিশাপ বলা যায়।’ (পৃ. ৭) নেহরু নিজেকে মার্কসবাদী বলতেন না, মার্কসবাদীরাও কখনও তাঁকে সহযাত্রী মনে করেনি। কিন্তু এখানে যেটা মুখ্য বক্তব্য তা হল, মার্ক্সবাদ হিন্দুত্বের পক্ষে চরমতম অভিশাপ। কেন? কারণ, এই বস্তুবাদী দর্শন যে ভবিষ্যৎ ভারতবর্ষের স্বপ্ন দেখে সেখানে রাষ্ট্রব্যবস্থা সম্পূর্ণ ধর্মনিরপেক্ষ, রাষ্ট্রিক সংহতি ধর্মের ওপরে নির্ভর করে না, এবং রুটি-রুজির সংগ্রাম ও যথার্থ মানসিক বিকাশ ওই রাষ্ট্রব্যবস্থার প্রাথমিক অঙ্গীকার। বিজেপি সুহাস মজুমদারের জবানিতে বলে, ‘এ দেশের সভ্যতা সংস্কৃতির প্রধান শত্রুর এ দেশে হিন্দুত্ব নয়— কোনও কালেই তা ছিল না— আসল শত্রু হচ্ছে বামপন্থী nihilism, মিশনারি খ্রিস্টানি আর জেহাদি ইসলাম।’ (পৃ. ১৩) এই প্রসঙ্গে গোলওয়লকরের বক্তব্য আরও সূক্ষ্ম। তাঁর বক্তব্য, ‘ভারতীয় সমাজ দর্শনের আর একটা সুবিধা হল যে, এটি শ্রেণিসংগ্রামকে সম্পূর্ণ পরিহার করে।’ (‘আ বাঞ্চ অব থটস’ ভূমিকা, পৃ. ৩২) এর কারণ হল, ‘যখন বিশ্বাস চলে যায়, তখনই কম্যুনিজম আসে।’ (ঐ একই অনুচ্ছেদের শিরোনাম, পৃ. ১৮৯) অর্থাৎ, কম্যুনিজম কোনও বিশ্বাসের ওপর দাঁড়িয়েই নেই। যেন ঈশ্বর-বিশ্বাসই একমাত্র বিশ্বাস, মানুষ ও মানুষের সংহত চেষ্টায় নূতনতর উজ্জ্বলতর ভবিষ্যৎ নির্মাণের ক্ষমতায় বিশ্বাস কোনও বিশ্বাস নয়। শ্রেণিসংগ্রামকে সম্পূর্ণ পরিহার করা হিন্দু-ভারতীয় সমাজদর্শনের বৈশিষ্ট্য। সমস্ত প্রাচীন সমাজদর্শনেই তো শ্রেণিসংগ্রাম সম্বন্ধে সচেতনতার অভাব দেখা যায়; এখানে ভারতীয় সমাজদর্শনের কোনও বৈশিষ্ট্য নেই। আসলে শ্রেণিসংগ্রামকে সযত্নে পরিহার করে দেশের আর্থ-সামাজিক স্থিতাবস্থাকে রক্ষা করাই এদের উদ্দেশ্য। সাধারণ মানুষ যাতে চিরদিনই নির্যাতিত, অবহেলিত ও বঞ্চিত থাকে সে বিষয়ে এরা দায়বদ্ধ। কারণ সুবিধাভোগী শ্রেণি বিনা যুদ্ধে সূচ্যগ্রপরিমাণ ভূমি দরিদ্রকে দান করবে না। এ বিষয়ে বিগত পাঁচ-ছ’হাজার বছরের ইতিহাসের সাক্ষ্য দ্বিধাহীন। কম্যুনিজম যাদের জন্যে সংগ্রামে প্রবৃত্ত, তারা এ রাষ্ট্রপরিকল্পনায় অবহেলিত। যদিও মাঝে মাঝে বিজেপি বলে, সাধারণ মানুষের অবস্থার উন্নতি ঘটবে তাদের হিন্দুরাষ্ট্রে, তথাপি কী উপায়ে সে উন্নতি ঘটবে সে সম্বন্ধে এরা সম্পূর্ণ নীরব। এবং মার্ক্সবাদীরা এ সম্বন্ধে শুধু সরব নয়, সক্রিয়। কাজেই এ রামরাজ্যে রাবণ মার্ক্সবাদ, সে কথা এদের বই, প্রচারপুস্তিকা, গণমাধ্যম, চলচ্চিত্র সবেতেই সুস্পষ্ট ভাবে বিবৃত।
খ্রিস্টান সম্প্রদায়টি ছোট, জনসংখ্যায় মাত্র চার শতাংশ, কিন্তু বিজেপির দৃষ্টিতে তারাও প্রতিপক্ষ, দেশের শত্রু, প্রধানত মিশনারিরা, হিন্দু ও উপজাতিদের ধর্মান্তরিত করে থাকেন বলে। সুহাস মজুমদার তাঁর পূর্বোক্ত বইতে লেখেন, ‘খ্রীস্টধর্ম প্রতিবেশী সম্বন্ধে শিখিয়েছে ভ্রূক্ষেপহীন বেইমানির অভ্যাস।’ (পৃ. ৩৮) ‘রঙরুটি ধর্মগুলির রঙরুটের ব্যবসা ঐ রাষ্ট্র (হিন্দুরাষ্ট্র) নিবারণ করবে।’ (পৃ. ৪৪) ‘একেশ্বরবাদের মতো বিধর্মীগ্রাসী ধর্মকে বৈষ্ণব শৈব, জৈন, বৌদ্ধ প্রভৃতি বহুদেবকে ধর্মের সঙ্গে সমান ভাবে দেখার ফল অতি বিষময়।…. একেশ্বরবাদের বিরুদ্ধে একটা সারা দেশজোড়া বিচারের লড়াই খাড়া করা অত্যাবশ্যক।’ (পৃ. ৫৩) ‘আজকের ভারতে গণতন্ত্রের পরম শত্রু হচ্ছে একেশ্বরবাদ।’ (পৃ. ৫৫) গোলওয়লকর উল্লিখিত বইতে লেখেন, ‘মুসলমান খ্রিস্টান ধর্মান্তরণের পরে এ দেশকে দেশ বলে মনে করে না।’ (পৃ. ১২৭) মধুসূদন দত্ত, রেভারেণ্ড কৃষ্ণমোহন বন্দ্যোপাধ্যায়, রেভারেণ্ড কালীচরণ বন্দ্যোপাধ্যায়, ব্রহ্মবান্ধব উপাধ্যায় এবং অখ্যাত আরও অনেক অনেক খ্রিস্টান ছিলেন ও আছেন যাঁরা সম্পূর্ণতই দেশপ্রেমিক। খ্রিস্টান ডিরোজিও-র রচিত মাতৃভূমি-তে ভারতের স্তবের কথা মনে পড়ে। গোলওয়লকর ওই বইয়ের অন্যত্র লিখেছেন, ‘প্রকৃত ধর্মে অন্যকে ধর্মান্তরিত করার কোনও প্রয়োজনই থাকে না।’ (পৃ. ১৮১) খ্রিস্টান মিশনারি এখনও ধর্মান্তকরণ করে থাকে এ তারই প্রতিবাদ, যেমন মুসলমান সাম্রাজ্যে জোর করে ধর্মান্তকরণের বহু নজির ছিল। কিন্তু বহু খ্রিস্টান (ও পূর্বে মুসলমানও) স্বেচ্ছায় ধর্মান্তরিত হয়েছিলেন। নিশ্চয়ই তার মধ্যে কখনও কখনও বৈষয়িক উন্নতির প্রলোভন ছিল, কিন্তু তার চেয়ে অনেক বেশি ক্ষেত্রে ছিল হিন্দু সমাজের জাতিভেদ প্রধায় নির্যাতিত মানুষের প্রতিবাদ। এঁরা স্বেচ্ছায় জাতিবাদহীন সমাজে এসে জন্মসূত্রে পাওয়া নিম্নবর্ণ বা অন্ত্যজের কলঙ্ক ও তার জন্য অমানবিক অত্যাচার থেকে অব্যাহতি পেয়েছেন। এই সেদিনও বহু হিন্দু বৌদ্ধধর্ম অবলম্বন করেছেন। বিজেপি জাতিভেদ-প্রথা থেকে আজ নিজেকে মুক্ত করতে চাইছে, কিন্তু জাতিভেদ যে হিন্দুধর্মের সঙ্গে অঙ্গাঙ্গী ভাবে যুক্ত তা তো অস্বীকার করা যায় না। কাজেই দেখা যাচ্ছে, সংখ্যালঘু দু’টি সম্প্রদায় মুসলমান ও খ্রিস্টান সম্বন্ধে বিজেপির শুধু অসহিষ্ণুতা নয়, বিদ্বেষ রয়েছে। আর্যসমাজ অহিন্দুকে আর্য-হিন্দুতে ধর্মান্তরিত করে থাকে, তাদের সম্বন্ধে বিজেপি নীরব। বিজেপি নিজেও কি অহিন্দুকে সংস্কারের দ্বারা হিন্দুতে পরিণত করে না?
এই যে বহুবিঘোষিত হিন্দুরাষ্ট্র, এর মূল চরিত্র হল রাম— এই রামের কল্পিত জন্মস্থান অযোধ্যায় কল্পিত হিন্দুমন্দির বিনষ্ট করে নির্মিত বাবরি মসজিদ ভাঙা এদের একটি অক্ষয় কীর্তি। ভারতবর্ষে সব প্রদেশেই সুদীর্ঘকালের প্রথা, সন্তানসম্ভবা নারী অন্তত প্রথম সন্তানের জন্মের পূর্বে পিতৃগৃহে যান। সেই প্রথা অনুসারে কৌশল্যা কোশলরাজগৃহে গিয়েছিলেন, রাম জন্মেছিলেন সেখানেই, অযোধ্যায় নয়। তবু ভাঙল বাবরি মসজিদ। কারণ পঞ্চাশ বছর আগে রামলালার একটি মূর্তি কৌশলে মসজিদের মধ্যে অনুপ্রবিষ্ট করানো হয়, তদবধি ওটি অংশত রামমন্দির। মসজিদের উপাসনার সঙ্গে সহাবস্থান করছিলেন রামলালা, হঠাৎ একদিন এই সহাবস্থানে ভক্তদের সহিষ্ণুতা টলে গেল। ভাঙতে হল ছ’শো বছরের পুরনো মসজিদ, সাড়ে পাঁচ ঘণ্টা ধরে শাবল গাঁইতি চালিয়ে। বিজেপি মন্দিরে, দোকানে, পুস্তিকায়, বিজ্ঞাপনে, গণমাধ্যমে যে রামের মূর্তি প্রধান ভাবে পাওয়া যায় তা হল বালক কিশোর রাম, (রামলালা) আর ধনুর্ধর রাজা রাম। বিজেপি সমাজে যে কিশোরবাহিনী নির্মাণ করে এক বিপুল সৈন্যদল সৃষ্টি করছে তাদের প্রতিভূ ওই রামলালা এবং সে শক্তির বিমূর্ত আদর্শায়িত রূপ হিন্দুরাষ্ট্রের কেন্দ্রশক্তির প্রতিভূ ওই ধনুর্ধর রাজা রাম। বিজয়রাজে সিন্ধিয়ার পরিষদ সেনার নাম ‘ভগবান রাম কি সেনা।’ কিশোরবাহিনী রোজ সকালে বিজাতীয় পোশাক, খাকি হাফপ্যাণ্ড, পরে কুচকাওয়াজ করে থাকে, পরে কিছু তত্ত্বকথা শোনে এবং অবশেষে ভাগোয়া ঝাণ্ডার নবতর রূপ যা বিজেপির পতাকা, তাকে নমস্কার করে। লক্ষণীয়, এরা মুখে সিয়ারাম বললেও রাম-সীতার যুগ্মমূর্তিকে এরা আমল দেয় না কোথাও। রাষ্ট্রসেবিকার কোনও ভাবমূর্তি স্বীকৃত নয়। মনে পড়ে, অশ্বমেধ যজ্ঞকালে রামেরও সীতাকে দরকার পড়েনি, সোনার পুতুল গড়েই কাজ চলেছিল।
এ ব্যাপারটা খুবই মিলে যায় রামের জীবনের সঙ্গে। বিজেপি রামকে বলেছে, ‘মর্যাদা পুরুষোত্তম’ অর্থাৎ শ্রেষ্ঠ পুরুষ। যে-হিন্দুরাষ্ট্র রামরাজ্যরূপে বহুধা-বিঘোষিত, তার তিনটি মূল স্তম্ভ যা বিজেপির ধ্বনিতে বিজ্ঞাপনে জনসভার আবেদনে শোনা যায়— রাম, রোটি, ইনসাফ, অর্থাৎ রাম, খাদ্য আর ন্যায়বিচার। খাদ্য-উৎপাদন ও বণ্টন সম্বন্ধে এদের নিজস্ব কোনও বক্তব্য নেই। আগেই দেখেছি, কংগ্রেসের বন্ধ্যানীতিরই অনুসরণ, বৈদেশিক ঋণ বৃদ্ধি, বহুজাতিক সংস্থাগুলিকে আমন্ত্রণ জানানো এই সবই বলে এরা। ইনসাফ বা ন্যায়বিচার সংযুক্ত আছে রামরাজ্যের কেন্দ্রচরিত রামের সঙ্গে। সেখানে নারীপুরুষ জাতিধর্ম নির্বিচারে ন্যায়বিচার কে কতটা পাবে তা পরবর্তী রামচরিত্র-বিশ্লেষণে অনেকটা স্পষ্ট হবে। এরা বলে ‘রাম হল ভয়মুক্তির ডাক। আশপাশের শত্রুভাবাপন্ন দেশের চক্রান্তে যখন দেশ দ্বিতীয়বার ভাগের মুখে দাঁড়িয়ে আছে তখন ভারতের একতার প্রতীক শ্রীরামচন্দ্রের নাম এই ভাগে ভয় দূর করবে। অপশাসন থেকে, মুক্তিই রামরাজ্য। কংগ্রেসি-কম্যুনিস্ট রাজত্বে এতদিন ধরে ধর্মনিরপেক্ষতার নামে যে সর্বনাশ চলছে ন্যায় তারই মুক্তির ডাক।’ (পশ্চিমবঙ্গ নির্বাচনী ইশতেহার, ১৯৯৬, পৃ. ১৫) ভারতের কোন ধরনের একতার প্রতীক রাম? যেখানে অহিন্দু শতকরা ত্রিশজনেরও বেশি (মুসলমান পনেরো শতাংশ, খ্রিস্টান প্রায় পাঁচ শতাংশ এবং উপজাতীয় অহিন্দু শতকরা বারোজন), সেখানে তারা, অহিন্দুরা কেন রামকে ভারতীয় একতার প্রতীক বলে মেনে নেবে? ভয়মুক্তি? বামফ্রন্টের শাসনের ভয় থেকে মুক্তি, যে মুক্তি দেশকে উত্তীর্ণ করে দেবে স্বার্থসংকীর্ণ হিন্দুদের হাতে? এই রামই যখন প্রস্তাবিত হিন্দুরাষ্ট্রের কেন্দ্রচরিত্র, তখন এ চরিত্র কিছু বিশ্লেষণের অপেক্ষা রাখে; রামায়ণে রামের কিছু কিছু কুকীর্তির সাফাই গাইতে হয়েছে।
গোলওয়লকর রামের শক্তি শৌর্য সম্বন্ধে পঞ্চমুখ। কিশোরবাহিনী কুচকাওয়াজ ও শরীরচর্চা করে রামের শৌর্য অর্জন করবে। ‘অ বাঞ্চ অব থটস’-এ পড়ি, ‘মানবজীবনের উচ্চতম আদর্শ ধারণ করেছিলেন রাম, এটি এবং শক্তিকে চূড়ান্ত স্বীকৃতি দেওয়া, একটি চরিত্রের এই দুটি দিক মিলেই তাঁকে মর্যাদা পুরুষোত্তমে পরিণত করেছে।’ (পৃ. ২৫১) তাড়কা নারী, তাকে হত্যা করা স্ত্রীহত্যা যা শাস্ত্রে গর্হিত, সে সম্বন্ধে গোলওয়লকর লেখেন, ‘রাক্ষসীকে বধ করলে স্ত্রীহত্যা হয় না।’ আড়ালে থেকে বালীকে বধ করা ক্ষত্রিয় বীরের পক্ষে হীনতা, সম্মুখসমরে বধ করতে পারতেন না এ কথাই প্রকারান্তরে স্বীকৃতি পেল। সে সম্বন্ধে গোলওয়লকরের উক্তি, শত্রু হিসেবে রণনীতি নিরূপিত হয়।… ছলে-বলে-কৌশলে জয়ই দরকার।’ (পৃ. ২৬৫-৬৬) এ ছাড়া রামের যেটি সবচেয়ে বড় অপরাধ, সম্পূর্ণ নির্দোষ, সম্পূর্ণ সচ্চরিত্রা স্ত্রীকে তিনবার প্রত্যাখ্যান করা, সে সম্বন্ধে বিজেপি নীরব। মর্যাদা পুরুষোত্তম বলে মেনে নিলে তার দোষ বোধহয় আর দোষ থাকে না। লঙ্কায় অযোধ্যায় প্রজা একজনও ছিল না, সেখানে নিষ্ঠুর মিথ্যাবাক্যে রাম সীতাকে ত্যাগ করবার সময়ে যা বলেছিলেন, সে সম্বন্ধে বাল্মীকি বলেন— হৃদয়ান্তর্গত ভাব তিনি বলতে উদ্যত হলেন। সে পরুষ বাক্য শুনে সীতা জীবনে বীতস্পৃহ হয়ে লক্ষ্মণকে চিতা প্রস্তুত করতে বললেন, রামের বিশ্বাস হারিয়ে বাঁচতে চান না বলে। ওই অগ্নিপ্রবেশ মৃত্যুবরণেরই আয়োজন, কোনও মতেই তাকে অগ্নিপরীক্ষা বলা যায় না। পরে দেবতারা তাঁর চরিত্র নিষ্কলঙ্ক ঘোষণা করলে রাম সম্পূর্ণ মিথ্যা বলেন, ‘আমি জানতাম সীতা নির্দোষ, লোকের বিশ্বাসের জন্যেই সীতাকে বাধা দিইনি। কোন লোক? অযোধ্যার প্রজা সেখানে লক্ষ্মণ ছাড়া কেউই ছিল না এবং লক্ষ্মণ সীতার নিষ্কলুষতায় বিন্দুমাত্র সন্দিহান ছিলেন না। পরে অযোধ্যায় সন্তানসম্ভবা স্ত্রীকে ‘সাধপূরণের জন্যে বনে পাঠাচ্ছেন’ এমন মিথ্যা বলে সীতাকে শেষ বিদায় দিলেন লোকরঞ্জনের আশায়। বিবাহের সময়ে সীতার প্রতি কিছু কিছু নৈতিক দায়িত্ব স্বীকার করেছিলেন, ভেসে গেল সে-অঙ্গীকার। পরে লবকুশের গান শুনে সীতাকে সভায় আনিয়ে আবার অগ্নিপরীক্ষা দিতে বললেন। তখন ঋষি বাল্মীকি শপথ করে বললেন, ‘জ্ঞানে কখনও মিথ্যা বলিনি। আমি সহস্র সহস্র বছর কঠোর তপস্যা করেছি। সীতা যদি নিষ্পাপ না হন, তা হলে যেন সে সব পুণ্যের কোনও ফল না পাই।’ বাল্মীকি সারা অযোধ্যার অত্যন্ত সম্মানিত ঋষি, তাঁর কথা শুনেও রামের সাহস হল না সীতাকে নির্দোষ বলে স্বীকার করতে। এ বার সীতা সমস্ত নারীজাতির প্রতিভূ হয়ে পরীক্ষা না দিয়ে শপথবাক্য উচ্চারণ করলেন, ধরিত্রী দেবী তাঁর অনুরোধমতো তাঁকে নিয়ে অদৃশ্য হলেন।
প্রস্তাবিত রামরাজ্যে এই হল নারীর স্থান। ‘পুড়বে মেয়ে উড়বে ছাই/তবে মেয়ের গুণ গাই।’ ভিত্তিহীন সন্দেহে বারবার নিষ্পাপ স্ত্রীকে ত্যাগ করা চলে মর্যাদা পুরুষোত্তম পদে উন্নীত হলে।’ সন্দেহ থেকেই গিয়েছিল বোধহয়, কারণ, রামায়ণ বলে অযোধ্যার সিংহাসন লবকুশকে দেননি রাম, দিয়েছিলেন ভরতকে। এ ছাড়াও আর্য সমাজের বাইরে দু’টি চরিত্রের সঙ্গে রামের আচরণ খুব অর্থবহ। বনে যাবার সময় ‘বন্ধু’ গুহক তাঁদের খাবার দিলে রাম প্রত্যাখ্যান করে বলেন, ‘আমরা ফলজল খেয়েই থাকব, কারণ এখন আমরা বনবাসী, তুমি ঘোড়াগুলোকে খাবার দাও।’ অথচ বনে থাকবার সময়ে ভরদ্বাজ, অত্রি ইত্যাদি ঋষির আতিথ্য দিব্যি নিতে পেরেছিলেন। অতএব সিদ্ধান্ত একটাই: বন্ধু হলেও গুহক চণ্ডাল, তাই তার দেওয়া খাদ্য গ্রহণ করা গেল না। আর শম্বুক সশরীরে স্বর্গে যাওয়ার জন্যে তপস্যা করছে জেনে তৎক্ষণাৎ তাকে মেরে ফেললেন রাম। কারণ এক ব্রাহ্মণ বালকের নাকি এই পাপের জন্যেই অকালমৃত্যু হয়েছে। অর্থাৎ রামরাজ্যে ব্রাহ্মণের প্রাণের বাজারদর চণ্ডালের প্রাণের চেয়ে বেশি।
যে রামরাজ্য প্রবর্তনের জন্যে এত তৎপর বিজেপি, সেখানে প্রতিপক্ষকে আড়াল থেকে মারা যায়, চণ্ডালের আতিথ্য প্রত্যাখ্যান করা যায়, উচ্চাভিলাষী চণ্ডালকে তৎক্ষণাৎ মেরে ফেলা যায় এবং নারী সম্পূর্ণ নির্দোষ হলেও বারবার প্রকাশ্যে তাকে অপমান এবং প্রত্যাখ্যান করা যায়। এমন রাষ্ট্র সমাজের নিপীড়িত নিম্নবর্গ এবং সমগ্র নারীজাতির পক্ষে প্রচণ্ড আতঙ্কের। আজ চণ্ডালের স্থান নিয়েছে মুসলমান, খ্রিস্টান ও কম্যুনিস্ট, কিন্তু নারীর অবনমন ও অবদমন অব্যাহতই আছে।
এই রাষ্ট্র প্রবর্তনের জন্যে প্রবাসী ভারতীয়দের কাছ থেকে কোটি কোটি টাকা সংগৃহীত হচ্ছে। ১৯৯৬-এর নির্বাচনী ইশতেহার বলে, ‘কোটি কোটি প্রবাসী ভারতীয়দের বিজেপি দেশের সম্পদ বলে বিবেচনা করে। প্রবাসী ভারতীয়রা যাতে এ দেশে প্রভূত পরিমাণ অর্থ লগ্নি করে, সে জন্যে পরিকল্পনা করা হবে। দুই দেশের নাগরিক হওয়ার বিষয়টি বিজেপি পুনর্বিবেচনা করবে।’ (পৃ. ১২) ‘ভারতীয় জনতা পার্টি নিজের সম্পদের ব্যবস্থা করেছে— মানুষ এবং সম্পত্তি— যার দ্বারা সরকারি ঔদাসীন্য ও সন্ত্রাসবাদীদের অত্যাচারের প্রতিকার করা যায়।’ (ঐ পৃ. ৬৬) আমেরিকা ও ইয়োরোপ থেকে কোটি কোটি ডলার সঙ্ঘ পরিবারের নানা সংস্থায় নিয়মিত ভাবে এসে পৌঁছচ্ছে। ওদের নানা পত্রিকায় এ-সম্বন্ধে বিস্তর খবর থাকে। ড. এস আর কুলকর্ণী সম্পাদিত দিল্লির পুসা রোডের অফিস থেকে প্রকাশিত ‘হিন্দুইজম টু-ডে’ পত্রিকাটি ন’টি দেশের পাঁচ-ছ’টি ভাষায় নিয়মিত প্রকাশিত হয়। গ্রাহক সংখ্যা ওদের বয়ানে ‘প্রায় একশো কোটি’ প্রবাসী ভারতীয়দের বোঝানো হয়েছে ভারতবর্ষে হিন্দুত্ব বিপন্ন হিন্দুরাষ্ট্র স্থাপন আশু প্রয়োজন, অযোধ্যায় রামমন্দিরের পুনর্নির্মাণ, অন্যত্র রামমন্দির স্থাপন বারাণসী, বৃন্দাবন, মথুরায় ‘মুসলমান-অধিকৃত’ মন্দিরগুলির পুনরুদ্ধার, শত্রু মুসলমান, খ্রিস্টান ও কম্যুনিস্টদের সঙ্গে প্রয়োজনমতো দাঙ্গা ও লড়াই (যেমন মিরাট, মালিয়ানা, ভাগলপুর, আহমেদাবাদ, মুম্বই, বারাণসী ও কানপুরে অনুষ্ঠিত হয়েছে) ঘটাবার জন্যে সুশিক্ষিত সৈন্যদল ও অস্ত্রশস্ত্রের প্রয়োজন— অতএব প্রবাসী ভারতীয়রা যেন মুক্তহস্তে এই পুণ্য উদ্যমের জন্যে অর্থসাহায্য করেন। বলা বাহুল্য, তাঁরা অকৃপণ ঔদার্যে তা করছেন। ফলে বিজেপি বৈদেশিক ও প্রবাসী ভারতীয়দের অর্থে পুষ্ট ও বিপুল ধনের অধিকারী। হিন্দুরাষ্ট্রের সম্ভাবনা আজ যতই কাছে আসছে, ততই এর আতঙ্ক বাড়ছে এবং প্রায়-ফ্যাসিবাদী শক্তির প্রতিরোধ আজ প্রত্যেকটি দেশপ্রেমিক ভারতবাসীর অবশ্য কর্তব্য হয়ে উঠছে।মৌলবাদ শব্দটি বাংলায় নতুন, অভিধানে নেই। শর্টার অক্সফোর্ড অভিধানের মতে, ‘ঐতিহ্যবাহিত প্রচলিত শাস্ত্রমত সম্পর্কে দৃঢ় আনুগত্য।’ ‘হিন্দু’ শব্দটা ধর্মীয় বা সাম্প্রদায়িক অর্থে প্রথম প্রয়োগ হয় চতুর্দশ শতকে বিজয়নগরের একটি শিলালেখে। আগে চলত ‘ব্রাহ্মণ্য’, তার আগে ‘বৈদিক’। খ্রিস্টপূর্ব পঞ্চদশ থেকে দ্বাদশ শতক পর্যন্ত কালে ইন্দো-ইরানীয়রা বারেবারে ভারতবর্ষে এসেছে; এদেরই শেষ দলটা সম্ভবত বেদ এনেছিল। কিন্তু তার আগে? প্রাগার্য সিন্ধু সভ্যতারও ধর্ম ছিল দ্রাবিড় ও অস্ট্রিক জাতের ধর্ম যার লিখিত সাহিত্য ছিল না বলে যার বিষয়ে কোনও তথ্য আমাদের কাছে পৌঁছয়নি। সেই ‘মূল’ ভারতীয় ধর্মবিশ্বাসটি কিন্তু তথাকথিত মৌলবাদ না। যাযাবর, পশুচারী আর্যরা এসে এ দেশে বসবাস করল, কৃষিজীবী হতে শিখল, পাকা বাড়ি তৈরি করতে শিখল। তাদের ধর্ম কিছু তারা বাইরে থাকবার সময়েই নির্মাণ করেছিল, কিছু বা এ দেশের মাটিতে তৈরি করল, এ দুইয়ে মিলে হল বৈদিক ধর্ম। আমাদের জানা প্রাচীন ভারতীয় ধর্মের মধ্যে বৈদিক ধর্ম আজ ভারতবর্ষে প্রচলিত নয়। যজ্ঞের বিরুদ্ধে প্রতিক্রিয়া ও আনুষঙ্গিক জাতিভেদের প্রতিক্রিয়ায় জন্ম নিল বেদবিরোধী বৌদ্ধ, জৈন, আজীবিক প্রভৃতি কিছু মত। পশুহত্যা নিবারণের অর্থনৈতিক কারণও ছিল। হালের বলদে টান পড়েছিল যজ্ঞে বহুসংখ্যক পশু হত্যার ফলে, এরই এক প্রকাশ হল এই সব বেদবিরোধী ধর্মের অহিংসার ওপরে এত ঝোঁক। এই মতও মৌলবাদ হতে পারল না। কারণ, এ মতগুলির সমর্থকরা বরাবরই কতকটা পরস্পরবিরোধী এবং সংখ্যালঘু এবং এগুলির পরমায়ুও খুব কম ছিল। এ সব মতে যজ্ঞনির্ভর, বর্ণভেদ-নির্ভর যজ্ঞীয় ধর্মের মূলে কুঠারাঘাত করা হল, এবং সম্ভবত প্রাগার্য ধর্মানুষ্ঠান যা এতকাল বিজয়ী ইন্দো-ইরানিদের ধর্মমতের নীচে চাপা ছিল, কিন্তু মিশ্র বিবাহের ফলে অন্তঃসলিলা হয়ে জনজীবনে বর্তমান ছিল, সেগুলি এ বার মাথা তুলল। কিছুকাল যজ্ঞ এবং পূজা পাশাপাশি চলল; কিন্তু সম্ভবত গুপ্তযুগের কিছু আগে নতুন ভাবে গঠিত হল এক উপাসনাপদ্ধতি। এর নাম পূজা, এতে মন্দির আছে, বিগ্রহ আছে, নৈবেদ্য নিরামিষ-প্রধান, আমিষ নৈবেদ্য ব্যতিক্রম। তা ছাড়া আছে ব্রত, তীর্থ, দান, দেবে ও দ্বিজে ভক্তি, মানত, প্রায়শ্চিত্ত, ধ্যান নামজপ ইত্যাদি। এর শাস্ত্র হল ‘পুরাণ’, ‘ধর্মশাস্ত্র’ এবং ‘নিবন্ধ’ গ্রন্থগুলি। এই ধর্মই এখনও চলছে এবং ইচ্ছে করলে এর বিশ্বাসের কাঠামোকে হয়তো মৌলবাদ বলা চলত; হিন্দু মৌলবাদ। কী সেই বিশ্বাস?
হিন্দুর দেবতা বেদের দেবতা নয়, কারা সেই দেবতা? পুরাণে বৈদিক দেবমণ্ডলীর অধিকাংশই পরিত্যক্ত হয়ে নতুন যে সব দেবতার উদয় হল, তাদের অধিকাংশই আনকোরা। শিব (বেদের রুদ্র নয়), বিষ্ণু, নারায়ণ এবং তার দশটি বা চোদ্দোটি অবতার, কালী, লক্ষ্মী, দুর্গা, গঙ্গা। এদেরই সঙ্গে আছে বাঘাইচণ্ডী, ওলাইচণ্ডী, মনসা, ইতু, শীতলা, ঘেঁটু— এরা হিন্দুর দেবতা নয়? সে দিন রামকৃষ্ণ এসে উঠলেন এই সার্বজনীন দেবশালায়, আবার সিনেমা থেকে সোজা উঠে এল ‘সন্তোষী মা’। এবং নিত্য নতুন ‘মা’ ও ‘বাবার’ আবির্ভাব হচ্ছে, বর্ষাকালের ব্যাঙের ছাতার মতো। কাকে ফেলে কাকে রাখি। সবারই ভক্ত আছে, পাঁচালি আছে, মাহাত্ম্য আছে, পূজা, ব্রত, মানসিক, নৈবেদ্য সবই আছে। এর সঙ্গে আছে নানা জন্তুও— মা ভগবতীর গাভী, শিবের ষাঁড়, রামভক্ত হনুমান, নাগমাতা। আরও আছে জড়পদার্থ, শিবলিঙ্গ, শালগ্রাম শিলা ও বীরলিঙ্গ শিব। এবং সব ক’টিই শাস্ত্রপুত। এই বৃহৎ শাস্ত্রসম্ভারে এমন কিছু নেই যা দিয়ে সমস্ত হিন্দুজাতির জন্য একটি বোধ ও বিশ্বাসের কাঠামো গড়া যায়। এর একটা কারণ, অর্ধেক দেবতাই আঞ্চলিক। ভিন্ন অঞ্চলের লোকেরা তাদের নামও শোনেনি।
তা হলে কীসে হিন্দুর হিন্দুত্ব? এত অগণ্য পরস্পরবিরোধী শাস্ত্র দিয়ে কি কোনও সুনির্দিষ্ট ধর্মমত গঠন করা যায়, যার রূপ হবে মৌলবাদ? শাস্ত্রগুলির অধিকাংশই হয় পরস্পর বিরোধী, নয় পরস্পর নিরপেক্ষ।
অতএব প্রশ্ন ওঠে, হিন্দু কী বিশ্বাস করে? বিভিন্ন দেবতাকেন্দ্রিক সম্প্রদায়ের মানুষের বিশ্বাস হল, তার বিশিষ্ট আরাধ্য দেবতাটিই তাকে ঐহিক সুখ, সমৃদ্ধি, নিরাপত্তা, পরলোকে স্বর্গ বা পরজন্মে সৎকুলে, সুস্থদেহী পুরুষরূপে জন্ম এবং অন্তিম কামনা, মোক্ষ দিতে পারেন। কিন্তু এ বিশ্বাস তো বিভিন্ন সম্প্রদায়ের বিভিন্ন দেবতাভিত্তিক, কাজেই একটি কেন্দ্রীয় ধর্মগ্রন্থের বা মতগত সংগঠনের অন্তর্ভুক্ত হতে পারে না। তা হলে সম্প্রদায়ের বাইরে হিন্দু হিসেবে হিন্দু কী বিশ্বাস করে? এই বিশ্বাস-সৌধটি যে চারটি স্তম্ভের ওপরে দাঁড়িয়ে আছে তা হল আত্মা, পরলোক, কর্মবাদ ও জন্মান্তর। এবং এর একটিও প্রমাণসাপেক্ষ নয়, পুরোপুরি অনুমান-নির্ভর। আত্মা ও পরলোক যে কোনও ধর্মেরই মৌলিক উপাদান। জন্মান্তর ও কর্মবাদ পরস্পর-সম্পৃক্ত দু’টি মত। জন্মান্তরের দেখা পাই খ্রিস্টপূর্ব সপ্তম শতকে ব্রাহ্মণ সাহিত্যে, কর্মবাদ দেখা দেয় বৌদ্ধ জাতক ও রামায়ণ-মহাভারতে; প্রায় একই সময়ে এগুলি রচনার শুরু; খ্রিস্টপূর্ব পঞ্চম-চতুর্থ শতকে।
খ্রিস্টপূর্ব সপ্তম-ষষ্ঠ শতকে অহিংসার ধর্ম প্রবর্তনের সময়টা ছিল কৃষিতে উন্নতি, বৈদেশিক বাণিজ্যে সমৃদ্ধির স্ফীতি। শিল্পপণ্য ও কৃষিপণ্য দরিদ্র শ্রমিকদের দিয়ে উৎপন্ন করিয়ে আন্তর্দেশিক ও বহির্বাণিজ্যে রপ্তানি করে বেশ ফুলে ফেঁপে ওঠে মুষ্টিমেয় একটি শ্রেণি, যার মধ্যে বর্ণশ্রেষ্ঠ ব্রাহ্মণ ও বিত্তবান অন্যান্যরাও ছিল। দেশে আর্থিক বৈষম্য এক দৃষ্টিকটু চেহারায় দেখা দিল। স্বভাবতই সংখ্যাগরিষ্ঠ নির্ধন, নিরন্ন, অশিক্ষিত, স্বাস্থ্যহীন, রোগশোকে প্রতিকারহীন, ঋণগ্রস্ত ও পরিশোধে অসমর্থ। এরা নির্যাতিত হতে লাগল রাষ্ট্রিক ক্ষমতায় আসীন শক্তিমানদের হাতে। এরা দু’টি শ্রেণির। খ্রিস্টীয় দ্বিতীয়-তৃতীয় শতকের জৈন গ্রন্থ ‘অঙ্গবিজ্জা’ বলেছে, সমাজে বর্ণ চারটি হলেও আসলে দু’টিই; অজ্জ বন্ন ও পেসস বন্ন বা মিল, অর্থাৎ বিত্তবান উচ্চবর্ণের পুরুষ, (অজ্জ) যে দাসদের প্রভু, সেই আর্য, আর পেসস হল বিত্তহীন, নিরন্তর প্রভুর সেবায় ক্লিষ্ট, সর্বতো ভাবে জর্জরিত, বাকি বর্ণের দাস। পেসস বা প্রেষ্য মানেই ভৃত্য, ‘মিলক্‌খু’, ম্লেচ্ছ হয়তো বিদেশি দরিদ্র কর্মকর। বঞ্চিতরা ভোগীদের বিলাসবহুল জীবনযাত্রার দিকে তাকিয়ে ভেবেই পায় না কোন দোষে তাদের, সংখ্যাগরিষ্ঠদের এই দুর্দশা। তখন তাদের বোঝানো হয় যে, পূর্বজন্মের গুরুতর সব পাপের ফলে এ জন্মের এ দুর্গতি। এ জন্ম উচ্চ ত্রিবর্ণের সর্বতো ভাবে দাসত্ব এবং সেবা করলে তাদের পরজন্মে ভাল, ধনী, উচ্চবর্ণের বংশে পুরুষরূপে জন্ম হবে। এখন, গত জন্মটাও অনুমানের ব্যাপার আগামী জন্মও শুধুমার কল্পনায় আছে। অর্থাৎ, কার্য বা কারণ কোনওটারই প্রমাণ নেই। কিন্তু এ সব শাস্ত্রনির্দেশ ও পুরোহিত বচনের ফলটা খুবই স্পষ্ট; সমস্ত বিদ্রোহী মনোভাব আতঙ্কে রুদ্ধ হয়ে যায়, প্রতিবাদও হয় না। হিন্দুধর্মের এ দু’টি মূল স্তম্ভের উদ্ভাবন হয় আড়াই হাজারেও বেশি বছর আগে; এ দু’টি তত্ত্ব— জন্মান্তর ও কর্মবাদ, পৃথিবীর কুটিলতম ও নিষ্ঠুরতম উদ্ভাবন। এর দ্বারাই নির্ধনের ওপরে ধনীর, তথাকথিত নিম্নবর্ণের মানুষের ওপর উচ্চবর্ণের, এবং দুর্বলের ওপরে প্রবলের অত্যাচার কায়েম হয়ে রয়েছে। জন্মান্তর-কর্মবাদের প্রথম ‘প্রতিজ্ঞা’ হল বিত্তবান উচ্চকুলস্থ পুরুষই সমাজের নিয়ন্তা। এই গভীর জটিল কুচক্রের ভিত্তিতে যে-হিন্দুধর্ম বিধৃত হয়ে আছে তার কোনও একটি শাস্ত্র নেই, আছে অসংখ্য শাস্ত্র, দেড় হাজার বছরেরও বেশি দিন ধরে যার রচনা, রটনা এবং কুফল সমাজে প্রত্যক্ষ দেখা যায়। এইখানেই হিন্দুধর্মের অমানবিকতার উৎস। নিশ্চয়ই কিছু মানুষ আগেই ছিলেন, এখনও আছেন, পরেও থাকবেন, যাঁরা সত্যই কোনও ঈশ্বর বা দেবতাকে বিশ্বাস করেন। কিন্তু তাঁর অমায়িক, পরমতসহিষ্ণু, অহিন্দুকে তাঁরা অমানুষ মনে করেন না। খ্রিস্টপূর্ব চতুর্থ শতক থেকে খ্রিস্টীয় তৃতীয় শতক পর্যন্ত কালে গ্রিক আক্রমণ থেকে যবন, শক, পহ্লব, কুষাণ, দরদ, মুরুণ্ড, হুন নানা জাতি তাদের ধর্মবিশ্বাস নিয়ে এসে আর্যাবর্তের জনজীবনে সম্পূর্ণ মিশে গিয়ে একটি সংমিশ্র, সমৃদ্ধ সভ্যতার সৃষ্টি করল। তাদের কোনও স্বতন্ত্র চিহ্নই আজ এ দেশের জনজীবনে খুঁজে পাওয়া যায় না। তখনও ভারতবর্ষে ব্রাহ্মণ্য ধর্ম আগন্তুককে আপন করতে পারত, তাই মানুষের সঙ্গে সহজে মিলতে পারত মানুষ সেই মনোভাবকে কেন আজ বর্জন করবে এ দেশের মানুষ? কেন বলবে না মুসলমান আমার ভিন্নধর্মাবলম্বী ভাই? না হলে এত বিদ্বেষের বিষ জাতীয় জীবনকে জর্জরিত করবে না? হিন্দু মৌলবাদের নামে তাই আমরা নিষ্প্রতিবাদে সহ্য করব আজ? বিপদ এখানেই যে, হিন্দু ভারতবর্ষে সংখ্যাগরিষ্ঠ। সংখ্যালঘুকে সর্বতো ভাবে আশ্রয় দেবার নৈতিক দায়িত্ব তারই। মৌলবাদী মনোভাব তাকে শুধু যে এ দায়িত্ব থেকে বিচ্যুত করে তা-ই নয়, সংখ্যালঘুর প্রতি অত্যাচার করা তার পক্ষে অনেক সহজ বলেই সমস্ত জাতীয় জীবনে সে সাম্প্রদায়িকতার বিষ ছড়িয়ে দিতে পারে। এ বিষের চিকিৎসা নেই। কাজেই এই সাম্প্রদায়িক মনোভাবকে অঙ্কুরে বিনষ্ট করা আশু প্রয়োজন। নির্লিপ্ত জনসাধারণ, যারা প্রত্যক্ষ সাম্প্রদায়িক নয়, প্রকাশ্যে স্পষ্ট ভাবে অসাম্প্রদায়িক মনোভাব প্রকাশ ও প্রচার করা তাদের আজ আবশ্যিক নৈতিক কর্তব্য। ঔদাস্য এখানে মারাত্মক, কার্যত, সাম্প্রদায়িকতারই নামান্তর।
মৌলবাদী ধর্ম যে চেহারাই নিক না কেন, বিজেপি, বিশ্ব হিন্দু পরিষদ, রাষ্ট্রীয় স্বয়ং সেবক সঙ্ঘ, বজরঙ দল, শিবসেনা, আমরা বাঙালি, সন্তান দল বা জামাত-এ-ইসলামি, ইসলামিক সেবক সঙ্ঘ, আকালি বা ভিদ্রনওয়ালে, সবাই নিজের নিজের ভাবে ক্ষমতার লোভে লোলজিহ্ব এবং সে ক্ষমতায় আসবার জন্য প্রয়োজন হলেই নখদন্ত প্রকাশ করতে বিন্দুমাত্র দ্বিধা করে না। তারা যদি ঈশ্বরকে বিশ্বপিতা বলে বিশ্বাস করত, তা হলে মানুষ মাত্রকেই ভাই বলে মনে করত। স্পষ্টতই তা তারা করে না, দলের বা দলের কাছাকাছি সাম্প্রদায়িক মানুষকেই শুধু ভাই মনে করে এবং বিশ্বপিতার অন্য সন্তান যদি অন্য প্রত্যয় আশ্রয় করে জীবনধারণ করে, তা হলে তাকে হত্যা করতে, তার ঘরবাড়ি জ্বালিয়ে দিতে মুহূর্তমাত্র ইতস্তত করে না। এই হল মৌলবাদের রূপ, সৌভ্রাত্র সংহতি, মৈত্রী, বিশ্বমানবিকতা আছে এর সম্পূর্ণ বিপরীত মেরুতে।
শুধু আমার মত ও পথই সত্য, বাকিরা সব ভ্রান্ত ‘বিপথগামী’ এই বিশ্বাসই মৌলবাদ। কিন্তু অন্য রকম অনেক কথাই তো আমাদের শাস্ত্রে আছে, তাতে মৌলবাদীদের অসুবিধে, তাই সেগুলোর উল্লেখ করা হয় না। হিন্দুধর্মে এবং জনমানসে উৎকীর্ণ বহু পরমতসহিষ্ণু কথাই আছে, সে সবকে ভুলে গিয়ে উপেক্ষা করতে পারলে আজ সুবিধে হয়। বেদান্ত দর্শনেও শংকরাচার্যের ভাষ্যে মাঝে মাঝেই দেখি, সর্বজীবে ব্রহ্ম, অর্থাৎ কুকুর, বেড়াল, ছুঁচো, প্যাচাতেও ব্রহ্ম আছে। এই উদার ব্রহ্মদৃষ্টি তবে কেন ঠেকে যায় মুসলমানে ডোমে-চণ্ডালে? এ কেমন ব্রহ্মদৃষ্টি যাতে ব্রহ্মের আধারভূত মানুষকে অশুচি এবং শত্রু জ্ঞান করা যায়? আমরা বলি, ‘সর্বজীবে শিব’, বলুন না এ কথাটা শিবসেনাকে? তার শিবদৃষ্টি কেন মুসলমান খ্রিস্টানে এসে ঠেকে যায়? মহাভারতের শান্তিপর্বে শুনি শরশয্যায় শায়িত ভীষ্ম ধর্মপুত্র যুধিষ্ঠিরকে বলছেন, ‘গুহ্যং ব্রহ্ম যদিদং তে ব্রবীমি, ন মানুষ্যচ্ছ্রেষ্ঠতরং হি কিঞ্চিৎ।’ ‘একটি গোপন তত্ত্ব তোমাকে বলি, (যুধিষ্ঠির) মানুষের চেয়ে বড় আর কিছুই নেই।’ (১২:২৮৮:২০) মানে দেবতারাও মানুষের চেয়ে বড় নন, মানুষই সকলের চেয়ে শ্রেষ্ঠ। এ দেশে যদি অজ্ঞাত-গোত্র পরিচয়ের কোনও শবের অন্ত্যেষ্টি করতে হয়, তবে তার উল্লেখ করতে হয় ‘মানবগোত্র’ বলে। সব গোত্রের ওপরে বিশ্বব্যাপী এই যে একটি গোত্র সংজ্ঞা এ তো আমরাই বলেছি। এ দেশেই তো উচ্চারিত হয়েছে ‘সবার উপরে মানুষ সত্য, তাহার উপরে নাই।’ আবার সেই একই কথা: দেবতা বলে কিছুকে মানুষের ঊর্ধ্বে স্বীকার করা গেল না। আমরাই তো বলেছি, ‘বহুরূপে সম্মুখে তোমার, ছাড়ি কোথা খুঁজিছ ঈশ্বর?’ বা ‘জীবে প্রেম করে যেইজন সেইজন সেবিছে ঈশ্বর।’ এই মহৎ উদার বোধের পরিসরে আজ আর হিন্দুধর্মকে কুলোনো গেল না? আজ যুদ্ধং দেহি রবে ধর্মের নামে জিগির তুলে আত্মধর্ম প্রতিষ্ঠা করতে হবে? এ কি আত্মধর্ম প্রতিষ্ঠা না আত্ম-স্বার্থ প্রতিষ্ঠা? কী সেই স্বার্থ? রাজনৈতিক এবং অর্থনৈতিক শক্তি দখলের লড়াইয়ে জেতা। এ কি এমনই জরুরি, যার জন্যে অকাতরে নরহত্যা ভ্রাতৃহত্যা করা যায়?
একটা ব্যাপার চোখে পড়ে, দেশে এখন সহস্র সমস্যা; দেশবাসীর অন্নবস্ত্র, শিক্ষাস্বাস্থ্য, বৃত্তি-নিরাপত্তা কিছুরই সমাধান হল না, সঙ্ঘ পরিবারের তা নিয়ে কোনও মাথাব্যথাও নেই। সবচেয়ে বড় সমস্যা হয়ে উঠল কল্পিত মহাকাব্যনায়কের নামে একটি মন্দির। এই নিয়ে পুরো দেশকে উন্মত্ত করে তুলতে পারলে অন্য দিকে আর একটি সমস্যা সৃষ্টি হয়। অন্নবস্ত্র ইত্যাদি নিয়ে যে আন্দোলন আজ অত্যন্ত জরুরি, দেশটাকে টিকিসুদ্ধ মার্কিন মুলুকের কাছে বেচে দেওয়ার চেষ্টার বিরুদ্ধে যে আন্দোলন, যেখানে হিন্দু মুসলমান হাত ধরে এগোচ্ছিল সেই অগ্রগতি ধাক্কা খেল। শ্রমিকশ্রেণির অন্য পরিচয় প্রধান হয়ে উঠল। সে আর সম্মিলিত সংগ্রামী রইল না। সে হিন্দু বা মুসলমান বলে অভিহিত হল। এ ভাবে সংযুক্ত সংগ্রামকে খণ্ডিত করাও এই মৌলবাদ পুনরুত্থানের একটি বড় কীর্তি। দু’ সম্প্রদায়ের সমস্ত শক্তি সংহত করে এই বিভেদ প্রচেষ্টাকে আজ রুখতেই হবে।
ভারতবর্ষ গণতান্ত্রিক দেশ। ধর্মনিরপেক্ষ। এর মানে কিন্তু সর্বধর্ম-সমন্বয় নয়, এমনকী সর্বধর্মে সমদৃষ্টিও নয়, সকল ধর্ম সম্বন্ধেই রাষ্ট্রের সমান নিরপেক্ষ ঔদাসীন্য। অর্থাৎ, ধর্মের নামে কেউ বিশেষ সুবিধা ভোগ করতে পারবে না। কেউ বিশেষ অসুবিধেও ভোগ করবে না। ভারতবর্ষে জন্মে, ভারতবর্ষে জীবনযাপন করে ভারতবর্ষেই যার জীবনাবসান ঘটবে, সে যাই হোক, জাতি-বর্ণ-ধর্ম-বিশ্বাস-আচরণ মতবাদ নিরপেক্ষ ভাবে ভারতবর্ষে সে-ই প্রথম শ্রেণির নাগরিক, দ্বিতীয় শ্রেণিরও নয়, আগন্তুক ‘বিদেশি’ বা ‘অভারতীয়’ কোনও মতেই নয়। বিশ্বাসীর অন্তরে ধর্ম থাকলে রক্তপাত, হানাহানি, অগ্নিকাণ্ড, ধর্মস্থান ধ্বংসের তাণ্ডবলীলা ঘটতে পায় না। আস্তিকতা, নাস্তিকতা সম্বন্ধে যেমন, তেমনই সম্প্রদায় সম্পর্কে ও যথার্থ নিরপেক্ষ ঔদাসীন্যই রাষ্ট্রের কাছে প্রত্যাশিত। ধর্মের জন্য রাষ্ট্রের কাছে কেউ অন্য ভাবে পরিচিত হবে না। এইটেই সুস্থ এবং সভ্য মানুষের মনোভাব হওয়া উচিত।
আজ সময় এসেছে, আঙুল তুলে অপরাধীকে শনাক্ত করে বলবার, ‘তুমি ধর্মশিখণ্ডীর আড়াল থেকে যে তির নিক্ষেপ করছ, তা শুধুমাত্র ক্ষমতার লোভেই। তোমার পরিচয় হিন্দু হোক, মুসলমান হোক, শিখ, জৈন, বৌদ্ধ, খ্রিস্টান, যা-ই হোক, তুমি ভারতীয় জনতা পার্টির হও, ‘রাষ্ট্রীয় স্বয়ং সেবক সঙ্ঘের’ই হও, ‘বিশ্ব হিন্দু পরিষদ’, ‘শিবসেনা’, ‘বজরঙ দল’, ‘আমরা বাঙালি’, ‘সন্তান দল’, ‘জামাত-এ-ইসলামি’, ‘আকালি’ যা-ই হও, তোমার নগ্ন ক্ষমতার লোভ আমি চিনেছি, তোমার রক্তাক্ত নখদন্ত আমরা দেখে ফেলেছি। আমরা সুস্থ, সৌভ্রাত্র ও সংহতিকামী ভারতবাসীরা সমবেত বজ্রকণ্ঠে নিঃসন্দিগ্ধ চিত্তে বলছি, তোমাকে আমাদের কিছুমাত্র প্রয়োজন নেই। তুমি দেশের শত্রু, মানুষের প্রতিপক্ষ। আজ আমাদের শুভবুদ্ধি মোহনিমুক্ত; তা আমাদের বলাচ্ছে যে, মানুষের লক্ষ্য হবে এমন রাষ্ট্রব্যবস্থা, এমন সমাজব্যবস্থা, যার সংজ্ঞা নিরীশ্বর অমিতাভ বুদ্ধের ভাষায় বহুজনহিতায়, বহুজনসুখায়, লোকানুকম্পায়ৈ মহতো জনকায়স্যার্থায়। বহু মানুষের সুখের জন্য, বহু মানুষের হিতের জন্য, মানুষের প্রতি অনুকম্পার জন্য, বৃহৎ জনসমূহের স্বার্থের জন্য। দেশবাসী সমস্ত মানুষের সুখের, স্বস্তির, নিরাপত্তার, স্বাধীন, সুস্থ জীবনযাপনের পরিপন্থী যা-কিছু তা যে নাম ধরেই আসুক না কেন, তাকে আমরা আজ সর্বতো ভাবে প্রত্যাখ্যান করব, ভারতবর্ষের মানুষের নামে। কারণ আমরাও মনে করি, ‘ন মানুষাচ্ছেষ্ঠতরং হি কিঞ্চিৎ।’ আজ এই আমাদের উত্তর হিন্দু মৌলবাদের কাছে, এই আমাদের শপথ সমস্ত দেশবাসীর কাছে।