আমরা ব্যাগে বা পকেটে কিছু রঙিন কাগজের টুকরো বয়ে বেড়াই। কাগজের টুকরোর কোনও দাম নেই, নেহাত জঞ্জাল। এই কাগজগুলো কিন্তু আমরা যত্নে আগলে রাখি, কারণ সেগুলোর অনেক দাম— দশ-বিশ টাকা তো বটেই, একশো, পাঁচশো, দু’ হাজার পর্যন্ত। কেন? কী বিশেষত্ব ওই কাগজগুলোর?
বিশেষত্ব এই, এক উঁচু পদের রাজপুরুষ তাতে ছেপে দিয়েছেন, কাগজগুলো রিজার্ভ ব্যাঙ্কে তাঁর দপ্তরে জমা দিলে তার বদলে তিনি আমাদের ওই পরিমাণ টাকা দেবেন। তাঁর কথায় আমরা বিশ্বাস রাখি বলে কষ্ট করে কেউ আর রিজার্ভ ব্যাঙ্ক অবধি যাই না, তাঁর প্রতিশ্রুতি-ছাপা কাগজগুলো নিয়েই লেনদেন করি। ভদ্রলোকের কথার দামই দু’ হাজার টাকা।
কিন্তু টাকা ব্যাপারটাই বা কী? যদি আমি একটা দু’ হাজারি নোট রিজার্ভ ব্যাঙ্কে জমা দিই, তার বদলে যে ‘টাকা’ আমাকে দেওয়া হবে, সেটা কী বস্তু, তার চেহারা কেমন? সত্যি বলতে কী আজকের দিনে এ প্রশ্নের উত্তর কী হবে, আমি জানি না। কিন্তু আগেকার দিনে এমন অবস্থায় ব্যাঙ্কে নোট নিয়ে গেলে সত্যিই পরিবর্তে সোনা-রুপার মুদ্রা দেওয়া হত। এটা জানলেও সমস্যা মিটল না কিন্তু। মুদ্রা পেয়েই বা কী লাভ হল? ওগুলো দিয়ে খাওয়া পরা মাথায় মাখা কিছুই তো সম্ভব নয়। তবে হ্যাঁ, ওই সব প্রয়োজন এবং আরও অনেক চাহিদা আমরা মেটাতে পারি টাকার বিনিময়ে।
ওটাই আসল ব্যাখ্যা। শিশুপাঠ্যের মতো অতিসরল করে গল্পটা বললে, আদিযুগে মানুষ নিজেদের প্রয়োজন মেটাত বিনিময় মারফত। আমি চাষি, আমার উৎপন্ন ধানের বদলে আমি তাঁতির কাছ থেকে কাপড় জোগাড় করলাম, তাঁতিও পরিবর্তে ধান পেল, উভয়েরই খাওয়া-পরার সংস্থান হল। তবে এ ব্যবস্থার নানা অসুবিধা। তাঁতি যদি আমাকে বলে ‘না বাপু, আমার যথেষ্ট ধান মজুত আছে, আর রাখার জায়গা নেই’, তবে আমার কাপড় জোগাড় হবে না, যতই দরকার থাকুক। তা ছাড়া এ ব্যবস্থায় আমি কাছেপিঠে যে-ক’জন লোকের দেখা পাচ্ছি, তাদের উৎপাদিত জিনিসই জোগাড় করতে পারি, আর কিছু নয়। অর্থাৎ আমার চাহিদা একটা সীমার মধ্যে বাঁধা থাকে। সেটা নানা দিক দিয়ে ভাল হতে পারে, কিন্তু আমার আশ হয়তো তাতে মিটবে না।
এই সমস্যার সমাধান করতে— আর সেই সঙ্গে অশেষ নতুন সমস্যার সৃষ্টি করতে— টাকার উদ্ভাবন হল। কড়ি হোক, বিশেষ কোনও পাথর হোক, সোনা-রুপার মতো কোনও ধাতু হোক, তার একটা নির্দিষ্ট সংখ্যা বা পরিমাণের সঙ্গে তুলনা হতে লাগল অন্য সব জিনিসের। এমন ব্যবস্থায় চাষি কলু বা কামারকে ধান বেচে টাকা পাবে, সেই টাকা দিয়ে তাঁতির থেকে কাপড় কিনবে, তার ধানের দরকার থাক আর না থাক। তাঁতি আবার সেই টাকা গাড়োয়ানকে দেবে, তার বোনা কাপড়গুলো হাটে নিয়ে যেতে। আর এক ধাপ এগিয়ে, আমি পুরো ধানটা সরাসরি মহাজনের কাছে বা সরকারের কাছে বেচে দিয়ে এক লপ্তে সবটা টাকা পেয়ে যাব, তা দিয়ে দরকার মতো বিভিন্ন ব্যবসায়ীর থেকে চাহিদা মতো জিনিস কিনব।
এমন ব্যবস্থার ফলে একটা নতুন ধারণা তৈরি হয়, সেটা হল ‘দাম’ বা ‘মূল্য’। বিনিময় ব্যবস্থায় খুচরো ভাবে দুটো জিনিসের পারস্পরিক সমতা ঠিক করতে হয়: এক মন ধানে দুটো ধুতি, দুই হালি ধানে এক পোয়া সরষে ইত্যাদি। তাঁতি সরষে আনতে গেলে ধানের বিনিময়মূল্য জেনে লাভ নেই, হিসাব কষতে হবে কাপড়ের বদলে সরষের। টাকার প্রচলন হলে কিন্তু সব কিছু একই মাপকাঠিতে মাপা যায়, অতএব চাষি তাঁতি কলু কামার সবাই এক ভিত্তিতে অর্থাৎ টাকার বিনিময়ে মুদির কাছ থেকে ডাল-মশলা কিনতে পারে। তাতে আরও একটা সুবিধা হচ্ছে, টাকায় লেনদেনের ফলে এমন সব জিনিস মুদির দোকানে আমদানি হতে পারে (আবার সেই মহাজনের মারফত) যা স্থানীয়ভাবে উৎপন্ন হয় না। আমরা নতুন-নতুন জিনিস উপভোগ করে জীবনটা আরও সমৃদ্ধ করতে পারি; হরেক নতুন উৎপাত-অশান্তিও ডেকে আনতে পারি অবশ্যই।
অতএব দেখা যাচ্ছে, টাকা জিনিসটা একটা চিহ্ন বা সংকেত। ‘চিহ্ন’, ‘সংকেত’, একটু ভিন্ন ব্যঞ্জনায় ‘প্রতীক’— এই কথাগুলো আমরা ব্যবহার করি এমন কিছু বোঝাতে যার তাৎপর্য নিজের মধ্যে আবদ্ধ নয়, যা দিয়ে অন্য একটা কিছু বোঝানো হচ্ছে বা নির্দেশ করা হচ্ছে। টাকা হল ধনের একটা নির্দিষ্ট অঙ্ক বা পরিমাণকে চিহ্নিত করার উপায়। এই কাজটা হতে পারে দু’ ভাবে। ‘টাকা’ কথাটা শুনলে যে চিহ্ন আমাদের মনে আসে, তা হল ওই মূল্যের স্বীকৃত প্রতীকস্বরূপ কোনও বস্তু, যেমন মুদ্রা, বা সেই মুদ্রার প্রতীকস্বরূপ নোট। টাকার অঙ্ক কিন্তু আরও এক ভাবে বাস্তবে চিহ্নিত করা যায়, সমমূল্যের কোনও জিনিস হিসাবে। আমি যখন বাজারে যাই, একশো টাকার ‘মানে’ আমার কাছে কখনও তিন কিলো চাল, কখনও পাঁচশো গ্রাম মাছ, কখনও একটা সাবানের প্যাকেট। একশো টাকার একটা নোট এই সব পণ্যের প্রতীক না হোক প্রতিশ্রুতি বা প্রতিনিধি বলা চলে। উলটো দিক থেকে দেখলে চাল বা মাছ বা সাবান হচ্ছে একশো টাকার এক-একটা বাস্তব প্রতিরূপ বা অবতার। উভয়ের আড়ালে টাকার আসল উপস্থিতি, সেটা ধনের অঙ্ক বা পরিমাণের বিমূর্ত ধারণা। তাই মুদ্রাও নয় পণ্যও নয়, টাকা চিহ্নিত হতে পারে স্রেফ হিসাবের খাতায় লেখা বা কম্পিউটারে ঢোকানো ক’টা সংখ্যা দিয়ে।
প্রথমে প্লাতোন, তারপর আরিস্ততেলেসের একটা বক্তব্য অনুসরণ করে বলা চলে, একজন লোক একটা নয়, দুটো কাজ একসঙ্গে করে: একটা তার বিশেষ পেশা (চাষ, তাঁত বোনা ইত্যাদি), অন্যটা অর্থ রোজগারের কাজ, যেটা সকলের ক্ষেত্রেই এক।১ একজন ব্যবসায়ী কিন্তু কেবল দ্বিতীয় কাজটাই করছে: তার পণ্যবস্তু সে সরাসরি কাজে লাগাচ্ছে না, সেটা বিক্রি করে টাকা রোজগার করছে। একটা লাঙলকে দু’ ভাবে দেখা যায়: চাষের যন্ত্র হিসাবে, আবার ব্যবসার পণ্য হিসাবে। লাঙল দিয়ে চাষ করে ধান ফলিয়ে, সেই ধান আমি খেতে পারি বা বিক্রি করে আয় করতে পারি; আবার সরাসরি লাঙল বিক্রি করেও আয় করতে পারি, সেই আয়ের টাকা থেকে চাল কিনে খেতে পারি। প্রথম ক্ষেত্রে পাচ্ছি লাঙলের বাস্তব বা প্রায়োগিক পরিচয়, দ্বিতীয়টায় লেনদেনের জন্য একটা সাংকেতিক পরিচয়, টাকার মূল্যে নির্ধারিত: লাঙলের লাঙলত্ব সেখানে বড় কথা নয়। লাঙলের বদলে বাসন বা কাপড় বেচেও উপার্জন করা যায়, কিন্তু বাসন বা কাপড় দিয়ে চাষ করা যায় না।
লাঙলটা আমি কত টাকায় কিনেছি, মাঠে চাষ করার সময় তা অবান্তর, চাষের খরচের হিসাব বা ‘কস্টিং’ করার সময় নয়। একটা হিসাব কষা যায়, এত টাকা দিয়ে লাঙল কিনলে, এবং বীজ সার কাস্তে প্রভৃতি চাষের প্রয়োজনীয় অন্য সব যন্ত্র ও উপকরণ অমুক অমুক দামে কিনলে, কতটা ধান ফলিয়ে কত টাকায় বিক্রি করলে খরচ পুষিয়ে আমার লাভ থাকবে। এই হিসাবটা কষার সময় আমি আর চাষি নই, হিসাবরক্ষক: লাঙল কাস্তে বীজ সার ইত্যাদি আর বাস্তব সামগ্রী থাকছে না, এক-একটা টাকার অঙ্কে রূপান্তরিত হচ্ছে। এতগুলি বিষয় পাশাপাশি রেখে একত্রে চিন্তা করা যেত না, যদি না সবগুলিকে এক জমিতে এক চেহারায় দাঁড় করাতে পারতাম, অর্থাৎ টাকায় পরিণত করে না ভাবতে পারতাম। টাকা এমন একটা জিনিস যার নিরিখে আমরা সব রকম সামগ্রী শ্রম পরিষেবা একভাবে এক ভিত্তিতে দেখতে পারি, একটার সঙ্গে একটা যুক্ত করতে পারি বা তাদের তুলনা করতে পারি— বলা চলে, এক ভাষায় প্রকাশ করতে পারি। পদ্ধতি হিসাবে সব কিছু মাপার, বোঝার, প্রকাশ করার এমন একটা সামগ্রিক উপায় আমাদের ভাবনাচিন্তা বিচার-বিশ্লেষণের মস্ত সহায়। টাকাকড়ি ছাড়া জীবনের অন্যান্য ক্ষেত্রেও এই পদ্ধতির প্রয়োগ হতে পারে ও হয়, অন্য মাধ্যম ব্যবহার করে।
জগৎটাকে কেবল টাকার বিচারে দেখা ভাল নয়। এতে সব কিছু নিছক পণ্য হয়ে দাঁড়ায়, কোনও জিনিসের আসল উপকারিতার বদলে তা থেকে টাকা করাটাই বড় হয়ে ওঠে। মানুষকে আর মানুষ হিসাবে নয়, মাল বা শ্রমের জোগানদার হিসাবে দেখা হয় কেবল; প্রকৃতিকে রক্ষার বদলে লুটে ছারখার করা হয়; ক্ষুধার্তের অন্ন মুমূর্ষের ওষুধ পর্যন্ত মুনাফার তাগিদে কেড়ে নেওয়া হয়। কার্যকর হোক আর না হোক, এমন অনাচার ঠেকাবার জন্য সমাজে আরও কিছু ভাবনা চালু আছে, যাকে আমরা বলি মূল্যবোধ। এই মূল্য অর্থমূল্য নয়, অন্য কোনও মানদণ্ডে যাচাই করা উপকারিতা। সেই মানদণ্ড হতে পারে সামাজিক মঙ্গল বা মানবকল্যাণ। হতে পারে যুক্তি বা প্রমাণগ্রাহ্যতা, বিজ্ঞানমনস্ক ব্যক্তিরা যার উপর বিশেষ জোর দেন। হতে পারে নিছক ভাল লাগা বা মানসিক সন্তুষ্টি— একজন লোকের, কি একটা গোষ্ঠী, জাতি বা দেশের, কিংবা (অন্তত অনুমানে) সমস্ত মানবজাতির।
এখানে একটা খুব মৌলিক প্রশ্ন ওঠে। অর্থমূল্য যদিও বিমূর্ত ধারণা মাত্র, তার মূলে আছে একটা বাস্তব মাপ বা আন্দাজ: কোনও কিছুর অর্থমূল্য যাচাই করতে দরকার হলে আমরা ফিরে যেতে পারি বিনিময়ের জগতে, সেই ‘এক মন ধানে দুটো ধুতি’র হিসাবে। সামাজিক বা নৈতিক মূল্যবোধের ক্ষেত্রে ব্যাপারটা অত সহজ নয়। সেখানে সাদামাটা বস্তুগ্রাহ্য স্তরে বিচার চলে না, কারণ বিষয়টা কেবল একটা (অর্থাৎ আর্থিক) দৃষ্টিকোণ থেকে দেখা হচ্ছে না, নানা নীতি ও উপসর্গ এসে পড়ছে। তার মোকাবিলা করতে আরও অনেক অনেক ব্যাপক কোনও সংকেতপ্রণালী চাই, যাতে যা কিছু আমরা দেখি বা ভাবি, বাস্তবে থাক বা না থাক মগজে ঢুকে চিন্তার অঙ্গ হয়ে পড়ে, সবটাই চিহ্নিত করা যায়। এমন প্রণালী দুনিয়াভর চালু আছে, যদিও ভিন্ন ভিন্ন রূপে বা অবতারে। তাকে আমরা বলি ভাষা।২
‘ভাষা’ শব্দটা আমার আলোচনায় খানিক আগে উঠে এসেছে। টাকার হিসাবে সব কিছু দেখা বা ব্যাখ্যা করার প্রচলনকে বলেছি একটা ভাষা, কারণ তাতে বিভিন্ন জিনিসকে একই সংকেতপ্রণালী অর্থাৎ অর্থমূল্য দিয়ে নিরূপণ করা হচ্ছে। গণিতে সংখ্যা পরিমাপ ইত্যাদি বোঝাতে চিহ্নের যে সম্ভার সেটাও একটা সংকেতপ্রণালী, অতএব অবশ্যই ভাষা। গণিতের কারবার সূক্ষ্ম সুনির্দিষ্ট হিসাব নিয়ে, প্রায়ই এমন বিমূর্ত পর্যায়ে যে সাধারণ বোধ দিয়ে ধারণা করা অসম্ভব। গণিতের চিহ্নগুলি (অল্প ক’টা বাদে) বিশেষভাবে সেই তুরীয় চিন্তার সংকেত, ফলে অন্য কোনও কাজে লাগে না। সাধারণভাবে যে প্রণালীকে আমরা ‘ভাষা’ বলি, যার দ্বারা দৈনন্দিন জীবনে ভাব প্রকাশ ও বিনিময় করি, সেটা অত সূক্ষ্ম সুনির্দিষ্ট নয়, সেজন্যই আরও ব্যাপক ও সার্বজনিক।
ভাষার ব্যবহারের সঙ্গে বরং টাকার ব্যবহারের বিলক্ষণ সাদৃশ্য। টাকার ক্ষেত্রে দেখেছি, একটা বস্তুর ভিত্তিতে (কড়ি, পাথর, মুদ্রা ইত্যাদি) দুনিয়ার সব জিনিস যাচাই করা ও তা নিয়ে কারবার করা যাচ্ছে; সব চেয়ে বড় কথা, একটা জিনিসের সঙ্গে অন্য পাঁচটার কী যোগ, তাদের তুলনায় এটার কী অবস্থান ও গুরুত্ব (সোজা কথায়, কী দাম) তা বিচার করা যাচ্ছে। নতুন কোনও পণ্য বাজারে এলে তার দামও টাকার বিচারে ঠিক করা যাচ্ছে, নতুন কোনও মানদণ্ডের দরকার পড়ছে না। অর্থব্যবস্থা বাস্তব কেজো ব্যাপার, তার সীমা-পরিসীমা আছে (বা ছিল— এই মোক্ষম বিষয়টিতে ফিরে আসব); ভাষার ক্ষেত্র অপার, সব কিছু নিয়ে তার কারবার। ফলে আরও বেশি দরকার এই অসংখ্য উপাদানকে এক ছাতার তলায় নিয়ে আসা, সেগুলি নির্দেশ করার একটা সার্বিক উপায় বার করা। বহুকে একের আওতায় নিয়ে আসার, এক ভিত্তিতে প্রতিষ্ঠা করার এই উপায় হতেই হবে সাংকেতিক, অল্প কিছু চিহ্ন দিয়ে যা সব কিছু বোঝাতে পারবে।
এমন কোনও উপায়ের অভাবে ভাবের প্রকাশ ও বিনিময় কেমনতর হয়, তার মজাদার ইঙ্গিত আছে জনাথান সুইফটের ব্যঙ্গাত্মক কল্পকাহিনি গালিভার্স ট্র্যাভেলস-এ।৩ তার তৃতীয় ভাগে পাচ্ছি উড়ন্ত দ্বীপ লাপুটার আজব বিজ্ঞানমন্দির লাগাডোর বিবরণ। সেখানে একদল বিজ্ঞানীর মতে ভাষা কেবল ফাঁকা আওয়াজ, বায়বীয়; তাঁদের কারবার সাচ্চা বাস্তব নিয়ে। তাই তাঁরা পেল্লায় বস্তা ঘাড়ে নিয়ে ঘুরে বেড়ান, আলোচনায় উঠতে পারে এমন হরেক জিনিসে ঠাসা; ভাব বিনিময় করতে হলে দরকারমতো জিনিস বার করে পরস্পরকে দেখিয়ে নিঃশব্দে আদানপ্রদান চলে।
মন্তব্য বাহুল্য; তবে একটা বিষয় না বললেই নয়। আমাদের ভাষায় যত কথা বা শব্দ, তার অল্পই জড়বস্তু বোঝায়, যা ঝুলিতে বয়ে বেড়ানো চলে। অধিকাংশ শব্দ বোঝায় কোনও গুণ বা ভাব বা ক্রিয়া; বিশেষ্যপদেরও একটা বড় অংশ ভাববিশেষ্য। তার কিছু-কিছু হয়তো ইশারায় অভিনয়ে খানিক বোঝানো যায়, বেশিরভাগ আদৌ যায় না। আমাদের চেতনা ও অভিজ্ঞতা ব্যক্ত করার সার্বিক মাধ্যম (অর্থাৎ ভাষা) তাই একেবারে অন্য ভিত্তিতে গড়ে উঠেছে। সব যুগের সব জাতির মানুষ এ ব্যাপারে আশ্চর্যভাবে এক: বলা চলে, এটা মানবজাতির মৌলিক বৈশিষ্ট্য। আরিস্ততেলেস থেকে আগামবেন৪ অবধি দার্শনিকেরা বলে আসছেন, মানুষ ছাড়া অন্য কোনও প্রাণী ভাষা ব্যবহার করে না (যেমন টাকাকড়িও করে না)। খুব স্থূল মৌলিক বার্তা প্রকাশ করতে অস্ফুট ধ্বনি উচ্চারণ করতে পারে, বড়জোর মৌমাছির ‘নাচ’-এর মতো একটা ক্ষুদ্র বাঁধাধরা ইঙ্গিতমালা প্রয়োগ করতে পারে। ‘ইঙ্গিত’ বলছি, ‘সংকেত’ নয়। মানুষের ভাষা চূড়ান্ত ও মৌলিকভাবে সাংকেতিক।
ভাষার মূল উপাদান স্বরযন্ত্রের সাহায্যে উচ্চারিত কিছু ধ্বনি। এই ধ্বনিগুলোর নিজস্ব কোনও তাৎপর্য নেই; সেগুলো জুড়ে ভেঙে সাজিয়ে আমরা প্রথমে শব্দ, তারপর বাক্য প্রভৃতি শব্দসমষ্টি তৈরি করি। একটা ভাষাগোষ্ঠীর সব মানুষ রাজি হয় প্রত্যেক শব্দের এক-একটা নির্দিষ্ট তাৎপর্য মেনে নিতে, অর্থাৎ ধ্বনিগুলোকে সেই তাৎপর্যের সংকেত হিসাবে গ্রহণ করতে। শব্দ হল নির্দেশক (signifier), তাৎপর্যটা তার দ্বারা নির্দিষ্ট (signified), শব্দটার ‘অর্থ’ বা ‘মানে’। এই ধারণা বিশ শতকের গোড়ার দিকে প্রতিষ্ঠিত করেছিলেন সুইস ভাষাতাত্ত্বিক ফের্দিনাঁ দ্য সস্যুর।৫ এখন তা ভাষাবিজ্ঞানের গোড়ার কথা।
স্বরযন্ত্র দিয়ে যত ধ্বনি উচ্চারণ করা যায়, কোনও বিশেষ ভাষাগোষ্ঠী তার সামান্য অংশই ব্যবহার করে— হয়তো চল্লিশ পঞ্চাশ বা বড়জোর একশোটা; কিন্তু যোগ ও বিন্যাসের নিয়মে (permutation and combination) সেগুলির সম্ভাব্য যোগ ও রকমফের কার্যত অ-সংখ্য, অ-গুনতি। ফলে সামান্য ক’টা ধ্বনির সাহায্যে বিশ্বের প্রায় সব কিছু প্রকাশ বা নির্দেশ করা চলে। অল্প কিছু ধ্বন্যাত্মক (onomatopoeic) শব্দ অর্থাৎ বাস্তব ধ্বনির অনুকরণে গঠিত শব্দ বাদ দিলে, কোনও শব্দের ধ্বনির সঙ্গে তার নির্দিষ্ট বস্তু বা ভাবের অন্তর্জাত যোগ নেই: ওটা সেই বস্তু বা ভাবের সংকেত মাত্র, অতএব স্থান-কালের সঙ্গে বদলাতে পারে। যে প্রাণীটাকে বাংলায় আমরা বলি কুকুর, হিন্দিতে তা কুত্তা, ইংরেজিতে dog, ফরাসিতে chien। নামগুলোর কোনও স্থায়িত্ব নেই, সেগুলো উপলক্ষ মাত্র। সেই সংকেত মারফত যা নির্দিষ্ট হচ্ছে, সেটাই আসল।
দেখা যাচ্ছে, মানুষ স্বভাবত সংকেতপ্রবণ: তার সব জাগতিক প্রয়োজন মেটাতে অর্থব্যবস্থা, আরও বিস্তীর্ণভাবে সব মানসিক প্রয়োজন মেটাতে ভাষার ব্যবহার করে। (এই দুই সাংকেতিক বিনিময়প্রণালীর ধারণার— একটা সব পার্থিব বস্তুকে, অন্যটা তার অনুরূপ মানসিক ভাববস্তুকে নির্দেশ করছে— প্রাথমিক আভাস দিয়েছিলেন আঠারো শতকে ফরাসি দার্শনিক তুর্গো।৬) মানুষের জগতে ধ্বনি আর অস্ফুট আওয়াজ থাকে না, অর্থবহ বাকধ্বনি (phoneme) বা তার সমন্বয়ে অর্থকণিকা (sememe) হয়ে দাঁড়ায়; শরীরের ভঙ্গি হয়ে ওঠে ইশারা, বস্তুবিশেষ হয় প্রতীক। কুকুর বা বেড়ালের সামনে তর্জনী তুলে দূরে নির্দেশ করুন: সে তর্জনীর দিকেই তাকিয়ে থাকবে, যেমন থাকবে খুব ছোট শিশু। একটু বড় হলে কিন্তু শিশুটি তর্জনীর দিকে নয়, তাকাবে দূরে যে দিকে আপনি তর্জনী দিয়ে ইঙ্গিত করছেন। ততদিনে সে বুঝে গেছে, তর্জনীর ওই ভঙ্গি একটা ইশারা বা সংকেত, যার মানে ‘ওইদিকে তাকাও’। বাচ্চাটি যে বুদ্ধিশুদ্ধিতে ‘মানুষ’ হয়ে উঠছে, এভাবে সংকেতের ব্যাখ্যা করতে শেখা তার একটা লক্ষণ।
সংকেত বিনা মনুষ্যত্বের বিকাশ ঘটত না। কারণটা রবীন্দ্রনাথ বুঝিয়েছেন:
পাখিরে দিয়েছ গান, গায় সেই গান,
তার বেশি করে না সে দান।
আমারে দিয়েছ স্বর, আমি তার বেশি করি দান,
আমি গাই গান।৭
অন্য কোনও প্রাণী তার সহজাত স্থবির অস্তিত্বের বাইরে অন্য কিছু, নতুন কিছু, পরিবর্তনশীল কিছু উপলব্ধি করতে পারে না। তার সীমিত অভ্যস্ত প্রয়োজন মেটাতে মোটা দাগের ক’টা ধ্বনিই যথেষ্ট, যা জন্মের সময়েই তার মগজে পুরে দেওয়া হয়েছে। মানুষ নিত্য নতুন জিনিস দেখে, সৃষ্টি করে, চিন্তা করে। আলাদা আলাদা উপায়ে তার প্রত্যেকটিকে প্রকাশ ও বিবেচনা করা অসম্ভব হত: না পারতাম এত উপায় ভেবে বার করতে, না মাথায় রাখতে, না একটার সঙ্গে আর একটা মেলাতে। অতএব একমাত্র সমাধান সংকেতের ব্যবহার— এমন এক সংকেতমালা যার উপাদান হবে অল্প, ধরাছোঁয়ার মধ্যে; সেই উপাদান অশেষভাবে সাজিয়ে নিত্য নতুন বক্তব্য প্রকাশের চাহিদা মিটবে।
টাকার গল্পের মতো ভাষার গল্পেরও একটা দ্বিতীয় ভাগ আছে। টাকার ক্ষেত্রে দেখেছি, বিনিময়ের আদত বস্তু বা পণ্যের বদলে আসছে সংকেতরূপী মুদ্রা বা টাকা, তারপর সেই ‘আসল’ টাকার বদলে কাগজের নোট। ভাষার ক্ষেত্রে বস্তু বা ভাবের স্থান নিচ্ছে সাংকেতিক ধ্বনি। কিন্তু ধ্বনির আদানপ্রদান করতে গেলে দু’ পক্ষের সামনাসামনি উপস্থিত থাকতে হয়: যান্ত্রিক উপায়ে ধ্বনি সংরক্ষণ ও সম্প্রচারের পদ্ধতি আবিষ্কার হয়েছে মাত্র উনিশ শতকে। ভাষার নাগাল আরও বাড়াতে, দূরে পাঠাতে বা ভবিষ্যতের জন্য সংরক্ষণ করতে তার কয়েক সহস্রাব্দ আগে উদ্ভাবন হয়েছে আর এক পদ্ধতির: ধ্বনিগুলো বোঝাতে দৃশ্যমান চিহ্ন অর্থাৎ লিপির ব্যবহার। ভাষায় উচ্চারিত ধ্বনিগুলোই ছিল সাংকেতিক; লিপি অতএব সংকেতের সংকেত, দেরিদার ভাষায় signifier of the signifier,৮ ধাতব মুদ্রার বদলে নোটের মতো।
এই যে সংকেতের সংকেত সৃষ্টি, তার ফলে বাস্তব বহির্জগতের জিনিসগুলো ধাপে-ধাপে ভাবে বা তত্ত্বের উপাদানে পরিণত হয়। কোনও কিছুর জড় বস্তুগত পরিচয় লোপ করে সেটাকে বিমূর্ত ভাববস্তুতে পরিণত করা (dematerialization) যেন মানুষের স্বভাবগত বৌদ্ধিক প্রবণতা: সেই ভাববস্তুটা জড়বস্তুর সংকেতের কাজ করে। অর্থব্যবস্থায় বাস্তব পণ্য পরিণত হয় টাকার একটা বিমূর্ত অঙ্কে। (এখানে ও এই বইয়ে আগাগোড়া, ‘পণ্য’ বলতে ক্রয়যোগ্য পরিষেবাও বোঝাচ্ছে।) প্রাচীন গ্রীক আমলে টাকাকে তাই বলা হত ‘অদৃশ্য বস্তুসম্পদ’ (invisible substance)।৯ সেই টাকার অঙ্কটা ক্রমে মুদ্রা বা নোটের বাহ্য প্রকাশ ঘুচিয়ে হয়ে যায় স্রেফ হিসাবের খাতায় বা কম্পিউটারের পরদায় একটা সংখ্যা, ফাঁক-ভরাট-করা উপস্থিতি বা ‘এন্ট্রি’, শেষ বিচারে নিছক একটা মানসিক উপলব্ধি।১০
ভাষার ক্ষেত্রে আজ মোটামুটি সবাই মানি, কোনও শব্দের দ্বারা যা নির্দিষ্ট হচ্ছে তা সরাসরি কোনও বস্তু নয়, আমাদের চেতনায় সেই বস্তুটার ধারণা বা মানসিক রূপ। এই তত্ত্ব প্রতিষ্ঠালাভ করে ফ়ের্দিনাঁ দ্য সস্যুর-এর চিন্তা থেকে।১১ তত্ত্বটার বিখ্যাত চিত্রায়ণ ১৯২৩-এ সি কে অগডেন ও আই এ রিচার্ডসের মানের মানে (The Meaning of Meaning) বইয়ে ‘শব্দার্থের ত্রিভুজ’-এ।১২ এই ত্রিভুজের এক কোণ হচ্ছে বহির্জগতের কোনও বস্তু; দ্বিতীয় কোণ আমাদের চেতনায় সেই বস্তুর মানসিক রূপ; তৃতীয় কোণ সেই শব্দ যা দিয়ে আদত বস্তুটা নয়, তার ওই ভাবলব্ধ প্রতিরূপটা নির্দেশ করা হচ্ছে। মজার ব্যাপার, বিশ শতকের এই তাত্ত্বিকদের প্রায় ২৪০০ বছর আগে আরিস্ততেলেস যেন তাঁদের ধারণাটার একটা ভাষ্য লিখে গেছেন। তিনি বলেছেন, বস্তুর মানসিক রূপ সব মানুষের কাছেই এক, কিন্তু সেটা বোঝাচ্ছে যে শব্দ তা এক নয়, প্রত্যেক ভাষায় আলাদা: অর্থাৎ মানসিক রূপটার সঙ্গে বাস্তবের সরাসরি যোগ আছে, শব্দটার সঙ্গে নেই।১৩ আমরা আগেই দেখেছি, শব্দের সঙ্গে তার নির্দিষ্ট বস্তু বা ভাবের অন্তর্জাত যোগ নেই। মানসিক রূপটা আমাদের মৌলিক চেতনার অঙ্গ, ভাষাগত চিহ্নটা প্রথা বা অভ্যাসপ্রসূত। বস্তু থেকে ভাব, ভাব থেকে ভাষা— ধাপে ধাপে আমরা বাস্তব থেকে আরও দূরে সরে আসছি, যোগটা শিথিল হয়ে যাচ্ছে।
এখানে ‘সংকেতের সংকেত’ ব্যাপারটা এক নতুন অবতারে দেখা যাচ্ছে। আমাদের চেতনায় কোনও বস্তুর যে প্রতিরূপ, সেটা আসল বস্তুর প্রতিফলন বা চিহ্ন, অর্থাৎ সাংকেতিক রূপ; তা বোঝাচ্ছে যে শব্দ, সেটা ওই প্রতিরূপের সংকেত। ধারণাটা আরও বাড়িয়ে দার্শনিক চার্লস স্যান্ডার্স পের্স এই তত্ত্ব খাড়া করেছেন যে ভাষার মাধ্যমে কোনও কিছু উপলব্ধির চেষ্টা হল এক সংকেতের পিছনে আর একটা, তার পিছনে আবার একটা, এভাবে নিরন্তর সংকেত থেকে সংকেত, প্রতিরূপ থেকে প্রতিরূপে ধাওয়া করা। হতে পারে পথের শেষে সত্যিই একটা সারবস্তু অপেক্ষা করে আছে, কিন্তু কখনই তাতে পৌঁছনো যাবে না!১৪
ইয়েটস শেষ জীবনে একটা কবিতায় লিখেছিলেন, জ্ঞানলাভের ফলে আমাদের অবাস্তববোধ বেড়ে যায় কেবল: ব্যাপারটা হয়ে দাঁড়ায় স্রেফ আয়না থেকে আয়নায়, তা থেকে ফের আয়নায় প্রতিফলন (‘That knowledge increases unreality, that / Mirror on mirror mirrored is all the show’)।১৫ আমাদের সব উপলব্ধি ভাবনাচিন্তা জ্ঞান-বিজ্ঞান কি তবে মনগড়া একটা রূপকথার রাজ্য, সংকেতের গোলোকধাঁধা— যা থেকে বেরিয়ে ‘আসল’ জগৎটার নাগাল পাওয়া অসম্ভব, তেমন কোনও জগৎ আদৌ আছে কি না তাই অনিশ্চিত?
এই নেই-চিত্রটাও নিশ্চিতভাবে আঁকা যায় না। কেবল এটুকু বলা যায় যে থাক বা না থাক, বাস্তব বহির্জগৎ বলে একটা কিছুর অস্তিত্ব আমরা চেতনায় স্বীকার করি; কিন্তু সেটা বিশদভাবে জানতে হলে কোনও সাংকেতিক ব্যবস্থার শরণ নিতে হয়, গণিতের ভাষা হোক বা মানুষের প্রকৃতিলব্ধ স্বাভাবিক ভাষা (natural language) হোক। ভাষার সাংকেতিক প্রণালী আমাদেরই মস্তিষ্কলব্ধ, তাই তাতে ব্যক্ত হলে অনুমিত বাস্তবটা আমাদের বোধগম্য হয়। সেই প্রণালী মারফত ‘বাইরে’ যা দেখছি শুনছি তা আত্মস্থ অন্তরস্থ করে সংকেতে অর্থাৎ ভাবের সামগ্রীতে রূপান্তরিত করছি: জগৎটা উপলব্ধি করছি মূলত বাস্তব বা ইন্দ্রিয়গ্রাহ্য রূপে নয়, মননের উপাদানের সম্ভার হিসাবে। ভাষার দ্বারা মানসিকভাবে আয়ত্তে আসছে বলেই আমরা জগৎটাকে বুঝতে, বিচার করতে, এমনকী বদলাতে পারছি; নইলে আমাদেরও লাগাডোর বিজ্ঞানীদের মতো ভূতের বোঝা টেনে বেড়াতে হত। সবচেয়ে বড় সুবিধা, আদৌ বস্তায় পোরা যায় না এমন বিমূর্ত ভাব-ক্রিয়া-প্রক্রিয়াও সাংকেতিক উপায়ে প্রকাশ করা যায়, জড়ের দাসত্ব থেকে চিন্তার আকাশে মুক্তি পাওয়া যায়। একটা মানসিক উপলব্ধির জগতে আমাদের প্রবেশ ঘটে, যা আমাদের দখলে ও নিয়ন্ত্রণে।
দখলটা কিন্তু নিরঙ্কুশ নয়। অঙ্কের ক্ষেত্রে— তা সে সৃষ্টিতত্ত্বের অঙ্ক হোক বা বাজারের হিসাব— সংকেতগুলি সুনির্দিষ্ট: তার তাৎপর্য বাঁধাধরা, প্রসঙ্গ বা ব্যঞ্জনার প্রশ্ন নেই, কারও ব্যক্তিগত উপস্থিতি নেই, ফলে একটা বই দুটো ব্যাখ্যার অবকাশ নেই। সাধারণ ভাষার ক্ষেত্রে যত সমস্যা— আবার সেই সঙ্গে যত মজা যত আকর্ষণ— শব্দের নির্দিষ্ট আভিধানিক অর্থ ছাপিয়ে তার ব্যঞ্জনা নিয়ে। এই ব্যঞ্জনা প্রত্যেক শ্রোতা বা পাঠকের চেতনায় আলাদা, ফলে শব্দ বা সংকেতের সঙ্গে ভাবের সমন্বয় চূড়ান্ত অস্থাবর ও পরিবর্তনশীল: কথাগুলো বলতে-বলতে শুনতে-শুনতে প্রত্যেকে নিজের মতো করে ব্যাখ্যা করছি। বলা চলে, খুব মামুলি কিছু বাক্যবিন্যাস বাদ দিলে প্রতিটি শব্দের প্রতিটি ব্যবহারই সূক্ষ্মভাবে নতুন, তাতে বিশেষ প্রসঙ্গলব্ধ কোনও ব্যঞ্জনা ফুটে উঠছে, যদিও আভিধানিক অর্থে পরিবর্তন নেই।
‘গাছে পাখি ডাকছে’ বাক্যটা এইজন্য অর্থবহ যে সবার মাথায় গাছ আর পাখি সম্বন্ধে একটা ধারণা আছে, ডাকা ব্যাপারটা কী তারও; বক্তা আর শ্রোতা, বা লেখক আর পাঠক, উভয়ের ধারণা মিলে যাচ্ছে বলেই একজনের কথা অন্যজন বুঝছে। কিন্তু নরওয়ের আর কঙ্গোর অধিবাসীর মনে গাছ আর পাখির ছবি একদম আলাদা হবে না কি? সে ক্ষেত্রে বক্তার উদ্দিষ্ট অর্থও কি শ্রোতার কাছে পৌঁছবার পথে বদলে যাবে?
নির্দিষ্ট বিষয়টি কোনও ভাব বা গুণ হলে আরও সমস্যা। যদি বলি ‘রামবাবু বুদ্ধিমান লোক’, বা ‘সবুজগ্রাম খুব সুন্দর জায়গা’, আমার শ্রোতা কথাটার মানে বুঝবেন; কিন্তু বুদ্ধি বা সৌন্দর্য সম্বন্ধে তাঁর ধারণা আমার সঙ্গে নাও মিলতে পারে, ফলে আমার ভরসায় তিনি রামবাবুর সঙ্গে আলাপ করলে বা সবুজগ্রামে বেড়াতে গেলে হতাশ হতে পারেন। একজন মাসে দশ হাজার টাকা মাইনে পেলে বলবেন ‘প্রচুর রোজগার করি’, আর একজন দশ লাখ পেলেও নয়। কোনও ক্ষেত্রেই শব্দটার আক্ষরিক মানে বুঝতে ভুল নেই, কিন্তু তার ভিত্তিতে যে বিচার বা উপলব্ধি, সেখানে পাত্রে-পাত্রে বিস্তর ব্যবধান। ভাষার বাস্তব ব্যবহারিক প্রয়োগে এই আত্মগত (subjective) উপলব্ধি শব্দের মূল অর্থ থেকে কার্যত অবিচ্ছিন্ন: ‘ভাল’ বা ‘সুন্দর’ বা ‘প্রচুর’-এর নৈর্ব্যক্তিক আভিধানিক সংজ্ঞা আছে, কিন্তু মানুষে-মানুষে আদানপ্রদানের সময় সেটা প্রায় অবান্তর। শব্দগুলো গুণবাচক, তখনই আমরা ব্যবহার করি যখন কোনও মত, বিচার বা মূল্যবোধ ব্যক্ত করতে চাই, আর সেগুলো প্রত্যেকে নিজের মতো করে ব্যাখ্যা করি।
ফলে দৈনন্দিন জীবনে যা আমরা পদে-পদে দেখি, তত্ত্বকথাও তাই বলছে। হ্বিটগেনস্টাইনের কথায়, ভাষা চিন্তাকে ঢেকে রাখে, ছদ্মবেশ পরায়।১৬ ভাষার যে-কোনও লেনদেনে ভুল বোঝাবুঝির অশেষ বিপদ, যতই সরল মনে স্পষ্ট করে বলার চেষ্টা করি না কেন। নিজের অজান্তে আমরা অসত্যভাষণ করে ফেলি, আবার অন্যের কথায় লুকানো অসত্যটা ধরতে পারি না। ‘অসত্য’ বললাম, ‘মিথ্যা’ নয়, কারণ ব্যাপারটা প্রায়ই ইচ্ছাকৃত নয়; কথার পরতে পরতে যে ফাঁক, তা বক্তার অজান্তে অনিচ্ছায় পরিণত হয় ফাঁকিতে। যা মনে হচ্ছে নৈর্ব্যক্তিক আদানপ্রদান, তাতেও মানবিক ও নৈতিক মাত্রা ঢুকে পড়ে।
এত কথা বলার উদ্দেশ্য, সেই মাত্রা সম্বন্ধে আমাদের সচেতন করা। নিজের অভিজ্ঞতা থেকে সকলেই জানি, ভেবেবুঝে শব্দ মেপে কথা না বলার ফলে কত অনর্থ বাধে। এও জানি, চতুর লোকে রীতিমতো ভেবেচিন্তে মেপে মেপে এমন কথা বলে, যার বয়ানে কোনও খুঁত নেই কিন্তু যা গভীরভাবে বিভ্রান্তিকর, যার উদ্দেশ্য শ্রোতাকে ঠকানো। বিপরীত এই দুই দৃষ্টান্তে একই সমস্যা ফুটে উঠেছে, তা হল ভাষার অমেয় অনিশ্চিত এই মানসিক মাত্রা। অভিধানে যে অর্থ লেখা আছে, আমি যা মাথায় নিয়ে বলছি, আর একজন শুনে যা বুঝছে— এই তিনের মধ্যে অল্পস্বল্প তফাত থাকতে বাধ্য, প্রচুর পরিমাণেও থাকতে পারে। মোক্ষমভাবে বললে, ভাষার নিহিত ঝোঁকটাই যেন ভুলের দিকে, অসত্যের দিকে, অমিল আর বিভ্রান্তির দিকে। সদিচ্ছা থাকলেও সত্যি কথা, খাঁটি কথা বলা সহজ নয়, বলার ভাষাই পদে পদে ব্যাঘাত ঘটাচ্ছে। এ যেন রবারের ছুরি দিয়ে জটিল অপারেশন করার চেষ্টা। শল্যচিকিৎসকেরা তাঁদের সূক্ষ্ম কাজের জন্য বিশেষ ধরনের ছুরি ব্যবহার করেন; তেমনি যাঁদের নিখুঁত অনুপুঙ্খ তথ্য-তত্ত্ব নিয়ে কারবার, যেমন গণিতজ্ঞ বা বিজ্ঞানী, তাঁরা ব্যবহার করেন বিশেষ এক ভাষা, অঙ্কের ভাষা বা বৈজ্ঞানিক পরিভাষা, যেমন আরও সহজ স্তরে করেন হিসাবরক্ষক। আর এক শ্রেণির মানুষ আছেন যাঁদের পক্ষে সূক্ষ্ম সুনির্দিষ্ট চিন্তা অপরিহার্য: তাঁরা দার্শনিক। তাঁরাও মাঝে মাঝে অঙ্কের ভাষা ব্যবহার করেন; বাকি সময় সাধারণ ভাষা দিয়েই কাজ চালান, কিন্তু প্রয়োগ করেন বিশেষ স্পষ্টতা ও সতর্কতার সঙ্গে।
টাকাকড়ির জগতে তো বটেই, বিজ্ঞানের জগতেও অঙ্কে ভুল হয়; এবং বিশেষ করে প্রথম ক্ষেত্রটির পরিকল্পিত মিথ্যাচারের ব্যাপক দুর্নাম আছে। সেই ভুল ও মিথ্যাচার অঙ্কের নিজস্ব দুর্বলতার জন্য নয়, যে অঙ্ক কষছে তার দরুন। ভাষার প্রয়োগে যে বিভ্রান্তির কথা বলছি, তা কিন্তু বাসা বাঁধে ভাষার গূঢ় মজ্জাগত স্তরে। দার্শনিক পরিভাষা একটু টেনেটুনে অন্যত্র আমি এটাকে বলেছি ভাষার আধিবিদ্যক (metaphysical) মাত্রা,১৭ তার মৌলিক সত্তা বা ‘ভাষাত্ব’।
আমার বক্তব্য বোঝাতে আবার দেখতে হবে টাকাকড়ির জগতে কী ঘটে এবং ঘটছে। সেখানে সাম্প্রতিক ক্রান্তিকারী ঘটনা হল টাকাকড়ির জগতের সঙ্গে ভাষার বৃহত্তর অর্থবহ জগতের স্থান বিনিময়। আর্থনীতিক কর্মকাণ্ডের ভাবনা ও প্রণালী এখন অন্যান্য ক্ষেত্রে নিয়ন্ত্রকের ভূমিকা পালন করছে— প্রায়ই নীরবে নেপথ্যে, আমাদের অগোচরে। আমার পরের আলোচনায় এটা একটা মূল প্রতিপাদ্য। মার্ক্সীয় ধনতন্ত্রের মডেলেও অর্থব্যবস্থা এত সার্বিকভাবে বিশ্বময় মানুষের সমগ্র মানসিক জীবন দখল করে বসেনি। ফলে ভাষার সাধারণ ব্যবহার এবং তার নিহিত চিন্তাপ্রণালী বরাবরের তুলনায় উলটোমুখে চলছে। কথাটা আবেগ বা নীতিবোধের বশে বলছি না, বলছি নৈর্ব্যক্তিকভাবে, জ্ঞানতত্ত্ব বা epistemologyর প্রেক্ষিতে। এই ভোলবদলের ফলে আমরা ভাষা ব্যবহার করছি একেবারে অন্য প্রণালীতে, অন্য উদ্দেশ্যে; আমাদের সমাজ ও মননের আমূল রূপান্তর ঘটছে।
পরের অধ্যায় শুরু করার আগে একটা প্রসঙ্গ মনে করিয়ে দিই, তা হল ‘অর্থ’ শব্দের অর্থ। টাকাকড়ি আর ভাষা— জীবনের একেবারে ভিন্ন দুটো ক্ষেত্রে শব্দটা এত গুরুত্ব পেল কী করে? মানেও যেন আলাদা, কিন্তু আসলে নয়। কথাটার আদি তাৎপর্য প্রার্থনা বা প্রার্থিত বস্তু, যা চাওয়া হয় বা উদ্দেশ করা হয়। টাকাকড়ি ধনসম্পদ যে আমরা চাইব তা আশ্চর্যের কী। আর ভাষার ক্ষেত্রে মানেটা ‘যা বোঝাতে চাই’, ‘যে উদ্দেশ্যে কথাটা ব্যবহার করছি’। এটুকু বাচ্চাও বুঝবে, কিন্তু তার উপসর্গ কিঞ্চিৎ জটিল। ‘যা চাই’ মানে ‘এখন যা নেই’: ইচ্ছা আর অভীষ্ট, উদ্দেশ আর উদ্দিষ্টের মধ্যে একটা ফাঁক বা দূরত্ব আছে। সাংকেতিক বার্তার এটাই লক্ষণ। চিহ্ন আর চিহ্নিত, নির্দেশক আর নির্দিষ্ট, এক হতে পারে না: তা হলে তো আসল জিনিসটাই আমাদের দখলে থাকত, নির্দেশের দরকার হত না। বর্ধমান শহরের মধ্যেকার রাস্তায় ‘বর্ধমান’ বলে পথনির্দেশের দরকার পড়ে না।
ফাঁক মানেই কিন্তু অভাব নয়। ফাঁক পূরণ করা যায়, পূরণের অপেক্ষায় থাকে। আমরা টাকা চাই কারণ আর যা কিছু চাই তা টাকা দিয়েই পাব: অভীষ্টের পিছনে আর একটা অভীষ্ট আছে। এটা কবি ইয়েটসের আয়নার খেলা নয়; বরং সেই দূরের অভীষ্ট— আসলে যে জিনিসটা চাই— লাভ হলে বলা যায়, নিকট অভীষ্ট অর্থাৎ টাকা লাভ করা সার্থক হল। ফাঁকটা যদি না দেখি, ভাবি নির্দেশকটাই নির্দিষ্ট, টাকার মানে কেবল টাকা, তার ওপারে কিছু নেই, তা হলেই সমস্যা— বৌদ্ধিক, ব্যবহারিক, নৈতিক সমস্যা।
পরের অধ্যায়ে টাকার জগতের দৃষ্টান্ত দিয়ে দেখব সেই সমস্যাগুলো কী হতে পারে। তারপর বিস্তারে দেখব কেমন করে ভাষা— অতএব বৌদ্ধিক ও সামাজিক আদানপ্রদান— আত্মসর্বস্ব হলে একইভাবে তার স্বধর্ম, বা অন্তত প্রচলিত ধর্ম, হারাতে পারে।শেকসপিয়রের নাটক দ্য মার্চেন্ট অভ ভেনিস-এর কল্যাণে ইউরোপীয় মধ্যযুগের আর্থনীতিক চিন্তার একটা তত্ত্ব আজও আমাদের পরিচিত। (শেকসপিয়র অবশ্য লিখেছিলেন মধ্যযুগ শেষ হবার খানিক পরে, তবে ধারণাটা তখনও যথেষ্ট চালু ছিল।) উপার্জনের দুটি মাত্র অনুমোদিত পথ: পণ্যের উৎপাদন, এবং শ্রম বা পরিষেবা দান। বাদ যাচ্ছে সুদে টাকা খাটানো বা তেজারতি কারবার। তার একটা যুক্তিও আছে: তেজারতির ভিত্তি না প্রকৃতিদত্ত কোনও সম্পদ, না মানুষের প্রকৃতিদত্ত শক্তির প্রয়োগ। তেজারতি হল টাকা থেকে টাকা উৎপন্ন করা, যা কিনা প্রকৃতির নিয়মবিরুদ্ধ। (এই ধারণার উৎস আরিস্ততেলেসের চিন্তায়।১৮) গাছ বা পশুর সংখ্যাবৃদ্ধি হয় প্রজননের দ্বারা। ধাতুর প্রজনন হয় না, তাই ধাতু থেকে ধাতু (অর্থাৎ মুদ্রা) উৎপাদন করা প্রকৃতিবিরুদ্ধ অনাচার। শেকসপিয়রের নাটকে নীতিবান ব্যবসায়ী আন্তোনিও সুদখোর শাইলককে বলে: ‘তোমার সোনা-রুপা কি স্ত্রী আর পুরুষ ভেড়া, যে তুমি তাদের বংশবৃদ্ধি ঘটাবে?’১৯
সুদের কারবারের বিরুদ্ধে এই বিশেষ যুক্তিটা আজ অচল (ইসলামিক দেশগুলিতে ব্যাঙ্কিং নীতি প্রসঙ্গে অনুরূপ কিছু তত্ত্ব শোনা গেলেও)। আধুনিক যুগে টাকা খাটিয়ে টাকা রোজগারের ধারণাটা সর্বজনীন হয়ে পড়েছে। সামান্য সংগতি থাকলে আমরা সবাই সুদের কারবারি: আমাদের ব্যাঙ্কে আমানত আছে, অর্থাৎ সুদের পরিবর্তে আমরা ব্যাঙ্ককে টাকা ধার দিচ্ছি। ব্যাঙ্ক সেই টাকা বেশি সুদে অন্য লোককে (বা আমাদেরই) ধার দিচ্ছে, দুটো হারের তফাত হল ব্যাঙ্কের লাভ। আর এক ধাপ এগিয়ে অনেকে শেয়ার বাজারে লগ্নি করি, সরাসরি অথবা মিউচুয়াল ফান্ড মারফত— অর্থাৎ ব্যবসায়ী ও শিল্পপতিদের টাকা ধার দিই, কার্যত তাদের ব্যবসায় অংশ নিই এবং লাভের বখরা পাই।
যে আর্থিক ও বাণিজ্যিক লেনদেন দু’-তিন শো বছর আগে কয়েকটি বিশেষ গোষ্ঠীর উপজীব্য ছিল (এবং আমাদের দেশে বাঁধা পড়েছিল বর্ণাশ্রমের ফাঁসে), সমস্ত সমাজ আজ তার সঙ্গে সম্পৃক্ত। তুলনা করা যেতে পারে সাক্ষরতার সঙ্গে। লিপির ব্যবহার ও ভাষায় রচনার প্রচলন বহু সমাজে দু’-তিন হাজার বছর ধরে চলে আসছে, কিন্তু লিখতে-পড়তে অভ্যস্ত ছিল অল্প কিছু মানু্ষ, পেশার তাগিদে: পুরোহিত, আইনজীবী, চিকিৎসক, বিদ্যাজীবী, প্রশাসক, হিসাবরক্ষক। বাকি লোকে লেখাপড়ার দরকার বোধ করত না, একটু সচ্ছল ‘ভদ্রঘরের’ ছেলে হলে বড়জোর পাঠশালায় প্রাথমিক তালিমটুকু অর্জন করত; মেয়েদের তারও প্রশ্ন ছিল না। সর্বজনীন সাক্ষরতার কথা ইউরোপে প্রথম এক-আধটু শোনা যায় রেনেসাঁসের যুগে, এবং মাত্র উনিশ শতকে আদৌ গুরুত্ব দিয়ে চিন্তা করা হয়।
আরও একটা বিষয় আলোচনায় আনা দরকার। শেকসপিয়রের যুগে আর্থনীতিক বৃদ্ধি বা উন্নয়নের ধারণা বড় দেখা যায় না। শ্রম-জ্ঞান-প্রযুক্তির দ্বারা যে জাতির মোট উৎপাদন, অতএব সম্পদ, বাড়তে পারে, এবং সেই বাড়তি ভাণ্ডার থেকে সকলেই লাভবান হতে পারে, এমন ভাবার অবকাশ ছিল কম, কারণ প্রযুক্তি ও উদ্ভাবনের অগ্রগতি ছিল মন্থর। কার্যত ধরে নেওয়া হত যে দেশের বা বিশ্বের ধনভাণ্ডার মোটের উপর স্থাবর ও সীমিত, সেটাই ভাগাভাগি করে নিতে হবে; একজনের লাভ হলে অন্য এক বা একাধিক জনের ক্ষতি হতে বাধ্য, কারণ তাদের ধনটাই প্রথম ব্যক্তি করায়ত্ত করছে।
সাম্রাজ্যবাদের ভরা জোয়ারে এই ধনের চালাচালিটা বিশ্ব জুড়ে প্রবল হয়ে উঠল। এশিয়া ও আফ্রিকা নিঃস্ব হয়ে পড়ল ব্রিটেন, ফ্রান্স বা বেলজিয়ামের শ্রীবৃদ্ধির স্বার্থে; দক্ষিণ আমেরিকা আগেই হয়েছিল, স্পেনের কবলে পড়ে। বহু দেশে জমি ও প্রাকৃতিক সম্পদের ভাগীদার কমাতে জনজাতিদের নির্মূল করে ফেলা হল। কিন্তু একই সঙ্গে একটা নতুন জিনিস দেখা গেল: ঔপনিবেশিক মালিক-দেশগুলির আরও পোক্তভাবে আর্থিক বৃদ্ধি ঘটল শিল্পবিপ্লবের কল্যাণে— কেবল অধিকৃত দেশের কাঁচামাল আত্মসাৎ করে নয়, নতুন উন্নত প্রযুক্তি খাটিয়ে উৎপাদনের গুণগত বৃদ্ধি ঘটিয়ে। ঔপনিবেশিক যুগের অবসানে ভারত থেকে শুরু করে সদ্য-স্বাধীন দেশগুলি যে আর্থিক পরিকল্পনা করতে লাগল, তারও একটা প্রধান লক্ষ্য হল প্রযুক্তির দ্বারা দেশের অভ্যন্তরীণ ধন বাড়ানো। সেজন্য বৃহত্তর বিশ্ব-অর্থনীতি থেকে এই দেশগুলি নিজেদের অল্পবিস্তর বিচ্ছিন্ন করে রাখতেও পিছপা হল না। কিছুকাল বাদে কিন্তু দেখা গেল, অধিকাংশ উন্নয়নশীল দেশ এই পথ থেকে সরে এসে সমৃদ্ধ বিশ্বের বাজার-অর্থনীতির সঙ্গে যুক্ত হতে লেগেছে। উদ্দেশ্য, উন্নয়নের গতি দ্রুততর করা; কিন্তু এর ফলে অভ্যন্তরীণ সম্পদ বাড়ুক আর না বাড়ুক, সেই সম্পদের একটা অংশ আবার বিদেশে চলে যেতে শুরু করল।
ইতিমধ্যে (বিশেষত সোভিয়েত সাম্রাজ্য পতনের পর) বিশ্ব-অর্থনীতির মূল ভাবধারা ও কর্মকাণ্ডে একটা অভূতপূর্ব পরিবর্তন এসেছে, যার ফলে বাস্তব সম্পদ সৃষ্টির সঙ্গে আর্থিক সমৃদ্ধির যোগ ক্ষীণ থেকে ক্ষীণতর হচ্ছে। অতএব বিদেশি লগ্নিকারী যে নিজের স্বার্থে আমাদের দেশের সম্পদ বাড়াতে উদ্যোগী হবে তার আশা আগের চেয়েও কম। তা বলে এও নয় যে তারা সাবেক ঔপনিবেশিক ঢঙে যজমান দেশগুলোর উৎপাদন খোলাখুলি বিদেশে পাচার করবে, যদিও সুযোগ পেলে অবশ্যই করতে পারে। আসল কথা, তাদের লাভের ভিত্তিটাই বদলে গেছে। আজ বিশ্ব-অর্থনীতির প্রধান ও বৃহত্তম বাজার পণ্য বা পরিষেবার নয়, টাকার। ফিরে এলাম অধ্যায়ের গোড়ার কথায়।
বদলটা বোঝার জন্য কার্ল মার্ক্সের মতো ভবিষ্যৎমুখী এক চিন্তানায়কের অবস্থান দেখা যাক। ১৮৫৯ সালে মার্ক্স টাকা আর পণ্যের লেনদেনের একটা বিশ্লেষণ করেছিলেন, পরে সেটা বাড়িয়ে অন্তর্ভুক্ত করেছিলেন পুঁজি (দাস কাপিটাল)-এ। এই প্রক্রিয়া তিনি দেখেছিলেন দুটো দৃষ্টিতে: এক, যেখানে পণ্য অর্জনই প্রধান, টাকার লেনদেন তার উপায় বা মাধ্যম; দুই, যেখানে টাকা অর্জনই প্রধান, পণ্যের ব্যবসা তার উপায় বা মাধ্যম। প্রথম ক্রম ‘পণ্য>টাকা>পণ্য’। চাষি গম বেচে টাকা পেল, সেই টাকা দিয়ে সে দরজির কাছ থেকে জামা কিনল। এই বইয়ে এ পর্যন্ত আমরা এই প্রেক্ষিতেই লেনদেনের আলোচনা করেছি। কিন্তু পণ্য লেনদেনের চাকা ঘুরতেই থাকে, আর প্রত্যেক পণ্য লেনদেন মানে টাকারও লেনদেন। বরং বলা চলে, নানা পণ্য সাময়িকভাবে এই প্রক্রিয়ায় ঢোকে আর বেরোয়, কিন্তু টাকা সবসময় উপস্থিত— টাকা ছাড়া কোনও লেনদেনই হতে পারে না। ফলে লেনদেনের একটা উলটো ক্রমও থাকে, ‘টাকা>পণ্য>টাকা’। শুরুতেও টাকা, শেষেও টাকা, কিন্তু টাকার এই প্রবাহ বইছে পণ্যের কারবারের মধ্য দিয়ে, নইলে বইত না। মার্ক্স স্পষ্ট বলেছেন, ‘টাকার প্রবাহের প্রাথমিক শর্তই হচ্ছে পণ্যের প্রবাহ।’২০
এই কথাটা আজকের অর্থনীতির দুনিয়ায় খাটবে না। টাকা দিয়ে সরাসরি টাকা রোজগারের সম্ভাবনা, অর্থাৎ পণ্যের মধ্যস্থতা বিনা স্রেফ ‘টাকা>টাকা’, মার্ক্স ক্ষেত্রবিশেষে স্বীকার করেছেন— সুদের কারবারে (এই অধ্যায়ের গোড়ায় ফিরে যান), এবং জুয়া-ফাটকায়।২১ তার চেয়ে অনেক বড় কথা, তাঁর মূল বিবেচ্য বিষয় পুঁজি সম্বন্ধেও বলছেন, পুঁজি হিসাবে টাকা লেনদেনের প্রবাহ একটা স্বয়ম্ভূ প্রক্রিয়া, বাজারে টাকা খাটিয়ে সেটার বৃদ্ধি ঘটানোই উদ্দেশ্য।২২ তবে মার্ক্সের কাছে সেই বৃদ্ধির স্বাভাবিক উপায় পণ্যের কারবারের মাধ্যমে। পুঁজি-র পরবর্তী খণ্ডে বলছেন এক বিশেষ শ্রেণির পুঁজির কথা, যা পুঁজি হিসাবেই পণ্য হয়ে ওঠে;২৩ কিন্তু এখানেও সুদে-খাটানো সেই পুঁজি হচ্ছে পণ্যশিল্পের মুনাফার একটা অংশ, নিছক টাকার কারবার থেকে পাওয়া নয়। অর্থাৎ টাকাই যে পণ্য হতে পারে, সেটা বিলক্ষণ মার্ক্সের চিন্তায় আছে, কিন্তু বস্তুপণ্যের কারবার থেকে পুরোপুরি বিচ্ছিন্ন করে দেখতে পারছেন না। আজকের টাকার ব্যবসার প্রাথমিক রূপের তবু আভাস দেখছেন ‘শেয়ার-বাজারের ফাটকাবাজি আর ব্যাঙ্কতন্ত্রে’।২৪ পুঁজিবাদ সম্বন্ধে তাঁর সাধারণ তত্ত্বের গণ্ডী পেরিয়ে সেই সম্ভাবনাটাই আজ ধনতন্ত্রের পরাকাষ্ঠা হিসাবে অধিষ্ঠিত: বিশ্ব জুড়ে সবচেয়ে বড় ব্যবসা হল টাকা নিয়ে ব্যবসা। এখানে পুঁজি স্থায়ীভাবেই টাকার রূপ ধারণ করে থাকে, পণ্যরূপ থেকে পরিবর্তনের দরকার পড়ে না। অন্য কোনও পণ্যের কথা আদৌ যদি ওঠে, সে এক সুদূর, অদৃশ্য, প্রায় কাল্পনিক বস্তু হিসাবে।
কেউ বলতে পারে, টাকার বাজার চলবে কী ভাবে? টাকা কিনে-বেচে লাভের অবকাশ কোথায়? বারো টাকা দিয়ে তো কেউ দশ টাকা কিনবে না, আট টাকায় বেচবেও না। তা হলে? বিদেশি টাকার বেচাকেনা হতে পারে, কিন্তু সেটা তো টাকা নিয়ে ব্যবসার একটা অংশ মাত্র।
এই প্রশ্নের সহজ উত্তর, হাতে হাতে নগদে কেউ বারো টাকা দিয়ে দশ টাকা কিনবে না ঠিকই, কিন্তু ভবিষ্যতের কথা ভেবে করতে পারে, করেও আকছার। তার সবচেয়ে অভ্যস্ত উদাহরণ ঋণ। টাকা ধার নেওয়া মানে আমি কারও কাছ থেকে হাজার টাকা ‘কিনলাম’ এগারোশো বা বারোশো টাকা ‘দামে’; দাম মেটাব এক বছর বাদে। বলা চলে সুদটা সেই বিলম্বের দাম; ঋণদাতা যে ঝুঁকি নিচ্ছেন তারও বটে, কারণ আমি ঋণ নাও শোধ করতে পারি। ঝুঁকির মাশুলের একটু জটিল উদাহরণ বিমা। বিমা সংস্থাকে দশ হাজার টাকা দিয়ে আমি বোঝাপড়া করলাম, আগামী এক বছরে আমার বাড়িটা দুর্বিপাকে ধ্বংস হলে সেটা আবার বানাবার জন্য তারা আমাকে পঞ্চাশ লাখ টাকা দেবে। বিমার পণ্য হল বাড়ি ধ্বংস হবার সম্ভাবনা বা ঝুঁকি, বিমা সংস্থা সেটা আমার হাত থেকে তাদের হাতে নিয়ে নিচ্ছে অর্থাৎ আমার কাছ থেকে ‘কিনছে’। কিন্তু ঝুঁকি তো ভাল জিনিস নয়, সেটা দাম দিয়ে কে কিনবে? দামটা তাই হাত বদলাচ্ছে উলটো মুখে: আমার ঝুঁকি তাদের ঘাড়ে তুলে নেবার জন্য আমিই বিমা সংস্থাকে দশ হাজার টাকা ‘দাম’ দিচ্ছি।২৫
আর একটু দেখা যাক। ঝুঁকি বিক্রির তত্ত্ব ক’টা লোকে বোঝে? আমরা সোজাসুজি ভাবি, দশ হাজার টাকা দিয়ে বিমা সংস্থার কাছ থেকে ক্ষতিপূরণের প্রতিশ্রুতি পেলাম। ধার নেওয়াও একটা প্রতিশ্রুতি: আমি কথা দিচ্ছি, অমুক তারিখে সুদে-আসলে টাকাটা ফেরত দেব। বলা চলে, হাতে হাতে নগদ লেনদেন বাদে টাকার যত কারবার, সবেরই ভিত্তি কোনও-না-কোনও প্রতিশ্রুতি, ভবিষ্যতে কিছু দেবার বা করার; অতএব আসছে ঝুঁকি, কারণ প্রতিশ্রুতি মাত্রেই অনিশ্চিত। (এ প্রসঙ্গে ফিরে আসব।)
আগের অধ্যায়ে টাকার নোটের উদাহরণ মনে পড়তে পারে: সেটাও টাকা দেবার প্রতিশ্রুতি। একটা মৌলিক তফাত আছে কিন্ত। নোটের ভূমিকা পুরোপুরি সাংকেতিক: ওটা মুদ্রার বদলে ব্যবহার হচ্ছে, সেই নিরিখে টাকার একটা নির্দিষ্ট অঙ্ক বোঝাচ্ছে, বেশি-কমের প্রশ্ন নেই (ক্রয়ক্ষমতা বাড়তে-কমতে পারে, সেটা অন্য ব্যাপার)। উপরন্তু নোটের উপর টাকা দেবার যে প্রতিশ্রুতি ছাপা আছে, তা প্রত্যয়িত করছেন স্বয়ং সরকার; ফলে ঝুঁকির অবকাশ নেই, যার ক্ষতিপূরণ হিসাবে দামের দাবি উঠবে। কাজেই নগদ টাকার নিজস্ব কোনও ক্রয়মূল্য নেই। একটু আগে যে প্রশ্ন উঠেছিল, নগদের ক্ষেত্রে তা একদম ঠিক: দশ টাকার নোট কেউ বারো টাকায় কিনবে না, আট টাকায় বেচবে না।
টাকা নিয়ে অন্য বোঝাপড়া ঘিরে কিন্তু বিলক্ষণ বেচাকেনা চলে। টাকার বাজারে একটা মামুলি কারবার হল পাওনার ফ়্যাক্টরিং। আমি ব্যবসায়ী, এক খরিদ্দারের থেকে কিছুদিন বাদে আমার হাজার টাকা পাওনা আছে। হাতে হাতে টাকা পেতে আমি আজই পাওনাটা আর একজনকে নগদ ন’শো টাকায় বেচে দিলাম। সে হয়ে গেল নতুন পাওনাদার, যথাসময়ে খরিদ্দারের থেকে পুরো হাজার টাকা আদায় করবে, লাভ করবে একশো টাকা।
ক্রেডিট কার্ডের রমরমার এটাই ভিত্তি (যদিও ‘ফ়্যাক্টরিং’ কথাটা সেখানে অন্য অবাঞ্ছিত অর্থে ব্যবহার হয়)। ক্রেডিট কার্ড সংস্থা কোনও পণ্য বেচে না, অন্যান্য বিক্রেতাদের পাওনা টাকা ক্রেতাদের থেকে আদায় করে কেবল। পরিবর্তে সেই বিক্রেতারা কার্ড সংস্থাকে কমিশন দেন, ক্রেতারাও পাওনা মেটাতে দেরি হলে চড়া হারে সুদ দেন। অর্থাৎ ক্রেতাদের ধার ও বিক্রেতাদের পাওনাই হল কার্ড সংস্থার পণ্য— লেনদেনের অঙ্কগুলোই পণ্য, কী জিনিস কেনা হচ্ছে তা অবান্তর। অবস্থা অনুসারে সেই অঙ্কের হেরফের ঘটে। কোনও ক্রেতা হাজার টাকার জিনিস কিনে একশো টাকা সুদ সমেত পাওনা মেটালে তার কাছে লেনদেনের কার্যকর মূল্য এগারোশো টাকা, বিক্রেতার কাছে (কার্ড সংস্থার কমিশন কেটে) হয়তো ন’শো আশি টাকা, কার্ড সংস্থার কাছে একশো কুড়ি টাকা। ক্রয়মূল্যের বিচারে টাকার দাম নাও বদলাতে পারে; কিন্তু ব্যক্তিবিশেষের (বা সংস্থাবিশেষের) ব্যয় বা প্রাপ্তির তারতম্যে, এবং মেয়াদ অর্থাৎ সময়ের তারতম্যে, দামটা এক-এক সময়ে এক-এক রকম।
এই উদাহরণগুলো টাকার বাজারের সহজ ও পরিচিত কারবার। আমাদের অধিকাংশের ধারণা নেই (কবুল করছি, আমার মোটেই নেই) এই বাজার আদতে কত বিশাল, তার কর্মকাণ্ড কত বিচিত্র ও দুর্বোধ্য। এই ‘ফ়াইন্যান্সিয়াল মার্কেট’ আজ বিশ্বের অর্থব্যবস্থার সবচেয়ে বৃহৎ ও লাভজনক ক্ষেত্র, বলা চলে তুরীয় স্তর। উৎপাদনশিল্প, এবং পণ্য ও পরিষেবার প্রচলিত ব্যবসা, যত বড় হোক না কেন, তুলনায় অনেক সীমিত আর আটপৌরে ব্যাপার। ঝ়াঁ বদ্রিইয়ার লিখেছেন (সূত্র উল্লেখ না করে) যে ১৯৯০ সালে বিশ্ব জুড়ে পুঁজির যত লেনদেন হয়েছে, প্রথাগত পণ্যের ব্যবসা তার পঁয়তাল্লিশ ভাগের মাত্র এক ভাগ।২৬
দেখা যাচ্ছে, উপরোক্ত লেনদেনের ক্ষেত্রে সময় একটা বড় বিবেচনা। পাওনা টাকা আগে পেতে বা দেনার টাকা দেরিতে মেটাতে লোকে খরচ করতে রাজি, পড়তায় পোষালেই হল। ‘সময়ের দাম’ কথাটা এখানে আক্ষরিক সত্য। আরও দেখা যাচ্ছে, ঝুঁকি ও অনিশ্চয়তা থেকে বাঁচতে লোকে টাকা খরচ করে। ঋণদাতা কিছু টাকা গচ্চা দিয়েও বাকি পাওনা হাতে পেলে আদায়ের ঝুঁকিটা অন্যের ঘাড়ে চালান করতে চায়। সময় আর ঝুঁকি, মূলত এই দুটো শর্ত ভাঙিয়ে লাভের মাত্রা তুঙ্গে নিয়ে যেতে টাকার ব্যবসায় অদ্ভুত জটিল নানা কারবার চালু আছে; সেগুলির নেপথ্যে কাজ করছে কতগুলি অভিনব যুক্তি আর মানসিকতা।
ভবিষ্যৎ বাজারদরের ভিত্তিতে একরকম কারবারের নামই ফ়িউচারস ট্রেডিং। তাতে লেনদেন হয় আজকের নয়, ভবিষ্যতের অনুমিত দরের ভিত্তিতে। আমি পাটকলের মালিক, আড়তদারের থেকে কাঁচা পাট কিনি। আগামী বছর কী দামে কিনব, এখনই ঠিক করে নিলে আমার সুবিধা, আড়তদারেরও। দু’জনে তাই চুক্তি করলাম, বারো মাস বাদে সে আমাকে এত পরিমাণ পাট এত দামে সরবরাহ করবে। যথাসময়ে আসল বাজারদর তার বেশি হলে আমার লাভ, কম হলে আড়তদারের লাভ; কিন্তু চুক্তিবদ্ধ দামটা মোটামুটি ন্যায্য হলে উভয় পক্ষই সন্তুষ্ট ও নিশ্চিন্ত হবে।
বোঝাপড়াটা যতক্ষণ সংশ্লিষ্ট ব্যবসায়ীদের মধ্যে, এমন বন্দোবস্ত বাস্তবের মাত্রা ছাড়ায় না। বিপত্তি বাধে যখন বাইরের লোক আলগা টাকা কামাতে আসরে নামে। কোনও তৃতীয় পক্ষ যদি ভাবে পাটের দর ভবিষ্যতে কমবে, অর্থাৎ উপরোক্ত চুক্তি অনুসারে জোগানদারের লাভের অঙ্ক বাড়বে, হাতে হাতে নগদের টোপ ফেলে আড়তদারের কাছ থেকে সে আজই চুক্তিপত্রটা কিনে নিতে পারে, ফের কাউকে বিক্রিও করতে পারে। এই পরবর্তী লেনদেনগুলো পুরোদস্তুর টাকার ভিত্তিতে, পাটের সঙ্গে কোনও সম্পর্ক নেই; সম্পর্ক শুধু পাটের দামের ওঠা-নামার সঙ্গে।
এটা খুব সরল উদাহরণ, টাকার বাজারের ব্যাপারীরা পড়ে হাসবেন। এই ধরনের লেনদেন কল্পতরুর রূপ ধরে অত্যন্ত জটিল পর্যায়ে, উপর্যুপরি কেনাবেচার ফলে যখন খেই রাখা অসম্ভব হয়ে পড়ে। একই চুক্তির এক-এক অংশ ভেঙে আলাদা আলাদা বন্দোবস্ত হয়, মিলিয়ে দেওয়া হয় এক বা একাধিক অন্য চুক্তির পুরোটা বা কিয়দংশের সঙ্গে। এইভাবে ধাপে ধাপে সব চুক্তিই তাদের আদি বাস্তব চরিত্র হারায়: কীসের চুক্তি, কোন পণ্য বা পরিষেবার জন্য, তা শুধু অবান্তর নয় অভেদ্য হয়ে পড়ে, লেনদেনটা হয় পুরোপুরি টাকার বিনিময়ে টাকার। ফলে সেই পণ্যের আসল বাজারের হয়তো ক্ষতি হয়, ক্রেতা বিক্রেতা উপভোক্তা সকলেই বেশি দাম দিতে বাধ্য হন বা জিনিসটা আদৌ পান না। একইভাবে ঋণপত্র বারবার হাতবদল হতে থাকে, যতক্ষণ কোনও দুঃসাহসী ক্রেতা পাওয়া যায়।
এসব উদ্যোগে কোনও বাস্তব দায়বদ্ধতা থাকে না। একরাশ বায়বীয়, বলতে গেলে কাল্পনিক লেনদেনের ভারে তলিয়ে যায় বাস্তব দুনিয়ার তাগিদ, মানুষের সত্যিকারের চাহিদা। বাস্তবে মাল জোগানের দায়িত্ব না থাকলে যে-কোনও দামে ও শর্তে আমি তা সরবরাহের চুক্তি নিয়ে লেনদেন করতে পারি: চুক্তিটা অন্য কাউকে হস্তান্তর করলেই কেল্লা ফতে। উদার কিস্তিতে ঋণ দিতে পারি, কিস্তি মেটাবার সংগতি নেই এমন লোককেও দিতে পারি, যদি জানি সেই ঋণ আমায় আদায় করতে হবে না, ঋণপত্রটা আর কাউকে বেচে দেব। ২০০৮ সালে যে ভয়াবহ মন্দা আমেরিকা থেকে সারা বিশ্বে ছড়িয়ে পড়েছিল, তার মূলে ছিল গৃহঋণের লাগামছাড়া বিতরণ, তারপর সেই ঋণ নিয়ে অবিশ্বাস্য জটিল লেনদেনের পালা। যতদিনে বোঝা গেল সেই ঋণ শোধের কোনও সম্ভাবনা নেই, দেনাদার পাওনাদার উভয়ের মাথায় হাত, ততদিনে ঋণপত্রগুলো বারবার বিচিত্র পথে হস্তান্তর হয়েছে, তার কুশীলবেরা নাগালের বাইরে।
আদত লেনদেনের বাস্তব উৎস থেকে উদ্ভূত হয়ে বা ‘ডিরাইভ’ করে, ধাপে ধাপে বাস্তব থেকে সরতে সরতে সহস্র যোজন দূরে অবস্থিত এই ‘ডেরিভেটিভস’-এর জগৎ। প্রথম অধ্যায়ের শেষে বলেছিলাম, সংকেতের পিছনে সংকেত, তার পিছনে ফের সংকেতের অশেষ অনুক্রমের কথা। সংকেতশাস্ত্রের এই তত্ত্বটা আজকের টাকার বাজারের লেনদেনে প্রয়োগ করেছেন রবিন গুডম্যান। তিনি লিখছেন: ‘স্থির অর্থনির্দেশ বা মূল্যায়নকে এভাবে মুলতুবি রাখার আর্থনীতিক প্রেক্ষিতটা নব্য-উদার অর্থনীতির যুগে বিশেষ করেই চোখে পড়ে।’ তিনি এতদূরও বলছেন, সার্বভৌম রাষ্ট্রের উন্নয়নের কর্মকাণ্ড পর্যন্ত অর্থবাজারের কুশীলবেরা আর্থিক পণ্যে পরিণত করে অন্য অর্থব্যবসায়ীদের কাছে বেচে দিচ্ছে, যাদের আসল কারবার অন্যদিকে।২৭ এ এক দূরস্থ বিচ্ছিন্ন আরশিনগর: ব্যবসা বলতে চিরকাল লোকে যা বুঝে এসেছে, যার প্রত্যক্ষ না হলেও নিকট ভিত্তি কোনও পণ্য বা পরিষেবা, তা থেকে এ কেবল আলাদা নয় বিপরীত: একটার নিয়ম অন্যটায় খাটে না, একটার ভাল হলে প্রায়ই অন্যটার মন্দ।
এ রকম অনেক লেনদেনের চরিত্র জুয়া বা ফাটকার মতো— ভবিষ্যতে কী ঘটবে, তা বাজি রেখে টাকা লগ্নি। (সাবেক সাট্টার জুয়াখেলা চলত তুলোর বাজারে ভবিষ্যৎ দরের উপর বাজি রেখে।) ব্যবসায়ে বরাবর অনিশ্চয়তা আছে, তার কিছু প্রচলিত রক্ষাকবচও আছে (যেমন বিমা); কিন্তু আজকের টাকার বাজারে অনিশ্চয়তার চরিত্র আলাদা, ফলও আলাদা। এই বৈশিষ্ট্যগুলি চমৎকার তুলে ধরেছেন অর্জুন আপ্পাদুরাই, তাঁর ব্যাঙ্কিং অন ওয়ার্ডস বইয়ে।২৮ তাঁর মতে, কয়েকটা অভূতপূর্ব বৈশিষ্ট্য হল এই, সাবেক বাণিজ্যিক তথা সামাজিক প্রথা এমনকী প্রচলিত যুক্তি ও বাস্তববোধের উলটো পথে হেঁটে:
• এই লেনদেনের গতিবিধির সঙ্গে আদি লেনদেনের কোনও যোগ নেই: সেটায় লোকসান হলেও এটায় লাভ হতে পারে। তার কারণ সেই জুয়া বা বাজির মহিমা: পণ্যের দর উঠুক বা নামুক, জোগানদারের লাভ হোক বা ক্ষতি, যে-কোনও পরিণতির উপরই আমি বাজি রাখতে পারি— চাইলে দু’ দিকেই, যাতে এক তরফের লোকসান অন্য তরফে সামাল দেওয়া যায়। ফলে আদি ব্যবসায়ীর সর্বনাশ আমার পৌষ মাস হতে পারে।
• এ সব কারবারে ঝুঁকি বা অনিশ্চয়তার সংজ্ঞা পালটে যাচ্ছে। সাবেক ব্যবসায়ীর কাছে ঝুঁকি একটা সমস্যা, দূর হলেই মঙ্গল। এমনকী বিমার মতো ব্যবসা, ঝুঁকিই যার উপজীব্য, তারাও চায় না গ্রাহকদের বিপদ ঘটে: যত কম ক্ষতিপূরণ দিতে হবে, বিমার ব্যবসায় তত বেশি লাভ। টাকার বাজারের নতুন উদ্যোগীরা কিন্তু ঝুঁকির মধ্যেই সুযোগ খোঁজে, ঝুঁকি ভাঙিয়ে খায়। যে অনিশ্চিত বিপন্ন পরিস্থিতি থেকে অন্য ব্যবসায়ীরা সরে আসে, এরা সেখানেই ঝোপ বুঝে কোপ মারে।
• এ সব লেনদেন যেহেতু হাওয়ায়-ভাসা টাকার অঙ্কের ভিত্তিতে, পণ্য বা পরিষেবার আসল দামের সঙ্গে এর কোনও যোগ নেই। নৈতিক অর্থে নয় (বা হলেও তা অন্য স্তরে), নিছক বৌদ্ধিক অর্থেই এই নতুন জগতে কোনও ‘মূল্যবোধ’ নেই। বাস্তব সমাজে কোনও জিনিসের দাম স্থির হয় তার উপকারিতা বা আকর্ষণীয়তার বিচারে, মানুষের কোনও-না-কোনও চাহিদা মেটায় বলে; সেই সঙ্গে তা জোগাড় বা প্রস্তুত করতে কত খরচ হয় তার হিসাবে। বাস্তববিচ্ছিন্ন বিমূর্ত অর্থের বাজারে পণ্যের ভূমিকা নেই, পণ্য কেনাবেচার অঙ্কগুলো ছেঁকে তুলে কেবল সেই অঙ্ক নিয়ে পরের পর প্রস্থে ‘বিশুদ্ধ’ টাকার লেনদেন চলছে। এমন লেনদেন সোনা-রুপা-রাংতা সব কিছু নিয়েই হতে পারে। তার ‘দাম’ হতে পারে বাজারদর থেকে একদম আলাদা: কিছু এসে যায় না, কারণ আসল জিনিসটার তো কেনাবেচা হচ্ছে না। বাস্তববিচ্ছিন্ন বলে সেই দাম মনগড়া ভিত্তিতে স্ফীত হতে পারে, অতএব মাত্রাছাড়া হতে পারে লাভের পরিমাণও।
• দামের বদলে এই নতুন অর্থনীতিতে বিবেচ্য বিষয় হল হস্তান্তরযোগ্যতা বা বাণিজ্যযোগ্যতা (tradability)। সবই ‘বিশুদ্ধ’ অর্থের মামলা, বাস্তব পণ্য বা পরিষেবার সঙ্গে যোগ নেই; ফলে বাস্তবকে শিখণ্ডী করে টাকার বোঝাপড়াটাই হাতে হাতে ঘোরে-ফেরে-বদলায়, একটা লেনদেনের এক ভাগের সঙ্গে অন্য লেনদেনের আর এক ভাগ জোড়া হয়, আর প্রত্যেক রূপান্তরে কোনও পক্ষ তা থেকে লাভ (বা কপাল পুড়লে লোকসান) করে।
• শেষ লক্ষণটা সবচেয়ে তাজ্জব। এই বাজারে নাকি কোনও সাধারণ নিয়ম কাজ করে না। প্রত্যেক লেনদেন বোঝাপড়া একদম আলাদা, তৎকালীন, নতুন ভাবে তার মোকাবিলা করতে হয়: নজির বা মডেল বলে কিছু নেই, পূর্ব অভিজ্ঞতা কাজে লাগে না। ফলে প্রতি মুহূর্ত শুধু সজাগ নয়, তটস্থ থাকতে হয়, পরিপার্শ্বের সঙ্গে লড়াই করতে হয়। এমন কারবারিদের মধ্যে যে প্রবল স্নায়বিক চাপের কথা শোনা যায়, সেটা অপ্রত্যাশিত নয়।
এই শেষ লক্ষণ হয়তো চূড়ান্ত শিক্ষামূলক, আবার হয়তো নয়। বাস্তব জগৎ যতই রকমারি হোক, তার প্রকাশে পৌনঃপুনিকতা থাকে। এক ধরনের ঘটনা বারবার ঘটে বলে তা থেকে আমরা শিক্ষা নিতে পারি, সেই ভিত্তিতে ভবিষ্যৎ সম্বন্ধে অনুমান করতে পারি। বাস্তব পর্যবেক্ষণ থেকে সাধারণ সিদ্ধান্তে পৌঁছনোর এই পদ্ধতিকে দার্শনিকরা বলেন আরোহ (induction)। শৈশব থেকে এভাবেই আমরা পরিপার্শ্ব সম্বন্ধে ধারণা করি; বিজ্ঞানীরাও এই পদ্ধতিতে তাঁদের জ্ঞানভাণ্ডার গড়ে তোলেন। নতুন বিশ্বে সেই প্রক্রিয়াটাই বরবাদ হবে নাকি? যাঁরা উপরোক্ত কথাটা বলছেন, তাঁরা বোধহয় অত তলিয়ে ভাবেননি। অভ্যস্ত বৌদ্ধিক প্রক্রিয়া এতটা বিপন্ন হতে দেখলে তবু চিন্তা হয়। প্রশ্ন জাগে, মুষ্টিমেয় মানুষের বিপুল ধনলাভ ছাড়া এই যুগক্রান্তি থেকে আর কিছু উপকার আমরা আশা করতে পারি কি?
ব্যাপারটা আর এক ভাবে দেখা যায়, যা সরল বিচারে অবশ্যই নৈতিক কিন্তু গভীর বিচারে বৌদ্ধিকও বটে। আপ্পাদুরাই নীতি কপচাতে নামেননি; কিন্তু একটা বিষয় তাঁকে বারবার চিন্তায় ফেলছে, তা হল নতুন ব্যবস্থায় আস্থা বা বিশ্বাসের অভাব। যাঁরা নিজেরা ব্যবসা করেন না, তাঁদের একটা প্রবণতা আছে ব্যবসার জগৎকে নীতিহীন বা ‘নোংরা’ ভাবার। ব্যবসার একটা মূল শর্ত কিন্তু অংশকারীদের পারস্পরিক আস্থা, প্রতিশ্রুতি দেওয়া ও রাখা, যার আনুষ্ঠানিক প্রকাশ হল চুক্তি। ডেরিভেটিভসের বাজারও চুক্তি বা বোঝাপড়ার ভিত্তিতে চলে; কিন্তু সেই বোঝাপড়ার ক্ষেত্র হল টাকার বিমূর্ত অ-পদার্থ রূপ। বাস্তব পণ্য লেনদেনের থেকে তা এত দূরে সরে এসেছে, সেই প্রাগৈতিহাসিক চুক্তির উপাদান এত হাত ঘুরেছে, এত ভেঙে-দুমড়ে ভোল পালটেছে, যে তা আর মানুষে-মানুষে বোঝাপড়ার সাক্ষ্য নয়, নৈর্ব্যক্তিক স্বয়ংক্রিয় অর্থসর্বস্ব একটা প্রক্রিয়া। বরং মানুষের কাজ বা সিদ্ধান্ত এই আর্থিক লীলাখেলার উপাদান মাত্র: তাও যাচাই হয় টাকার মূল্যে, তা নিয়ে লেনদেন চলে। ক আর খ-এর চুক্তি হলে খ চুক্তিভঙ্গ করবে কি না, তা বাজি রেখে গ আর ঘ আর একটা চুক্তি করতে পারে।
শেষ একটা বিষয় দেখা দরকার— বা সঠিক বললে, দুটো আপাতবিপরীত কিন্তু যুক্ত বিষয়। আমাদের নিহিত ধারণা, ইতিহাস জুড়ে মানুষ তার সমষ্টিগত পরিচয় ক্রমশ ত্যাগ করে প্রত্যেক ব্যক্তি তার নিজস্ব পরিচয় লাভ করছে; ফলে সমষ্টি বা সমাজও নতুনভাবে গঠিত হয়ে চলেছে। বিশেষত ধনতান্ত্রিক ব্যবস্থায় ব্যক্তিসত্তাকে আপাত গুরুত্ব দেওয়া হয়, প্রত্যেক ব্যক্তির স্বাধীন বিচরণ ও মতগঠনের পক্ষে সওয়াল করা হয়; এক ধাপ এগিয়ে এই অনিয়ন্ত্রিত স্বাধীনতা দাবি করা হয় ব্যবসায়ী প্রতিষ্ঠান ও অন্যান্য সংস্থার পক্ষে। কার্যত কিন্তু দেখা যায়, বৃহৎ প্রাতিষ্ঠানিক স্বাধীনতা ব্যক্তিস্বাধীনতাকে গ্রাস করছে— কখনও প্রকটভাবে, বেশিরভাগটা ছলে-কৌশলে, বহুনন্দিত ব্যক্তি-ইচ্ছা বা পছন্দ (চয়েস) কোনও বিশেষ দিকে প্রবাহিত করে অর্থাৎ আদতে কেড়ে নিয়ে। এই প্রক্রিয়ায় একটা বড় ভূমিকা থাকে প্রচার ও বিজ্ঞাপনের; সে প্রসঙ্গে চতুর্থ অধ্যায়ে আসব।
ফলে একটা আস্ত ব্যক্তি-মানুষের অন্য সব গুণাগুণ অগ্রাহ্য করে তাকে দেখা হয় একটাই দৃষ্টিতে: সচরাচর ক্রেতা, গ্রাহক বা ভোক্তা হিসাবে— কেবল টাকাকড়ি কেনাকাটা নয়, চিকিৎসা, প্রশিক্ষণ, পরিষেবা, ভোটদান প্রভৃতি সব ক্ষেত্রে। কেবল একটা দৃষ্টিকোণ থেকে দেখার ফলে (তাও প্রচুর লোকের ভিড়ে একটা ক্ষুদ্র অনামী অংশ হিসাবে), যে ব্যক্তিকে ভেবে আসছি ‘ইন্ডিভ়িজুয়াল’ — in-dividual, অখণ্ড অবিভাজ্য সম্পূর্ণ মানবসত্তা— সে পর্যবসিত হচ্ছে ‘ডিভ়িজুয়াল’ বা খণ্ডব্যক্তিতে, একটা মানুষের ভাঙা টুকরো বা বিচ্ছিন্ন অংশ মাত্রে। এই অর্থে খণ্ডব্যক্তির ধারণা প্রবর্তন করেছেন দার্শনিক ঝ়ীল দেল্যুজ়, যদিও নৃতত্ত্বে কথাটা আগে থেকে ব্যবহার হচ্ছে।২৯ ‘ডিভ়িজুয়াল’ হল কোনও ব্যক্তির একটা ক্ষুদ্র আংশিক পরিচয় যা কম্পিউটার কোডে পরিণত করা যায়, অতএব সেই একটি পরিচয়ে তাকে আবদ্ধ রেখে কম্পিউটার প্রণালীর দ্বারা অনুসরণ ও নিয়ন্ত্রণ করা যায়। এভাবে একটি মানুষ ভাগ হয়ে যায় বিভিন্ন কম্পিউটারগ্রাহ্য তথ্যখণ্ডে। এক-একটা খণ্ডপরিচয় অকিঞ্চিৎকর, স্বল্পস্থায়ী, কিন্তু নিরন্তরভাবে একটার পর একটা দখলে এনে মানুষটাকে ধারাবাহিক নিয়ন্ত্রণে রাখা যায়। এমন সমাজকে দেল্যুজ় বলছেন ‘নিয়ন্ত্রক সমাজ’, societies of control.
লক্ষণ দুটো আপাতবিপরীত: একটা স্বাধীনতা, অন্যটা নিয়ন্ত্রণ। এই ব্যবস্থায় যে একসঙ্গে দুটোই কাজ করছে, সেটাই তার সাফল্যের সূত্র। প্রথম লক্ষণটায় ফিরে যাওয়া যাক: সেটা হল গণতন্ত্র ও ব্যক্তিস্বাধীনতার একটা স্বীকৃতি, যতই সীমিত হোক না কেন। এই ব্যবস্থার মহিমা, ব্যক্তির যে বিশেষ খণ্ডসত্তা নিয়ে তার সেই মুহূর্তের কারবার— ক্রেতা, ভোক্তা, গ্রাহক, ভোটদাতা, যে ভূমিকাই হোক— তার খণ্ডিত স্বল্প পরিসরের মধ্যে মানুষটির ব্যক্তিপরিচয়কে মর্যাদা দিয়ে তাকে সদস্য বা অংশীদার করে নেয়: এটুকু গণতান্ত্রিক চরিত্র ব্যবস্থাটা চালু রাখার স্বার্থেই বজায় থাকে। ফলে দ্বিতীয় লক্ষণ, অর্থাৎ সামাজিক নিয়ন্ত্রণ, কার্যকর করা সহজ হয়: লোকে খুশিমনে রাজি হয় নিয়ন্ত্রিত হতে, বা হচ্ছে বলে বুঝতে পারে না; ভাবে এ তো দিব্যি ব্যবস্থা, আমাদেরই ঝোঁক বুঝে চলছে, উপকার করছে, লাভ এনে দিচ্ছে। ব্যবস্থাটার বৃহত্তর ফলাফলের দিকে তাদের দৃষ্টি যায় না; বা গেলেও তার নীরব প্রক্রিয়া এত জটিল ও অপরিচিত যে বোধগম্য হয় না, ভালমন্দ বিচারের প্রশ্ন ওঠে না।
এই প্রক্রিয়ার অতিপরিচিত উদাহরণ, ছোটবড় যে কোনও কম্পিউটার অ্যাপ ব্যবহারের আগে আমাদের অ্যাপকর্তাদের শর্তে সায় দিতে হয়। খুদে অক্ষরে বিশাল শর্তাবলি কেউ পড়ে দেখি না, অবলীলায় রাজি হয়ে অ্যাপটা কাজে লাগাই। খেয়াল করি না, এভাবে অ্যাপকর্তাদের কাজও হাসিল হয়ে গেল: আমাদের নানা তথ্য তাদের হাতে তুলে দিলাম, তাদের নেপথ্য নজরদারির দখলে এলাম— আর যেহেতু নেপথ্য, বুঝতেও পারলাম না কোনও দিন।
যে নব্য অর্থব্যবস্থার কথা বলছি, তার সম্বন্ধে কথাটা বিশেষভাবে খাটে। আলোচনার গোড়ায় বলেছিলাম, আজকাল সাধারণ মানুষও টাকা খাটিয়ে টাকা রোজগারে রপ্ত হয়েছে: আমরা ব্যাঙ্কে আমানত করি, ধার নিই, বিমা করি, ক্রেডিট কার্ড রাখি। বলা চলে, এভাবে আমরা সস্তা টিকিটে টাকার খেলার মাঠে ঢুকে পড়ি; তা বলে কর্তাদের বোঝাপড়া, খেলোয়াড় কেনাবেচা, ম্যাচ গড়াপেটায় আমাদের হাত থাকে না। অধিকাংশ নাগরিকের আর্থিক জ্ঞান বা অভিজ্ঞতা (যদি আদৌ থাকে) কতগুলো সহজ সাবেক প্রক্রিয়ার বেশি নয়। নব্য অর্থব্যবস্থার যে গূঢ় জটিল অভিনবত্ব, সে সম্বন্ধে তাঁদের প্রায় কারও কোনও ধারণা নেই। তার নতুন ব্যাকরণ নতুন দর্শনের সঙ্গে এঁদের যোগ অধমর্ণ হিসাবে, অংশীদার হিসাবে নয়। এঁদের মধ্যে যাঁরা সবচেয়ে শিক্ষিত সচ্ছল ও সমাজে প্রতিষ্ঠিত, তাঁরাও এই ব্যবস্থার মোকাবিলা করেন অল্পবিস্তর বিভ্রান্ত ও অরক্ষিত দশায়। অর্থজগতের নতুন ক্ষমতাবান শ্রেণির ভাবনাচিন্তার ধারাই আলাদা— কী জানেন বা ভাবেন কেবল তাই নয়, যেভাবে জানেন বা ভাবেন। দর্শনের ভাষায় বললে, এ এক নতুন জ্ঞানপ্রণালী বা এপিস্টেমলজি। এই মানসিকতা নিয়ন্ত্রকদের একক সম্পদ, তার জোরেই তাঁরা প্রতিষ্ঠালাভ করেছেন; আমরা বাকিরা অনেকটা অজ্ঞানে ও অসহায়ভাবে তাতে মজে যাচ্ছি।
বিশ শতকে ঔপনিবেশিক যুগের শেষে একটা স্বপ্ন দেখা গিয়েছিল: বিশ্ব জুড়ে রাজনৈতিক ক্ষমতার নতুন বিন্যাস ও প্রযুক্তিচালিত উন্নয়নের দরুন বেশির ভাগ মানুষের চিরাচরিত হীনাবস্থা থেকে মুক্তি পাবার স্বপ্ন। তার রূপায়ণ লক্ষণীয় হলেও পর্যাপ্ত হয়নি, সেটা আজ ব্যাপকভাবে স্বীকৃত। বিশ্বে তথা ভারতে বিপুল সংখ্যক মানুষ আজও ক্ষমতাহীন, আজও হতদরিদ্র— সচরাচর একসঙ্গে দুটো। তার মূল কারণ, সম্পদ যে হারে বৃদ্ধি পেয়েছে সে হারে বণ্টিত হয়নি; কট্টর পুঁজিবাদী অর্থবিদরাও মানছেন দুনিয়া জুড়ে অসাম্য বেড়ে চলেছে, আর সারা বিশ্বে সবচেয়ে বেশি হারে বাড়ছে ভারতে— কোভিডের পর আরও ভয়াবহভাবে।৩০ এই ক্রমবর্ধমান অসাম্যের এক প্রধান কারণ অর্থের নতুন বাজারের রমরমা— টাকা যেখানে মূলধন নয় পণ্য, যার বিশ্বায়িত প্রতাপে আন্তর্জাতিক বাণিজ্য এবং পণ্য-পরিষেবার অভ্যস্ত বাজার কোণঠাসা।
একটা কথা স্পষ্ট করে নিই। আমার আলোচনায় অবধারিতভাবে সমাজনীতির, এবং মাঝে মাঝে রাজনীতি ও ব্যক্তিগত মূল্যবোধের, প্রশ্ন উঠেছে এবং উঠবে। এগুলো কিন্তু আমার আলোচনার মূল লক্ষ্য নয়। বরং আমার বক্তব্য, সমাজের যে বিকার এবং ব্যক্তি-নাগরিকের যে আচরণ আমাদের ক্ষতিকারক মনে হয়, নৈতিক বিচারে আমরা যার নিন্দা ও প্রতিবাদ করি, তার আসল সূত্রপাত গভীর ও প্রায়ই অস্বীকৃত কতগুলি বৌদ্ধিক প্রবণতায়। অর্থব্যবস্থায় তার উপস্থিতি কিছুটা আলোচিত হলেও ব্যাপক সামাজিক ক্ষেত্রে এ সম্বন্ধে আমরা প্রায় পুরোপুরি অচেতন। এই ধারাগুলি শনাক্ত করতে পারলে শুধু আর্থসামাজিক জীবন নয়, আমাদের বৃহত্তর মানবিক অস্তিত্বকে আমরা নতুন দৃষ্টিতে দেখব।
অর্থব্যবস্থার এই আলোচনা থেকে সেই বিশ্লেষণের পক্ষে সবচেয়ে গুরুতর তত্ত্ব দিয়ে এই অধ্যায় শেষ করি। প্রথম অধ্যায়ে দেখেছিলাম, ভাষার মতো টাকাও একটা সাংকেতিক প্রণালী: তার আসল তাৎপর্য নিজের মধ্যে নয়, তার দ্বারা চিহ্নিত বা নির্দিষ্ট অন্য কিছুতে। টাকা সরাসরি বস্তুস্তরে আমাদের কাজে লাগে না, কিন্তু অন্য যা-যা লাগে সব কিছুর প্রাপ্তিমূল্য হিসাবে, বলা যায় সংকেত হিসাবে, কাজ করে। মানবসমাজে টাকার চিরাচরিত ব্যবহার সেই দরকারি জিনিসগুলো জোগাড় করতে।
টাকার বাজারে কিন্তু টাকা অন্য কিছুর তুল্য নয়, বিনিমেয় নয়, সংকেত নয়। বরং তা তদ্ভব, স্বয়ম্ভর— আর সব কিছু তার আত্মলিপ্ত অস্তিত্বের আংশিক ও সাময়িক উপলক্ষ মাত্র: টাকার লেনদেনের প্রসঙ্গে দরকারমতো অন্যান্য পণ্যের কথা পাড়া হয়। দর্শনশাস্ত্রে এই দশাকে বলা হয় আত্মসত্ত্ব, solipsism: যেখানে মূল সত্তা একটাই, আর সব কিছু তার খণ্ডিত প্রকাশ বা রূপভেদ। সেই মূল সত্তা অতএব অন্য কিছুর সংকেত হতে পারে না, বরং অন্য সব কিছু তার অঙ্গীভূত: মূলের সঙ্গে এই গৌণ সত্তাগুলির সম্পর্ক সংকেত নয় লক্ষণা, metaphor নয় metonymy। এখানে দুটি ভিন্ন কিন্তু তুলনীয় জিনিসের (টাকা ও পণ্য) সদৃশতা বিচার হচ্ছে না; তার বদলে একটাই বড় জিনিসের (টাকার বিস্তারের) পুরোটার সঙ্গে তার অংশ বা অনুষঙ্গের (কোনও বিশেষ পণ্যের) যোগ দেখা হচ্ছে।
এই প্রসঙ্গে এসে পড়ে সন্ত আউগুস্তিনের একটা মজার প্রশ্ন। তিনি বলছেন, ভাষার প্রতিটি শব্দ তার বাইরে অন্য কিছু নির্দেশ করছে, অর্থাৎ তার সংকেত হিসাবে কাজ করছে; কিন্তু ‘ভাষা’, ‘শব্দ’, ‘কথা’— এই শব্দগুলো তো নিজেদেরই নির্দেশ করছে, এরা কীসের সংকেত?৩১ এরা কি তবে নেহাত দ্বিমাত্রিক, অন্যান্য শব্দের ‘পিছনে’ বা ‘ভিতরে’ যে অর্থ থাকে তার ভারমুক্ত? নাকি সাংকেতিক প্রক্রিয়াটা আত্মস্থ করে নিজের ভিতরে নিজেকেই দেখছে— অর্থাৎ বিশেষ ভাবে অর্থগর্ভ, অন্যান্য শব্দের চেয়ে আরও প্রগাঢ় সাংকেতিক ভূমিকা পালন করছে?
কিছুটা এক মর্মে আরও জটিল কথা বলেছেন ভর্তৃহরি; তাঁর তত্ত্ব পরবর্তীকালে অনেকটা প্রতিফলিত হচ্ছে প্রথম অধ্যায়ে বর্ণিত অগডেন ও রিচার্ডসের ‘শব্দার্থের ত্রিভুজের’ ধারণায়। ভর্তৃহরির মতে, শব্দের দুটো নির্দেশক ভূমিকা আছে। প্রথমটা তার আত্মমুখী পরিচয়, যেখানে সে নিজেকেই নির্দেশ করছে; দ্বিতীয়টা যে ভূমিকায় সে অন্য কিছু বোঝাচ্ছে— সেটা মুখ্যত বক্তার চেতনায় একটা ভাব বা মানসিক নির্মাণ, যার পিছনে আছে বহির্বাস্তবের কোনও বস্তু।৩২ ‘বাঘ’ শব্দটা প্রাথমিকভাবে নিজেকে অর্থাৎ শব্দ হিসাবে তার অস্তিত্ব ঘোষণা করছে; তারপর দ্বিতীয় দফায় নির্দেশ করছে একটা প্রাণীকে, বা সঠিক বললে সেই প্রাণী সম্বন্ধে আমাদের মানসিক ধারণাকে। দ্বিতীয় ভূমিকা অবশ্যই সাংকেতিক; প্রথমটা কী?
এই কূট প্রশ্নে যাচ্ছি না। কিন্তু একটা কথা মানতেই হবে: ভাষার মূল পরিচয় তো সংকেত হিসাবে, সে কাজটা করে বলেই আমরা ভাষা ব্যবহার করি। সেই সাংকেতিক পরিচয়ের ভিত্তিতেই আউগুস্তিন বা ভর্তৃহরি তাঁদের তাত্ত্বিক প্রশ্ন তুলতে পারছেন। ভাষা-বাচক এই কটা শব্দের ক্ষেত্রে সেই পরিচয় ত্যাগ করলে ভাষা কি তার ‘ভাষাত্ব’ হারায় না?
একই যুক্তিতে, টাকা যদি তার সাংকেতিক উপকারিতা হারায়, অন্য জিনিসের তুল্য প্রতিরূপ না হয়ে শুধু নিজের বিমূর্ত সংখ্যাগত পরিচয়টা আঁকড়ে থাকে, তাকে আদৌ টাকা বলা যায় কি? এতক্ষণ বলেছি বটে (পরেও বলব) টাকা দিয়ে টাকা কেনাবেচার কথা, টাকাকে ব্যবসার মাধ্যম নয় পণ্য হিসাবে দেখার কথা— এমন বলায় কি কোথাও একটা গণ্ডগোল আছে? টাকার কারবারিদের ব্যাঙ্কে যে মুনাফা জমা পড়ে, সেটা তাঁরা ব্যক্তিগত প্রয়োজনে গতানুগতিক অর্থেই টাকা হিসাবে ব্যবহার করেন নিশ্চয়, অর্থাৎ তা দিয়ে নানা ভোগসম্পদ ও পরিষেবা ক্রয় করেন। কিন্তু যে বস্তুটা ব্যবসায় খাটিয়ে এই মুনাফা জমছে, সেটা কি টাকা না অন্য কোনও অভিনব কল্পনাসৃষ্ট পণ্য?
পাঠককে আহ্বান, এই অধ্যায়ে অর্থব্যবস্থা নিয়ে যে অনধিকারচর্চা করলাম, তার আক্ষরিক বিবরণটা একবার উপমার স্তরে নিয়ে ভাবুন তো, আজকের সামাজিক মানসিকতার ক্ষেত্রে প্রয়োগ করা যায় কিনা? যদি যায় বলে মনে করেন, তবে অনুমতি চাইব এই তত্ত্ব খাড়া করতে যে তার কিছুটা নয় সবটা, উপমা নয় বাস্তব প্রক্রিয়া হিসাবে আমাদের ভাষার ব্যবহারে ও চিন্তার প্রকাশে প্রোথিত হয়ে আছে, সেখান থেকে চালিত করছে আমাদের জীবন ও সমাজব্যবস্থাকে। বইয়ের বাকি অংশে এই ব্যাপারগুলো অনুসন্ধান করব। এসব বিষয়ে আমরা বড় সচেতন নই। আমাদের মানসিক অস্তিত্বের বহ গভীরে সেগুলো আত্মগোপন করে আছে।আমার জন্মদিনে কিছু আত্মীয় ও বন্ধু বরাবর শুভেচ্ছা জানান। গত কয়েক বছর তাঁদের সংখ্যা ছাপিয়ে যাচ্ছে বিভিন্ন ব্যাঙ্ক, অর্থসংস্থা, দোকান, পরিষেবাকেন্দ্র প্রভৃতির বার্তায়। সরকারি নিয়মে বা অন্য ছুতোয় নানা সংস্থা আজকাল আমাদের ব্যক্তিগত তথ্য সংগ্রহ করে, তাদের কাছ থেকে ছড়িয়ে যায় আরও অনেকগুলিতে, ফলে আমার জন্মতারিখ তাদের নথিভুক্ত।
এমন সরল মানুষ কেউ আছেন কি, যিনি সত্যিই ভাবেন সংস্থাগুলি ব্যক্তিগতভাবে তাঁর হদিশ রাখে, উদ্যোগ নিয়ে বার্তা রচনা করে পাঠায়? সবাই জানি একটা তৈরি বয়ান কম্পিউটার ডেটাবেস থেকে পাঠানো হয়, একদম যান্ত্রিকভাবে। তবু হয়তো আশ্বস্ত হই যে সংস্থাটি (বা তাদের সফটওয়ার প্রস্তুতকার) এই মেকি আন্তরিকতার প্রয়োজন বোধ করছে, গ্রাহক যে একটা মানুষ তার অন্তত এটুকু স্বীকৃতি দিচ্ছে। এও আমরা জানি, কোনও দরকারে সেই সংস্থার সঙ্গে সত্যিই যোগাযোগ করতে চাইলে নৈর্ব্যক্তিক যান্ত্রিকতার দেয়ালে মাথা ঠুকতে হয়। ফোন ধরেন কল সেন্টারের কর্মী, সংস্থাটির সঙ্গে যাঁর কোনও যোগ নেই; নচেৎ ইমেল পাঠাতে হয় ড্রপ-ডাউন মেনুতে সমস্যার বাঁধা তালিকা ধরে, যার কোনওটাই হয়তো আমাদের ক্ষেত্রে খাটে না। উত্তরটাও প্রায়ই অপর প্রান্তের বাঁধা মেনু উদ্ভূত, পাঠাচ্ছে যন্ত্রমেধাসম্পন্ন কোনও কম্পিউটার।
জন্মদিনের শুভেচ্ছাবার্তায় ফিরে যাই। বলা বাহুল্য, আমার আত্মীয়-বন্ধুর শুভেচ্ছা আমি যে দৃষ্টিতে দেখব, ব্যাঙ্ক বা দোকানের যান্ত্রিক বার্তা সেভাবে নয়। দুই বার্তার বয়ান হয়তো হুবহু এক, বা হতে পারে দোকানেরটাই বেশি পল্লবিত; কিন্তু দুটোর মেজাজ আর উদ্দেশ্য আলাদা। প্রথমটার পিছনে ভালবাসা বা হৃদ্যতা আছে, একটা মানবিক সম্পর্ক আছে; দ্বিতীয়টায় তার প্রশ্ন ওঠে না, আশা করাই অন্যায়।
আমরা যখন কথা বলি বা লিখি, শব্দের নির্দিষ্ট অর্থ ছাপিয়ে একটা উদ্দেশ্য ফুটে ওঠে; কথার মারফত আমরা শ্রোতা বা পাঠককে লিপ্ত বা প্রভাবিত করতে চাই— বলা যায়, একটা কাজ হাসিল করতে চাই। প্রথম অধ্যায়ে হ্বিটগেনস্টাইনের একটা মন্তব্যের উল্লেখ করেছিলাম: ভাষা চিন্তার ছদ্মবেশ। তার পরেই তিনি বলছেন, পোশাক থেকে যেমন শরীরের আসল গড়ন বোঝা যায় না, ভাষা থেকেও চিন্তার গঠন নয়। আমরা ভাষার অর্থ উদ্ধার করি অত্যন্ত জটিল ও অব্যক্ত কিছু অভ্যাসের মাধ্যমে।৩৩
কারও কথা শুনে যখন মনে হয় ‘লোকটা কী বলতে চাইছে?’, সচরাচর আমাদের ধন্দ তার কথার আক্ষরিক অর্থ নিয়ে নয়, মতলব নিয়ে। শুধু গুরুতর বা গোলমেলে কথা নয়, সব কথারই একটা ‘মতলব’ থাকে: একেবারে বিনা কারণে আমরা মুখ খুলি না, কলম ধরি না। কথা বলা তাই কেবল ভাষার উচ্চারণ নয়, লঘু বা গুরু কোনও উদ্দেশ্যসিদ্ধির চেষ্টা। এই ‘স্পীচ অ্যাক্ট’ বা বাচনক্রিয়া তত্ত্বের মূল প্রবক্তা দার্শনিক জন রজার স্যর্ল।৩৪ তত্ত্বটা আর এক ধাপ এগিয়ে নিয়ে লেখনক্রিয়া বা ‘স্ক্রিপ্ট অ্যাক্ট’-এর কথা বলেছেন পাঠবিদ পিটার শিলিংসবার্গ।৩৫
ভাষা ব্যবহারের উদ্দেশ্য প্রাথমিকভাবে বাক্যের গঠন থেকে বোঝা যায়। স্যর্ল উদাহরণ দিচ্ছেন এক গুচ্ছ বাক্যের: ‘জন কি চলে যাচ্ছে?’, ‘জন চলে যাবে’, ‘জন, চলে যাও’ ইত্যাদি।৩৬ প্রথম বাক্যটা প্রশ্ন, দ্বিতীয়টা উক্তি বা বিবৃতি (statement), তৃতীয়টা আদেশ। সব বাচনক্রিয়া কিন্তু অত সোজাসুজি নয়। ‘জন, বেরিয়ে যাও’ না বলে আমি ভদ্রভাবে বলতে পারি ‘জন, একটু বাইরে যেতে পার?’ বাক্যটা কিন্তু আদতে প্রশ্ন নয়, আদেশ বা অনুজ্ঞা। যদি বলি ‘ওদের সর্বনাশ আমি স্পষ্ট দেখতে পাচ্ছি’, ক্রিয়াপদটা বর্তমান কালের কিন্তু উক্তি ভবিষ্যৎ নিয়ে: ‘ওদের নিঃসন্দেহে সর্বনাশ হবে।’ এবার প্রশ্ন, কথাটা আমি কী উদ্দেশ্যে, কী মনোভাব থেকে বললাম: ওটা কি সতর্কবার্তা, না অভিসম্পাত, না বিলাপ, না নৈর্ব্যক্তিক অনুমান?
বাচনক্রিয়ার পার্থক্য প্রায়ই বাক্যগঠনে নয়, প্রসঙ্গে: উদ্দেশ্যটা কেবল কথার মানে থেকে বোঝা যাবে না, বলার পরিস্থিতি জানতে হবে। এমন অনেক নিদর্শনকে আলংকারিকরা ‘শ্লেষ’ বলেন, তার মধ্যে প্রকারভেদও করেন। সেই সূক্ষ্ম বিচারে আমি যাব না। ‘অশ্বত্থামা হত’ এমন উক্তির ক্লাসিক উদাহরণ, যদিও ঠিক শ্লেষ নয়। চলতি অর্থে শ্লেষ, মানে ব্যঙ্গ বা বক্রোক্তির ক্ষেত্রে অভিপ্রায়টা বোঝা জরুরি (আর যন্ত্রমেধার পক্ষে খুব কঠিন): ‘আহা, কী চমৎকার কথাই না বললেন!’ বক্তা সম্ভবত বলতে চান, কথাটা একদম বোকার মতো; তবে সত্যি সাধুবাদ জানাচ্ছেন তাও হতে পারে— অর্থাৎ একই বাক্য দুই বিপরীত উদ্দেশ্যে ব্যবহার হতে পারে, কোনটা তা প্রসঙ্গ থেকে বুঝতে হবে। শব্দগুলির আক্ষরিক মানে কিন্তু এক থাকছে, পালটাচ্ছে কেবল প্রসঙ্গ।
ফিরে আসি জন্মদিনের শুভেচ্ছায়। সেখানেও বন্ধু আর ব্যবসায়ীর বার্তার ভাষা এক কিন্তু উদ্দেশ্য অর্থাৎ সত্যিকারের ‘বার্তা’ আলাদা। বন্ধু বোঝাতে চাইছেন, ‘আমি তোমার সুহৃদ, আমার ভালবাসা জেনো, ভাল থেকো।’ দোকানদার বলছেন, ‘এই যে স্যর, আমাদের কথা মনে করিয়ে দিলাম। এবার পুরনো টিভিটা বদলাবেন নাকি?’ দুটো বাচনক্রিয়া একদম আলাদা; কিন্তু এটা কোনও বিচারেই শ্লেষ বলা চলে না। শ্লেষে শব্দের অর্থ সম্বন্ধে বক্তা অত্যন্ত সচেতন, অর্থ নিয়ে সজ্ঞানে কৌশল করছেন। দোকানদারের বার্তায় কিন্তু শব্দগুলির আসল অর্থ তার উদ্দেশ্যের পক্ষে অবান্তর। ‘ভিতরের’ মানে উবে গিয়ে শব্দগুলি এখন ফাঁপা আওয়াজ মাত্র— সংকেত নয়, ঠাট বা ঠমক; ইংরেজিতে symbol নয়, cipher। শব্দের অর্থ ডিঙিয়ে বাক্যটা হয়ে গেছে অন্য এক খেলার ঘুঁটি।৩৭
অধৈর্য পাঠক ভাবছেন, তুচ্ছ টেক্সট মেসেজ নিয়ে সাতকাহন কেন? অমন খুচরো প্রচারবার্তা কত আসে, আমরা না পড়ে মুছে দিই, এত তত্ত্বকথার কী আছে? আমি ইচ্ছা করেই একটা হালকা উদাহরণ দিয়ে শুরু করেছি, যাতে অন্য গুরুতর প্রসঙ্গ ঢুকে দৃষ্টি অন্য দিকে ঘুরিয়ে না দেয়। ধরা যাক, এ হল বিজ্ঞানীরা যেভাবে পরীক্ষাগারে একটা ছোট নমুনা নির্বাধভাবে খুঁটিয়ে দেখেন; সেই দেখার ভিত্তিতে তারপর বৃহৎ বিশ্বের জটিল দৃষ্টান্তগুলো বুঝতে চেষ্টা করেন।
আমার ছোট্ট নমুনা থেকে আশা করি পাঠক একটা কথা ভাবছেন: শব্দের এই ‘অর্থহীন’ ব্যবহার, যেখানে বাক্যটা তার আপাত অর্থ ত্যাগ করে শর্টকাট রাস্তায় নিজের ধান্দায় মশগুল, মনে করিয়ে দিচ্ছে নব্য অর্থব্যবস্থায় টাকার ব্যবহারের কথা— টাকা যেখানে সংকেত নয়, অন্য পণ্যের কেনাবেচার মাধ্যম নয়, ইচ্ছামতো নিজের একটা দাম ঠিক করে সেটা নিয়েই লেনদেন করছে। টাকা আর ভাষা, উভয় রকম ‘অর্থের’ তাত্ত্বিক মাউরিৎসিও লাৎসারাতো ব্যাপারটা যেভাবে বর্ণনা করেছেন তা আমার বক্তব্যে আলোকপাত করবে। তিনি বলছেন, ধনতান্ত্রিক ব্যবস্থায় দেনাপাওনা লেনদেনের পদ্ধতি হচ্ছে এক সোনার পাথরবাটি, ‘অনির্দেশক সংকেতক্রিয়া’ (asignifying semiotics)।৩৮ এই প্রক্রিয়ায় সাংকেতিক উপকরণ ব্যবহার হচ্ছে (যথা টাকা বা হিসাবের সংকেত), কিন্তু তা সংকেতের সাধারণ ধর্ম অনুসারে কোনও কিছু নির্দেশ করতে বাধ্য নয়। অর্থবহতার পুরো প্রক্রিয়া পাশ কাটিয়ে সংকেতটা কিছু ‘বোঝাচ্ছে’ না, সেটা নিয়েই সরাসরি লেনদেন হচ্ছে: প্রক্রিয়াটা বৌদ্ধিক নয়, স্রেফ ব্যবহারিক।৩৯
লাৎসারাতো বলছেন এই প্রক্রিয়াটা সাধারণ ভাষায় বা সামাজিক জীবনে ঘটে না,৪০ দেখা যায় কেবল টাকার দুনিয়ায়, শিল্প-বাণিজ্যে ও শেয়ার বাজারে— এক সর্বগ্রাসী যন্ত্রের রাজত্বে, অন্য বহু কিছুর মতো স্বয়ং মানুষ যার অধীন। কিন্তু ‘অনির্দেশক সংকেতক্রিয়া’ শব্দবন্ধটা শুধু টাকার সাংকেতিক ভূমিকা নয়, ভাষার ‘অর্থহীন’ ব্যবহারের সঙ্গে হুবহু মিলে যায়: বলা যায়, ভাষাও একই যন্ত্রের কবলে পড়েছে। আর যোগ করা যায় একটা কথা যা লাৎসারাতো বলেননি।
ফেরা যাক অগডেন আর রিচার্ডসের ‘শব্দার্থের ত্রিভুজে’। তার একটা কোণ আসল বস্তু, একটা সেই বস্তুর ভাবগত রূপ, তৃতীয়টা যে শব্দ সেই ভাবগত রূপকে (আসল বস্তুকে নয়) নির্দেশ করছে। এবার সেই ভাবগত রূপটা বাতিল হয়ে গেল, শব্দটা সরাসরি যুক্ত হল বাস্তব বস্তুর সঙ্গে: ত্রিভুজের বদলে পেলাম সরল রেখা। এ অবস্থায় শব্দটা আর সংকেত রইল না। বাইরের সব যোগসূত্র, সব ভাবনা প্রসঙ্গ পটভূমি ত্যাগ করে সেটা হয়ে উঠল ব্যবহারিক দ্রব্য বা সামগ্রী, অন্য যে-কোনও বস্তুর মতো। ভাষার এই নতুন ও সংকুচিত ভূমিকা নতুন নতুন বাচনক্রিয়ায় ব্যবহার হতে পারে, যা শব্দের অর্থকে গুরুত্ব দিলে সম্ভব হত না। এ ভাবেই জন্মদিনের বার্তা হয়ে যাচ্ছে পণ্যবস্তু বা অন্তত পণ্য বিপণনের বস্তু, এক ধরনের প্রচার-উপহার।
অনেক হয়েছে, ওই এসএমএস বার্তা সত্যি আর চটকাব না। পরীক্ষাগার ছেড়ে বাইরে আসা যাক, আরও গুরুতর বিষয়ের খোঁজে। বেশি দূর যেতে হবে না: দৃষ্টান্ত সর্বত্র। প্রতি বছর ১৫ অগাস্টের আগে দেখি তামাম পণ্যের বিজ্ঞাপনে সময়োচিত থিম: ‘আমাদের তৈরি অমুক জিনিসটা কিনে (অর্থাৎ অন্য কোম্পানির তমুকটা না কিনে) তোমার স্বাধীনতার প্রমাণ দাও’ বা ‘অমুক জায়গায় বেড়াতে গিয়ে মুক্ত বায়ু সেবন করো, দেখো কেমন স্বাধীন-স্বাধীন লাগে’। গোড়াতেই বলেছি বটে বেশি নীতিকথা আওড়াব না, কিন্তু এমন দেখে মনে হওয়া অন্যায় নয়, এত মানুষ যার জন্য জীবন বিসর্জন দিয়েছেন তা কি এই স্বাধীনতা— পছন্দমতো ভোগপণ্য কেনা বা অবাধে বেড়াতে যাওয়ার অবকাশ? পয়সা থাকলে সে তো ব্রিটিশ আমলেও করা যেত। রাজনৈতিক বা নাগরিক স্বাধীনতা নিশ্চয় বাজার-অর্থনীতির পণ্যের ‘চয়েস’ নয়।
ইংরেজিতে independence আর freedom কথা দুটো সমার্থক নয়: প্রথমটার ইঙ্গিত সার্বিক স্বাধীনতার, একটা স্থায়ী অবস্থার; দ্বিতীয়টার ঝোঁক বিশেষ ক্ষেত্রে নিজের মতো চলার বা সিদ্ধান্ত নেবার ক্ষমতা। বঙ্গীয় শব্দকোষ-এ ‘স্বাধীন’-এর দুটো ব্যাখ্যা: ‘যে আপনাতে আছে; … স্বতন্ত্র, … অপরাধীন’, আর ‘স্বায়ত্ত, স্ববশগত’। প্রথমটা ব্যক্তি সম্বন্ধে প্রযোজ্য (‘স্বাধীন নাগরিক’), দ্বিতীয়টা সেই ব্যক্তির আয়ত্তে কোনও বস্তু বা ক্রিয়া সম্বন্ধে (‘স্বাধীন মত’)। পরাধীন ব্যক্তিরও কিছু নিজস্ব মত বা পছন্দ থাকতে পারে— লালের বদলে নীল জামা, একরকম বিস্কুটের বদলে আর এক রকম। স্বাধীনতা দিবস সেগুলির সম্মানে অনুষ্ঠিত নয়। তার উদ্যাপনে নানা বাচনক্রিয়ার প্রকাশ হতে পারে— মুক্তিসংগ্রাম স্মরণ, দেশের বর্তমান অবস্থার আলোচনা, তার মঙ্গল ও উন্নতিসাধনের চিন্তা; কিন্তু ভোগপণ্যের প্রচার? এমন প্রয়োগে ‘স্বাধীনতা’র অর্থ কেবল পালটে নয়, কার্যত মুছে যাচ্ছে। শব্দটা আর সত্যিকারের সংকেত নেই, যা কতগুলি ভাবগত ও ঐতিহাসিক তাৎপর্য নির্দেশ করছে। তার বদলে কেবল আক্ষরিক মানেটুকু আঁকড়ে হয়ে গেছে পণ্য বিক্রির যান্ত্রিক বাহন, তাই নির্বোধ বাচনক্রিয়ায় এই উপদেশ দিতে পারে, ‘আপনি স্বাধীন দেশের নাগরিক, কারও পরোয়া না করে এই মিষ্টিটা খান’ বা ‘ওই টিভিটা কিনুন’। জন্মদিনের বার্তার মতো এখানেও ‘স্বাধীনতা’ শব্দটা হয়ে গেছে পণ্যবস্তু বা পণ্য বিপণনের বস্তু; তার অর্থপূর্ণ স্মৃতিবিজড়িত ইতিহাস লোপ পেয়েছে।
স্বাধীনতা দিবস ঘিরে আরও এক রকম সংকেতভ্রষ্টতা ঘটে, যেখানে শব্দটার অর্থপূর্ণ প্রকাশ কেবল উপেক্ষিত নয় প্রতিবর্তিত, উলটোমুখে ঘোরানো।
কেবল ‘স্বাধীনতা’ শব্দটাই সংকেত নয়, স্বাধীনতা দিবস পালন করা একটা সাংকেতিক ক্রিয়া: অনুষ্ঠানের মধ্য দিয়ে দেশের স্বাধীন সত্তাকে আমরা স্বীকৃতি জানাচ্ছি, স্মরণ করছি তার অর্জন ও বিবর্তনের কাহিনি, আবাহন করছি তার ভবিষৎকে। এটা দেশের সকলের গর্ব ও আত্মবিশ্বাসের হেতু, তাই তা উদ্যাপনের একটা সাধারণ কাঠামো সারা দেশে স্বীকৃত ও অনুসৃত হয়; স্বাধীনভাবে সকলে তাতে সায় দিই, অংশ নিই, আপন করে নিই রুচি ও বিচার অনুসারে। তার বদলে কর্তৃপক্ষ যদি বিধান দেন, দেশ জুড়ে এক বিশেষ অনড় রীতিতে দিনটি পালন করতে হবে, একই বাঁধা বয়ানে দেশপ্রেম প্রকাশ করতে হবে, মনে হতে পারে স্বাধীনতার আসল ভাব, কথাটার ভরপুর তাৎপর্য অস্বীকার করা হচ্ছে, স্বাধীনতার নামে পরাশ্রয়িতার অধিষ্ঠান হচ্ছে। এই অর্থচ্যুতি অবশ্যই নৈতিক ও রাজনৈতিক বিপর্যয়, কিন্তু তার মূলে আছে বৌদ্ধিক বিভ্রান্তি। ‘স্বাধীনতা’ শব্দটা প্রয়োগ করেই তার আসল তাৎপর্য উৎখাত হচ্ছে, পরিবর্তে সেটা আলগাভাবে প্রয়োগ হচ্ছে এক সংকীর্ণ, নিয়ন্ত্রিত রাষ্ট্রিক জীবনের সূচক হিসাবে।
একই পন্থায় আরও সঙ্গিনভাবে কিছুদিন যাবৎ দুটি নাম আমাদের দেশে উচ্চারিত হচ্ছে: একটি রামচন্দ্রের, অন্যটি ভারতমাতার। এক দেবতা পৌরাণিক, অন্যজন আধুনিক। উভয়ের (বিশেষত প্রথমটির, দীর্ঘতর ইতিহাসের জন্য) নাম ঘিরে আখ্যান সাহিত্য ভাবনা, সামাজিক প্রথা ও ধর্মবিশ্বাসের বিশাল পরিমণ্ডল। এই ব্যাপ্তি ও বৈচিত্র্যেই উভয় নামের মাহাত্ম্য, এজন্যই তাদের ভারতব্যাপী (ও রামচন্দ্রের ক্ষেত্রে ব্যাপকতর) অধিষ্ঠান। কবীর ও নামদেব ব্রহ্মবাচক অর্থে রামের বন্দনা করেছেন; উভয়ের দোঁহা শিখ গ্রন্থসাহেব-এর অন্তর্ভুক্ত। বিশ্বের বৃহত্তম মুসলিম দেশ ইন্দোনেশিয়ায় রামায়ণ-এর কাহিনি প্রবল জনপ্রিয় লোকনাট্যের আখ্যান। রামনাম নানা আচার কল্পনা বিশ্বাসের উদার মিলনক্ষেত্র: ‘ঈশ্বর আল্লাহ্ তেরা নাম।’ ভাষাতত্ত্বের বয়ানে, এই নামবিশেষ্য সারগর্ভ তাৎপর্য (denotation) ও দ্যোতনার (connotation) সংকেত, আমাদের বৌদ্ধিক ও সামাজিক জীবনে অসংখ্য ভাব ও অনুশীলনের অভিজ্ঞান। রামনাম তাই হতে পারে বহু ক্ষেত্রে বহু বাচনক্রিয়ার ভিত্তি: ধর্মীয়, দার্শনিক, মরমিয়া, কাব্যিক বা নিছক ব্যক্তিগত প্রসঙ্গে, সমাজ ও কৃষ্টির নানা প্রকাশ ও প্রথায়।
জনজীবনে রামনামের সাম্প্রতিক ব্যবহার এই অগাধ বৌদ্ধিক ও মানবিক সম্পদ পরিত্যাগ করে নামটিকে করতে চায় এক বিশেষ গোষ্ঠীর প্রতি আনুগত্যের যান্ত্রিক উচ্চারণ। যান্ত্রিক বলছি এই কারণে, যে উচ্চারণ নিশ্চিত করার জন্য জোর খাটানো রেওয়াজ হয়ে পড়েছে। যেখানে হিংসা-হুমকি বিনা কাজ হবে না— অর্থাৎ উচ্চারণটা স্বতঃস্ফূর্ত নয়, এমনকী বক্তার আন্তরিক বিশ্বাসের পরিপন্থী— সেখানেই তা বেশি করে বলবৎ হচ্ছে। তাতে রামনামের পরম সমৃদ্ধ অর্থমণ্ডলের কোনও তাৎপর্যই ফুটে উঠছে এমন দাবি করা দুষ্কর। সত্যিকারের রামভক্ত যখন রামনাম উচ্চারণ করেন, সেই উচ্চারণ ভক্তিতে সঞ্চারিত হয়; অর্থাৎ সেটা তাঁর ভক্তির, এবং ভক্তির আনুষঙ্গিক তত্ত্ব ও আচারের, অর্থবহ সংকেত। জবরদস্ত প্রয়োগে রামনাম আর সংকেত থাকছে না, হয়ে পড়ছে নিছক টোকেন বা পাসওয়ার্ড, গোষ্ঠীভুক্তির প্রবেশপত্র। আমরা জানি, পাসওয়ার্ডের মানে থাকার দরকার নেই, বরং না রাখতেই পরামর্শ দেওয়া হয় (যথা, ফোন নম্বর বা জন্মতারিখ যেন না হয়)। রামনামের মর্মার্থ যত কম চিন্তায় আসে, বিনা মাথাব্যথায় স্রেফ পাসওয়ার্ড হিসাবে তা ব্যবহারে তত সুবিধা।
আবার ঠিক পাসওয়ার্ডও বলা চলে না। পাসওয়ার্ড গোপন থাকে। ‘জয় শ্রীরাম’ বা ‘ভারতমাতা কী জয়’ গোপনে আওড়ানো হয় না, রাজপথে মাঠে-ময়দানে মন্দ্রিত হয়: উচ্চারণকারীরা সকলের কাছে এইভাবে তাঁদের পরিচয় বিজ্ঞপিত করেন। বাচনক্রিয়ার নিরিখে এটা তাঁদের আত্মপ্রকাশের বাণী। এমন বাণী বোঝাতে তাঁরা নিজেরা ও অন্য সবাই আজকের চালু শব্দ ব্যবহার করেন: স্লোগান।
‘স্লোগান’ শব্দটার ব্যাপক প্রয়োগ রাজনীতির ক্ষেত্রে, এখানেও তাই। রামনামের জবরদস্ত প্রচারে যাঁরা নামেন তাঁদের আর যাই পরিচয় থাক, মুখ্য ভূমিকায় তাঁরা এক রাজনৈতিক গোষ্ঠীর সদস্য। অন্যান্য দলের সঙ্গে মাঝে-মধ্যেই তাঁদের স্লোগান বিনিময় চলে। শব্দটা নতুন হলেও ব্যাপারটা নয়। সেকালেও সৈন্যেরা যুদ্ধে ঝাঁপিয়ে পড়ত অট্টরোল বিনিময় করতে করতে:
“জয় গুরুজির” হাঁকে শিখ বীর
সুগভীর নিঃস্বনে।
মত্ত মোগল রক্তপাগল
“দীন্ দীন্” গরজনে।৪১
স্লোগানে শব্দগুলির অর্থ অগ্রাহ্য হয় না, বরং বিশেষ গুরুত্ব পায়, হয়ে দাঁড়ায় স্লোগানদার গোষ্ঠীর পরিচিতি ও অবস্থানের নির্যাস। কিন্তু সেই সঙ্গে ঘটে অর্থের চরম সরলীকরণ: যত দ্যোতনা সূক্ষ্মতা জটিলতা, সংশ্লিষ্ট গোষ্ঠীর অবস্থান ঘিরে যত চিন্তা প্রশ্ন তত্ত্ব, সব হটিয়ে গোষ্ঠীর পুরো পরিচয় ন্যস্ত হয় দু’-চারটে শব্দের পরিসরে— তাও এমন শব্দ যা লোকের মনে ধরে, কানেও ভাল শোনায়: এক কথায়, দল বা গোষ্ঠীটি যাতে সকলের নজর কাড়ে, ভালবাসা সমীহ বা অন্তত ভীতির উদ্রেক করে। এরপর থেকে আমি স্লোগানধর্মী বচন বোঝাতে ‘চুম্বক’ শব্দটা ব্যবহার করব। কথাটার দুটো অর্থই এখানে প্রাসঙ্গিক, আকর্ষক বস্তু এবং সংক্ষিপ্তসার। কোনও কোনও প্রসঙ্গে (যেমন এই অধ্যায়েই অনেক ক্ষেত্রে) ‘স্লোগান’ই অবশ্য বেশি উপযুক্ত হবে।
এত শর্ত মেনে যে শব্দবন্ধের উদ্ভব হয়, তাতে তাৎপর্যের বিচারে যদি বা কিছু অর্থ রক্ষা পায়, প্রয়োগে তা অবান্তর হয়ে পড়ে: চূড়ান্ত উদ্দেশ্য হয় দলের ভিতরের লোকদের সংগঠিত করা ও বাইরের লোকদের আকৃষ্ট করা। তারা যদি না বুঝেও জড় হয়, উদ্বুদ্ধ হয়, ক্ষতি নেই; বরং ব্যাখ্যা চাইলে বা বিতর্ক জুড়লেই আপদ। তেমন ঘটলে স্লোগানের আর এক চেহারা বেরিয়ে আসে: আকর্ষক নয়, ভীতিপ্রদ। যে ভূমিকাতেই হোক, স্লোগানের ক্রিয়া বাস্তব ও ব্যবহারিক, সাংকেতিক নয়: মানে বোঝানো নয়, সোজাসাপ্টা কাজ হাসিল করা।
গোষ্ঠীর ভিতর আর বাইরের লোক, সদস্য আর জনসাধারণের এই সম্পর্ক কিছুটা বিক্রেতা আর ক্রেতার সম্পর্কের মতো। স্লোগানের একটা বড় উদ্দেশ্য দলকে জনপ্রিয় ও গ্রহণীয় করা: ইংরেজি বাগ্ধারায় বলা চলে, to make it sell। অন্য যে ক্ষেত্রে প্রচুর স্লোগান (ওই নামেই) ব্যবহার হয় তা হল পণ্যের বিজ্ঞাপন। রাজনৈতিক স্লোগানের চেয়ে বাণিজ্যিক স্লোগান সচরাচর আরও অসার হয়, কারণ পণ্যের যথার্থ গুণ বা চরিত্র একটা ছোট শব্দবন্ধে তুলে ধরা প্রায় অসম্ভব। পরের অধ্যায়ে দেখব, অধিকাংশ বিজ্ঞাপনের এমনিতেই এমন অভিপ্রায় নেই। ফলে স্লোগান হয় নিছক পণ্যটিকে মনে রাখার— বলা যায়, মনে রাখতে বাধ্য করার— একটা আকর্ষণীয় উপায়, বস্তুপণ্য থেকে প্রায় বিচ্ছিন্ন।
খুব সম্প্রতি ভাষার আর এক রকম চুম্বকধর্মী ব্যবহার পৃথিবী ছেয়ে ফেলেছে, তা হল টুইটারের (এবং দেখাদেখি অন্যান্য সমাজমাধ্যমের) হ্যাশট্যাগ। হ্যাশট্যাগ এক বা একাধিক শব্দের হতে পারে, তবে একাধিক শব্দ থাকলে যুক্ত হতে হবে, ফাঁক রাখা চলবে না। (এটাও ভেবে দেখার বিষয়।) ভাষাতত্ত্বের পরিভাষায় হ্যাশট্যাগ একটা lexeme, বিশেষ অর্থবহ এক বা একাধিক শব্দ: বাংলায় ‘বাক্‌কণিকা’ বলা যেতে পারে। হ্যাশট্যাগ মূলত স্লোগান নয়, টুইটের বিষয়সূচক চিহ্ন, যেন একটা ক্ষুদ্র শিরোনাম। কিন্তু বিষয়টা যদি হয় কোনও নির্দিষ্ট ভাবনা বা আন্দোলন, তার স্লোগান হ্যাশট্যাগ হিসাবে ব্যবহার হতে পারে, যথা #MeToo, #MeraBharatMahan, #OccupyWallStreet, #OpenAmericaNow, #JaiShriRam।
হ্যাশট্যাগ ব্যবহারের কতগুলি লক্ষণ দেখা যাক। অল্প হ্যাশট্যাগই ভাব বা ক্রিয়াসূচক শব্দবন্ধ; অধিকাংশ স্রেফ বিষয়সূচক একটা শব্দ (#fashion, #dogs, #cricket, #photography), উৎসব, ঘটনা বা অনুষ্ঠানের নাম (#WorldCup, #HappyHoli), কিংবা ব্যক্তিনাম, হয়তো কোনও সংযোজন সমেত (#NaMo অর্থাৎ নরেন্দ্র মোদি, বা #realDonaldTrump— এটি আদিতে হ্যাশট্যাগ নয়, টুইটারে ট্রাম্পের নিজের ব্যবহৃত নাম)। ফলে আরও বিস্তারিত হ্যাশট্যাগগুলির চরিত্র সম্বন্ধে একটা ধন্দ থেকে যায়। প্রথম কথা, সেগুলি ব্যাকরণের কোন পদ, বিশেষত একাধিক শব্দে গঠিত হলে? #OccupyWallStreet হ্যাশট্যাগ কি স্রেফ আন্দোলনের নাম (অর্থাৎ বিশেষ্য) হিসাবে প্রয়োগ হচ্ছে, নাকি নামের ভিতর নিহিত আহ্বান বা অনুজ্ঞা বহন করছে, অর্থাৎ ক্রিয়াপদ? এটা কেবল ব্যাকরণের কচকচি নয়: আন্দোলনটাকে আমরা কীভাবে দেখব, তার সঙ্গে সক্রিয়ভাবে না হোক মানসিকভাবে কতটা যুক্ত হব, তা এই ব্যাখ্যার উপর নির্ভর করছে। আরও প্রশ্ন: ২০১১-তে আন্দোলন চালু থাকাকালীন না হয় ছিল শামিল হবার ডাক, আজও কি তাই? যদি সেভাবে দেখি, তা হলে হ্যাশট্যাগটা হয়ে দাঁড়ায় এক স্থায়ী রাজনৈতিক উচ্চারণ, নচেৎ অতীত ঘটনার নথি মাত্র।
ব্যাখ্যাগুলি পরস্পরের বিকল্প নয়, একসঙ্গে দুটোই সম্ভব হতে পারে। নারী আন্দোলনের হ্যাশট্যাগ #MeToo কখনওই নারীর আর পুরুষের কাছে এক বার্তা বহন করবে না, কারণ ওই Me হতে পারে কেবল যৌন-হেনস্থায় উৎপীড়িত নারী। নাকি এমন ইঙ্গিত আছে, প্রত্যেক পুরুষ দেখে ভাববে সেও অভিযুক্ত পুরুষদের অপরাধে ভাগীদার? কিংবা ভাববে সে পুরুষ হয়েও ওই নারীদের সহমর্মী, তাদের যন্ত্রণার অংশীদার? একজন নারী নিশ্চয় ভাববে সেও ভুক্তভোগী, বাস্তবে ঠিক একভাবে না হলেও সাধারণ অবস্থানে, কোনও-না-কোনও হেনস্থার সত্যিকারের বা সম্ভাব্য শিকার হিসাবে।
দেখা যাচ্ছে, হ্যাশট্যাগের একটা সজীবতা আছে; একই হ্যাশট্যাগ নানা বাচনক্রিয়ার বাহন হিসাবে কাজ করতে পারে। তা ছাড়া একই হ্যাশট্যাগের ছত্রছায়ায় ভিন্ন ও বিপরীত মত ব্যক্ত করা যেতে পারে। সমাজমাধ্যমে সবাই অংশ নিতে পারে, তার নিহিত গণতান্ত্রিক বহুত্ব টুইটার বার্তার সমারোহে ফুটে ওঠে আর হ্যাশট্যাগে প্রতিফলিত হয়।
একটা মস্ত ‘কিন্তু’ তাও থেকে যাচ্ছে। আমরা দেখেছি, কিছু হ্যাশট্যাগ স্রেফ বিষয় বা উপলক্ষসূচক ((#photography, #cricket, #WorldCup, #HappyHoli)। সবচেয়ে প্রচলিতগুলি স্বভাবত মানুষের সাধারণ আগ্রহ ও অভিজ্ঞতা সংক্রান্ত। দুনিয়ার সবচেয়ে জনপ্রিয় হ্যাশট্যাগ #love; পর-পরই আছে #photo, #fashion, #selfie, #fun, #food, #beauty প্রভৃতি বিশেষ্য ও তাদের বিশেষণ রূপ। কোনও গুরুতর ঘটনা, জনপ্রিয় ছায়াছবি ইত্যাদি সাময়িকভাবে ‘টপ ট্রেন্ড’ হতে পারে, কিন্তু স্থায়ীভাবে দীর্ঘ মেয়াদে ওই সাধারণ বিশেষ্যগুলির প্রবল আধিক্য।
এখানেই প্রশ্ন, ব্যক্তিগত বার্তা ইঙ্গিত করতে এত ব্যাপক সামগ্রিক (generalized) শব্দ কেন? আরও সুনির্দিষ্ট কিছু হলে ভাল হত না? ঘটনা হল, লোকে টুইটার বা অন্য সমাজমাধ্যম ব্যবহার করে তাদের বার্তা বহুল প্রচার হবে এই আশায়। ওইরকম ব্যাপক অর্থের হ্যাশট্যাগ ব্যবহার করলে আরও অনেকের সঙ্গে মিলে যাবার সুযোগ অজস্র গুণ বেশি, বলা বাহুল্য। ফলে টুইটারকারী সচেষ্ট হন, নিজের বক্তব্য স্বকীয় নজরকাড়া ভাবে পেশ করার বদলে সাদামাটা শিরোনাম দিয়ে আর পাঁচটার সঙ্গে মিলিয়ে দিতে— কারণ তিনি জানেন, শেষ অবধি চালু হ্যাশট্যাগের সূত্র ধরে এ ভাবেই তা বেশি লোকের চোখে পড়বে। উপরন্তু টুইটার বার্তা খুব ছোট— নিয়ম অনুযায়ী যেটুকু হতে পারে, প্রায় সব ক্ষেত্রে তারও অনেক কম। অক্ষরসীমা (শব্দসীমা নয়) আগে ছিল ১৪০, এখন ২৮০; কিন্তু মাত্র এক শতাংশ বার্তা অত লম্বা হয়— গড় অক্ষরসংখ্যা মাত্র ৩৩! অর্থবহ বক্তব্য পেশ এখানে মূল উদ্দেশ্য নয়; আসল প্রেরণা একটা দল বা সমষ্টির মধ্যে মিশে যাওয়া, যার সদস্যসংখ্যা হাজার-লক্ষের ঘরে। বক্তব্যের কোনও স্বকীয়তা থাকলেও তা হারিয়ে যায় বাকি বার্তার ভিড়ে, কারণ সবগুলি দেখা হয় হ্যাশট্যাগের খেই ধরে সমষ্টিগতভাবে— গুনতিতে, বৈশিষ্ট্যের বিচারে নয়।
ফলে কার্যত হ্যাশট্যাগ হয়ে পড়ে স্লোগানের সমগোত্রীয়। কিছু কিছু রাজনৈতিক বা ধর্মীয় স্লোগান (বা একাধারে দুটোই) হ্যাশট্যাগ হিসাবে ব্যবহার হয়। কিন্তু বলা চলে, কোনও আন্দোলন বা জনমতের সারমর্ম যাই হোক, বৃহত্তর জগতে যাই ভূমিকা থাক, টুইটারের দুনিয়ায় সবগুলির একটাই পরিচয় ও বাচনক্রিয়া, সেটা স্লোগানের। ভাবাদর্শে যতই তফাত থাক, অভিঘাতের বিচারে #MeraBharatMahan, #JaiShriRam, #OccupyWallStreet বা #OpenAmericaNow সব হ্যাশট্যাগের এক ভূমিকা: হ্যাশট্যাগগুলো তাদের ভাববস্তুর সংকেত নয়, তার সমর্থনে একটা আওয়াজ মাত্র। সমর্থনেও হয়তো নয়: যত লোকে টুইট করছে, সকলে কখনওই সহমত হয় না— অনেক মতভেদ, বিরোধিতা এমনকী কাঁচা খিস্তি ঢুকে পড়ে। সবটাই কিন্তু জড়ো হয় এক হ্যাশট্যাগের আওতায়, অর্থাৎ কোনও দৃষ্টিভঙ্গিই গুরুত্ব পায় না। সব রকম চুম্বকবার্তা সন্বন্ধে যে কথা খাটে, হ্যাশট্যাগ সম্বন্ধেও তাই বলতে হয়: তার শব্দগুলো মূলত সংকেত নয়, অর্থবহতা তার প্রধান উদ্দেশ্য নয়; উদ্দেশ্য হল সরাসরি একটা কেজো দরকার মেটানো, গোষ্ঠীভুক্তির চটজলদি প্রমাণ দাখিল। শব্দের অর্থ নয়, আক্ষরিক শব্দটা নিয়েই কারবার— টাকা দিয়ে টাকার কারবারের মতো, শব্দকে অর্থ প্রচার নয় পণ্য প্রচারে ব্যবহারের মতো।
এবার একটা মস্ত নতুন মাত্রা যোগ হচ্ছে কিন্তু। কেউ যদি কোনও রাজনৈতিক দলের স্লোগান আওড়ায়, ধরে নেওয়া যায় সে ওই দলের সদস্য বা সমর্থক। #JaiShriRam বা #OccupyWallStreet হ্যাশট্যাগ কেউ টুইট করলে সে কিন্তু কেবল সেই আন্দোলনের শামিল হচ্ছে না (বা উপরে যা বললাম, মোটেই না হতে পারে)। আরও ব্যাপক ও মৌলিকভাবে সে যোগ দিচ্ছে আর একটা গোষ্ঠীতে, তা হল টুইটারাটিদের বিশ্বজোড়া সংঘে। এতে যোগদানের জন্য সকলের অবারিত দ্বার: পয়সা লাগে না, কোনও শর্ত পূরণ করতে হয় না, একটা মোবাইল বা কম্পিউটার থাকলেই চলে।
টুইটারের কর্তাদের এত বদান্যতা কেন? উত্তরটা আমরা জানি, যদিও সচরাচর তা নিয়ে মাথা ঘামাই না। টুইটারে— বা ফেসবুক, হোয়াটসঅ্যাপ, ইনস্টাগ্রাম ইত্যাদি সব সমাজমাধ্যমের প্ল্যাটফর্মে, এবং গুগল সার্চ এঞ্জিন থেকে শুরু করে আন্তর্জালের সমস্ত সহায়ক ব্যবস্থায়— নিঃশুল্ক ব্যবহারের যে ‘দাম’ দিতে হয়, তা হল তথ্য। আমাদের যত বার্তা ও বৃত্তান্ত ওই প্ল্যাটফর্মে গৃহীত হচ্ছে, যত কেনাবেচা যোগাযোগ তার মাধ্যমে সম্পন্ন হচ্ছে, প্ল্যাটফর্মের মালিক সংস্থা সবটা জড়ো করে বিক্রি করছে নানা বৃহৎ ব্যবসায়ী সংস্থাকে, তাদের প্রচার ও বিপণনের স্বার্থে; মালিকেরা নিজেরাই কাজে লাগাচ্ছে তাদের বিভিন্ন পণ্য উৎপাদনে (যেমন, ভাষার ব্যবহার ও অনুবাদের সফটওয়ার বানাতে); এবং হয়তো স্বীকৃত বা অস্বীকৃত অন্য নেপথ্য উদ্দেশ্যেও তথ্যের হাতবদল হচ্ছে।
তাই বলা হয়, তথ্যপ্রযুক্তি সংক্রান্ত যে কোনও লেনদেন বা পরিষেবায় আমরা আদতে ক্রেতা বা গ্রাহক নই, আমরাই পণ্য: টাকা নয়, আরও মোক্ষমভাবে আমাদের কাজকর্ম, ভাবনাচিন্তা এমনকী দৈনন্দিন হাঁড়ির খবর নিয়ন্ত্রকদের হাতে তুলে দিচ্ছি তাদের পরিষেবার মাশুল হিসাবে। সেই তথ্য তারা সরবরাহ করছে অন্য পক্ষকে, যারা তাদের সত্যিকারের ক্রেতা; বা নিজেরাই ব্যবহার করছে অন্য ব্যবসায়িক প্রয়োজনে। আমাদের ব্যক্তিপরিচয় নিয়ে তাদের মাথাব্যথা নেই এটাই রক্ষা (অন্তত আমরা তা ভেবে নিশ্চিন্ত থাকি): আমাদের ব্যক্তিজীবনের উপকরণ তথ্যকণিকায় বিভক্ত হয়ে— ‘ইন্ডিভ়িজুয়াল’কে অসংখ্য ‘ডিভ়িজুয়াল’এ পরিণত করে— নৈর্ব্যক্তিকভাবে তাদের সার্ভার-সাগরে কয়েক বিন্দু জোগাচ্ছে মাত্র। বদলে আমাদের লাভ, বৈদ্যুতিন উপায়ে আমরা বার্তাবিনিময় ও আরও বহু কাজ মসৃণভাবে অভাবনীয় দ্রুততার সঙ্গে সম্পন্ন করছি। যে বিল মেটাতে বা টিকিট কাটতে এক বেলা লাইন দিতে হত, সেটা পাঁচ মিনিটে ঘরে বসে সেরে ফেলছি, ছবি পাঠাচ্ছি আধ মিনিটে; দুনিয়ার তাবৎ খবর মায় আস্ত গ্রন্থাগার হাতের নাগালে এসে যাচ্ছে; হরেক সুবিধা পাচ্ছি যা আগে কল্পনাতীত ছিল।
ঝ়ীল দেল্যুজ় প্রবর্তিত ‘ডিভ়িজুয়াল’-এর ধারণাটা আমরা গত অধ্যায়ে দেখেছি। দেল্যুজ় সেটা যুক্ত করেছেন টাকার বাজারের সঙ্গে: পুরনো যে স্থিতিশীল বাজারে টাকার দাম সোনার দামে নির্ধারিত হত সেটা নয়, আজকের যে অস্থির বাজারে বিভিন্ন মুদ্রাব্যবস্থা পরস্পরের অনুপাতে নিত্য ওঠে-নামে। এই আলোড়নের মধ্যে আমাদের স্থাবর ‘ইন্ডিভিজুয়াল’ পরিচয় বাতিল হয়ে যায়। আমরা চিহ্নিত হই নামে নয়, একটা বাঁধা নম্বরে পর্যন্ত নয়, তার বদলে একরাশ কোড বা পাসওয়ার্ড দ্বারা; প্রত্যেকটা দিয়ে আমরা একগুচ্ছ তথ্যের নাগাল পাই (অবশ্যই তা বৈদ্যুতিন তথ্য, information)। একই সঙ্গে তথ্যকর্তারাও আমাদের নাগাল পেয়ে যান, তাদের সঙ্গে সম্পর্ক স্থাপন হয়— নিয়ন্ত্রণের সম্পর্ক, যেখানে আমাদের উপস্থিতি কেবল খণ্ডিত ‘ডিভ়িজুয়াল’ রূপে, ওই বিশেষ তথ্যসূত্রের পক্ষে যতটুকু প্রাসঙ্গিক।
পূর্ণ আমি আর খণ্ড-আমি, দুইয়ের যোগ ও বিচ্ছেদের এই বিশাল লীলাভূমি যুগ্মভাবে বিশ্বায়িত অর্থব্যবসা এবং তথ্যপ্রযুক্তির জগৎ, কয়েক দশক আগেও যা কল্পনার অতীত ছিল। এই জগতের মধ্যে একটা বিরাট মহাদেশ জুড়ে আছে সমাজমাধ্যম। সমাজমাধ্যম মারফত আমরা শুধু চেনা লোকের সঙ্গে নিত্য যোগাযোগ করি তা নয়, বিশ্বজোড়া মানুষের সঙ্গে তাৎক্ষণিক ও প্রায় অনামী সম্পর্ক স্থাপন করি, খুচরো হলেও উপভোগ্য আদানপ্রদান চলে। সবটাই কিন্তু চলে একটা মৌলিক বিভ্রান্তির বশে। আমরা ভাবি, ফেসবুক টুইটার হোয়াট্সঅ্যাপে আমরা রীতিমতো আত্মপ্রকাশ করছি— নিজের কথা বলার, ব্যক্তিত্ব ফুটিয়ে তোলার যে সুযোগ পাচ্ছি আর কোথাও পাইনি, পাব না। আসলে কিন্তু ছাড়া ছাড়া বার্তায় প্রতিফলিত হচ্ছে আমাদের অস্তিত্বের ছোট ছোট বিক্ষিপ্ত টুকরো, অজস্র খণ্ডপরিচয়, তথ্যকণিকার এক-একটা ক্ষুদ্র গুচ্ছ হিসাবে।
সমাজমাধ্যমে আমার ‘ইন্ডিভ়িজুয়াল’ ব্যক্তিত্বের প্রক্ষেপ আসলে অসংখ্য ‘ডিভ়িজুয়াল’এর একটা আলগা সংযোগ মাত্র। অর্জুন আপ্পাদুরাই বলছেন, বৈদ্যুতিন জগতের ‘ডিভ়িজুয়াল’ অস্তিত্বে আমাদের দেহ-আত্মা-অভিপ্রায়-অনুভূতি সংবলিত কোনও সুস্থিত সত্তা থাকে না; তার বদলে গড়ে আর ভাঙে সামাজিকতা, আত্মবোধ আর অনুভূতির একের পর এক অস্থায়ী জোড়াতালির পরিচিতি।৪২ যতই আন্তরিকভাবে নিজেকে তুলে ধরার চেষ্টা করি, তা মিলিয়ে যায় এই বিক্ষিপ্ত ক্ষণস্থায়ী স্ফুরণের কাতারে, একটার পর একটা ক্ষুদ্র রচনা বা fictionএ। আর কী আশ্চর্য, সমাজমাধ্যমের সব অংশকারী মোটেই আন্তরিক হতে চান না। সজ্ঞানে বা অজান্তে সমাজমাধ্যমের বার্তায় ঢুকে পড়ে অল্পবিস্তর (প্রায়ই বিস্তর) কল্পনা, আত্মপ্রতারণা বা সরাসরি মিথ্যা। যত বার্তাপ্রেরকের নাম দেখা যায়, তার একটা বড় অংশ ছদ্মনাম বা একেবারে কাল্পনিক ব্যক্তি। আসল-নকল সব কিছুরই কিন্তু তথ্যের রসদ হিসাবে এক দাম, এক পরিচয়। সেই রসদ নিয়ে প্ল্যাটফর্মের বিশ্বজয়ী মালিক সংস্থারা নিজেদের নিঃশব্দ কারবারে ব্যস্ত, সে সম্বন্ধে আমাদের খেয়ালও নেই, ধারণাও নেই।
ব্যাপারটা রীতিমতো মিলে যায় বিশ্বায়িত নব্য অর্থব্যবস্থায় সাধারণ মানুষের ভূমিকার সঙ্গে, প্রথম দুটো অধ্যায়ে যার কথা বলেছি। আমাদের স্বল্প সম্পদ নিয়ে আমরা সেই অর্থব্যবস্থার এক প্রান্তে ছোটখাটো সরল লেনদেন করি, জগৎটার আসল পরিধির ধারণা বিনা। বরং তথ্যপ্রযুক্তির জগতের সঙ্গে আমাদের যোগ আজকের দিনে প্রায়ই ব্যাপক ও নিবিড়, কারণ জীবনের প্রায় সব ক্ষেত্রে আমরা এই প্রযুক্তি আরও বেশি বেশি ব্যবহার করছি। তথ্যপ্রযুক্তির আসল বৃহৎ কর্মকাণ্ড কিন্তু ঘটে আমাদের অজ্ঞানে, সেখানে আমরা খেলার ঘুঁটি।
আমার আলোচনা এই পুরো জগৎটা নিয়ে নয়, ভাষার ব্যবহারে তার প্রভাব নিয়ে। মানতেই হবে, ভাষার সবচেয়ে নিবিড় ও জটিল প্রয়োগে— যেমন পাঠ বিশ্লেষণ মায় সাহিত্য রচনায়— কম্পিউটার বিজ্ঞান (কেবল সংকীর্ণ ‘তথ্যপ্রযুক্তি’ নয়) নানা বৈপ্লবিক অগ্রগতি ঘটিয়ে চলেছে। আমার বক্তব্য সেই বিশেষ প্রয়োগ নিয়ে ততটা নয়, যতটা তথ্যপ্রযুক্তির বিশ্ববাজারের কল্যাণে সাধারণ মানুষের ভাষার অভ্যাস নিয়ে— এক দিকে অতিকায় বিশ্বায়িত বাণিজ্যিক ও রাজনৈতিক শক্তির প্রভাবে, অন্য দিকে সামাজিক ও মানবিক স্তরে ব্যক্তিসম্পর্কের নতুন বিন্যাসে। এক কথায় বলা যায়, এই দুটি ‘দিক’ বা ক্ষেত্রের এত অভিনব ও নাটকীয় সংযোগ বৈদ্যুতিন যুগের আগে সম্ভব ছিল না। সেই সংযোগের বিস্তার নিয়ে একটু ভাবা যাক; আরও বেশি ভাবা যাক তার অভূতপূর্ব চরিত্র নিয়ে।
প্রথম কথা, বৈদ্যুতিন প্রযুক্তির ফলে— বিশেষত সমাজমাধ্যমে তার ব্যাপক প্রয়োগের ফলে— বিশ্ব জুড়ে সাধারণ মানুষের মধ্যে লিখিত ভাষার ব্যবহার প্রভূতভাবে বেড়েছে। প্রথম অধ্যায়ে দেখেছি, সর্বজনীন সাক্ষরতার প্রবর্তন শুরু হয়েছে উনিশ শতক থেকে। লিখতে-পড়তে শেখার পরও কিন্তু ভাষা ব্যবহারের আর একটা স্তর আছে, সামাজিক সাক্ষরতা (social literacy) অর্থাৎ সামাজিক আদানপ্রদানে সক্রিয়ভাবে সাক্ষরতার প্রয়োগ। সমাজের একটা ছোট শিক্ষিত অংশ বরাবরই সক্রিয় ও সৃষ্টিশীল ভাবে ভাষা ব্যবহার করে এসেছে। বরং অনুযোগ শোনা যায় যে সাইবার যুগে এই শ্রেণির মধ্যে, বিশেষত তার তরুণ প্রজন্মে, ভাষার অনুশীলন কমে এসেছে। অনুযোগটা ঠিক নয়। দু’-একটা অভ্যাস, যেমন হাতে চিঠি লেখা, প্রায় লোপ পেয়েছে ঠিকই; কিন্তু একই ধরনের রচনা ইমেলে, বা ফেসবুক ইত্যাদি বিস্তৃত পরিসরের সমাজমাধ্যমে, নতুন অবতার ধারণ করেছে; উদ্ভাবন হয়েছে ব্লগের মতো নতুন সংরূপের। সাহিত্য রচনা, সাংবাদিক প্রতিবেদন, সরকারি ব্যবসায়িক ও আইনি দলিলপত্রের মুসাবিদা— ভাষার এই সব প্রচলিত প্রমিত ব্যবহার মোটামুটি আগের মতো চলছে। কিছু পরিবর্তন সব যুগে ঘটে থাকে, আজ স্বাভাবিকভাবে সেগুলি প্রায়ই বৈদ্যুতিন মাধ্যমের বৈশিষ্ট্য কাজে লাগাচ্ছে। বৈদ্যুতিন ফাইলের সংযোগকারী হাইপারলিংকের সদ্ব্যবহার করে নতুন আঙ্গিকের উপন্যাস ‘হাইপারনভেল’ লেখা হচ্ছে, এমনকী সারবন্দি টুইটারবার্তা সাজিয়ে লেখা হচ্ছে আস্ত উপন্যাস। এই উদ্ভাবনের কতগুলি সত্যিই উদ্দীপক, কতগুলি হয়তো নেহাত হুজুগ। তবে মোটের উপর ভাষার নতুন ব্যবহার নিয়ে যা বলতে যাচ্ছি তা এই অভিজাত প্রয়োগের ক্ষেত্রে তত খাটে না। এখানে ভাষার অভ্যাস মৌলিকভাবে বদলায়নি।
যুগান্তর ঘটেছে সমাজমাধ্যমে, আরও অনেক বিশাল এক জনসংখ্যার মধ্যে। অতীতে এই মানুষেরা প্রয়োজনে এক-আধটা চিঠি বা দরখাস্ত ছাড়া পারতপক্ষে কিছু লিখতেন না। আজ তাঁরা বলতে গেলে বিনা প্রয়োজনে দিনভর এন্তার বার্তা রচনা ও বিনিময় করছেন; তাঁদের জীবন বাঁধা পড়ে গেছে তাঁদেরই সৃষ্ট ভাষার আবর্তে। ফেসবুক, টুইটার, হোয়াট্সঅ্যাপের পর্দায় এঁরা বার্তার বন্যা বইয়ে দিচ্ছেন, যার বৃহত্তম অংশ আটপৌরে জীবনের খুঁটিনাটি, ছোট ছোট ভাবনাচিন্তার রোজনামচা: বিশ শতকের শেষ অবধি তার অধিকাংশ উপাদান মানবজাতি লেখায় ধরে রাখার সুযোগ পায়নি, হয়তো তাগিদও বোধ করেনি। (ডায়েরি বা ব্যক্তিগত চিঠিতে অল্প লোকে অতি ক্ষুদ্র অংশ তুলে রাখতেন।) এই অভিনব চাহিদা মেটাতে সমাজমাধ্যম হয়ে উঠেছে নতুন নতুন বাচনক্রিয়ার কারখানা, এতদিন (অন্তত লিখিত রূপে) যাদের প্রায় অস্তিত্ব ছিল না।
বিশ্বজনতার যে অংশ সমাজমাধ্যমে নতুন আত্মপ্রকাশ করছেন, তাঁদের প্রথম উদ্দেশ্য রচনা সৃষ্টি নয়, পাঁচটা লোকের সঙ্গে সংযোগস্থাপন। তাঁদের ভাষার বয়ান প্রমিত বা আনুষ্ঠানিক নয়, স্বকীয় স্বচ্ছন্দ সাদামাটা এমনকী বেয়াড়া, সব অর্থে ‘অশিষ্ট’। ভাষার এমন প্রয়োগ প্রচলিত অর্থে বাচনক্রিয়া কিনা তা নিয়ে তর্ক উঠতে পারে, কারণ এর গূঢ় (ও প্রায়ই স্পষ্ট) উদ্দেশ্য অপরকে কিছু জানানো নয়, নিজের কাছে নিজের অস্তিত্ব প্রমাণ করা। বার্তার বিষয় যদি বহির্জগতের কোনও গুরুতর ঘটনাও হয়, বার্তাকারীর দৃষ্টি আত্মমুখী: প্রধান বার্তা ‘দেখ আমি বলছি’, ‘আমি কী বলছি’ সেটা তুলনায় গৌণ। অর্থাৎ পরিমাণ ও পরিসরের দিক দিয়ে সমাজমাধ্যমে ভাষার ব্যবহার যে অভাবিত হারে বাড়ছে, তার অর্থবহতা সে হারে বাড়ছে না। বার্তার ভিড়ে আমরা বেশি করে তাৎপর্য বা সারবত্তা খুঁজছি না, বরং কমই খুঁজছি। তার বদলে উপভোগ করছি একটা নতুন সামাজিক সংযুক্তির আনন্দ— যোগাযোগ তত নয়, যতটা যোগদান। যোগদানের শর্ত হিসাবে ভাষায় বার্তা পাঠাতে হয়, কিন্তু সেই ভাষা সরলীকৃত ও প্রয়োগে সীমিত, বাইরের জগতের প্রতি সাংকেতিক নির্দেশের কাজটা যথাসম্ভব সংক্ষেপে সেরে নিজের আহ্লাদিত অস্তিত্ব প্রকাশ করতেই ব্যস্ত: যত না বাচনক্রিয়া, তার অনেক বেশি মাত্রায় সামাজিক ক্রিয়া।
একই সঙ্গে অ্যাপ মালিকের দৃষ্টিতে বার্তাগুলি ব্যবসার রসদ। বার্তা বিনিময়ের পরিকাঠামো নিয়ন্ত্রণ করছে কয়েকটি অতিকায় তথ্যপ্রযুক্তি সংস্থা, যাদের বিত্ত ও ব্যাপ্তি আর সব বিশ্বায়িত প্রতিষ্ঠানকে ছাড়িয়ে গেছে (হয়তো একমাত্র আমাজন বাদে)। আগেই বলেছি, এদের প্রধান পণ্য হচ্ছে তথ্য, যা আমরাই তাদের হাতে তুলে দিচ্ছি। তথ্যটা কী বিষয়ের সেটা তারা শনাক্ত করতে পারে, কিন্তু যাই হোক না কেন, কিছু যায় আসে না। বাস্তব জীবনের সমস্ত উপাদানই তথ্যশিল্পের কাঁচামাল, মানুষের স্বাভাবিক ভাষায় (natural language) ব্যক্ত। অঙ্কের সাংকেতিক ভাষায়, বিমূর্ত বাইনারি কোডে তার ‘অনুবাদ’ হল এই শিল্পের উৎপাদিত পণ্য। কোড-করা তথ্য কম্পিউটারে প্রেরণযোগ্য ও বিশ্লেষণযোগ্য, দুনিয়ার হরেক কাজে লাগে; চাহিদামতো সাজিয়ে গুছিয়ে খুঁটিয়ে তা ক্রেতাকে জোগান দেওয়া হয়। আবার আমাদের মনে পড়তে পারে, টাকার বাজারে অর্থের বিমূর্ত অঙ্ক নিয়ে লেনদেন: নেপথ্যে যদি বা বাস্তব পণ্যের অস্তিত্ব থাকে, সেটা কী তা অবান্তর। তথ্যের বাজারেও তাই।
এই পুরো অধ্যায়ে ভাষা প্রয়োগের যা আলোচনা করেছি, এখানেই হয়তো সেই বক্তব্য সবচেয়ে স্পষ্ট ফুটে উঠছে। ভাষা প্রায় কখনওই পুরোপুরি নিরর্থক হতে পারে না। চুম্বকধর্মী বচনেও— রাজনীতি বা বিজ্ঞাপনের স্লোগানে, সমাজমাধ্যমের বার্তা ও তার নির্দেশক হ্যাশট্যাগে— শব্দগুলির একটা মানে থাকতেই হবে; কিন্তু আছে ন্যূনতম মাত্রায়, নেহাত না থাকলে নয় বলে। ভাষা এখানে মুখ্যত প্রণালী নয়, সামগ্রী: খাদ্য বস্ত্র আসবাবের মতো ইন্দ্রিয়গ্রাহ্য না হলেও প্রয়োগে তেমনই সীমিত। তার প্রধান ভূমিকা আর সাংকেতিক উপায়ে অর্থনির্দেশ নয়, বরং শব্দার্থের সঙ্গে সম্পর্ক নেই এমন কোনও বার্তা বহন করা, একদম অন্য একটা কেজো উদ্দেশ্যে: ‘এই জিনিসটা কেনো’, ‘আমাদের দলে যোগ দাও’, ‘দেখো আমি তোমাদের একজন’।
শব্দের মৌলিক অর্থবহতা এত গৌণ হয়ে পড়লে ভাষার প্রচলিত সংজ্ঞা আর খাটে না, নতুন করে ভাবতে হয়। এই অধ্যায়ের সব দৃষ্টান্তেই আমরা যা দেখলাম, ফ্রাঙ্কো বেরার্দি তার একটা দাঁতভাঙা কিন্তু উপযুক্ত নাম দিয়েছেন dereferentialization, নির্দেশক্রিয়ালোপ। একটা শব্দ স্বভাবত তার বাইরে আর কিছুর প্রতি নির্দেশ বা refer করে; শব্দের এই নির্দেশক ভূমিকাটা এবার কমিয়ে এমনকী সরিয়ে দেওয়া হল, তার স্বধর্ম— অন্তত প্রচলিত ধর্ম— ক্ষুণ্ণ করে। বেরার্দির মূল আলোচ্য বিষয় পুঁজিবাদ। তিনি বলছেন, আজকের ধনতন্ত্র একদিকে পৃথিবীর বাস্তব প্রকৃতিগত অস্তিত্ব, অন্যদিকে মানুষের ইতিহাসলব্ধ সামাজিক অস্তিত্ব, দুটোকেই ধ্বংস করছে। পুঁজি হয়ে পড়েছে মানুষ প্রকৃতি স্থান-কাল-পাত্র সব কিছু থেকে বিচ্ছিন্ন একটা বিমূর্ত নিরালম্ব শক্তি। এই প্রসঙ্গে আসছে ভাষার উল্লেখ। বেরার্দি বলছেন, এই ধ্বংসলীলায় ধনতন্ত্রের কর্মকৌশল হল সংকেতের সঙ্গে বাস্তব জগতের সম্পর্ক লুপ্ত করা, অর্থাৎ যেমন টাকার তেমনি ভাষার সাংকেতিক পরিচয় বিনষ্ট করা। তার ফলে বাস্তব জগৎ সম্বন্ধে কিছু বলা বা বোঝা, অনুভব বা আলোচনা করা কঠিন হয়ে পড়ে; ধনতন্ত্রের বিচ্ছিন্ন আত্মলিপ্ত কর্মকাণ্ড নির্বিঘ্নে হাসিল করা যায়।৪৩
আবার চলে এলাম জ্ঞানতত্ত্ব বা epistemologyর চিন্তায়— যে মানসিক প্রক্রিয়ায় আমরা জগৎটা দেখি, বুঝি ও ব্যক্ত করি। সমাজমাধ্যমে এই প্রক্রিয়া এক অভিনব রূপ নিচ্ছে— কিংবা বলা চলে, যে প্রক্রিয়া আগে বিক্ষিপ্ত ও অস্ফুটভাবে কাজ করত, সমাজমাধ্যমে তার ষোলোকলা পূর্ণ হয়েছে। সমাজমাধ্যমের গুরুত্ব আজ অপরিসীম, একটা দেশের হাল টুইটের উপর নির্ভর করতে পারে। কিন্তু তাতে ভাষার অর্থবহ সাংকেতিক ভূমিকা ক্ষীয়মাণ— যেন ফাঁপা, হাওয়ায় ভেসে বেড়াচ্ছে। সমকালীন রাজনীতির অসারতার এটা এক প্রধান কারণ; বিশ্বস্তরে তার ব্যাপক ও মর্মান্তিক নিদর্শন ডনাল্ড ট্রাম্পের বিধ্বংসী টুইটের তোড়। সমাজমাধ্যমের বিশ্বজোড়া প্রসারে তাই দিশা পাওয়া মুশকিল: বার্তাগুলো যতই কম্পিউটারে নিখুঁত বিন্যাসে সাজানো থাক, হ্যাশট্যাগের সূত্র ধরে যতই একত্র করা যাক, সবটাই বিক্ষিপ্ত, আধাখেঁচড়া, বিভ্রান্ত। ভাষার প্রকাশ যে এমন বন্যার স্রোতে বইতে পারে, কয়েক দশক আগে তা কল্পনার অতীত ছিল; প্রযুক্তির কল্যাণে আজ তা জলভাত। কিন্তু ঘটনা হিসাবে অভ্যস্ত হওয়া আর মানসিকভাবে দখলে আনা দুটো আলাদা ব্যাপার।
দার্শনিক ঝ়াঁ বদ্রিইয়ারের একটা উপলব্ধি এখানে নিবিড়ভাবে প্রাসঙ্গিক। বদ্রিইয়ার বলছেন, ধনতান্ত্রিক দুনিয়ায় সব কিছু অত্যধিক ও অসুস্থ হারে বেড়ে চলেছে। অন্য অনেক কিছুর মতো বার্তা ও সংকেতও এত বিপুল বেগে সৃষ্টি ও সম্প্রচার হচ্ছে যে সবটার হদিশ রাখা অসম্ভব, এক ক্ষুদ্র ভগ্নাংশ কোনওক্রমে দেখা যায়। ফলে বার্তার এই বৈভব কোনও উপকারে আসছে না— কেবল অবহেলিত সিংহভাগ নয়, যেটুকুর নাগাল পাচ্ছি তারও সদ্ব্যবহার করতে পারছি না: প্রাচুর্যের তোড়ে আমাদের চেতনা অবশ, বিদ্যুৎস্পৃষ্ট হয়ে পক্ষাঘাতগ্রস্তের মতো।৪৪ যে-যে ক্ষেত্রে এই ভয়াবহ প্রাচুর্য ঘটছে— ভাষা তার একটা, আর আছে ধন, যুদ্ধাস্ত্র, সব রকম পণ্যসামগ্রী— সেখানে আধিক্যের ভারে উপকারিতা হারিয়ে গেছে, লোপ পেয়েছে প্রয়োগমূল্য (use-value)। যে উদ্দেশ্যে এই সম্পদ সৃষ্টি হয়েছিল সেটাই সাধিত হচ্ছে না।
একটা বিখ্যাত কল্পকথা এখানে দেখা যেতে পারে। অষ্টম অধ্যায়ে বিশদভাবে আলোচনা করব জর্জ অরওয়েলের উপন্যাস নাইন্টিন এইটি-ফোর। উপন্যাসের পটভূমি যে একচ্ছত্র রাষ্ট্র, তার এক প্রধান লক্ষ্য মানুষের স্বাভাবিক ভাষা লুপ্ত করে তার বদলে এক ‘নতুন ভাষা’ চালু করা: ‘নিউস্পিক’, যা একাধারে ‘নিউজ়স্পিক’ও বটে, সংবাদের বা প্রচারের ভাষা। এই অভিনব ভাষায় শব্দের সংখ্যা যথাসম্ভব কমিয়ে আনা হবে। অর্থের সূক্ষ্ম পার্থক্যের তোয়াক্কা করা হবে না, অতএব বিপুল সংখ্যক শব্দ এক কোপে বাতিল হয়ে যাবে। অবশিষ্ট শব্দগুলিরও উপমালব্ধ আনুষঙ্গিক অর্থ বাতিল হবে: যথা, ‘মুক্তি’ বলতে বোঝাবে আক্ষরিকভাবে কোনও কিছুর অভাব বা অনুপস্থিতি (‘এই খেতটা আগাছামুক্ত’); মনের বা চিন্তার মুক্তির কথা ভাবাই যাবে না, সুতরাং বলার প্রশ্ন নেই।৪৫ দুটি বিপরীতার্থ শব্দের একটা বাদ দিয়ে অন্যটাতে উপসর্গ বসিয়ে কাজ চালাতে হবে: যথা, ‘খারাপ’ শব্দটা (অর্থাৎ তার চিন্তাটাই) লোপ পাবে, একান্ত বলতে হলে বলব ‘অ-ভাল’ (ungood)।৪৬
ভাষাপ্রক্রিয়ার পরিহাসে বদ্রিইয়ার বর্ণিত বাহুল্য আর অরওয়েল বর্ণিত স্বল্পতা, দুটোর একই পরিণাম: যে অর্থ পরিবেশনের জন্য ভাষার উদ্ভব, সেই অর্থটাই হ্রাস পেতে পেতে হারিয়ে যাচ্ছে। সত্যি বলতে কী, দুটো প্রক্রিয়া আসলে এক। বদ্রিইয়ার-বর্ণিত ভাষার যান্ত্রিক তোড়ের মধ্যে আলাদা আলাদা অর্থপূর্ণ শব্দের সংখ্যা কিন্তু অল্প; অরওয়েলের কল্পিত ভাষাতেও আলাদা শব্দের সংখ্যা অল্প এবং তাদের অর্থ সীমিত, কিন্তু সেগুলি ব্যবহার হচ্ছে অবিরত। একই সমস্যার দুই দিক এই দুই লেখক ইঙ্গিত করছেন (অরওয়েল প্রায় পথিকৃতের মতো ১৯৪৯-এ, সমস্যাটা সাধারণভাবে স্বীকৃত হবার আগে): ভাষার সাংকেতিক ভূমিকা খর্ব হচ্ছে, তার অর্থবহতার অভাবে জগৎটাকে আমরা জানতে বুঝতে, তার সঙ্গে ফলপ্রসূ সম্পর্ক স্থাপন করতে পারছি না। বদ্রিইয়ার বলছেন, এর ফলে যত তথ্য (ডেটা) জড়ো হচ্ছে তা কাজে লাগানো যাচ্ছে না। আসল বাজার, আসল অর্থনীতি ছারখার করে কায়েম হয়েছে ভাবাদর্শ সমাজচেতনা ও ইতিহাসের ভারমুক্ত এক শূন্যস্থিত অর্থব্যবস্থা। মোক্ষম যমকের প্রয়োগে বলছেন, এই ব্যবস্থার উপজীব্য pure speculation:৪৭ ব্যবসায়িক অর্থে speculation অর্থাৎ বাজার নিয়ে ফাটকাবাজি, কিন্তু একই সঙ্গে বৌদ্ধিক অর্থেও অর্থাৎ আন্দাজ-অনুমান, চিন্তার বায়বীয় আকাশকুসুম। দুটো মানে পরস্পরযুক্ত: আজকের পৃথিবীতে ক্রিয়া আছে কিন্তু তার হেতু বা উদ্দেশ্য নেই, যান্ত্রিক ও বিছিন্নভাবে কাজ করে যাচ্ছি কিন্তু কেন করছি জানি না। ব্যবহারিক জগৎ আর মননের জগৎ, টাকার জগৎ আর ভাষার জগৎ যুগ্মভাবে বিপর্যস্ত, দুটোরই সাংকেতিক ব্যবস্থা ভেঙে পড়েছে।
এই অধ্যায়ের আলোচনা থেকে দেখা যাচ্ছে যে বর্তমান বিশ্বের প্রবণতা হল আমাদের অভ্যস্ত মানসিক জগতের তাৎপর্য ও পটভূমিকা, অর্থাৎ তার বৃহত্তর অস্তিত্ব, অগ্রাহ্য করে খণ্ডবিশেষ দিয়ে বিনা বিবেচনায় তাৎক্ষণিক কোনও কাজ হাসিল করা। অর্থব্যবস্থা ও ভাষা, উভয় ক্ষেত্রেই এটা ঘটে চলেছে। দুটোই আদতে সাংকেতিক ব্যবস্থা, যাতে একটা জিনিস দিয়ে আর একটাকে নির্দেশ করা হচ্ছে, সামনে যা দেখছি তার নেপথ্যে আর কিছু আছে। সেই নেপথ্য তাৎপর্য উত্তরোত্তর অগ্রাহ্য করে সংকেতকে দেখা হচ্ছে অসার বস্তু বা সামগ্রী হিসাবে। টাকা আর ভাষা, দুটোরই গূঢ় সত্তা বিমূর্ত, ভাবাশ্রয়ী; কিন্তু সাংকেতিক প্রক্রিয়ায় সেগুলি সারগর্ভ বাস্তব নির্দেশ করে। সেই সারবত্তা অগ্রাহ্য করায় এখন সংকেতগুলির উদ্দেশ্য ব্যর্থ: সেগুলি আর বিমূর্ত নয়, স্রেফ অন্তঃসারহীন।
অর্থাল্পতার ফলে ভাষার আদি অভ্যস্ত কাজ বাধা পায়, অন্য উদ্দেশ্যে ব্যবহারের পথ প্রশস্ত হয়ে পড়ে। পরের অধ্যায়ে এটা আরও বিশদভাবে দেখব।পাঠককে একটা সমীক্ষা করতে বলব। টিভি খুলে, অনুষ্ঠানের ফাঁকে ফাঁকে বিজ্ঞাপনগুলো দেখুন— অন্তত পঞ্চাশটা, বেশি হলে আরও ভাল। নিঃসন্দেহে দেখবেন, পঞ্চাশের মধ্যে বড়জোর দশটা (সম্ভবত আরও কম) বিজ্ঞপিত পণ্যের কোনও সুস্পষ্ট গুণের উল্লেখ করছে, যার জন্য দর্শক ভেবেচিন্তে সেটি কিনতে পারেন। (দাবির সত্যতা আলাদা প্রশ্ন, আদৌ করা হচ্ছে কি না সেটাই আপাতত বিবেচ্য।) বাকি চল্লিশটা বিজ্ঞাপনের কৌশল তবে কী?
সবচেয়ে ব্যাপক কৌশল কোনও-না-কোনও ভাবে দর্শকের আবেগ উদ্রেক করা। একটি সুখী সমৃদ্ধ পরিবারের ছবি দেখে দর্শকের মনে হবে, আহা, আমার সংসারও যদি অমন হত! উপায়টাও দেখছি সহজ, অমুক তেলে রান্না করলে বা অমুক রং দেয়ালে লাগালেই হল। এর রকমফের হচ্ছে ভয় দেখানো: এমন যে সুখী সংসার, তার রোজগেরে মানুষটির একটা কিছু ঘটলে কী হবে? এখনই অমুক সংস্থার জীবনবিমা করান। বার্তার প্রয়োগ অত ব্যক্তিগত নাও হতে পারে, হতে পারে স্রেফ মন-ভেজানো, মন-ভাল-করা কোনও দৃশ্য: একটি ফুটফুটে বাচ্চার ছবি, বা অবশ্যই কোনও রমণীয় নারীর; কিংবা প্রাণোচ্ছল এক দল বন্ধু, মনোরম পরিবেশে বেড়াচ্ছে ফুর্তি করছে।
আর একটা পন্থা হল বিখ্যাত লোকের সার্টিফিকেট পেশ। এককালে স্বয়ং রবীন্দ্রনাথ এমন প্রচুর করেছেন, বিশ্বভারতীর জন্য টাকা জোগাড় করতে। আজকাল এই বাজার কবজা করে ফেলেছেন মূলত দুই পেশার মানুষ, খেলোয়াড় আর চিত্রতারকা। তাঁদের দক্ষিণার বহর যদি রবীন্দ্রনাথের জুটত, আজ দুনিয়ার সবচেয়ে ধনী বিশ্ববিদ্যালয় হত হার্ভার্ড নয়, বিশ্বভারতী।
একাধিক কৌশল একসঙ্গে একই বিজ্ঞাপনে প্রয়োগ করা যেতে পারে, আর বসানো যেতে পারে একটা ছোট্ট কাহিনি বা নাটকের মধ্যে। সেটা দেখে যদি আমাদের মজা লাগে বা মনকে নাড়া দেয়, তা থেকেও পণ্যটা কেনার ইচ্ছা হতে পারে। আর এক রকম যুগ্ম আক্রমণে কোনও সত্যিকারের উপকার বা উৎকর্ষের সঙ্গে ধোঁয়াটে সওয়াল যোগ করা হয়। জীবনবিমা নিশ্চয় উপকারী, কিন্তু অমুক সংস্থার অমুক পলিসিটাই করাতে হবে কেন? দিঘা বা দার্জিলিং সুন্দর জায়গা, তার দৃশ্য দেখালে প্রমাণ হয় না সেখানকার তমুক হোটেলের ব্যবস্থাপনা ভাল।
বহু বিজ্ঞাপনেই অবান্তরের ছড়াছড়ি। কেউ ভাল ক্রিকেট খেলতে বা অভিনয় করতে পারেন, তা বলে সিমেন্ট বা ইস্পাত সম্বন্ধে তাঁর মতের দাম বাড়ে না। অবান্তরের আবাহন প্রায়ই আজগুবি স্তরে পৌঁছয়। সত্যি কি কেউ ঠান্ডা মাথায় বিশ্বাস করে, অমুক হেলথ ড্রিংক খাওয়ালে ছেলে ক্লাসে প্রথম হবে? অমুক পোশাক পরে অফিসে গেলে পদোন্নতি নিশ্চিত? অমুক নির্যাসের দৌলতে মেয়েরা হুমড়ি খেয়ে পড়বে? চরম পর্যায়ে এই স্বপ্নের বেসাতি ক্ষতিকারক মিথ্যার আশ্রয় নেয়, যেমন অমুক ক্রিম মাখলে রং ফরসা হবে: তা হতে পারে একমাত্র হানিকর রাসায়নিকের প্রয়োগে। তারও ওপারে আছে গ্রহরত্ন, তাগা-তাবিজ-মাদুলি, দৈব যন্ত্র প্রভৃতির সরাসরি বিশ্বাসভিত্তিক বা সংস্কারভিত্তিক বিপণন।
বলতে ইচ্ছা করে, এই শেষোক্ত পণ্যের প্রচার বাকিগুলো থেকে তেমন আলাদা নয়, একই মানসিক প্রক্রিয়া সর্বত্র কাজ করছে। তবে তা হয়ও যদি, কার্যসিদ্ধির রাস্তা অন্য সব ক্ষেত্রে অনেক সর্পিল, ভাষা ও বৌদ্ধিক অভ্যাসের আরও অনেক বিকারের সাক্ষী। এই অধ্যায়ে সেগুলি একটু দেখা যাক; আর দেখা যাক, পণ্য বিপণনের বাইরে এই কৌশলগুলির কতটা প্রসার ও প্রভাব।
গোড়াতেই একটা প্রশ্নের নিষ্পত্তি করে নিই। আজকের বিপণনের জগতে ভাষার আদৌ কতটা গুরুত্ব? আজ বিজ্ঞাপনের প্রথম ও প্রধান মাধ্যম টিভির দৃশ্য-শ্রাব্য কমার্শিয়াল (ও উত্তরোত্তর আন্তর্জালে তার প্রসার); তারপর রাস্তার হোর্ডিং; নেহাত তৃতীয় স্থানে পত্রপত্রিকায় বিজ্ঞাপন। সবগুলি মাধ্যমেই ভাষার চেয়ে ছবির গুরুত্ব অনেক বেশি, টিভিতে সেই সঙ্গে কথা বা সংগীত। হোর্ডিং ও ছাপা বিজ্ঞাপনে প্রায়ই তুলে ধরা হয় বিপণনচিত্রের এক লাইন সংলাপ, টিভিতে না দেখা থাকলে ব্যাপারটা বোঝাই যায় না। মানতেই হবে, বিজ্ঞাপনে (ও সাধারণভাবে সমাজজীবনে) ভাষার একচ্ছত্র আধিপত্য অন্তত একশো বছর ধরে কমে আসছে, একুশ শতকে তো নাটকীয়ভাবে। তার কারণ অবশ্যই ধ্বনি ও চিত্র ধরে রাখার ও স্থানান্তরে পাঠাবার প্রযুক্তির তাকলাগানো অগ্রগতি। ফলে আমাদের গোটা বৌদ্ধিক অস্তিত্বের ভোল পালটে গেছে: সব কিছু আমরা গ্রহণ করি বহুমাধ্যমিক উপায়ে বা মাল্টিমিডিয়াতে, ভাষা তার একাধিক মাধ্যমের একটা মাত্র। ফলে ভাষার ব্যবহারও বদলে গেছে। সেই নতুন ব্যবহার আমার আলোচনার একটা প্রধান বিষয়, এখানে ও পরবর্তী অধ্যায়ে। বিজ্ঞাপন নিয়ে আলোচনায় কিন্তু নজর রাখতেই হবে টিভি ও আন্তর্জালের বিপণনচিত্রে: আজকের দিনে তা না হয়ে যায় না। আমার চূড়ান্ত লক্ষ্য ভাষা নয়, অর্থের গঠন ও প্রকাশ।
সেটা বুঝতে গেলে কিন্তু ভাষার জমিতে দাঁড়িয়ে আলোচনাই সবচেয়ে ফলপ্রসূ হতে পারে, কারণ এ বিষয়ে সবচেয়ে বেশি ভাবনাচিন্তা গবেষণা হয়েছে ভাষার প্রেক্ষিতে। ভাষার কাজ কেবল শব্দ বা বাক্যের স্তরে অর্থনির্দেশ নয়, তার কিছু বৃহত্তর ভূমিকা আছে। আমাদের নিবিড় বৌদ্ধিক অভ্যাস, ভাবনাচিন্তা, জগৎকে দেখা ও বোঝা, সব কিছু ধরা আছে ভাষার বৃহত্তর ছকে। তারই প্রতিফলন দেখা যায় ভাষার বাহ্যিক প্রকাশে, শব্দ-বাক্য-উক্তির স্তরে। অভ্যাসের সঙ্গে সঙ্গে ভাষাও পালটায়, তার গুরুত্ব বাড়ে বা (আজকের দিনে) কমে। ভাষার গভীরে এই মননক্রিয়ার কথা আমার আলোচনায় ক্রমশ বেশি করে উঠে আসবে। এটা যে বিভিন্ন স্তরে ও প্রেক্ষিতে ঘটে, তা ভাল করে বোঝা দরকার।
একাধিক শব্দ দিয়ে গঠিত হয় বাক্য; অনেক বাক্য দিয়ে একটা পাঠ বা রচনা; অনেক রচনা দিয়ে, আর সেগুলি ঘিরে আরও নানা উক্তি ও আলোচনা মিলে, একটা ব্যাখ্যান (discourse) বা চিন্তাজগৎ। প্রত্যেক স্তরেই ভাষা তার সাংকেতিক ভূমিকা পালন করে। প্রথম অধ্যায়ে আমরা একেবারে মৌলিক স্তরে ধ্বনি ও শব্দের সাংকেতিক ক্রিয়া দেখেছি, দেখেছি কীভাবে সেগুলি অর্থ নির্দেশ করে। তৃতীয় অধ্যায়ে দেখেছি, শব্দগুলি বাক্যে বাঁধা পড়লে সবটা মিলিয়ে একটা অর্থ হয়— অর্থাৎ পুরো বাক্যটা একটা নতুন স্তরের সংকেত। তার অর্থের মূলে আছে আলাদা শব্দগুলির অর্থের যোগফল; কিন্তু বাচনক্রিয়ার আলোচনায় এটাও দেখেছি, শব্দের অর্থ ছাড়িয়ে বা এড়িয়ে অন্য একটা উদ্দেশ্য সাধিত হচ্ছে। শব্দ-বাক্যের স্তর ছাড়িয়ে আরও একাধিক পর্যায়ে অর্থ সৃষ্টি হয়। বাক্যগুলি যুক্ত করে যে বৃহত্তর রচনা, পূর্ণাঙ্গভাবে সেটাও সংকেত, সবটা মিলিয়ে তার একটা ‘মানে’ বা বক্তব্য আছে; আর এমন অনেক রচনা-আলাপ-আলোচনা মিলিয়ে গঠিত হচ্ছে একটা আস্ত ব্যাখ্যান, জ্ঞান ও চিন্তার একটা গোটা জগতের সংকেত।
ষষ্ঠ অধ্যায়ে দার্শনিক এর্ন্স্ট কাস্‌সিরেরের মতামত বিস্তারে আলোচনা করব; এখানে তাঁর একটু আগাম শরণ নিই। তিনি ব্যাপারটা বিশদভাবে বুঝিয়েছেন: বলেছেন, ভাষা, শিল্প, বিজ্ঞান ইত্যাদি মননের এক-একটি ক্ষেত্র কেবল বাহ্যজগতের নথি নয়; সেগুলি এক-একটা স্বকীয় সাংকেতিক মণ্ডল, নিজের নিজের বিশেষ পদ্ধতিতে নিজস্ব জগৎ নির্মাণ ও নির্দেশ করে। এই সাংকেতিক সৃষ্টিগুলি বাস্তবের অনুকরণ নয়, বলা চলে বাস্তবের ব্যাখ্যা: একমাত্র এদের মাধ্যমেই বাস্তব কোনও কিছু আমাদের চেতনায় উপলব্ধ হয়, আমরা তা দেখতে জানতে বুঝতে পারি।৪৮ এখন থেকে আমার আলোচনায় ‘সংকেত’ বলতে প্রায়ই বোঝাব বিচ্ছিন্ন শব্দ নয়, শব্দ ও বাক্যের এই বৃহত্তর সমষ্টিগুলি: পাঠ বা রচনা, বা আরও বড় মাপের কোনও বৌদ্ধিক সৃষ্টি, হয়তো একটা আস্ত ব্যাখ্যান। কখন কোনটার কথা বলছি, তা নির্দেশ করার চেষ্টা করব। ঠিক এখনই যে কথা বলতে নিচ্ছি, একটা পূর্ণাঙ্গ রচনার সাংকেতিক ভূমিকা তাতে জরুরি।
বিজ্ঞাপনের আলোচনায় ফিরে যাই। ধরা যাক আমি ক কোম্পানির বিস্কুটের বিজ্ঞাপন বানাচ্ছি। ভালই জানি, খ ও গ কোম্পানির বিস্কুট মোটামুটি এক মানের ও দামের, ক-এর আলাদা কোনও বৈশিষ্ট্য নেই। মিথ্যা বলে ধরা পড়লে দণ্ড দিতে হবে, খ বা গ-এর মালিক ধরিয়েও দেবে সোৎসাহে। সুতরাং আমাকে এমন কিছু করতে হবে যা ধোঁকা বা ধাপ্পা হতে পারে, মানুষকে বিভ্রান্ত করতে পারে, কিন্তু আক্ষরিক মিথ্যা নয়। সৌভাগ্যক্রমে এমন একটা হাতিয়ার আবহমানকাল মানুষের হাতে আছে, তাকে আমরা বলি গল্প।
গল্পের নানা গুণের মধ্যে বিস্কুট বিক্রির পক্ষে একটা মস্ত সুবিধা: গল্পকে কখনও মিথ্যা প্রতিপন্ন করা যায় না, কারণ তা সত্যতা দাবি করছে না। আমরা তো জানি গল্প একটা বানানো জিনিস। খুব গূঢ় স্তরে তাই দার্শনিক প্রশ্ন তোলা হয়: গল্পের ভাষা কি আদৌ অর্থপূর্ণ? অর্থ বা মানে বলতে আমরা বুঝি শব্দের দ্বারা বাস্তবকে নির্দেশ করা। গল্পের জগৎ বাস্তব নয়, কাল্পনিক; গল্পের ভাষা তবে কী নির্দেশ করছে?
দার্শনিকরা এই অতল প্রশ্নের নিষ্পত্তি করবেন। আমাদের মতো সাধারণ লোকের গোদা বুদ্ধি বলে, এটা কোনও প্রশ্নই নয়। আমাদের সরল যুক্তি বোঝাবার জন্য দার্শনিকদেরই একটা তত্ত্ব আমরা কাজে লাগাতে পারি। সত্যাসত্য বাস্তবতার দু’ রকম বিচার হতে পারে: একটা সামঞ্জস্যের ভিত্তিতে (coherence), আর একটা সংগতির ভিত্তিতে (correspondence)।৪৯ প্রথম বিচারে দেখা হচ্ছে, কোনও উক্তি বাস্তবের সঙ্গে সাধারণভাবে মেলে কি না; দ্বিতীয়টায়, সত্যিই কোনও বিশেষ ক্ষেত্রে মিলছে কি না। ‘বৃষ্টি পড়ছে’ কথাটা প্রথম বিচারে অবশ্যই গ্রহণযোগ্য, কারণ বাস্তব প্রকৃতিতে বৃষ্টি পড়ে; দ্বিতীয় বিচারটা নির্ভর করবে বলার সময় সত্যি বাইরে বৃষ্টি পড়ছে কি না, তার উপর। কিন্তু যদি বলি ‘আকাশ থেকে দুধ ঝরে পড়ছে’, কথাটা উভয় বিচারেই অসার, কারণ এমন কখনও ঘটে না।
বোঝাই যাচ্ছে, বাস্তব জীবনে কোনও উক্তির সত্য-মিথ্যা বিচারে এই তফাতটা জরুরি: যা ‘হতে পারে’, সেটাই ‘হয়েছে’ বলে চালিয়ে দিলে মিথ্যা বলা হয়। বানানো গল্পের ক্ষেত্রে তফাতটা অচল: গল্পের ঘটনাগুলি হুবহু ওইভাবে বাস্তবে ঘটেনি আমরা জানি, ঘটতে পারত সেটাই যথেষ্ট। গল্পের উপকরণ বাস্তব থেকে নেওয়া: বাস্তবের সঙ্গে আখ্যানের সাদৃশ্য আছে, আছে বলেই আমরা গল্প পড়ি। অতএব গল্পের ভাষা বাস্তবকেই নির্দেশ করছে, তা সম্পূর্ণ অর্থপূর্ণ। রূপকথা বা কল্পকাহিনি হলেও উত্তরটা বাতিল হত না, তবে অন্যভাবে সাজাতে হত। আপাতত সে আলোচনায় না গেলেও চলবে: আমাদের আলোচ্য বিষয় বিজ্ঞাপন, আর অল্প বিজ্ঞাপনই সরাসরি কল্পজগতের আশ্রয় নেয়।
বিজ্ঞাপনের ‘গল্প’ সবসময় পুরোদস্তুর একটা আখ্যান বা নাটক নয়, যাতে ঘটনাপ্রবাহ আছে, শেষে নিষ্পত্তিও হচ্ছে (অবশ্যই বিজ্ঞপিত পণ্যটির দৌলতে)। এমন ক্ষুদ্র নাটিকা টিভির বিজ্ঞাপনে অনেক দেখা যায়। কিন্ত ব্যাপক অর্থে পর্দার প্রায় সব বিজ্ঞাপনেই একটা গল্প আছে— ঘটনা না থাক, চরিত্র ও দৃশ্যপট আছে। সেই চরিত্রদের ঘরসংসার আছে, পরিবার ও বন্ধুমহল আছে; কখনও কর্মস্থলে, কখনও রাস্তায়, কখনও বাড়িতে নানা পরিস্থিতি বা সমস্যায় তাদের দেখা যাচ্ছে। সেগুলি ঘিরে কোনও কাহিনি দানা না বাঁধলেও আন্দাজ করা যায়, তাদের জীবনের এক ঝলক পরিচয় পাওয়া যায়। এমন একটা পট সৃষ্টি করতে কল্পনা লাগে: তাই আখ্যান বা narrative না হোক, একে কল্পনাশ্রয়ী রচনা বা নির্মাণ (fiction) বলতেই হয়।
গল্পের যে বিশেষ গুণের কথা বলছিলাম, এই নির্মাণে তা রীতিমতো উপস্থিত। চরিত্র, সংলাপ, পরিস্থিতি সবই কাল্পনিক; কিন্তু তার উপাদান বাস্তব জগৎ থেকে নেওয়া, অতএব দর্শকের বোধের নাগালে। দর্শক নিজেকে ওই পটভূমিকায় কল্পনা করতে পারেন, গল্পের একটা চরিত্র হয়ে যেতে পারেন। হবেন কিন্তু নিজের দায়িত্বে, নিজের অনুপ্রেরণায়, কারণ ওই জগতের লভ্য বস্তুগুলি তিনি চান। ‘চান’ মানেই বর্তমানে পাচ্ছেন না, অর্থাৎ ওই জগতের তিনি পুরোদস্তুর (বা আদৌ) বাসিন্দা নন; হতে গেলে অল্পবিস্তর খরচ করতে হবে, কাঠখড় পোড়াতে হবে। যদি না পারেন, বা পারলেও পরিতৃপ্ত না হন, তিনিই পস্তাবেন, বিক্রেতা ও বিজ্ঞাপনদাতা দায়মুক্ত। তাঁদের তৈরি গল্প তো টিভির পর্দার ওপারে নিরাপদ দূরত্বে ছিল, পর্দা ডিঙিয়ে দর্শক নাও ঢুকতে পারতেন: উপন্যাসের গোড়ায় যেমন লেখা থাকে, সব চরিত্র কাল্পনিক, বাস্তব কোনও ব্যক্তি বা ঘটনার সঙ্গে মিল থাকলে কাহিনিকার দায়ী নন।
এমন বিজ্ঞাপন আমাদের গল্পের জাঁতাকলে আটকে ফেলে। জাঁতার একটা চাকি কল্পনা, অন্যটা বাস্তব। গল্পমাত্রেই আমাদের কল্পনার জগতে নিয়ে যায়। আমরা যাই, কারণ সেই জগতের আদলটা পরিচিত বাস্তবের মতো হলেও উপাদানগুলি অভিনব: পড়তে বা দেখতে অসুবিধা হয় না, আবার নতুনের আস্বাদও মেলে। এর পরেই কিন্তু সাহিত্যের গল্পের সঙ্গে বিজ্ঞাপনের গল্পের মস্ত তফাত। সাহিত্যের গল্প-উপন্যাসে নতুনের আস্বাদটা মেলে কল্পনার স্তরে অর্থাৎ সম্পূর্ণ মানসিক স্তরে। তার বেশি কিছু আমরা চাই না। সাহিত্যিক কল্পনার এই জগতের একটা পরিপূর্ণতা বা স্বয়ংসম্পূর্ণতা আছে। তার উপকরণ বাস্তবের মতো হলেও শেষ অবধি তা আমাদের বাস্তবের বাইরে নিয়ে যায়। জাঁতাকল থেকে আমরা মুক্তি পাই— পাবার জন্যই গল্পটা পড়ি।
‘কল্প’ শব্দের অনেক মানে, কিন্তু চালু অর্থ অভিপ্রায়, পরি‘কল্প’না— আমরা যা করতে চাই তার একটা চিত্র বা ভাবনা। কল্পনায় যা আমরা পরিকল্পনা করি, সেটা রূপায়িত হলে প্রায়ই বলি ‘রচনা’। যা কিছু বানানো হচ্ছে সবই রচনা হতে পারে: ‘সৌধ রচনা’ থেকে ‘শয্যা রচনা’, ‘কবরী রচনা’— সাবেক বাংলায় এমন অনেক শব্দবন্ধ মিলবে। কিন্তু বিশেষ প্রচলিত প্রয়োগে রচনা হচ্ছে শিল্পকীর্তি। স্কুল থেকেই আমরা জানি, রচনা জিনিসটা করতে হয় না, লিখতে হয়। ইংরেজি composition-এর ঝোঁক প্রায় এক; তবে তার প্রাথমিক প্রয়োগ সংগীতে, বাংলায় যেমন ভাষায়— সেক্ষেত্রে বিশেষণ জুড়ে ব্যাখ্যা করতে হয় না, অন্যথায় দরকার পড়ে: বলতে হয় poetic composition, সংগীতরচনা। Poetryর উৎসে যে প্রাচীন গ্রীক শব্দ তারও মানে ‘নির্মাণ’; কথাটার প্রয়োগ হত কাব্য আর সংগীত উভয় ক্ষেত্রে। অর্থাৎ poetryর ব্যুৎপত্তিগত অর্থ সেই ‘রচনা’। বানানো-রচনা-নির্মাণের সাধারণ ধারণার একটা শাখা বিশেষ করে শিল্পকীর্তির দিকে প্রসারিত হয়েছে একাধিক ভাষায় ও সভ্যতায়। অতএব ‘রচনা’র পরিচয় হয়ে উঠেছে উত্তরোত্তর ভাবাশ্রয়ী; তার আঙ্গিক সংগীতের ক্ষেত্রে পুরোপুরি বিমূর্ত, সাহিত্যের ক্ষেত্রে ভাষাশ্রয়ী অর্থাৎ সাংকেতিক। বাড়ি বা পণ্যদ্রব্যের মতো জড়পদার্থের তৈরি কোনও কিছুকে আজকাল আমরা বড় ‘রচনা’ বলি না।
বিজ্ঞাপনের রচনা ছবি-গান-ভাষা-সংলাপ সব মিলিয়ে বহুমাধ্যমের; আর সেই রচনা ভাবরাজ্যে আবদ্ধ নয়। তার উদ্দেশ্য পণ্যবস্তু বিক্রি করা; অধিকাংশ বিজ্ঞাপনে সেই বস্তু প্রবলভাবে দৃশ্যমান। (মনে করিয়ে দিই, এই আলোচনায় ‘বস্তু’র সংজ্ঞায় পরিষেবাও অন্তর্ভুক্ত।) এমন গল্প কেবল পড়া বা পর্দায় দেখা মানে দর্শনে অর্ধভোজন। অভিজ্ঞতাটা সার্থক করতে গেলে কল্পনা ত্যাগ করে বস্তুটা বাস্তবে আয়ত্ত করতে হবে— টাকা খরচ করে কিনে, হয়তো আরও কিছু দাবি পূরণ করে। একটু আগে বলেছি, বিজ্ঞাপন দেখে দর্শক যেন টিভির পর্দা ভেদ করে গল্পের জগতে প্রবেশ করেন। সেটা প্রথম ধাপ; পরবর্তী ধাপে সেই জগৎটাই পর্দার ওপার থেকে তুলে এনে এপারের জমিতে প্রতিষ্ঠা করেন বা করতে চান। গল্পের জগৎ আর কাল্পনিক নেই, রীতিমতো বাস্তব হয়ে উঠছে। বলা যায়, বিজ্ঞাপন তুলে ধরছে এক সোনার পাথরবাটি, বিকল্প বা ‘কাল্পনিক বাস্তব’; তাকে আমরা নিজেদের অস্তিত্বে, পণ্যটা কিনে, পরিণত করছি ‘সত্যিকারের বাস্তবে’। এই দ্বিরুক্তির যে দরকার পড়ছে, সেটাও বিচিত্র: বাস্তবেরও তবে সত্য-মিথ্যা আছে! এই কৌতুককর, চিন্তাকর ধারণাটায় বারবার আমরা ঘুরেফিরে আসব: এক অর্থে সেটাই এ বইয়ের সবচেয়ে মৌলিক প্রতিপাদ্য।
উপন্যাসের গল্প এমন আক্ষরিকভাবে আসল হয়ে ওঠে না; বিজ্ঞাপনের গল্প কিন্তু যতই তুচ্ছ বা প্রান্তিকভাবে হোক, আমাদের জীবনের ছক পালটে দেয়। শেষ অবধি পরিবর্তনটা মোটেই তুচ্ছ থাকে না। একের পর এক বিজ্ঞাপনের পণ্য অল্পে অল্পে আমাদের ঘরে ঠাঁই করে নেয়, ঘরের চেহারা আমূল পালটে যায়। আর যদি ঘরে না তুলতে পারি, সে অভাবটাও আমাদের মানসিকভাবে ক্ষুণ্ণ করে, জীবনে প্রভাব ফেলে। সবটা সরাসরি বিজ্ঞাপন দেখে হয় না; প্রভাব আসে পরিপার্শ্ব থেকে, আত্মীয় বন্ধু পড়শির সঙ্গে আদানপ্রদানে। তাঁরাও একইভাবে বিজ্ঞাপন দেখছেন, জিনিস কিনছেন: তাঁদের কেনা জিনিসগুলো আমাদের চোখে একটা জীবন্ত বিজ্ঞাপনের কাজ করছে, তাঁদের চোখে আমাদেরটা। ভোগপণ্যের কল্পচিত্রে ঠাসা একটা আরশিনগর গিজগিজ করছে আমাদের দৈনন্দিন জগতের সর্বত্র, একেবারে অন্তরীণ হয়ে। (সত্যিকারের ‘আরশি’ও একটা আছে, টিভির পর্দা।) আমাদের জীবন কাটছে এই দুটো জগতের মধ্যভূমিতে, যেন দুই বাস্তব। কিংবা বলা যায় দুটো আর আলাদা নেই, হয়ে গেছে একই জগতের দুটো ভাগ— যেমন একটা বাড়ি আছে যার অর্ধেক কানাডায়, অর্ধেক মার্কিন দেশে।
ভোগবস্তু লোকে চিরকাল চেয়ে এসেছে। চাওয়াটা কখনও আতিশয্যে এমনকী বিকারের পর্যায়ে পৌঁছেছে, কিন্তু আজকের মতো সামাজিক জীবনের অবশ্যশর্ত হয়ে ওঠেনি— অতএব তাকে আর বিকার বলা চলে না, তা মানুষের স্বীকৃত স্বাভাবিক দশা। সংগতি থাকলে এই নিরন্তর চাহিদার সঙ্গে মানিয়ে, যথেষ্ট মাত্রায় তার দাবি মিটিয়েও লোকে সুস্থিত ছন্দোময় জীবন কাটাতে পারে। সংগতির অভাবে (যার বিচার অবশ্যই মানসিক ও আপেক্ষিক) অশেষ বিষাদ ও অশান্তি নেমে আসে— ব্যক্তিজীবনে, সমাজজীবনে। ভোগবাদী সমাজের সামাজিক ও নৈতিক বিপর্যয় নিয়ে হাহুতাশের অভাব নেই। পাঠককে কথা দিয়েছি, নৈতিক আলোচনার বিস্তার বাড়াব না। তবে বৌদ্ধিক কারণেও এই অবস্থা সম্বন্ধে কিছু বলার আছে।
গত অধ্যায়ে দেখেছিলাম, একটা বাক্য কেমন করে তার অর্থবহতার বৈশিষ্ট্য হারিয়ে হয়ে পড়ে একটা ব্যবহারিক উপচার, পণ্য বিক্রি বা অন্য কাজ হাসিলের উপায়। এবার দেখছি, একই ভাবে একটা আস্ত গল্প বা রচনার ভাবাশ্রয়ী কল্পনার মাত্রাটা পুরোপুরি বহাল হচ্ছে পণ্য বিক্রির কেজো উদ্দেশ্যে। এই সহজ কাজ হাসিল করতে উপন্যাস বা কাহিনিচিত্রের দরকার হয় না, এক-আধ মিনিটের ভিডিয়ো যথেষ্ট: এই ক্ষুদ্র প্রচারচিত্রগুলি যেন দৃশ্য-শ্রাব্য স্লোগান বা টুইট। পাঠককে দোহাই, পণ্য বিক্রি হচ্ছে বলে নাক সিঁটকাচ্ছি না। আসল কথা, যে বৌদ্ধিক শক্তি অর্থাৎ কল্পনার চিরাচরিত গতি ছিল বহির্মুখী, অ-জাগতিক, এই প্রয়োগে সেটা বিপরীতমুখী, বাস্তবে বাঁধা পড়ে গেছে। বলা চলে, গল্পের কারবারে কল্পনা এবং বাস্তব আর যৌথ অংশীদার নেই, কল্পনা হয়েছে বাস্তবের আজ্ঞাবহ কর্মী।
গত অধ্যায়ে আরও দেখেছিলাম, অর্থের যোগ ক্ষীয়মাণ হওয়ায় পদ-শব্দ-বাক্যগুলি তাদের সাংকেতিক গুরুত্ব হারিয়ে কেবল পণ্য বিক্রির উপায় নয়, শেষ অবধি নিজেরাই কার্যত পণ্য হয়ে দাঁড়াচ্ছে। এই প্রক্রিয়ার তুলনা করেছিলাম টাকার বাজারে পণ্যের সঙ্গে টাকার সংযোগ লোপের। টাকা সেখানে সংকেত নয়, অর্থাৎ বাস্তব সামগ্রীর মূল্যের সূচক নয়; তার বদলে টাকাকেই পণ্য করে কারবার চলছে, খুশিমতো মূল্য ধার্য করে। আর দেখেছিলাম, ভাষা আর টাকা উভয়েই গূঢ় স্তরে একটা ভাব বা মানসিক নির্মাণ; কিন্তু সাংকেতিক ভূমিকার ফলে বৃহত্তর বাস্তবের সঙ্গে তাদের ওতপ্রোত সম্পর্ক। নতুন ব্যবস্থায় এই বৃহত্তর সম্পর্কটা ছিন্ন হয়ে টাকা ও ভাষা দুটোই প্রচলিত ভূমিকায় অসার ও বিমূর্ত হয়ে পড়ছে।
এদিক দিয়ে বিজ্ঞাপনের গল্পে একটা তফাত দেখা যাচ্ছে। বিপণনের জগতে গল্পটা টাকা বা ভাষার মতো বিমূর্ত পণ্য হয়ে উঠছে না। (গল্প বরং বরাবর পণ্য ছিল ও আছে সাহিত্যের চিরাচরিত জগতে অর্থাৎ বই প্রকাশের বাজারে, প্রচলিত কল্পনাশ্রয়ী সাহিত্যের অবতারে।) বিপণনের বিজ্ঞাপনে নতুন ভূমিকায় গল্পটা পণ্য নয়, বরং কোনও সত্যিকারের বস্তুপণ্যকে নতুন মহিমায় অধিষ্ঠিত করছে: খাবার, পোশাক, আসবাব, গাড়ি, মোবাইল, টিভি ফ্রিজ ইত্যাদি গার্হস্থ যন্ত্র, ফ্ল্যাট ও বাসগৃহ ইত্যাদি।
তফাতটা কিন্তু অত সরল নয়। এখানেও একটা বিমূর্ত মানসিক উপাদান এসে যাচ্ছে। হঠাৎ বললে অবাক শোনাতে পারে, কিন্তু বিজ্ঞাপনে এত চমকদার ছবি দেখিয়ে, মনোগ্রাহী পরিবেশে সাজিয়ে, ‘রিয়াল-লাইফ’ অনুভূতির আমেজ এনে পণ্যটির বস্তুগত পরিচয় আদতে রূপান্তরিত হচ্ছে তার মানসিক প্রতিরূপে— বস্তুটার প্রতি ইচ্ছা বা আকর্ষণের একটা কেন্দ্রে। ভোগবাদী সমাজ সম্বন্ধে খুব মামুলি কথা যে আগেকার দিনে লোকে প্রয়োজন হলে জিনিস কিনত (কিছু শখ, জমক, আতিশয্য এই ‘প্রয়োজনের’ অন্তর্ভুক্ত ছিল); আজ বিপণনের কৌশলে প্রয়োজন ছাপিয়ে অশেষ নতুন চাহিদা সৃষ্টি হয়েই চলেছে, বাহুল্য থেকে ক্রমে পরিণত হচ্ছে প্রয়োজনে। অপর দিকে— যেটা আমরা অত ভাবি না— দরকারি জিনিসের চাহিদাতেও শখ বা পছন্দের একটা মাত্রা যোগ হয়েছে: রুটি বা সাবান কেনার সময় শুধু যে শৌখিন জিনিসের জন্য বেশি দাম দিচ্ছি তা নয়, পাঁচটা সাধারণ জিনিসের মধ্যে রুচিমতো বা স্রেফ খেয়ালমতো একটা বাছছি ও ক্রমে তাতে অভ্যস্ত হয়ে পড়ছি, অন্যগুলো নিতে মন সরছে না। ‘মন সরার’ এই ব্যাপারটা আমাদের ঠাকুমা-দিদিমাদের অত মাথায় আসত না: আসার সুযোগই ছিল না, পসরার এত বৈচিত্র্য ছিল না বলে। বেশিরভাগ দৈনন্দিন সামগ্রী ব্র্যান্ডশোভিত আকর্ষণীয় মোড়কে পাওয়া যেত না, টিন বা বস্তা থেকে ওজন করে ক্রেতার নিজের পাত্রে ভরে দেওয়া হত।
ব্যাপারটা তা হলে কী দাঁড়াচ্ছে? টিভি-হোর্ডিং-পত্রিকা যতই পণ্যের ছবিতে ঠাসা হোক, বাজারের ব্যাগ যতই ভারী হোক, ঘর যতই ভরুক আসবাবে গ্যাজেটে, চাহিদা-ক্রয়-বিপণনের পুরো প্রক্রিয়াটা আদতে ঘটছে আমাদের মনের ভিতরে। বিপণনকারী আমাদের মনে যে উপায়েই হোক পণ্যটা ঘিরে একটা আকর্ষণ সৃষ্টি করছেন: সাবান বা ফ্রিজ নয়, ওই আকর্ষণই তাঁর সবিশেষ পণ্য। অমন সাবান বা ফ্রিজ বাজারে আরও আছে (হয়তো এক দামে আরও ভাল কিছু আছে), অবিকল এই আকর্ষণটা তাদের ঘিরে তৈরি হয়নি; অন্য প্রতিযোগী আকর্ষণ থাকতে পারে, সেগুলোকে টেক্কা দিয়ে খরিদ্দার ধরতে হবে। আকর্ষণবোধ তো মনের ব্যাপার। সেই আকর্ষণের ফলে আমাদের জিনিসটা কেনার ইচ্ছা জাগে— সেটাও মনের ব্যাপার। জিনিসটা সরবরাহ করে বিক্রেতা সেই ইচ্ছা পূরণ করেন: বলা যায়, তিনি আমাকে যা বিক্রি করছেন তা শুধু একটা বস্তু নয়, আমারই মানসিক সৃষ্টি সেই ইচ্ছাটার একটা বাহন বা আধার। একটু বাড়িয়ে বলা যায়, তিনি ইচ্ছাপূরণের পরিষেবা দান করছেন, সেজন্য আমি তাঁকে টাকা দিচ্ছি— খেলা বা সিনেমা দেখতে যেমন দিই, মনের আরাম হয় বলে। পণ্যবস্তুটা উপলক্ষ মাত্র, যদিও অপরিহার্য উপলক্ষ: সেটা পাচ্ছি বলেই মন ভাল হচ্ছে।
এই পুরো আদানপ্রদানে আসল বাণিজ্যবস্তুর একটা সাংকেতিক বিকল্প বা প্রতিভূ কাজ করছে, তা হল সেই আদলে সৃষ্ট ইচ্ছাবস্তু। ব্যবসার ভাষায় যাকে চাহিদা (demand) বলা হয়, তা আদতে ক্রেতার ইচ্ছা। ‘চাহিদা’ শব্দের দুটো প্রয়োগ। একটা হল, পরিমাণ বা সংখ্যার বিচারে কত পণ্য লোকে কেনে (‘মাসে এক হাজার টিভির চাহিদা আছে’); অন্যটা বিমূর্ত ধারণা, কিছু কেনার পিছনে লোকের মনে যে ইচ্ছা বা সিদ্ধান্ত (‘এই সাবানটার একদম চাহিদা নেই’)। দ্বিতীয় অর্থটাই মৌলিক, এটা বাড়লে তবে বিক্রিবাটা বাড়ে, অতএব বাড়ে উৎপাদন।
খানিক আগে বিজ্ঞাপনের জগৎটাকে বলেছিলাম আরশিনগর: সেখানে বস্তুপণ্য নয়, পণ্যের একটা কল্পচিত্র লোকে গড়ছে বাছছে কিনছে। দেখা যাচ্ছে, সেই আরশিনগরের ওপারে আছে পুরোপুরি বিমূর্ত ভাব-অনুভবে গড়া এক ইচ্ছাপুরী: তার কারবার হল ইচ্ছার উদ্রেক, ইচ্ছা পোষণ, ইচ্ছাপূরণ। (পরে আশাভঙ্গ হতে পারে, সেটা অন্য কথা।) ধনতান্ত্রিক ভোগবাদী সমাজে ইচ্ছা এক বিকল্প মুদ্রাব্যবস্থা (currency) বলা যেতে পারে: টাকার চেয়েও বিমূর্ত, কারণ টাকার লেনদেন হয় ইচ্ছার ভিত্তিতে। জিনিসের দাম ঠিক হয় টাকা দিয়ে। কিন্তু কোন জিনিসের জন্য আমি কত টাকা খরচ করতে রাজি, তা ঠিক হয় আমার ইচ্ছা দিয়ে। দ্বিতীয় অধ্যায়ে বলেছিলাম, টাকার বাজারে টাকার সরকারি মূল্য যাই হোক, স্থান-কাল-পাত্র অনুসারে কার্যকর মূল্য বাড়ে-কমে। পণ্যের বাজারে কিছুটা এক ভাবে, ক্রেতা-উপভোক্তার ইচ্ছা অনুসারে পণ্যের মূল্য বাড়ে-কমে।
ইচ্ছার প্রভাবে এই বাড়া-কমা দু’ ভাবে হয়। এক, সরাসরি অর্থমূল্যে। কোনও জিনিসের ন্যায্য দাম হয়তো পঞ্চাশ টাকা; কিন্তু সেটা আমি খুব চাই, তাই একশো টাকা দিতে রাজি। কিছু সঙ্গিন অবস্থায় আমরা বেশি দাম দিই দায়ে পড়ে: অত্যাবশ্যক খাবার বা ওষুধ কালোবাজারে কিনে, সংকটাপন্ন রোগীকে হাসপাতালে নিয়ে যেতে বাড়তি গাড়িভাড়া দিয়ে। প্রায়ই কিন্তু চড়া দাম দিতে রাজি হই স্রেফ মানসিক সন্তুষ্টির জন্য— শখ মেটাতে, সমাজে কদর বাড়াতে, বাড়ির লোককে খুশি করতে ইত্যাদি। একই চিন্তার রকমফেরে, টাকার অঙ্কে দাম এক থাকলেও মানসিক মূল্যায়নে তা কমে-বাড়ে। আমার একটা সুন্দর জামা কেনার খুব শখ। হাতে অল্প টাকা, জামা কিনলে বাজার খরচে টান পড়বে, ক’দিন আলুসেদ্ধ ভাত খেয়ে থাকতে হবে; ঠিক করলাম, তাই সই। কিংবা একটা বই কিনলে নাটক দেখার পয়সা থাকবে না; ঠিক করলাম, বইটাই কিনব। খাবার আর জামা, বা বই আর নাটকের টিকিট, টাকার হিসাবে সমমূল্য; আমার ইচ্ছার বিচারে কিন্তু একটার ‘দাম’ বেশি, অন্যটার কম।
এই আলোচনা থেকে একটা জিনিস স্পষ্ট হবে। এই মনগড়া দামের সঙ্গে তিনটে বিষয়ের যোগ নেই: পণ্যটির বাস্তব প্রয়োজন; তার গুণাগুণ; এবং বহু ক্ষেত্রে তার বাজারদর— যেমন জামা বা বই কেনার উদাহরণে, অর্থমূল্য এক হলেও আমার কাছে একটা জিনিসের দাম আর একটার চেয়ে বেশি। এটাও ভোগবাদী সমাজে ক্রেতার সমাদৃত ‘চয়েস’-এর একটা দিক। তার বড় করুণ প্রকাশ দেখা যায় যখন গরিব মানুষ মনের তাগিদে তার সামান্য পুঁজি খরচ করে অত্যাবশ্যক জিনিসের বদলে ছোটখাটো কোনও শখ মেটাতে, হয়তো বাচ্চাকে একটা খেলনা কিনে দিতে।
টাকা ও ভাষার ক্ষেত্রে দেখেছি পুরনো প্রচলনের ভোল বদল, পরিচিত সাংকেতিক প্রণালীর রূপান্তর এবং (অন্তত সাবেক দৃষ্টিতে) বিপর্যয়। বিপণনের ক্ষেত্রে চাহিদার এই সাংকেতিক ভূমিকা নতুন। তার অভিনব বিবর্তনের পিছনে যে কারণগুলি কাজ করছে তা হল: ধনতান্ত্রিক সমাজে পণ্য উৎপাদনের স্ফীতি; সেই উৎপাদন বিপণনের জন্য প্রচার ও বিজ্ঞাপনের জালবিস্তার; এবং প্রচারের ফলে সম্ভাব্য ক্রেতার মনে নতুন ধরনের স্পৃহা বা ইচ্ছার সৃষ্টি, অর্থাৎ ভোগবাদের গোড়াপত্তন। আগেকার যুগে লোকে প্রয়োজনমতো পণ্য উৎপাদন করত, প্রয়োজনমতো কিনত। প্রয়োজন ছাপিয়ে আজকের অর্থে চাহিদা সৃষ্টির ফলে ব্যাপারটা জটিল ও বিস্তৃত হয়েছে: পণ্য কেনার প্রণালীতে নতুন মানসিক প্রক্রিয়া যুক্ত হয়েছে, ফলে অবধারিতভাবে বস্তুর স্তর অতিক্রম করে সাংকেতিক স্তরে ব্যাপারটা পরিচালনা করতে হচ্ছে।
এই সাংকেতিক জগৎটা ত্রিস্তর: প্রথম স্তরে আসল পণ্যবস্তু; দ্বিতীয় স্তরে তার একটা ভাবরূপ, যা প্রচারের ফলে আমাদের মনে বাসা বাঁধে; তৃতীয় স্তরে সেই ভাবরূপের প্রভাবে সৃষ্ট আমাদের ইচ্ছা বা চাহিদা, যার অভিঘাত বস্তুপণ্যের উপর (অর্থাৎ জিনিসটা কিনে), কিন্তু যার সঙ্গে আমাদের সম্পর্ক পণ্যের ভাবরূপের মধ্য দিয়ে। পুরো ব্যবস্থাটার সঙ্গে ভাষার সাংকেতিক প্রক্রিয়ার বিলক্ষণ মিল, বিশেষত ‘শব্দার্থের ত্রিভুজ’এর ধারণাটার। কৌতূহল হতে পারে, বর্তমান যুগে ভাষা ও অর্থব্যবস্থার কালজয়ী সংকেতের রাজত্ব যখন টালমাটাল, তখনই বিশ্বের দরবারে একটা নতুন সংকেতমালার কী করে প্রবেশ ঘটল। এর পূরবী আর ওর বিভাসের মধ্যে যোগসূত্র আছে কি?
টাকার ক্ষেত্রে দেখেছি, পণ্য, পরিষেবা, স্থাবর-অস্থাবর সম্পদের সঙ্গে যোগ বিচ্ছিন্ন করে টাকা নিজেই পণ্য হয়ে উঠেছে। ভাষার ক্ষেত্রেও বাক্য হয়ে পড়েছে শব্দগুলির আলাদা আলাদা মানে মুছে-সাপটে একটা স্থূল সরল বার্তার ইঙ্গিত। টাকা আর ভাষা, উভয়েই তাদের সমৃদ্ধ সাংকেতিক ভূমিকা ত্যাগ করে উত্তরোত্তর হয়ে উঠছে আদানপ্রদানের সরল চটজলদি উপাদান, বিমূর্ত হলেও ব্যবহারের নিরিখে ‘বস্তু’ বলা চলে।
পণ্য বিপণনের লক্ষ্য কিন্তু সত্যিকারের বস্তু; তবে তা নিয়ে লেনদেনের জন্য, আর সেই লেনদেন অনুপ্রাণিত করার জন্য, একটা সাংকেতিক প্রণালীর দরকার। টাকা চিরকাল এই কাজটা করে এসেছে; কিন্তু আজ টাকার বাজারে পণ্যের গুরুত্ব কমেছে, এবং পণ্যের নিজস্ব বাজার নতুন বহুমাত্রিক রূপ ধারণ করেছে। সেই বাজারের দাবিমতো, টাকার শূন্যস্থান পূরণ করতে পণ্যের বাজার নিজস্ব একটা বিমূর্ত সাংকেতিক কাঠামো খাড়া করেছে, যার উপকরণ ইচ্ছা বা চাহিদা। পণ্যের মূল্যায়ন হচ্ছে চাহিদার নিরিখে: বাজারের দাম সেই অনুসারে বাড়ছে-কমছে, পণ্যের গুণ অনুসারে নয়। দোকানে বিশেষ সময়ে বা বিশেষ পণ্যের ‘সেল’ এর একটা সহজ উদাহরণ। তারিখ ও যাত্রীসংখ্যা অনুসারে বিমানের একই আসনে ভাড়ার ওঠা-নামা আর একটা। এ দিক দিয়ে দেখলে পণ্য বিপণনের সাংকেতিক প্রণালী যুগধর্ম অনুসরণ করছে, ভাষা বা অর্থব্যবস্থার সঙ্গে একই পথে হাঁটছে: অর্থাৎ তা চালনা করছে বস্তুজগৎ নয়, একটা বিমূর্ত ধারণা বা মানসিক ক্রিয়া— এক্ষেত্রে চাহিদা।
এর পর কিন্তু সত্যিই একটা মৌলিক তফাত। টাকার বাজারে পণ্যের লেনদেন থেকে বিচ্ছিন্ন হয়ে ‘বিশুদ্ধ’ টাকার কারবার চলতে পারে; ভাষার অর্থবহতা ত্যাগ করে বাক্য তার নিজস্ব স্বয়ম্ভূ উদ্দেশ্য মেটাতে পারে; কিন্তু বস্তুপণ্যের বাজারে তেমনটার প্রশ্ন ওঠে না, কারণ ক্রেতার ইচ্ছা বা চাহিদা মনের ব্যাপার হলেও সেটা বস্তুপণ্যকে কেন্দ্র করে। শেষ অবধি তিনি পণ্যটাই পেতে চান— সেটাই হল জোগান বা অর্পণসামগ্রী, deliverable। পণ্যের ক্ষেত্রে একটা বাস্তব অনুশাসন বা ‘রিয়ালিটি চেক’ কাজ করে— এক পর্যায়ে বিক্রেতার উপর, কারণ তাঁকে জিনিসটা সরবরাহ করতে হবে; তারপর ক্রেতার উপর, কারণ সেটা তাঁকে গছিয়ে দেওয়া হচ্ছে। যতই শখ করে নতুন গাড়ি কিনি, পড়শিদের ঈর্ষার উদ্রেক করে যতই আহ্লাদিত হই, গাড়িটা যদি রোজ রোজ বিগড়ে যায় তো মোহভঙ্গ হতে বাধ্য। ভোগবাদী মধ্যবিত্ত মাত্রে জানি, এমন ক্ষেত্রে আমরা বেজায় অসহায়। যাই ওয়ারেন্টি থাক, প্রায়ই নাজেহাল হতে হয়, সময় সুবিধা মানসিক শান্তি জলাঞ্জলি দিতে হয়, হয়তো টাকাটাই জলে যায়।
এমন অবস্থায় পড়লে আমরা রেগে গিয়ে ভাবি, কে কাকে কিনছে? ‘কী’ নয়, ‘কাকে’। বিক্রেতা তো আমাদের একটা নির্দিষ্ট পণ্য জোগান দিচ্ছেন মাত্র; পরিবর্তে আমরা কি তাঁর কেনা গোলাম হয়ে গেছি? বিক্রেতারাও অবুঝ ক্রেতা সম্বন্ধে এমন ভেবে থাকেন। রাগের কথা ছেড়ে ঠান্ডা মাথায় প্রশ্নটা ভাবা যাক। সত্যি করে কে কাকে কিনছে? তথ্যপ্রযুক্তির বাজারে দেখেছিলাম, প্রযুক্তি ব্যবহারের ‘দাম’ হিসাবে আমরা আমাদের ব্যক্তিগত তথ্য সঁপে দিচ্ছি, অর্থাৎ আদতে আমরাই পণ্য। বস্তুপণ্যের বাজারে কী হচ্ছে?
ক্রেতা নিজের ইচ্ছামতো পণ্য নির্বাচন করছেন। প্রক্রিয়াটা উলটো দিক থেকে দেখা যাক। প্রচারের ফলে ক্রেতার মনে পণ্য সম্বন্ধে একটা ধারণা গেঁথে গেছে, জিনিসটা কেনার ইচ্ছা হয়েছে। সে ইচ্ছার বশে তিনি বাজারে (হয়তো সশরীরে নয়, উত্তরোত্তর আন্তর্জালের সাইবার বাজারে) জিনিসটা সম্পর্কে খোঁজ নিতে লাগলেন। বিক্রেতারা নানা পসরা তাঁর সামনে মেলে ধরলেন, তিনি একটা বাছলেন। একই সঙ্গে কিন্তু তিনিও তাঁর খরিদ করার ইচ্ছাটা বিক্রেতাদের সামনে মেলে ধরলেন: প্রকারান্তে বললেন, ‘দেখ কে কী “দামে”, অর্থাৎ কী পণ্য কী শর্তে দিয়ে, এই ইচ্ছাটা “কিনে” নিতে পার’, আর শেষ অবধি সফল বিক্রেতার কাছে ধরা দিলেন। দু’জনের মধ্যে একটা সম্পর্ক স্থাপন হল, তার অভিজ্ঞান খরিদ করা পণ্যটি। ক্রেতা যদি সেটা নিয়ে খুশি হন, ভবিষ্যতে ওই বিক্রেতার থেকে আরও জিনিস কিনতে পারেন, সম্পর্কটা দৃঢ় হতে পারে। বড় বড় বিপণন সংস্থায় বাঁধা খরিদ্দারদের ‘আনুগত্য’ বা ‘লয়ালটির’ ইনাম হিসাবে ছাড় বা উপহার দেবার প্রথা আছে। ফলে আনুগত্যের প্রমাণ দিতে ক্রেতারা বেশি বেশি জিনিস কেনেন, বিপণনচক্র ঘুরতেই থাকে।
বিজ্ঞাপন আর জনসংযোগের কুশীলবেরা এই অন্তরঙ্গতা, আপন-আপন ভাব খুব করে ফুটিয়ে তুলতে চান— ক্রেতারা যেন তাঁদের কত কাছের মানুষ। এটা বিপণনের অভ্যস্ত বাগ্রীতি, আগের অধ্যায়ে জন্মদিনের মোবাইল বার্তায় দেখা গেছিল। ক্রেতারা বরং ভাষায় বা মনোভাবে সচরাচর অত অন্তরঙ্গতা প্রকাশ করেন না। অমন ভাব ও ভাষা আমরা ব্যক্তিগত ও সামাজিক সম্পর্কের পক্ষে উপযুক্ত মনে করি, ব্যবহারিক ও ব্যবসায়িক জগৎকে মানসিকভাবে পৃথক রাখতে চাই। মানবিক সম্পর্কেও কিন্তু লেনদেনের পাট আছে, এবং সব লেনদেনের নিহিত যুক্তি কিছু্টা এক। যে সম্পর্কগুলি আমরা লেনদেনের আদলে সচরাচর দেখি না, যেমন পারিবারিক বন্ধন, প্রেম-ভালবাসা ও বন্ধুত্ব, তাতেও চিড় ধরলে লেনদেনের ভাষায় অনুযোগ করি— বলি, অপর পক্ষ যত পেয়েছে তত দেয়নি। তখন প্রকাশ পায় যে সম্পর্কটা সুখী থাকার সময়েও তাতে বিনিময়ের একটা মাত্রা ছিল। ব্যক্তিগত আর ব্যবহারিক জগৎ সত্যি পৃথক কিনা, তা মোটেই তর্কাতীত নয়। সে বিতর্কে আমি যাব না। এই অধ্যায়ের বাকি অংশে বরং দেখব, সমাজের আর একটা গুরুতর ক্ষেত্রে পণ্য লেনদেনের প্রণালীর কতটা প্রতিফলন। এই ক্ষেত্রটা নির্বাচনী রাজনীতি। অর্থব্যবস্থা ও ভাষাব্যবস্থা সম্বন্ধে এ পর্যন্ত যা বলেছি, সেটা এখানে কতদূর প্রযোজ্য তাও দেখব।
একটা কথা স্পষ্ট করে নিই। রাজনৈতিক দুর্নীতি হিংসা চক্রান্ত হানাহানি নিয়ে আমি কোনও আলোচনা করব না। টাকার প্রসঙ্গ যদি ওঠে, উঠবে অর্থব্যবস্থার সঙ্গে তাত্ত্বিক তুলনায় (যেমন এই বইয়ে আগাগোড়া), ভ্রষ্টাচারের সূত্রে নয়। বরং আমার বক্তব্য: বহু নাগরিক যদি রাজনৈতিক ব্যবস্থা, ও বিশেষ করে নির্বাচনী ব্যবস্থা, সম্বন্ধে হতাশ বোধ করেন— শুধু আজকে নয়, শুধু আমাদের দেশে নয়— তার মূল কারণ বৌদ্ধিক: ভ্রান্তি ও কুযুক্তি, ভাষার ব্যবহার ও মানসিক অভ্যাসের বিকার। মানসিক পরিমণ্ডল এমন হলেই গণতন্ত্রের হানি ঘটে, দুর্নীতি হিংসা বিরোধ প্রবল হয়ে ওঠে।
রাজনৈতিক নির্বাচনের মূল পদ্ধতির সঙ্গে বাজারি লেনদেনের স্পষ্ট সাদৃশ্য আছে। নির্বাচনের সময় প্রার্থীরা তাঁদের আগের কাজের খতিয়ান ও আগামী কাজের প্রতিশ্রুতির পসরা নিয়ে উপস্থিত হন, আমরা তা বিচার করে আমাদেরই হিতার্থে একজনকে নির্বাচন করি; বিধি অনুসারে পাঁচ বছর বাদে সরিয়েও দিতে পারি, পারব কি না সে আলাদা প্রশ্ন। একবার নির্বাচিত হলে কিন্তু তিনি আমাদের উপর ক্ষমতায় অধিষ্ঠিত হন: কেতাবি গণতন্ত্র যাই বলুক, বাস্তবে তখন আমাদেরই তাঁর প্রতি আনুগত্যের প্রশ্ন ওঠে, পণ্য বিক্রেতার প্রতি ক্রেতার ‘আনুগত্যের’ চেয়ে যার গুরুত্ব অনেক বেশি। কোনও বিক্রেতা আমাদের কত অসহায় অবস্থায় ফেলতে পারে, তা নির্ভর করে পণ্যের দামের উপর। একশো টাকার জামা কিনে ঠকলে আমরা সহজেই তার মায়া কাটাতে পারি, বিশ লাখ টাকার গাড়ি বা কোটি টাকার ফ্ল্যাট হলে মাথায় বাজ পড়ে। যে রাজনীতিক এবং তাঁর দল আমাদের দণ্ডমুণ্ডের কর্তা, তাঁদের কাছে আমরা সর্বাংশে বাঁধা পড়ে থাকব আশ্চর্য কী? কে কাকে কিনছে, এই প্রশ্নের জবাব অতএব কঠিন নয়।
পণ্যের সওদাগরদের মতো রাজনীতির সওদাগরেরাও আমাদের গল্প বলেন। আগেই দেখেছি, গল্পের (fiction) অবস্থান বাস্তব আর কল্পনার বিভাজন রেখায়, দু’দিকেরই কিছু জমি দখল করে অর্থাৎ বিভাজনটা অস্পষ্ট করে। গল্পে তাই বাস্তবের নামে কল্পনা আর কল্পনার নামে বাস্তব, দুটোই চালিয়ে দেওয়া যায়। এই সীমান্ত-বাণিজ্য সাহিত্যে মনোগ্রাহী রূপ নেয়, কারণ সেখানে প্রকৃত অস্পষ্টতা নেই: আমরা জানি কাহিনিটা আক্ষরিক অর্থে বাস্তব নয়, বাস্তবের উপাদানকে কল্পনার স্তরে বাড়িয়ে বদলিয়ে নতুনভাবে দেখিয়ে বাস্তবকে আরও বুঝতে সাহায্য করছে। জাগতিক ক্ষেত্রে গল্পের ব্যবহারে কিন্তু বাস্তব আর কল্পনা গুলিয়ে ধন্দ বাধতে পারে, চতুর গল্পকার নিজের স্বার্থে গুলিয়ে দিতে চান। পণ্যব্যবসায়ীরা কীভাবে তা করেন আমরা দেখেছি; এবার রাজনীতিকদের পালা।
দার্শনিক রোলাঁ বার্তের একটা তত্ত্ব দিয়ে শুরু করি। তার উদাহরণ কৌতুককর। বার্ত সংবাদপত্রে দেখলেন মস্ত হেডলাইনের নীচে ছাপা: ‘দ্রব্যমূল্য কমতে শুরু করেছে! সবজির দাম কমল!’ বিজ্ঞাপন নয়, খবর হিসাবেই কাগজ এই সুসংবাদ প্রচার করছে, সরকারের আর্থিক নীতিকে বশংবদ অভিনন্দন জানাতে। ব্যাপারটা কাঁচিয়ে দিচ্ছে ওই কাগজেই অন্যত্র একটা ছোট্ট খবর: এটা ফসল তোলার মরশুম, তাই প্রচুর নতুন সবজি বাজারে আসছে। অর্থাৎ দাম এমনিতেই কমত, সরকারের কোনও বাহাদুরি নেই।৫০
বিপণনের এটা অভ্যস্ত পন্থা: সত্যি কথাটাই এমনভাবে বলা যে একটা ভুল ধারণা হয়— মামুলি ব্যাপারকে মনে হয় অসামান্য, ক্ষতিকারকটা উপকারী। শব্দগুলি সংকেত আবার সংকেত নয়, প্রত্যেকটার মানে সঠিক কিন্তু বাক্যটার ‘মানে’ ভুল। তৃতীয় অধ্যায়ে বাচনক্রিয়াতত্ত্বের কথা বলেছিলাম, এটা তার মোক্ষম দৃষ্টান্ত: বাক্যের সরল অর্থের আড়ালে একটা ঘোরালো ‘মতলব’ আছে। খবরটার আপাত অর্থ ‘সবজির দাম কমছে’, কিন্তু আসল ইঙ্গিত ‘সরকার খুব ভাল’। পণ্যের ক্রেতার মতো সরকারের ‘ক্রেতা’ অর্থাৎ ভোটদাতা নাগরিককেও সাবধানে থাকতে হবে, যাতে তিনি না ঠকেন। বিক্রেতা নিজের পিঠ বাঁচাবার পাকা ব্যবস্থা করে রেখেছেন: তিনি কোনও মিথ্যা বলছেন না, সরকার সম্বন্ধে কোনও কথাই বলছেন না।
সরাসরি নির্বাচনী প্রচার বাদে রাজনৈতিক বিপণনের আর সব কাজ প্রায়ই এমন প্রচ্ছন্ন ও পরোক্ষ। রাজনীতির প্রসঙ্গই যেন উঠছে না, কথা হচ্ছে সবজির দাম, কি নতুন রাস্তা, কি বৈদেশিক বাণিজ্য নিয়ে। বার্ত বলছেন, এমন ক্ষেত্রে প্রচারবস্তুটা ডবল করে সাংকেতিক। যে খবরটা পড়ছি, তার ভাষাগত পাঠ একটা সংকেত, যার নির্দিষ্ট অর্থ ‘সবজির দাম কমল’। দ্বিতীয় এক স্তরে সেই দাম কমার খবরটা সরকারের সাফল্যের প্রতীক, অর্থাৎ সেটাই সংকেত, তার নির্দিষ্ট অর্থ ‘সরকার খুব ভাল’। পরবর্তীকালে দেরিদা যাকে বলবেন ‘সংকেতের সংকেত’ (প্রথম অধ্যায় দ্রষ্টব্য), এটা তার এক ধরনের উদাহরণ।
সরাসরি প্রচার বা প্রতিশ্রুতির ক্ষেত্রেও রাজনীতিকেরা একটা বাড়তি অস্পষ্টতার সুযোগ নিতে পারেন ও অবশ্যই নিয়ে থাকেন। আগে বলেছি, যতই বাকচাতুরী বা বিপণনের কৌশল থাক, পণ্যব্যবসায়ী শেষতক একটা নির্দিষ্ট বাস্তব পণ্যের জোগান দিতে বাধ্য। রাজনীতিক অত দায়বদ্ধ নন। তাঁর প্রতিশ্রুত ফল যদি বাস্তব কিছু হয় (যেমন রাস্তা বা সেতু, স্কুল বা হাসপাতাল) সেটা (কার্যত অনির্দিষ্ট) ভবিষ্যতের গর্ভে, ঠিক কী রূপ ধারণ করবে তাও প্রায়ই অস্পষ্ট; অথবা তা দৃষ্টি বা মানসিকতার ব্যাপার, স্বভাবত অস্পষ্ট বা অমেয় (যথা, বিশ্বের চোখে ভারতের গৌরববৃদ্ধি, সমাজে নারীর মর্যাদাবৃদ্ধি)। বিশেষত শেষ ধরনের অস্পষ্ট প্রতিশ্রুতি হাতের বাইরে নানা বিচিত্র পরিস্থিতির উপর নির্ভর করে; ফলে প্রতিশ্রুতি রক্ষা হল কি না, বা আদৌ হওয়া সম্ভব ছিল কি না, তা নিয়ে বিতর্ক চলতে থাকে। দ্বিতীয়ত, রাজনীতিকেরা ভোট চান অতীত ও ভবিষ্যতের প্রেক্ষিতে: তাঁরা বা তাঁদের দল ইতিপূর্বে যে কাজ করেছেন, বা নির্বাচিত হলে আগামী দিনে যা করবেন। ফলে কল্পনা ও বাস্তবের মধ্যে কুমিরডাঙা খেলার পাশাপাশি ভূত-বর্তমান-ভবিষ্যতের মধ্যেও তাঁদের ক্ষিপ্র আনাগোনায় আমরা বিভ্রান্ত হতে পারি। রাজনীতিকদের গল্পগুলি বিশেষ করেই ‘ধরা যাক’ বা ‘কল্পনা করুন’ গোত্রের। রাজনীতির ভাষার বিশ্লেষক টমাস ডখর্টি একে বলছেন রাজনৈতিক অনুমিতি, political hypothesis,৫১ দর্শনের ভাষায় ‘প্রকল্প’ (‘কল্প’ শব্দ নিয়ে আগের আলোচনার কথা ভাবুন)।
হয়তো কোনও পুরভোটের প্রার্থী বললেন, ভোটে জিতলে পাড়ার খালি জমিতে একটা পার্ক বানিয়ে দেবেন। কথাটা আমাদের মনে ধরল; নিজেদের উৎসাহী কল্পনা থেকে একটা ছবিও জুড়ে দিলাম, পাড়ার বাচ্চারা সেখানে খেলছে, বৃদ্ধেরা পায়চারি করছেন। প্রার্থী মহোদয় আরও মনে করালেন, তাঁর পূর্বসূরি দশ বছর আগে এই অঞ্চলে কত ভাল কাজ করে গেছেন; তাতেও আমাদের আস্থা বাড়ল। উপরন্তু এই ভদ্রলোককে না চিনলেও তাঁর দলের অন্য কিছু সদস্য সম্বন্ধে আমাদের ধারণা খারাপ নয়। খেয়াল করবেন যে এই তিনটি বিচার্য বিষয়েরই স্থান-কাল-পাত্র আলাদা: হয় ভবিষ্যৎ, নয় অতীত, নয় অন্যত্র অন্য ব্যক্তি সংক্রান্ত। তাতেই আশাভরসা করে আমরা এই প্রার্থীকে ভোট দিলাম। তারপর হয় তিনি সত্যিই পার্ক বানিয়ে দিলেন; নয় পার্কের নামে সরকারি খরচে বানালেন দলের ছেলেদের একটা আস্তানা, তাতে আমাদের উপদ্রব বাড়ল; নয় কিছুই করলেন না। দ্বিতীয় ও তৃতীয় ক্ষেত্রে আমরা সচরাচর অসহায়। ভাবতে পারি, পাঁচ বছর বাদে এঁকে বিদায় করব। ততদিনে তিনি যথেষ্ট আখের গুছিয়ে নেবেন; কিংবা এমন অবস্থা আসবে যে হয় ভয়ে নয়তো, কী আশ্চর্য, স্বেচ্ছাতেই এই ব্যক্তিকে আমরা ফিরিয়ে আনব।
উদাহরণটা সর্বভারতীয় স্তরে নিয়ে যাওয়া যাক। সংসদীয় নির্বাচনের আগে কোনও শক্তিশালী দল বলল, ক্ষমতায় এলে তারা পাঁচ বছরে এত কোটি কর্মসংস্থান করবে; বা সর্বজনীন চিকিৎসার ব্যবস্থা করবে; বা সাধারণ মানুষের উপার্জন তিনগুণ বাড়িয়ে দেবে, উপরন্তু প্রত্যেকের ব্যাঙ্কে মোটা অঙ্কের টাকা জমা পড়বে। দেশবাসী পরম উৎসাহে তাদের বিপুল হারে ভোট দিলেন। পাঁচ বছর বাদে দেখা গেল কিছু প্রতিশ্রুতি আদৌ পূরণ হয়নি, কতগুলি যেভাবে হয়েছে তাতে প্রত্যাশিত উপকার মেলেনি। বিরোধী দল তো বটেই, সাধারণ মানুষও প্রতিশ্রুতিভঙ্গের অনুযোগ করছে। মুশকিল এই, এমন মস্ত মাপের উন্নতির অসংখ্য উপাদান ও উপসর্গ আছে; সাফল্য নির্ভর করে নানা জটিল পরিস্থিতির উপর, যা অনেক সময় শাসকদেরও হাতের বাইরে। বাস্তবে প্রায় কোনও প্রতিশ্রুতি পুরোপুরি পালন করা অসম্ভব, এমনকী চেষ্টা সত্ত্বেও সম্পূর্ণ ব্যর্থ হওয়া বিচিত্র নয়। আবার বাস্তব সমস্যার দোহাই দিয়ে ব্যর্থতা ও দুর্নীতি চাপা দেওয়া হচ্ছে, তাও অতি পরিচিত চিত্র। ফলে সাফল্যের মাত্রা নিয়ে বিতর্ক কোনওদিন শেষ হবার নয়, যাঁরা বিতর্কে মাতছেন তাঁরাই হতে দেবেন না। এও বলা বাহুল্য, প্রতিশ্রুতি যত আকাশছোঁয়া চটকদার হবে, ব্যর্থতার আশঙ্কা তত বেশি। অমন প্রতিশ্রুতি দেওয়াই অনুচিত; তবে ভোটের বাজারে খরিদ্দার ধরতে সকলেই দেন, তারপর ব্যর্থতার সাফাই গাইতে বারবার প্রতিশ্রুতির বয়ান পালটান— যাকে বলে, খেলার গোলপোস্ট সরাতে থাকেন। তার পাশাপাশি, অতীতের অস্বস্তিকর প্রসঙ্গ থেকে নজর ঘোরাতে পরবর্তী নির্বাচনের জন্য একেবারে আলাদা এক প্রস্থ প্রতিশ্রুতি ঘোষণা হয়— বলা চলে, নতুন মাঠে নতুন খেলার জন্য আরও গোলপোস্ট পোঁতা হয়, যথাসময়ে সেগুলিও সরতে থাকে।
এই পুরো প্রবাহের সঙ্গে পণ্য বিপণনের অবশ্যই মিল আছে। নাগরিকের ভূমিকা অনেকটা ক্রেতার মতো: প্রার্থীরা তাঁর সামনে প্রতিশ্রুতির পসরা মেলে ধরছেন, নাগরিক ইচ্ছামতো তার কোনওটাকে ভোট দিয়ে ‘কিনছেন’। তার পরেই কিন্তু মোক্ষম তফাত। পণ্যের ক্রেতা তাঁর ইচ্ছা অনুসারে, জিনিসটার যে ভাবরূপ তাঁর মনে গাঁথা তার ভিত্তিতে সেটা বাছছেন ও কিনছেন; কিন্তু আগে যা বলেছি, শেষমেশ তিনি কিনছেন একটা নির্দিষ্ট বাস্তব জিনিস, দেখা যায় ধরা যায়; বা নির্দিষ্ট পরিষেবা, যার বাস্তব উপকার হাতে হাতে পাওয়া যায়। নির্বাচনী ইস্তাহারের ‘পণ্য’ বাস্তব নয়, প্রতিশ্রুতি, বা আমাদের মনে সেই প্রতিশ্রুতিটারই একটা ভাবরূপ, আমাদের কল্পনায় গড়া: পুরো প্রক্রিয়াটা মানসিক, বায়বীয়— বাস্তব কিছু নেই। প্রতিশ্রুতি পূরণ হবার হলে ভবিষ্যতে; ভোট কিন্তু এখনই দিতে হবে— অর্থাৎ জিনিসটা শেষ অবধি পাই না পাই, দাম এখনই মেটাতে হবে, এবং তা কোনও অবস্থাতেই ফেরতযোগ্য নয়। পণ্য কেনাবেচার লেনদেন কখনও হয় হাতে-হাতে নগদে, নয়তো লিখিত বা অলিখিত চুক্তি মারফত। ব্যবসাবাণিজ্যে প্রতিশ্রুতি আবদ্ধ হয় চুক্তিতে, তার একটা আইনি ভিত্তি থাকে; ফলে কার্যত সম্ভব হোক না হোক, চুক্তিভঙ্গ হলে আইনি প্রতিকারের সম্ভাবনা থাকে। রাজনীতিকের নির্বাচনী প্রতিশ্রুতি কেবল কথার কথা।
প্রচার ও বিপণনের ‘গল্পের’ ধাঁচটাও রাজনীতির ক্ষেত্রে বদলে যাচ্ছে, বদলাচ্ছে কল্পনার ভূমিকা। কল্পনা সম্বন্ধে দার্শনিক হান্না আরেন্টের একটা বিখ্যাত আলোচনা এখানে প্রাসঙ্গিক। আরেন্ট বলছেন, কল্পনা ব্যবহার করা যায় দুটো উদ্দেশ্যে: মিথ্যা বলতে অর্থাৎ তথ্যের অপলাপ করতে, এবং গঠনমূলকভাবে তথ্য অর্থাৎ বাস্তবের সংস্কার করে সমাজে পরিবর্তন আনতে।৫২ আরেন্টের কাছে দুটো সম্ভাবনা পুরোপুরি বিপরীত। তাঁর নাৎসি জার্মানির প্রত্যক্ষ অভিজ্ঞতা আছে, এবং এই মন্তব্য পেন্টাগন পেপার্স অর্থাৎ ভিয়েতনাম যুদ্ধ নিয়ে আমেরিকার অমানবিক দ্বিচারিতার নথি প্রসঙ্গে; সেই প্রেক্ষাপটে তাঁর আপসহীন অবস্থান প্রত্যাশিত ও যুক্তিযুক্ত। তিনি যে শব্দটা ব্যবহার করছেন, তা সোজাসুজি ‘মিথ্যাভাষণ’ (lying)। ‘মিথ্যা’ শব্দটায় অন্তর্ঘাতী অসত্যের ব্যঞ্জনা গভীর ও সর্বাত্মক: মিথ্যা কেবল অন্যের ক্ষতি করে না, মিথ্যাচারীর নিজের সত্তা বিনষ্ট করে। বিশেষত রাষ্ট্র যখন মিথ্যার শক্তিতে চালিত হয়, মিথ্যার বর্ম ধারণ করে, দেশের ও মানবজাতির সমূহ দুর্দিন।
সৌভাগ্যক্রমে আমাদের মতো বহু মানুষ— বলতে পারলে ভাল লাগত, পৃথিবীর অধিকাংশ মানুষ— রাষ্ট্রের নানা উপদ্রব সত্ত্বেও হিটলারি ঢঙের শাসন ভোগ করি না। আরেন্ট যে নির্মম বৈপরীত্য দেখছেন কল্পনাশ্রয়ী ইতিবাচক সংস্কার আর মিথ্যাশ্রয়ী বিপর্যয়ের মধ্যে, তার বদলে আমরা বাস করি রাষ্ট্রিক জীবনের একটা মধ্যভূমিতে যেখানে কল্পনা আর বাস্তব, আদর্শ সাংবিধানিক নীতি আর অনুদার বিশৃঙ্খল শাসনরীতির মধ্যে একটা সহনীয় ভারসাম্য কাজ করছে। এমন দেশে সত্যি উন্নয়ন হয়, সমাজেও ইতিবাচক পরিবর্তন আসে। পাশাপাশি থাকে নানা মাত্রায় নানা অনাচার; আরও মৌলিকভাবে, নাগরিক জীবনের শর্ত হিসাবে মানতে হয় রাষ্ট্রের আধিপত্য, আর সেই আধিপত্যের সমর্থনে কোনও না কোনও অবতারে জাতীয়তাবাদী আখ্যান। সেই আখ্যানে (অর্থাৎ গল্পে) ইতিহাসের বাস্তব তথ্য আর ভাবাদর্শের অলীক উপজীব্য লুকোচুরি খেলে। জাতীয় জীবনকে সেই ভাবাদর্শের নিরিখে কেবল দেখা হয় না, চালিত করা হয়।
পণ্য বিপণনের গল্পে বাস্তব আর কল্পনার লুকোচুরির বিবরণ দিয়েছিলাম। রাজনৈতিক ‘বিপণন’-এর গল্পে অনুরূপ কিছু দেখা যাচ্ছে, সঙ্গে যোগ দিচ্ছে নতুন জটিলতা। পণ্য বিপণনের প্রক্রিয়া সহজ সরল: জিনিসটা কিনলাম, মিটে গেল— নাও কিনতে পারি, সেটুকু ‘চয়েস’ আমার আছে। কেনার পর কখনও কখনও বিক্রেতার সঙ্গে যোগ থাকতে পারে, ‘আনুগত্যের’ প্রশ্ন উঠতে পারে, কিন্তু তা গৌণ ব্যাপার। শাসকপক্ষের সঙ্গে নাগরিকের সম্পর্ক নিবিড় ও অপরিহার্য, অথচ অসম। ব্যক্তি নাগরিকের উপর রাষ্ট্রের ক্ষমতা কমবেশি প্রকট কিন্তু সব সময়েই প্রবল; রাষ্ট্রের দরবারে নাগরিকের অধিকার সে তুলনায় দুর্বল ও অনিশ্চিত। সাংবিধানিক অধিকার আদায় করা প্রায়ই দুঃসাধ্য হয়ে পড়ে। তার চেয়ে বড় কথা, সেই অধিকার যতই সুনির্দিষ্ট হোক, সমাজের ভাবাদর্শ বদলাতে থাকে, ফলে দুটোর মধ্যে ব্যবধান বাড়তে থাকে। শেষ অবধি অধিকারের আক্ষরিক বয়ান যদি নাও পালটায়, নাগরিক চেতনায় তার সংজ্ঞা পালটে যায়, নতুনভাবে ব্যাখ্যা করা হয়।
কথায়-কথায় নির্বাচনের প্রসঙ্গ থেকে বৃহত্তর নাগরিক জীবনের প্রসঙ্গে চলে এসেছি: কোনও রাজনৈতিক দল বা ভোটপ্রার্থী নয়, পুরো রাষ্ট্রব্যবস্থার কথায়, রাষ্ট্রের সঙ্গে ব্যক্তি-নাগরিকের স্থায়ী সার্বিক সম্পর্কের কথায়। সম্পর্কটা দেখা যাচ্ছে বেজায় জটিল, ভাব আর বাস্তবের যোগটা যেমন ভাবছিলাম তা নয়। ভাবাদর্শের দিকটা বহুমাত্রিক ও বহুবিভক্ত, একটা অংশের সঙ্গে আর একটা মেলে না। সেখানে আছে: এক, অপেক্ষাকৃত স্থিতিশীল একটা আইনি ও সাংবিধানিক কাঠামো; দুই, তার লক্ষগুণ জটিল, অস্থির ও অসংগতিতে দীর্ণ ইতিহাসের স্মৃতি (এবং কিছু মোক্ষম বিস্মরণ); তিন, তার উত্তরাধিকার হিসাবে আজকের সামাজিক আবহ; চার, অজস্র রাজনৈতিক দল ও অন্যান্য সংগঠনের নিজস্ব ও প্রায়ই পরস্পরবিরোধী অবস্থান; এবং পাঁচ, ব্যক্তি-নাগরিকের চেতনায় এই পুরো সংমিশ্রণের একান্ত নিজস্ব ও আংশিক প্রতিফলন।
এত উপাদান মিলিয়ে, অসংখ্য চরিত্র আর পটভূমি জুড়ে বিবর্তিত হয়ে চলেছে বিশাল একটা গল্প: এদেশে আমরা যমক অলঙ্কার প্রয়োগে বলতে পারি, একটা ‘মহাভারত’। দেশভরা মানুষের সুখ দুঃখ ভালমন্দ, ইতিহাস জীবনযাত্রা কৃষ্টি চিন্তা উজাড় করে এই উপলব্ধির ভাণ্ডার সমৃদ্ধ হয়েছে। খুব পণ্ডিত মানুষও তার কণামাত্র ভাল করে বোঝেন, কিন্তু অল্পবিস্তর নাগাল পান সকলেই, যত না সজ্ঞানে তার বহুগুণ বেশি সহজাতভাবে, অবচেতনে, এই দেশে বেঁচে থাকার সুবাদে। এই সার্বিক উপলব্ধি একটা দেশের অস্তিত্বের বৌদ্ধিক ভিত্তি: নিজস্ব ইতিহাসলব্ধ বয়ানে তার জাতীয় ব্যাখ্যান, national discourse। (কিছু আগে ‘জাতীয়তাবাদী আখ্যান’-এর কথা বলেছিলাম, সেটা অন্য এবং আরও অনেক সীমিত জিনিস।)
এই ব্যাখ্যানের একটা বড় ও সুপরিচিত অংশ ভাষায় ব্যক্ত ও রক্ষিত, কিন্তু তার পূর্ণ বিস্তৃতি আরও বহু মাধ্যমে, বহু প্রণালীতে: শিল্প-সংগীত, নির্মাণ-স্থাপত্য, আচার-প্রচলন ক্রিয়াকর্ম, অব্যক্ত ভাব আর বিশ্বাস— কত বলব? সবটা মিলে যেন দেশের ভরপুর অস্তিত্ব বোঝাতে একটা সর্বব্যাপী সংকেতমালা, বা বলা চলে ‘অতিভাষা’: বিশাল, অসম্ভব জটিল, অসংখ্য চিহ্ন ও প্রতিরূপের সমষ্টি। যদি ভাষার সংকেতপ্রণালীর সঙ্গে তুলনা করি, বাংলা ইংরেজির মতো অক্ষরলিপিতে কুলোবে না, বরং সাদৃশ্য পাওয়া যাবে চিনা জাপানির মতো ভাবসাংকেতিক (ideogrammatic) ভাষায়, যেখানে প্রত্যেক বস্তু বা ভাবের জন্য আলাদা চিহ্ন বা যুক্তচিহ্ন আছে। এ ছাড়া যে কথাটা আগে ভাষা সম্বন্ধে বলেছি, তা এই অতিভাষা সম্বন্ধে আরও বেশি খাটে: এটা কেবল বক্তব্য প্রকাশের বাহন নয়, উপলব্ধির মাধ্যম। প্রত্যেক ভাষার গঠন ও বাচনপ্রণালী জগৎকে এক বিশেষ ভাবে দেখতে ও বুঝতে শেখায়: আক্ষরিক অর্থে ভাষার মধ্যে একটা ‘দর্শন’ বা দেখার প্রক্রিয়া নিহিত আছে। ভাষার গাঠনিক ভিন্নতার জন্য একই বিষয়কে বাংলা, চিনা ও জার্মান ভাষায় ভিন্ন বয়ানে ভিন্ন প্রেক্ষিতে ব্যক্ত করতে হয়, সেটা আর ‘এক’ বিষয় থাকে না। তেমনি (বরং আরও স্পষ্টভাবে) ভারত, চিন আর জার্মানির জাতীয় ব্যাখ্যান ভিন্ন, তার অভিব্যক্তি বহু মাধ্যমে ভিন্ন ভিন্ন অতিভাষায়, সুতরাং তাদের জাতীয় জীবন ও ইতিহাস ভিন্ন ভিন্ন উপায়ে হৃদয়ঙ্গম করতে হবে। বলা যেতে পারে, প্রত্যেক জাতীয় ব্যাখ্যানকে তার গর্ভস্থল থেকে সঞ্চারিত করছে জাতীয় জ্ঞানপ্রণালী (epistemology)।
এই প্রবহমান ব্যাখ্যান ও তার বৌদ্ধিক প্রণালী দেশের অতীতের প্রতিফলন ও ভবিষ্যতের নির্ধারক; সুতরাং শাসকবর্গের পক্ষে তার দখল পাওয়া ভীষণ জরুরি। কাজটা সহজ নয়, কারণ এই ব্যাখ্যান নিরন্তর সৃষ্টি করে চলেছে সমগ্র দেশবাসী, স্রেফ বেঁচে থেকে এবং সামাজিক জীবনযাত্রা পালন করে। সেটা সজ্ঞানে ফুটিয়ে তোলার, প্রচার ও রক্ষা করার কাজটাও অসংখ্য গোষ্ঠীর উপর ন্যস্ত: রাজনীতিকদের চেয়ে অনেক বেশি মাত্রায় ইতিহাসবিদ, সমাজতাত্ত্বিক, ধর্মগুরু, বিজ্ঞানী, কবি-শিল্পী-সাহিত্যিক, সাংবাদিক, আইনজ্ঞ ইত্যাদি। এঁদের এক-একটা গোষ্ঠীই বিশাল, বিচিত্র ও বিভক্ত, সবগুলি একত্রে তো বটেই। সেটা বাঞ্ছনীয়, কারণ এভাবেই এই বিশাল ব্যাখ্যানের অসংখ্য দিক ব্যক্ত হতে পারে। তাও একটা মৌলিক ঘাটতি থেকে যায়: উচ্চবর্গীয় ব্যাখ্যাতারা আপামর জনজীবনকে তেমন গুরুত্ব দেন না। মাঝে মাঝে তাঁদের মধ্য থেকেই এই অনুযোগ ওঠে, সংশোধনের বিক্ষিপ্ত ও প্রায়ই আত্মবিরোধী চেষ্টা হয়। পাশাপাশি আরও বিক্ষিপ্তভাবে নিজেদের অস্তিত্ব সরাসরি ঘোষণা করেন বৃহত্তর জনসাধারণের কোনও কোনও অংশ।
প্লাতোন এক আদর্শ গণরাজ্যের প্রস্তাব করেছিলেন, যার পরিচালক হবেন দার্শনিকেরা। বলা বাহুল্য, ইতিহাসে এমন রাষ্ট্রের নজির নেই। প্লাতোনের গুরু সক্রাতেসকে তৎকালীন শাসকদের রায়ে বিষ খেয়ে মরতে হয়েছিল। বোদ্ধাদের সঙ্গে রাষ্ট্রের সম্পর্ক পরবর্তীকালে খুব একটা পালটায়নি। দেশের শাসকদের পক্ষে উপরোক্ত এতগুলি গোষ্ঠীর সঙ্গে আদানপ্রদান করে দেশের নাড়ির সন্ধান পাওয়া দুষ্কর; পেলেও তাঁদের লাভের আশা কম, নানা উৎপাত সৃষ্টি হবে বরং। সবচেয়ে বড় কথা, যে শাসক যত স্বৈরাচারী বা একচ্ছত্রবাদী (totalitarian), তত তাঁরা ঠিক করেন (মানতে হয়, প্রায়ই নির্ভুলভাবে) যে অত গবেষণার দরকার নেই; জাতীয় ব্যাখ্যানের কয়েকটা মাত্র উপকরণ বেছে একটা সহজ সংক্ষিপ্তসার চালু করলে তাঁদেরও সুবিধা, অধিকাংশ দেশবাসীরও। সেই সম্পাদনার ভার তাঁরা বৌদ্ধিক গোষ্ঠীগুলির একটা বশংবদ অংশের উপর ন্যস্ত করেন। সেই হুকুমবরদারের দল খাড়া করেন ছাঁচে-ঢালা অনুগত মানসিকতার উপযুক্ত করে জাতীয় ব্যাখ্যানের সরল কৃত্রিম সংস্করণ।
এ তো গেল ব্যাখ্যানের বিষয়বস্তুর কথা। সমান গুরুত্ব দিয়ে তাঁরা সেটা দেশবাসীর কাছে প্রচার করার কিছু সহজ পদ্ধতি চালু করে ফেলেন: অর্থাৎ লোকে কী জানছেন বা ভাবছেন শুধু তা নয়, কীভাবে জানছেন বা ভাবছেন সেটাও দখলে আনেন। এর ফলে লোকে ভবিষ্যতেও কী জানবেন, ভাববেন ও বলবেন, সেটা একেবারে শিকড় থেকে নিয়ন্ত্রণ করা যায়, কতক বাঁধা ধাঁচের চিন্তা ও বাক্রীতি বহাল করে। কয়েকটা কৌশল আমরা ইতিপূর্বে দেখেছি: অর্থলুপ্ত বাক্যের কেজো ব্যবহার; তার বিশেষ নিদর্শন হিসাবে নানা ধরনের চুম্বকবার্তা; সর্বোপরি আধুনিক বিপণনকৌশল, বিশেষ করে টিভি বা অন্য দৃশ্য-শ্রাব্য মাধ্যম ও সমাজমাধ্যমের নিবিড় ব্যবহার। (ভারতে ২০১৪র সংসদীয় নির্বাচনের তুলনায় ২০১৯এ বৈদ্যুতিন সমাজমাধ্যমে প্রচারের খরচ বেড়েছিল আনুমানিক কুড়ি গুণ, ২৫০ কোটি থেকে ৫০০০ কোটি।৫৩) এমন যত প্রণালী ও কৌশল আলাদা আলাদা করে উল্লেখ করেছি, আজকের দুনিয়ায় সবগুলির একত্র নিবিড় প্রয়োগে যে কর্মকাণ্ড চলে তাকে ‘প্রচার’ বললে কিছু বলা হয় না; সেটা নাগরিককুলের মানসিক জীবনের আদ্যন্ত নিয়ন্ত্রণ।
এক কথায়, জাতীয় ব্যাখ্যানের যে অশেষ ঐশ্বর্য, কেবল যে তার বিষয়বস্তু শোচনীয়ভাবে সংকুচিত হয় তাই নয়, তার উপলব্ধি আর ব্যাখ্যাও সংকীর্ণ ও দুর্বল হয়ে পড়ে, বিপন্ন হয় নাগরিক চেতনা ও বোধশক্তি। তবু বোঝা সহজ বলে, এবং নিজেদের জীবনে চটজলদি প্রয়োগ করা যায় বলে (সেভাবেই ব্যাখ্যানটা গড়েপিটে নেওয়া হয়েছে) সাধারণ মানুষ তা সাদরে গ্রহণ করেন, তার বেশি কিছু শুনতে চান না। এ যেন বলা, ‘ব্যাঙ্কে লাখ টাকা আছে তো কী, সে তো আমি দেখতে ছুঁতে পারছি না, তোলাও ঝামেলা। ওটার মালিকানা ত্যাগ করে বরং নগদ হাজার টাকা বাড়ির সিন্দুকে রাখলেই যথেষ্ট।’ এর সঙ্গে একটা স্বার্থের হিসাবও থাকে। দেশবাসী নানা দায়ে জর্জর এবং নিজেদের নাগরিক ক্ষমতায়ন সম্বন্ধে হতাশ ও সন্দিহান। তাঁরা জানেন, কোনও উপকার পেতে গেলে শাসকের দাক্ষিণ্যেই তা মিলবে। সেই শাসক গোষ্ঠীর সঙ্গে এত সহজ মনোগ্রাহী উপায়ে মানসিক সেতুবন্ধনের সুযোগ পেলে অধিকাংশ মানুষ সোৎসাহে সাড়া দেন। বিচক্ষণ শাসকও তাঁদের ব্যাখ্যান এমন মালমশলা দিয়ে তৈরি করেন, যা জনগণের সাধারণ বিশ্বাস ও সংস্কার, এমনকী অন্ধতা ও কুসংস্কারের সঙ্গে মেলে।
এর ফলে একটা বিচিত্র পরিস্থিতি আজ নানা দেশে দেখা যাচ্ছে। বহু দক্ষিণপন্থী স্বৈরাচারী শাসক, যাঁদের রাজত্বের ধারা গণতন্ত্রের পরিপন্থী, এবং হয়তো যাঁদের শাসনে জনগণের আর্থিক অবস্থা, জীবনযাত্রার মান বা গণপরিষেবার উন্নতি মোটেই ঘটছে না, এত সত্ত্বেও সাধারণ মানুষের অটুট সমর্থন পাচ্ছেন। খুব সম্প্রতি ইংরেজি populist শব্দটার সংজ্ঞা বিস্ময়করভাবে পালটে গেছে। সেদিন অবধি তা বোঝাত জনমুখী, হয়তো অতিরিক্ত মাত্রায় বামপন্থী অবস্থান। এক-দেড়শো বছর আগে আমেরিকায় পপিউলিস্ট পার্টি বলে একটা রাজনৈতিক দল ছিল, যেমন ছিল রাশিয়ায়, যাদের ভাবাদর্শ এই ধারার। আজ (বিশেষ করে আমেরিকায়) ‘পপিউলিস্ট’ নেতা বলা হয় ডনাল্ড ট্রাম্পকে— যাঁর রাজনীতি দক্ষিণপন্থী, আর্থিক নীতি ঘোরতর পুঁজিবাদী, চিকিৎসা পরিবেশ ইত্যাদি বিষয়ে অবস্থান প্রবলভাবে জনবিরোধী, অথচ আমেরিকার দরিদ্র বেকার মানুষের একটা বিরাট অংশ আজও যাঁর পরম ভক্ত। আজকের পপিউলিস্ট শাসন (পপিউলিস্টদের ‘শাসন’? এককালে শব্দবন্ধটাই স্ববিরোধী মনে হত) জবরদস্ত, কর্তৃত্বপ্রিয়, স্বৈরাচারী, তার ঝোঁক একচ্ছত্রবাদের দিকে। বহু সাধারণ মানুষ তাতেই আশ্বস্ত বোধ করেন, নিজেদের প্রতিনিধিত্ব এমন শাসকের হাতে সাগ্রহে সঁপে দেন, এবং সেই শাসকের প্রতাপকে তাঁদেরই ক্ষমতায়ন হিসাবে দেখেন, যদিও তাঁদের ব্যক্তিগত পরিসর বহু দেশেই কমে গেছে বা যাচ্ছে। স্টিভ়ন লেভ়িট্‌‌স্কি ও ড্যানিয়েল জ়িবল্যাট খুব সম্প্রতি তাঁদের গণতন্ত্র কীভাবে মরে (How Democracies Die) বইয়ে একটা কথা বলেছেন, যা চল্লিশ বছর আগেও আজগুবি মনে হত: ‘পপিউলিস্টরা নির্বাচনে জিতলে প্রায়ই গণতান্ত্রিক রীতিনীতি ও প্রতিষ্ঠানগুলি আক্রান্ত করে।’৫৪
পপিউলিজম শব্দটার এই অর্থে প্রয়োগ নতুন হলেও ব্যাপারটা নতুন নয়। স্বৈরতন্ত্রী ও একচ্ছত্রবাদী শাসকের ব্যাপক জনপ্রিয়তা, এবং তার প্রকাশ হিসাবে জনবাহিনী গঠন ও যুদ্ধবাজ রাষ্ট্রনীতির সমর্থন, হিটলার আর মুসোলিনির রাজত্বে প্রভূতভাবে দেখা গেছিল। তার সবচেয়ে কলঙ্কজনক প্রকাশ ঘটেছিল এক বিশেষ ধর্ম ও জাতির প্রতি সর্বাত্মক বিদ্বেষ ও জাতিনিধনে (genocide)। এই অধ্যায়ের শেষ পর্যায়ে ফিরে যাওয়া যাক সেই জমানার ভুক্তভোগী ও তার সমকালীন স্তালিনি জমানার ভাষ্যকার হান্না আরেন্টের কথায়।
আরেন্ট আমাদের মনে করিয়ে দিচ্ছেন এমন স্বৈরাচারী শাসকদের বিপুল জনসমর্থনের কথা।৫৫ সেই সমর্থন কোনও বিশেষ শ্রেণি বা গোষ্ঠীতে আবদ্ধ থাকেনি; বরং শ্রেণিনির্বিশেষে যতটা ব্যাপক ও অটুট ছিল, কোনও সাচ্চা গণতান্ত্রিক দলের ভাগ্যে কদাচিৎ জোটে। এমনও নয় যে এই সমর্থন আদায় হয়েছিল জনগণকে ধোঁকা দিয়ে বা অন্ধকারে রেখে। বরং সেই জমানায় জাতীয় ব্যাখ্যানের (আরেন্ট অবশ্য কথাটা ব্যবহার করেননি, ধারণাটাও খুব একটা নয়) যে সরল বিকৃত রূপ চালু ছিল, জনগণের বিপুল অংশ সাগ্রহে তা সমর্থন করেছিল, হয়তো যথেষ্ট ত্যাগ ও ক্ষতি স্বীকার করে। এটা কী করে সম্ভব হয়, পরবর্তী এক অধ্যায়ে তা বিস্তারে দেখব। শুধু একটা প্রসঙ্গ দিয়ে বর্তমান আলোচনা শেষ করতে চাই।
একচ্ছত্র উৎপীড়ক শাসকগোষ্ঠীর ব্যাখ্যানে প্রায়ই একটা বড় উপাদান হয় হিংসাশ্রয়ী বিদ্বেষ— কোনও সংখ্যালঘু গোষ্ঠী বা সম্প্রদায়ের প্রতি, সচরাচর ঐতিহাসিক কারণে যারা আগে থেকেই বিদ্বেষের পাত্র। সবচেয়ে কুখ্যাত দৃষ্টান্ত অবশ্যই নাৎসি জার্মানির ইহুদি নিধন। এমন মারণ-পীড়নের কারণ হিসাবে একটা উদ্ভট তত্ত্ব খাড়া করা হয়, যে দেশের বিপুল সংখ্যাগরিষ্ঠ মানুষ এই সংখ্যালঘুদের দ্বারা ক্ষতিগ্রস্ত ও বিপন্ন। ফলে সংখ্যালঘুদের নিশানা করে সমাজে হিংসা ধিক্কার অসহিষ্ণুতার একটা আবহ সৃষ্টি করা হয়; সংখ্যাগরিষ্ঠেরা সেটা সমর্থন করে, তাদের একটা অংশ সক্রিয়ভাবে কার্যকর করতে দল বাঁধে— প্রতিষ্ঠিত হয় রাষ্ট্রীয় সন্ত্রাসের কাঠামো।
এ পর্যন্ত ব্যাপারটা পরিচিত ও বহুচর্চিত। আরেন্টের চিন্তায় তাতে আর একটা মাত্রা যোগ হয়েছে। একদিন আসে যখন সংখ্যাগরিষ্ঠ নাগরিক আর এই ব্যাখ্যান মানতে রাজি হন না। (এর পরের কথাগুলো আরেন্ট এভাবে বলেননি বা আদৌ বলেননি।) হয়তো তাঁরা ব্যাখ্যানের অসারতা সম্বন্ধে বীতশ্রদ্ধ হয়ে পড়েন, হয়তো অন্য ক্ষোভ-বঞ্চনার শিকার হন। এমন সরকার প্রায়ই আর্থনীতিক ক্ষেত্রে ব্যর্থ, এবং কখনওই মানবাধিকারের তোয়াক্কা করে না; ফলে ক্ষোভের কারণ সব সময় মজুত থাকে, অবস্থাবিশেষে ফেটে পড়ে। সে দিন এলে রাষ্ট্রীয় সন্ত্রাসযন্ত্রের আক্রোশ আছড়ে পড়ে সেই সংখ্যাগরিষ্ঠ জনগণের উপর, যাঁরা এতদিন রাষ্ট্রব্যবস্থাকে সমাদর ও সমর্থন করেছেন, রাষ্ট্রও যাঁদের লালন করেছে। (পাঁচশো বছর আগে ইতালির কিংবদন্তি রাজনৈতিক চিন্তাবিদ মাকিয়াভেল্লির বিখ্যাত সূত্র স্মর্তব্য: শাসক চাইবেন প্রজারা তাঁকে ভয়ও করবে ভালও বাসবে, কিন্তু দুটো যদি সম্ভব না হয়, ভালবাসার চেয়ে ভয়টাই বলবৎ রাখা বেশি জরুরি।৫৬) সংখ্যাগরিষ্ঠেরাই এখন হয়ে পড়েন হিংসা ও দমন-পীড়নের শিকার, প্রতিবাদ গুঁড়িয়ে দেওয়া হয় নৃশংস হাতে। প্রকৃষ্ট উদাহরণ ১৯৫৬এ হাঙ্গেরির সোভিয়েতবিরোধী অভ্যুত্থান ও ১৯৬৮তে চেকোস্লোভাকিয়ার ‘প্রাগ বসন্ত’। আরেন্ট এতটাও বলছেন, হিংসা-বিদ্বেষ-নিপীড়ন এমন রাষ্ট্রের মজ্জাগত ধর্ম: নিজের অস্তিত্বের তাগিদেই সে নিরন্তর একের পর এক শত্রু চিহ্নিত করে নিকেশ করতে থাকে, সমগ্র মানবজাতি অধীনস্থ হলেও রক্তক্ষয় থামে না।৫৭
এমন মানবিক বিপর্যয়ের সময়ে বৌদ্ধিক বিশ্লেষণ তুচ্ছ বা অবান্তর মনে হতে পারে, কিন্তু প্রকৃতপক্ষে আরও বেশি করে দরকার, কারণ সব পাপাচারের মতো এটারও জন্ম মানুষের চেতনার বিকারে। একটু আগে দেখেছি, স্বৈরতন্ত্রী বা একচ্ছত্রবাদী রাজত্বে জাতীয় ব্যাখ্যান কত সরলীকৃত হয়: জাতীয় সত্তা প্রকাশের যে সমৃদ্ধ সংকেতমালা, তার বেশিরভাগ বাদ দেওয়া হয়, যা থাকে তাও দেখা হয় অগভীর সংকীর্ণ দৃষ্টিতে। এই বৌদ্ধিক অপশাসন বা মগজধোলাই যখন সন্ত্রাসের দ্বারা বলবৎ করতে হয়, বুঝতে হবে ব্যাখ্যানের সাংকেতিক মাত্রা একেবারেই লোপ পেয়েছে: ওটা এখন কার্যত অর্থহীন, জাতির মানসিক জীবনে তার কোনও ভূমিকা নেই, একচ্ছত্র শাসনের দমন ও ধ্বংসের হাতিয়ারে পর্যবসিত হয়েছে। সেই সঙ্গে আর একটা সংকেতপ্রণালীও লোপ পায়, তা হল সংবিধান: আরেন্টের বিশ্লেষণে, স্বৈরাচারই রাষ্ট্রীয় কাঠামোর অঙ্গীভূত হয়ে সাংবিধানিক ন্যায়নীতির স্থান নেয়।৫৮ শাসক যা জারি করে সেটাই ন্যায়— আছে বলেই আছে, হচ্ছে বলেই হচ্ছে: তার কোনও বিবরণ বা ব্যাখ্যার প্রশ্ন ওঠে না, চিন্তায় যুক্তিতে ন্যায়নীতির ভাষায় মেলে ধরতে হয় না।
রাষ্ট্র এখন নাগরিকের সঙ্গে আদৌ কথা বলতে চায় না, শক্তির আস্ফালনে আধিপত্যের বার্তা পাঠাতে চায় কেবল। ধরে নিতে হয় রাষ্ট্রের আর স্বপক্ষ সমর্থনের কোনও অবলম্বন নেই, নিজের চোখেও নিজেকে প্রমাণ করার মতো রসদ নেই, যান্ত্রিকভাবে শাসনক্রিয়ার মহড়া চালিয়ে যাচ্ছে। শেকসপিয়রের নাটকে ম্যাকবেথের শেষ দশায় এই পরিস্থিতির একটা বিধ্বংসী চিত্র পাওয়া যায়। ম্যাকবেথও ভাষার দৈন্য বোধ করেছিল, এমনকী পত্নীর মৃত্যুতে শোকপ্রকাশের জন্য: ‘There would have been a time for such a word.’৫৯ শব্দের সংকেত ব্যবহার হয় মানবিক বা মানসিক ভাব প্রকাশ করতে; এমন ভাবই আর রাজত্বে অবশিষ্ট নেই। ঘটে গেছে রাষ্ট্রীয় স্তরে ভাষার সার্বিক বিপর্যয়, failure of language; গালভরা বক্তৃতা সেই অসারতার প্রকাশ। শাসকের এখন একমাত্র ভরসা হিংসা-উৎপীড়ন: লাঠি-গুলির ভাষা সব দেশেই এক।
শেষ অবধি তাই পণ্ডিতি বিশ্লেষণের চেয়ে লাগসই মনে হতে পারে নাৎসিবিরোধী যাজক মার্টিন নাইমোয়েলারের কবিতায় এক জার্মান নাগরিকের খেদোক্তি: ‘ওরা প্রথমে কমিউনিস্টদের ধরতে এল; আমি কিছু বললাম না, কারণ আমি তো কমিউনিস্ট নই। তারপর শ্রমিকনেতাদের ধরতে এল; আমি কিছু বললাম না, কারণ আমি তো শ্রমিকনেতা নই। তারপর ইহুদিদের ধরতে এল; আমি কিছু বললাম না, কারণ আমি তো ইহুদি নই। শেষে একদিন আমাকেই ধরে নিয়ে যেতে এল; তখন দেখলাম, আমার হয়ে বলার কেউ বাকি নেই।’ সেই সহায়হীন নিঃসঙ্গতার দিনে কথা বলার লোক থাকবে না, থাকবে না ন্যায়-যুক্তি-আবেদননির্ভর বিচারব্যবস্থা। ভাষার তাই দরকার হবে না, বা বৃহত্তর জীবন ও ভাবজগতের ইঙ্গিতকারী কোনও সংকেতমালার। আয়ুষ্কালের বাকিটুকু জুড়ে থাকবে শুধু তাৎক্ষণিক মৌন বাস্তব।বাইবেল-এর একটা কাহিনি দিয়ে শুরু করি। যিশু খ্রিস্ট ক্রুশে মৃত্যুবরণের পর তৃতীয় দিন সমাধি থেকে উত্থিত হয়ে শিষ্যদের কাছে দেখা দিলেন। একজন শিষ্য, থোমাস, বিশ্বাস করতে পারছিলেন না এমন হতে পারে। যিশু থোমাসকে কাছে ডেকে তাঁর হাতে ক্রুশের পেরেকের ছিদ্রগুলি স্পর্শ করতে বললেন; এক সৈনিক তাঁর দেহের এক পাশে বর্শা দিয়ে আঘাত করেছিল, সেই ক্ষতে হাত দিয়ে দেখতে বললেন। এত করে থোমাসের বিশ্বাস জন্মাল ইনি সত্যিই যিশু, সমাধি থেকে উঠে এসেছেন। যিশু তখন তাঁকে বললেন, ‘থোমাস, তুমি তো দেখে তবে বিশ্বাস করলে। যারা না দেখেও বিশ্বাস করে, তারাই ঈশ্বরধন্য।’৬০
যাকে আমরা ‘বিশ্বাস’ বলি, যিশুর কথায় তার মূল চরিত্র প্রকাশ পাচ্ছে। কোনও জিনিস চোখে দেখা গেলে বা তার স্পষ্ট প্রমাণ মিললে বিশ্বাসের প্রশ্ন ওঠে না। আমরা বলি না আমরা ‘বিশ্বাস করি’ সূর্য পুব দিকে ওঠে, বা দিল্লি ভারতের রাজধানী। পদার্থবিজ্ঞানী বলেন না তিনি মাধ্যাকর্ষণ শক্তিতে ‘বিশ্বাস করেন’: ওটা প্রকৃতিতে ও পরীক্ষাগারে পর্যবেক্ষণ করে, এবং অঙ্ক কষে, প্রমাণ হয়েছে।
‘দেখে তবে বিশ্বাস’ অতএব বিশ্বাসই নয়, স্থির প্রত্যয়। তবে যিশুর কথার একটা তাৎপর্য আছে, কারণ যে জিনিসটা থোমাসকে বিশ্বাস করতে হচ্ছে সেটা সাধারণ নিয়মে হবার নয়: মরা মানুষ বেঁচে ওঠে না। এই ‘বিশ্বাসের’ পিছনে তথ্য আছে (যিশু তো সত্যিই উঠে এসেছেন) কিন্তু তত্ত্ব অর্থাৎ স্বীকৃত প্রাকৃতিক নিয়ম নেই, বরং সেই নিয়ম ভাঙা হচ্ছে। এটা অলৌকিক, এ জন্যই সম্ভব হল যে যিশু মানুষ নন, ঈশ্বরপুত্র, প্রকৃতির নিয়ম তাঁর বেলায় খাটে না। আর একটা রাস্তা অবশ্য আছে, সেটা হচ্ছে আপাত অলৌকিক ঘটনার একটা বাস্তব ব্যাখ্যা খোঁজা। কেউ কেউ যেমন বলেছেন, যিশু আসলে মারা যাননি; শিষ্যেরা ভুল করে তেমন ভেবে তাঁকে সমাধিস্থ করেছিলেন, তিনি যথাসময়ে জেগে ওঠেন। এমন ঘটনা মাঝে মধ্যে ঘটে, আধুনিক হাসপাতালে পর্যন্ত। এ ক্ষেত্রেই বা নয় কেন?
সত্যি তো, নয় কেন? মুশকিল এই, কোনও ভক্ত খ্রিস্টান এ ব্যাখ্যা মানবেন না। খ্রিস্টীয় ধর্মতত্ত্বের মর্মস্থল হল যে মানবজাতিকে তার আদি পাপ থেকে উদ্ধার করার জন্য যিশু ক্রুশে প্রাণ দিয়ে আবার উত্থিত হয়েছিলেন। সাধারণ মানুষে একবার মরলে বেঁচে উঠতে পারে না; পারে না বলেই যিশুর পুনরুত্থানের তাৎপর্য আছে। এতেই প্রমাণ হয় তিনি ঈশ্বরের অবতার, অতএব মানুষকে উদ্ধার করতে সক্ষম। খ্রিস্টান হতে গেলে এই ঘটনার অলৌকিকতা মানতেই হবে— কিন্তু তা যে সত্যি ঘটেছিল তাও মানতে হবে। থোমাসের অভিজ্ঞতা সেই সত্যতার সাক্ষ্য।
সচরাচর তথ্য-প্রমাণের অবতারণা হয় জানা-বোঝা বাস্তব জগৎটার প্রেক্ষিতে; এখানে ঠিক উলটো, জানা-বোঝার বাইরে একটা বিশ্বাসের জগৎকে পোক্ত করতে। বিশ্বাসের অবস্থান যুক্তিপন্থার জগতের বাইরে। তবু সেটা তো প্রত্যয়িত ও গ্রহণযোগ্য করা চাই, প্রমাণসিদ্ধ বাস্তবের পাশাপাশি— যেন বাস্তবেরই আর একটা স্তর বা অঙ্গ; কিংবা (বিশেষত ধর্মবিশ্বাস হলে) বাস্তবের ঊর্ধ্বে আরও অভ্রান্ত কোনও সত্যের স্তরে। সেখানে আমরা পৌঁছই যুক্তি-প্রমাণের রাস্তায় নয়, অন্য পথে, অন্য বিচারে; তা বলে সেই বিশ্বাসবস্তু যে সব সময় অযৌক্তিক বা অবাস্তব হবে এমন কথা নেই। বিশ্বাসের প্রবক্তারাও তাই সুযোগ পেলে যুক্তি-প্রমাণের শরণ নেন: থোমাসের এই কাহিনিতে সেটাই আমরা দেখছি। যিশু থোমাসকে বলতে পারতেন, ‘আমার কথা বিশ্বাস না করো তো দূর হও, এমন শিষ্য আমার চাই না।’ তার বদলে তিনি নিজের দেহ পরখ করে দেখার অবকাশ দিলেন, যাতে বিশ্বাসটা আরও দৃঢ় হয়।
গত অধ্যায়ে দেখেছিলাম, গল্পের বিচরণ বাস্তব আর কল্পনা এই দুই জগতের মিলনভূমিতে, তাদের মধ্যেকার সীমারেখা ক্রমাগত পারাপার করে। দেখা যাচ্ছে, বিশ্বাসও দুই জগতের সঙ্গে যোগ রাখতে চায়: তার নিজস্ব সিদ্ধি ও স্বীকৃতির জগতে তো বটেই, কিন্তু সেই সঙ্গে যুক্তি-তথ্যের বাস্তব জগতে, হয়তো সেখানেও একটা বিশেষ স্বকীয় ও সম্মানিত স্থানে। এই সম্মানের দাবিটা ঘিরে বিশ্বাস নিয়ে কতগুলি সমস্যার সৃষ্টি হয় যা গল্প বা কল্পনা নিয়ে হয় না। তার আলোচনায় আমরা যথাসময়ে আসব। কিন্তু তার আগে আরও কিছু বিষয় দেখা দরকার।
আমরা যত জিনিস ‘বিশ্বাস’ করি, তা মোটামুটি দুই ভাগে পড়ে। একটা বাস্তবসম্মত, হোক বা না হোক হওয়া সম্ভব। বাড়িতে কিছু টাকা রেখেছিলাম, খুঁজে পাচ্ছি না। বললাম, ‘আমার বিশ্বাস, গতকাল যে লোকটা কল সারাতে এসেছিল, সে হাতিয়েছে।’ এটা মনে করার কোনও প্রমাণ বা যুক্তি নেই, হয়তো ভাবছি নিছক শ্রেণিগত সন্দেহে; তবে হতেও পারে সে নিয়েছে, অসম্ভব তো নয়। এক বন্ধুর সময় খারাপ যাচ্ছে; তাকে বললাম, ‘আমার খুব বিশ্বাস, আগামী মাস থেকে সব ঠিক হয়ে যাবে।’ এমন আশা করার কোনও কারণ আমার জানা নেই, নেহাত তাকে সান্ত্বনা দিতে বললাম; তবে না হওয়ারও স্পষ্ট কারণ নেই, ফলে সত্যিই আমার কথায় বন্ধু হয়তো একটু বল পাবে।
তার বদলে আমি যদি বলি, ‘আমার বিশ্বাস, একটা ভূত উড়ে এসে টাকাটা নিয়ে গেছে’ কিংবা ‘গোমেদ ধারণ করলে তোমার সময়টা ফিরবে’, সেই বিশ্বাসগুলি অন্য শ্রেণির, বাস্তবগ্রাহ্য নয়। রত্নধারণে অবশ্য বহু লোকে বিশ্বাস করেন, কিন্তু তার প্রামাণ্য ভিত্তি দুর্বল বা অনুপস্থিত। বিশ্বাসীর দল বলেন বটে, ‘দেখো, পলা ধারণ করে আমার মেজো ভায়রাভাইয়ের ব্যবসায় কেমন উন্নতি হয়েছে।’ এমন চুটকি (anecdotal) দৃষ্টান্তে কিছু প্রমাণ হয় না। প্রমাণ করতে গেলে প্রচুর নজির জড়ো করা চাই; আর পাশাপাশি দেখা চাই পলা ধারণ সত্ত্বেও ক’টা লোকের লাভ হয়নি বা ক্ষতি হয়েছে, এবং ধারণ না করেও ক’টা লোকে দিব্যি উন্নতি করেছে।
গত অধ্যায়ে সামঞ্জস্য আর সংগতির কথা বলেছিলাম: কোনও কিছু আদৌ ঘটা সম্ভব কিনা, এবং কোনও বিশেষ ক্ষেত্রে ঘটছে কিনা। এখানেও একই প্রশ্ন উঠছে, তবে উত্তরটা দেখা হচ্ছে ভিন্নভাবে। প্রথম ধরনের বিশ্বাস আমাদের বাস্তব অভিজ্ঞতার ছকের মধ্যে পড়ে, দ্বিতীয়টা পড়ে না। দুটোই বিশ্বাস, কারণ তথ্যপ্রমাণ বিনা স্রেফ মনের তাগিদে আমরা এগুলি মানছি। যদি সত্যিই দেখা যায় কলমিস্ত্রি টাকাটা সরিয়েছে, কিংবা গোমেদ ধারণের পর বন্ধুর ভাগ্য ফিরেছে, বলব, ‘কেমন, বলেছিলাম তো!’ কিন্তু না হলে আমাদের বিশ্বাস টলবে না। বাস্তব সমর্থন পেলে ভাল, নইলে কিছু আসে যায় না। দুই শ্রেণির বিশ্বাসের মধ্যে তাও একটা বড় তফাত আছে। প্রথম ক্ষেত্রে অন্য কেউ চোর সাব্যস্ত হলে কলমিস্ত্রিকে নিয়ে সন্দেহ ঘুচবে: এই শ্রেণির বিশ্বাস সরাসরি তথ্যবিরোধী হতে পারে না। কিন্ত রত্নধারণ করে বন্ধুর হাল আরও খারাপ হলে খটকা লাগবে, ভাবব গোমেদটা খাঁটি ছিল না, তবে রত্নধারণে বিশ্বাস সম্ভবত ঘুচবে না। এই শ্রেণির বিশ্বাস বাস্তবনির্ভর নয়, ফলে বাস্তবের দ্বারা খণ্ডিত হলেও বিশ্বাসে চিড় ধরে না।
এই সঙ্গে আরও ক’টা কথা বলতে হয়। দ্বিতীয় ধরনের বিশ্বাসেও যুক্তি এমনকী অঙ্কের ভূমিকা থাকতে পারে। ঠিকুজি-কুষ্ঠি বানাতে অঙ্ক লাগে, কিন্তু তার যুক্তিগত ভিত্তি (rationale) সম্বন্ধে একটা মৌলিক প্রশ্ন তোলা যায়: গ্রহনক্ষত্রের অঙ্ক না হয় নির্ভুল, কিন্তু তাদের আধিভৌতিক গতিবিধির সঙ্গে মানুষের ব্যক্তিগত সমস্যার যোগ কি অঙ্ক কষে প্রমাণ করা যায়? নাকি আছে দুটো ভিন্ন অনুক্রমের হিসাব, একটা গ্রহনক্ষত্র অন্যটা মানবজীবন নিয়ে— মাঝখানে ফাঁক, টপকে পার হতে হচ্ছে? মানবজীবনের এই দিকগুলি আদৌ হিসাবের ছকে পড়ে কিনা তাই সন্দেহ। ইঞ্জিনিয়ারের অঙ্কও মানুষের জীবনযাত্রায় প্রয়োগ হয়; কিন্তু তা নিয়ে এমন সন্দেহ নেই, কারণ তা পুরোপুরি বস্তুকেন্দ্রিক। ইঞ্জিনিয়ারের একমাত্র চিন্তা, যে বাড়িটা তিনি বানাচ্ছেন সেটা খাড়া থাকবে কি না এবং উদ্দিষ্ট ব্যবহারের উপযুক্ত হবে কি না। বাড়ির ভাবী বাসিন্দাদের সুখদুঃখ নিয়ে তাঁর মাথাব্যথা নেই। যদি বাস্তুশাস্ত্র, ফেং শুই ইত্যাদি শিখে তিনি তা নিয়ে ভাবতে শুরু করেন, বলতে হয় তিনি স্থাপত্যবিদ্যার পাশাপাশি একটা একদম নতুন ক্ষেত্রে প্রবেশ করছেন, যার বৌদ্ধিক প্রণালী (epistemology) শুধু আলাদা নয়, বিপরীত— ডাক্তারের ব্যবস্থাপত্রে ওষুধের পাশাপাশি তাবিজ বা মাদুলি লিখে দেবার মতো।
কোনও ধারণা বা চর্চাক্ষেত্রকে ‘বিশ্বাস’ বলতে হয় যখন তার মৌলিক ভিত্তি যুক্তি-তথ্য বা বাস্তব বিচার নয়, তার বাইরে বা তার বাড়া একটা নিছক মানসিক স্বীকৃতি, প্রশ্নাতীতভাবে কোনও ধারণাকে আঁকড়ে ধরা। বিশ্বাসের একটা মূল লক্ষণ তার প্রশ্নাতীত চরিত্র। বৈজ্ঞানিক অনুসন্ধানে সব কিছু নিয়ে নিরন্তর প্রশ্ন করা হয়, এবং পর্যবেক্ষণ, যুক্তি বা গণিতের বিচারে জবাব মিললে তবেই গ্রহণ করা হয়। ‘বৈজ্ঞানিক’ বলা হলেও এই বৌদ্ধিক পদ্ধতি কেবল বিজ্ঞানে নয়, জ্ঞানচর্চার অন্যান্য শাখায় ও ব্যবহারিক জীবনের প্রায় সব ক্ষেত্রে অনুসৃত হয়। বলতে কী, এই পদ্ধতির সবচেয়ে কড়া প্রয়োগ বিজ্ঞানে নয়, দর্শনশাস্ত্রে। অনেকের ভুল ধারণা যে দর্শনশাস্ত্র একটা আধ্যাত্মিক ব্যাপার, তার সঙ্গে ধর্মশাস্ত্রের নিবিড় যোগ আছে। এই দুই বিদ্যাক্ষেত্রের অবস্থান আসলে মৌলিকভাবে বিপরীত। দার্শনিক সব কিছু প্রশ্ন করেন; বিষয়ের যত গভীরেই যান না কেন, তর্ক-বিশ্লেষণ ত্যাগ করেন না। ধর্মশাস্ত্রজ্ঞও হয়তো অনেক কিছু বিশ্লেষণ করেন, সেজন্য যুক্তি-তথ্যের অবতারণা করেন; কিন্তু একটা পর্যায়ে এসে বলেন, আর ব্যাখ্যা-বিশ্লেষণ নয়, এবার বিশ্বাসের দোরগোড়ায় পৌঁছে গেছি: এর পরের কথাগুলি আমরা প্রশ্ন না করে মেনে নেব— ধর্মগ্রন্থে লেখা আছে বলে, বা যুগে যুগে লোকে ভেবে আসছে বলে। অনেক ধার্মিক মানুষ আর এক পা এগিয়ে বলেন, যদি এসব নিয়ে তুমি প্রশ্ন করো— না হয় আরও ভাল করে বোঝার জন্যই— তবে তুমি ধর্মবিরোধী। আমরা দেখেছি, বিশ্বাসের এক্তিয়ারের মধ্যে যুক্তি-তথ্যের যথেষ্ট আনুষঙ্গিক ভূমিকা থাকতে পারে; কিন্তু গোঁড়া ধার্মিক তা মানেন না। বাইবেল-এর সেই ঘটনায় উপস্থিত থাকলে তাঁরা থোমাসকে তাড়াতেন কি মেরেই বসতেন, তাঁকে আশকারা দেবার জন্য যিশুকেও দুষতেন।
বিশ্বাসমাত্রই গোঁড়া নয়। নানারকম বিশ্বাস, বিশেষত ধর্মবিশ্বাস, যুগ যুগ ধরে মানুষের বৌদ্ধিক জীবনের একটা মূল উপজীব্য ও অনুপ্রেরণা হিসাবে কাজ করে এসেছে, আজও করছে। আমাদের সবচেয়ে সূক্ষ্ম, জটিল, বিচিত্র ও উপকারী চিন্তা (এমনকী একটা স্তরে যুক্তির অনুশীলন), সেই সঙ্গে শিল্প সাহিত্য ও বিবিধ মানবিক ও সামাজিক কর্মকাণ্ডের একটা প্রধান উৎস ধর্মীয়। পাশাপাশি এটাও ঠিক যে বিশ্বাস, বিশেষ করে ধর্মীয় বিশ্বাস ও অনুশাসন, একক ও সংকীর্ণভাবে বিভিন্ন সমাজের উপর চাপিয়ে দেওয়া হয়েছে যুগ যুগ ধরে। যদৃচ্ছ কোনও বাক্য বা বাহ্যরীতি বেঁচে থাকার শর্ত করে তোলা হয়েছে, হয়তো আক্ষরিক অর্থে বাঁচা-মরার শর্ত। ফলে অসংখ্য যথার্থ ধার্মিক মানুষ ধর্মের ধ্বজাধারীদের হাতে প্রাণ হারিয়েছেন বা নিগৃহীত হয়েছেন।
জ্ঞানতত্ত্ব ও সংকেততত্ত্বের আলোচনায় অন্যান্য প্রসঙ্গে আমরা যা বলেছি, ধর্ম সম্বন্ধেও অতএব তাই বলতে হয়। এক-একটা ধর্ম একটা বিশাল বৌদ্ধিক ক্ষেত্র, তার প্রকাশ সমান বিশাল সংকেতপ্রণালীর মধ্য দিয়ে। সেই সংকেতের মধ্যে প্রচলিত ভাষা অবশ্যই একটা মস্ত উপাদান, তবে এ ক্ষেত্রে (অন্য অনেক ক্ষেত্রের মতো) ভাষা বলতে একেবারে প্রাথমিক স্তরে শব্দ বা বাক্যের চেয়ে বেশি করে বোঝাচ্ছে সেই শব্দ ও বাক্য দিয়ে নির্মিত রচনা, পাঠ বা ব্যাখ্যান। সেই সঙ্গে ওই ধর্ম থেকে উৎসারিত বা তার দ্বারা অনুপ্রাণিত সমস্ত ক্রিয়াকর্ম আচার-অনুষ্ঠান, সামাজিক সংগঠন, শিল্প সংগীত স্থাপত্য ইত্যাদি যত রকম সম্ভাব্য প্রকাশ, সবই সেই ধর্মের অন্তর্বস্তুর সংকেত। এই নিবিড় জটিল সংকেতরাশির মধ্য দিয়ে— যাকে আমি আগে বলেছি ‘অতিভাষা’— একটা ধর্মের ভরপুর বৌদ্ধিক প্রকাশ। কিন্তু ধর্ম বলেই, একটা মোক্ষম পর্যায়ে পৌঁছে সেই প্রকাশ তার অবস্থান বদলায় বৌদ্ধিক স্তর থেকে বিশ্বাসের স্তরে। অনেক ধর্মে একটা বাঁধা বিশ্বাসবাক্য (creed) নির্দিষ্ট থাকে, তার পিছনে থাকে কিছু আবশ্যিক ধর্মমত বা বিশ্বাসবস্তু (dogma): সেই ধর্মাবলম্বী হতে গেলে সেগুলি বিনা প্রশ্নে গ্রহণ করতে হয়। হিন্দুধর্মের মতো যে বহুমুখী ধর্মে কোনও বিশ্বাসবাক্য বা বিশ্বাসবস্তু নির্ধারিত নেই, সেখানেও সামাজিক বা সাম্প্রদায়িক তাগিদে তার উদ্ভাবন হতে পারে: বলা বাহুল্য, হিন্দুধর্মের বিশাল বিচিত্র মননের সামান্য অংশ তাতে ধরা পড়বে।
বিশ্বাসবাক্য আকারে ছোট, কিন্তু তার অন্তর্বস্তু সরল নাও হতে পারে, বরং হতে পারে গভীরভাবে সাংকেতিক: তাতে নিহিত থাকতে পারে (বলা চলে, থাকতেই হবে) সেই ধর্মের জটিল তত্ত্বরাশি। কিন্তু চুম্বক শ্রেণির অন্যান্য উচ্চারণের মতো, এখানেও উগ্রপন্থীরা তার নিহিত সংকেতবদ্ধ অর্থ অগ্রাহ্য করে বিশ্বাসবাক্যকে দেখে সোজাসুজি ধর্মীয় আনুগত্যের নির্ঘোষ হিসাবে। তখন তার বার্তা হয়ে দাঁড়ায়, যত-না ‘আমি এই তত্ত্বে বিশ্বাস করি’ তার চেয়ে বেশি ‘আমি এই ধর্মসম্প্রদায়ের লোক, ভুলো না কিন্তু’। শব্দগুলো এক থাকলেও বাচনক্রিয়া বেমালুম পালটে যায়, সূক্ষ্ম বৌদ্ধিক বার্তা হয়ে দাঁড়ায় মোটা দাগের পরিচয়চিহ্ন বা পাসওয়ার্ড, তারপর আরও এক ধাপ এগিয়ে নিছক আস্ফালন। ‘এটা মানা আবশ্যক’, ধর্মতত্ত্বের এই বিধান ভোল পালটে হয়ে যায় জনতার জবরদস্ত দাবি, ‘এটা মানতেই হবে’: আত্মিক বিকাশের অভিজ্ঞান নয়, স্লোগানধর্মী হুকুম বা হুমকি। তৃতীয় অধ্যায়ে এ বিষয়ে আলোচনা করেছি।
যাই বলি না কেন, আজকের মানবসভ্যতায় যুক্তি ও তথ্যের প্রয়োগক্ষেত্র যথেষ্ট বেড়েছে। তার একটা কারণ বিজ্ঞান ও প্রযুক্তির প্রসার; আর একটা (বাস্তবে যতই খামতি থাক) বিশ্বাসনিরপেক্ষভাবে ন্যায্যতা ও সংগতির ভিত্তিতে রাষ্ট্র ও সমাজের পুনর্গঠন। এই ধারাগুলি বিক্ষিপ্তভাবে নানা সময়ে নানা দেশে দেখা দিয়েছে (যেমন তেরো শতকে সিসিলির রাজা দ্বিতীয় ফ্রেডেরিক বা ষোলো শতকে সম্রাট আকবরের রাজত্বে), কখনও আরও দীর্ঘস্থায়ী ও ফলপ্রসূভাবে (যেমন প্রাচীন আথেন্সে); কিন্তু আধুনিক পৃথিবীতে এর সূত্রপাত আঠারো শতকে ইউরোপের Enlightenment (বাংলায় বলা যাক ‘জ্ঞানোন্মেষ’), বা বড়জোর সতেরো শতকে তার প্রস্ততিপর্ব থেকে। এই ধারার কিছু প্রধান বৈশিষ্ট্য হল: ধর্মবিশ্বাস থেকে রাষ্ট্রব্যবস্থাকে পৃথক করা; রাষ্ট্রশাসনকে গণতান্ত্রিক ও সাংবিধানিক ভিত্তিতে প্রতিষ্ঠা করা; এবং স্বাধীনতা, সাম্য, ন্যায্যতা, সহিষ্ণুতা ইত্যাদি নীতির মধ্য দিয়ে মনুষ্যত্ব ও মানবাধিকারের একটা আদর্শ স্থাপন করা। এই সব বিশদ নীতি ও আদর্শের চেয়েও ক্রান্তিকারী অবদান এগুলির সঞ্চালক এক বৈপ্লবিক নতুন জ্ঞানপ্রণালী (epistemology), যার প্রধান সূত্র হল বিশ্বাসের জায়গায় যুক্তি, তথ্যপ্রমাণ ও বাস্তবনিষ্ঠার উপর একান্ত নির্ভর, তাকেই মূল বৌদ্ধিক ও সামাজিক নীতি হিসাবে গ্রহণ করা। যাকে বৈজ্ঞানিক মনোভাব বলছি (মনে করিয়ে দিচ্ছি, তা কেবল আনুষ্ঠানিক বিজ্ঞানচর্চা নয়, জ্ঞান ও জীবনধারণের সব ক্ষেত্রেই প্রযোজ্য), এখানেই তার কার্যকর সূত্রপাত। এই ধারাকে এখন থেকে সংক্ষেপে ‘যুক্তিপন্থা’ বলব।
গত কয় শতকে বিশ্ব জুড়ে পাশ্চাত্য সভ্যতার আধিপত্যের ফলে ইউরোপীয় জ্ঞানোন্মেষের প্রভাব সব দেশে সব সভ্যতার উপর পড়েছে, যদিও পাশ্চাত্যের নিজের ইতিহাস ও আচরণে এই নীতিনিষ্ঠ আলোকপ্রাপ্ত আদর্শ প্রায়ই দেখা যায়নি। বিশ শতকে পাশ্চাত্যের ঔপনিবেশিক শাসন থেকে সদ্য মুক্ত দেশগুলির অধিকাংশ তাদের নতুন কর্মসূচি ও ভাবাদর্শ এই ভিত্তিতে স্থাপন করেছে— অন্তত গোড়ায়, অন্তত আপাতভাবে। শত ত্রুটি ও স্খলন সত্ত্বেও বলা চলে, বিশ্বের সব উত্তর-ঔপনিবেশিক দেশের মধ্যে এই আদর্শের সবচেয়ে সফল ও দীর্ঘস্থায়ী প্রকাশ স্বাধীনতা-উত্তর ভারতের ইতিহাসে।
নিজেদের স্বার্থে ও গৌরবার্থে ভারতের নাগরিককুল এই আদর্শ রক্ষার তাগিদ বোধ করবেন, এমনটা ভাবা স্বাভাবিক। কিন্তু ভুললে চলবে না, এই চিন্তাধারার একটানা বিবর্তন সারা বিশ্বে মাত্র তিন-চারশো বছর ধরে, ভারতে আরও কম। ইতিহাসের মাটিতে তার শিকড় কতদূর পোক্ত তা প্রশ্নের বিষয়। বিশেষ করে ভারতের মতো প্রাচীন ও বহুবিধ সভ্যতায় বিভিন্ন বিশ্বাসপুষ্ট ধারা এখনও অত্যন্ত প্রবল, হয়তো দিনে দিনে বেশি করে: আমাদের জনজীবনে তার প্রতিফলন যথেষ্ট স্পষ্ট। এই পরিস্থিতির আদত ভিত্তিটা বোঝা জরুরি। এ কেবল বিভিন্ন শ্রেণি বা গোষ্ঠীর মধ্যে সংঘাত নয়, নিছক রাজনৈতিক দলের মধ্যে তো নয়ই। এর পিছনে আছে চেতনার গূঢ় স্তরে জগৎটা দেখার ও বোঝার আমূলভাবে বিপরীত দুই পদ্ধতি, দুটো সম্পূর্ণ পৃথক জ্ঞানপ্রণালী ও মানসিক পরিমণ্ডল।
মননের ইতিহাসে যে ধারাকে যুক্তিপন্থী বলছি, তার দার্শনিক ভিত্তি সর্বজনীন মানবিকতা। তার উদ্দীপক প্রভাব পড়েছে দেশ ও সমাজের গণ্ডি ছাপিয়ে মানুষের সাধারণ কাণ্ডজ্ঞান ও নীতিবোধের উপর। মনে যাই ভাবি, কাজে যাই করি, আমাদের বেশিরভাগ আচরণে ও কাজকর্মে আজ আমরা ন্যায়, যুক্তি ও তথ্য-প্রমাণের অন্তত ঠাট বজায় রাখার দরকার বোধ করি। বলা যেতে পারে, এটা আজ পৃথিবীর অধিকাংশ সমাজ ও মানুষের অভিপ্রেত বা নিদেনপক্ষে ঘোষিত চিন্তাপ্রণালী— অবশ্যই সর্বত্র নয়, প্রায়ই বাস্তবায়িত নয়, কিন্তু এতটাও আগে কখনও ছিল না। জীবনের তিনটি ক্ষেত্র কিন্তু এখনও এই সাধারণ প্রবণতার উল্লেখযোগ্য ব্যতিক্রম: অন্তরঙ্গ ব্যক্তিগত জীবন, শিল্প-সংগীত-সাহিত্য, এবং ধর্ম।
ব্যক্তিগত জীবনে যুক্তিবিহীন আচরণ অবাধ হতে পারে না। একান্ত নিজস্ব রুচিতে অনেকটা স্বাধীনতা থাকে: অমুক খাবার বা অমুক রঙের জামা পছন্দের জন্য ব্যাখ্যা দিতে হয় না, দেওয়া সম্ভব নয়— ভাল লাগে, ব্যাস, কেন লাগে আমিও জানি না। তবু ‘পররুচি পরনা’র কথা ওঠে, ‘আপরুচি খানা’ও ভারতে দুষ্কর হয়ে উঠছে: অন্যের ইচ্ছা বা সমাজের বিধান অনুসারে খেতে-পরতে হয়। সেই ইচ্ছা তো বটেই, সেই বিধানও প্রায়ই যুক্তিভিত্তিক নয়, সংস্কার বা বিশ্বাসের (প্রায়ই ধর্মবিশ্বাসের) দ্বারা চালিত। অন্যান্য সামাজিক বিধান অবশ্যই যুক্তি-তথ্য ন্যায়নীতি অনুসারে, যেমন জনস্বাস্থ্য বা যান চলাচলের বিধিনিয়ম। একান্ত ব্যক্তিগত সম্পর্কেও বাস্তবে যাই হোক, অন্তত নীতির স্তরে যুক্তি, সমতা ও ন্যায্যতার দাবি ক্রমে বাড়ছে, রূপায়িতও হচ্ছে কিছু মাত্রায়: স্ত্রীপুরুষের সম্পর্কে, পিতামাতার সঙ্গে সন্তানের সম্পর্কে, বৃহত্তর পারিবারিক বন্ধনে। কিন্তু সম্পর্কস্থাপনের সবচেয়ে গভীর স্তরে অন্য দাবি এসে পড়ে: বন্ধুনির্বাচন বা প্রেম যুক্তি মেনে হয় না। অনেক সমাজ এমন আবেগভিত্তিক সম্পর্ক মেনে নিতে চায় না, জোর খাটিয়ে জাগতিক বিধান জারি করে। সেই বিধানও হতে পারে সমান যুক্তিহীন ও অনেক বেশি হানিকর, যেমন ভিন্ন ধর্ম বা গোষ্ঠীর মানুষের মধ্যে বন্ধুত্ব (ও অবশ্যই প্রেম) নিষেধ করা, হয়তো হিংসা ও আক্রোশের সঙ্গে।
এক কথায়, ব্যক্তিগত পরিসরে যুক্তিমুক্ত আচরণের অবকাশ কিছুমাত্রায় হলেও সামগ্রিক নয়। যুক্তিপন্থার সঙ্গে তার মানিয়ে চলতে হয়; তার চেয়ে বড় কথা, আপস করতে হয় যুক্তিমুক্ত আরও শক্তিশালী এক ধারার সঙ্গে, অর্থাৎ সামাজিক সংস্কার ও ধর্মবিশ্বাস। ব্যক্তিস্তরে যুক্তিমুক্ত আচরণকে বিশ্বাসের তকমা দেওয়া হয় না। আমি ইলিশ মাছ খেতে ভালবাসি বা বেড়াল দেখলে আঁতকে উঠি, সেটা কোনও বিশ্বাসের বশে নয়: ওগুলি আমার তুচ্ছ ব্যক্তিগত প্রবৃত্তি। অন্য কেউ পাবদা মাছ পছন্দ করলে বা বেড়াল দেখলেই আদর করলে আমি তাদের সঙ্গে তর্ক জুড়ব না। এমনকী প্রেমে পড়লেও সেটা একান্তভাবে দুই ব্যক্তির দৈবাৎ পারস্পরিক আকর্ষণ বলে মনে করব, তার বাইরে আর কিছুর সঙ্গে যুক্ত করব না, ভাবব না সেজন্য আমার কোনও বৃহৎ তত্ত্বে বিশ্বাস করতে হবে।
তবে এও ঠিক, নেহাত অকারণে প্রেমে পড়েছি বা বন্ধুত্ব পেতেছি ভাবতে ভাল লাগে না; বন্ধু বা প্রেমাস্পদের কত গুণ, তাকে ভালবাসা কত যুক্তিসিদ্ধ এমনকী অনিবার্য, তা আমরা ফলাও করে বোঝাই— অপরের কাছে, তার আগে নিজের কাছে। শিল্প সম্বন্ধে কথাটা আরও বেশি খাটে। একটা গান, ছবি বা কবিতা মনকে নাড়া দেয়, ভাল লাগে বলেই লাগে। তারপর কিন্তু আমরা ভাবতে বসি কেন লেগেছে, কী তার শিল্পশৈলী, কী বিষয়মাহাত্ম্য; তা নিয়ে অন্যের সঙ্গে আলোচনা করি, তর্ক জুড়ে দিই। যুক্তিপ্রমাণের ছকে ফেলার তাগিদ নেই বলেই আমরা শিল্পের প্রতি আকৃষ্ট হই; কিন্তু আকর্ষণটা সার্থক করতে শরণ নিই সেই যুক্তিপ্রমাণের, নিছক উপভোগ ছাপিয়ে একটা পরিপূর্ণ বৌদ্ধিক অভিজ্ঞতা খুঁজি।
সে তুলনায় ধর্মের ভূমিতে যুক্তিমুক্ত বিশ্বাসের প্রায় অবাধ অধিষ্ঠান। আজকের পৃথিবীতে এই একটাই ব্যাপক মানসিক ক্ষেত্র যার মৌলিক সত্তা তো বটেই, শাখা-প্রশাখা খুঁটিনাটি মায় আচার-সংস্কার সমাজবিধি— সবই যুক্তির বাহ্যিক বিচার থেকে প্রায় সর্বাংশে মুক্ত। আগেই দেখেছি, ধর্মচিন্তার অঙ্গ হিসাবে যুক্তি-তথ্যের অবতারণা যথেষ্ট ঘটতে পারে, কিন্তু সেটা আবশ্যিক নয়, মৌলিক তো নয়ই। বরং আমাদের ধর্মীয় তত্ত্ব বা প্রথা নিয়ে কেউ প্রশ্ন তুললে বলি, ‘ওটা আমাদের ধর্মবিশ্বাস’— অর্থাৎ যুক্তি-ব্যাখ্যার প্রশ্ন ওঠে না, আমি ভাবি বা করি বলেই তোমাকে মেনে নিতে হবে। ধর্ম ব্যতীত অন্য কোনও ক্ষেত্রে এমন সহিষ্ণুতার দাবি নীতিগতভাবে স্বীকৃত হয় না, বাস্তবে যাই হোক।
এই কারণে আইনের অপেক্ষাকৃত লঘু কিছু বিধিনিষেধ থেকে ধর্মীয় প্রথাকে ছাড় দেওয়া হয়, যেমন পোশাকবিধি এমনকী অস্ত্রধারণের ক্ষেত্রে। আধুনিক পৃথিবীতে অধিকাংশ সমাজে গুরুতর ক্ষেত্রে ছাড় নেই: নরবলি বা সতীদাহ আইনের চোখে নৃশংস অপরাধ। (এই প্রথাগুলি আদৌ ধর্মীয় কি না সে আলাদা প্রশ্ন।) তবু নরবলি, বিশেষত শুভকার্যে শিশুবলির ঘটনা আজও শোনা যায়, সতীদাহও ঘটেছে আমাদের জীবৎকালে। অর্থাৎ আইন বা সরকার যাই বলুক, সমাজের একাংশের চেতনায় শুধু অযৌক্তিক নয়, অমানবিক এই প্রথাগুলি মান্যতা পেয়ে চলেছে। আর প্রবল, ব্যাপক ও ক্রমবর্ধমান মান্যতা পাচ্ছে জাতিভেদ, বর্ণভেদ, লিঙ্গবিদ্বেষ ও ধর্মবিদ্বেষ ঘটিত অসংখ্য অপরাধ। সেখানে ব্যাপারটা আরও বিভ্রান্তিকর ও অভিসন্ধিমূলক: আইনের বিধান আওড়ানো হচ্ছে, কিন্তু সেই কণ্ঠ ছাপিয়ে হাজার গুণ প্রচার হচ্ছে অন্ধ বিদ্বেষবার্তা, প্রায়ই স্লোগানের আদলে। আইনের ভাষা বিশদভাবে অর্থবহ, সাংকেতিক; তার কোনও তাৎক্ষণিক আকর্ষণ নেই, বুঝতে কষ্ট করতে হয়, সহজে মনে দাগ কাটে না। স্লোগানের ভাষা সহজবোধ্য, রক্ত গরম করা; তার সংক্ষিপ্ত বার্তা ব্যাখ্যার অপেক্ষা রাখে না— তার ক্রিয়া সাংকেতিক নয়, সরাসরি বাস্তব অভিঘাতে, বন্দুকের ঘোড়া টেপার মতো।
তৃতীয় অধ্যায়ে স্লোগান বা চুম্বকবার্তা নিয়ে আলোচনা করেছিলাম। চুম্বকধর্মী উচ্চারণের ভিত্তি প্রায়ই কোনও অর্থবহ ব্যাখ্যান (discourse), হয়তো ধর্মীয় তত্ত্ব বা রাজনৈতিক ভাবাদর্শ। সেই আদি ব্যাখ্যান হতে পারে মহান, মূল্যবান, ইতিহাসসিদ্ধ। স্লোগানওয়ালাদের অত পোষায় না, তারা সেটা থেকে ছেঁকে নেয় একটা চটজলদি সংক্ষিপ্তসার। চতুর্থ অধ্যায়ে দেখেছিলাম, জাতীয় জীবন ও ইতিহাসের পরিপূর্ণ বৈচিত্র্যময় ব্যাখ্যান থেকে অংশবিশেষ তুলে সংকীর্ণ রাজনৈতিক প্রয়োজনে কেমন আধাখেঁচড়া লোকরঞ্জক ব্যাখ্যান তৈরি করা যায়। ধর্মের ক্ষেত্রেও এক জিনিস ঘটতে পারে: নানা মাধ্যমে নানা প্রকাশে একটা পরিপূর্ণ বহুমুখী উদার ব্যাখ্যান ভেঙে বেছে বিকৃত করে তা থেকে সংকীর্ণ উদ্দেশ্যে একটা তরল বিশ্বাসবার্তা বার করা যায়; তারপর বাস্তবে, বলতে গেলে বাজারি প্রয়োগের জন্য তারও রসটুকু নিংড়ে স্লোগান বাঁধা যায়। মূল ব্যাখ্যান ততক্ষণে বলতে গেলে অবান্তর, কিন্তু স্লোগানবিলাসীরা সেই নামের আড়ালে আত্মরক্ষা করতে পারে।
রাজনৈতিক ও ধর্মীয়, দু’ রকম নির্মাণ সমান্তরাল এমনকী যুক্ত হতে পারে। যোগ করা কঠিন নয়, বরং সংগত, কারণ প্রায় সব দেশের ইতিহাসে ও জনজীবনে ধর্মের একটা বড় ভূমিকা থাকে। কিন্তু সেই যৌথ ব্যাখ্যানে ধর্মের উপস্থিতির ফলে একটা বিশেষ মাত্রা যোগ হয়, সেটা হল বিশ্বাসের মাত্রা। ইতিহাস বা সামাজিক জীবনে কোনও তথ্য বা ব্যাখ্যার ভুলভ্রান্তি সংশোধনের চেষ্টা করা যায়, তা নিয়ে তর্ক করা যায়, অন্তত মানুষকে সাবধান করা যায়। কিন্তু ধর্মের সংযোগে বিশ্বাসের মাত্রা যোগ হলে তা সংশোধন বা সমালোচনার নাগালের বাইরে চলে যায়। সেই অভেদ্য বর্মের আড়ালে তাই আশ্রয় নিতে পারে ধর্মের সঙ্গে সম্পর্কহীন এমনকী ধর্মবিরোধী কার্যকলাপ।
উলটো কৌশলও দেখা যায়: যুক্তিপন্থার বিচার থেকে বিশ্বাসকে মুক্তি দেওয়া হয়, কিন্তু বিশ্বাস নিজের স্বার্থে বা আত্মরক্ষায় যুক্তির বিচারের, তথা দেশের আইন বা গণতান্ত্রিক নীতির শরণ নিতে পারে। একটু আগে দেখেছি, ধর্মবিশ্বাসের কারণে কিছু কিছু গৌণ বিষয়ে আইনের ছাড় দেওয়া হয়। বিশ্বাসের প্রবক্তাদের স্বাভাবিক ঝোঁক থাকে একই যুক্তিতে আরও গুরুতর ছাড় আদায় করার, সমাজে আরও নিরঙ্কুশভাবে তাদের কর্মসূচি প্রসারিত করার, যদিও সেই কর্মসূচি যুক্তিভিত্তিক নয়।
একদিকে যুক্তিপন্থা, অন্যদিকে বিশ্বাস— দুইয়ের আদানপ্রদানে তাই পাল্লাটা বিশ্বাসের দিকে ভারী হবার সম্ভাবনা। দুই বিপরীত চেতনা ও জ্ঞানপ্রণালী এখানে পরস্পরের সম্মুখীন। যুক্তিপন্থার প্রবণতা হল সব কিছুকে নিরপেক্ষ বিচারে যথাযোগ্য স্থান দেওয়া। বিশ্বাসের প্রবক্তারা তাতে লাভবান হন; কিন্তু যেহেতু বিশ্বাসের তরফে এমন কোনও বাধ্যতা নেই, সেই স্থান অধিকার করার পর তাঁরা নিজস্ব ধারায় চলতে পারেন, বৃহত্তর ন্যায্যতা বা যুক্তিকে অস্বীকার করে।
এমন ঘটার বিশেষ সম্ভাবনা, যখন অকাট্য যুক্তিতে বিশ্বাসের অস্তিত্বটাই তথ্য হিসাবে স্বীকৃতি পায়। ভারতে সম্প্রতি এমন একটা গুরুত্বপূর্ণ দৃষ্টান্ত দেখা গেছে। বিবেচ্য বিষয় একটা তথ্য নির্ধারণ, রামচন্দ্রের জন্মস্থল। জায়গাটা ঠিক কোথায়, ইতিহাসবিদ ও প্রত্নতাত্ত্বিকেরা ঠিক করতে পারেননি; কিন্তু বিপুল সংখ্যক মানুষ বিশ্বাস করেন সেটা একটা বিশেষ স্থানে। তাঁরা যে এমন বিশ্বাস করেন তাতে সন্দেহ নেই: সামাজিক ও মনস্তাত্ত্বিক স্তরে সেটা অবশ্যই তথ্য, যে জিনিসটা তাঁরা বিশ্বাস করেন তা ঐতিহাসিক তথ্য হোক আর না হোক। সুতরাং যুক্তির বিচারে সেই বিশ্বাসের অস্তিত্বকে তথ্য হিসাবে মান্যতা দিতে হয়; আর সে মান্যতা কার্যকর করতে বিশ্বাসবস্তুটাকেও গ্রহণ করতে হয়, যদিও তথ্য হিসাবে তা অপ্রমাণিত। এখানে মূল বা প্রাথমিক তথ্য (substantive fact) হল (বা প্রমাণ হলে হত) জন্মস্থলের অবস্থান; অনুবর্তী বা আনুষঙ্গিক তথ্য (contingent fact), সে বিষয়ে লোকের বিশ্বাস। সচরাচর মূল বিষয়ের জেরে বা প্রভাবে অনুবর্তী বিষয় মান্যতা পায়, এখানে উলটোটা ঘটছে। বিষয়টা গুরুতর, মীমাংসা হওয়া সমাজের স্বার্থে জরুরি; মূল তথ্য উপলব্ধ না হলে আনুষঙ্গিক তথ্যের ভিত্তিতে সিদ্ধান্ত নেবার তাগিদটা তাই জরুরি হয়ে ওঠে।
অতএব সিদ্ধান্ত নেওয়া হল সংখ্যার ভিত্তিতে: অনেক মানুষ একটা কথা বিশ্বাস করেন বলে সেটাকে মান্যতা দেওয়া হল, গণতান্ত্রিক ন্যায়নীতি অনুসরণ করে। অবস্থাবিশেষে গণতান্ত্রিক নীতির বিপরীত প্রয়োগও ঘটে, সেই সংখ্যার বিচারেই: ভাবা হয়, সংখ্যলঘুদের স্বার্থ বিশেষভাবে রক্ষা করা উচিত। রামজন্মভূমি বিতর্কে বিশ্বাসবস্তু ছিল একটা তথ্যের প্রশ্ন, অর্থাৎ জন্মস্থলের অবস্থান। সত্যিকারের সমস্যা হতে পারে যেখানে বিশ্বাসবস্তু কোনও সামাজিক বা মানবিক প্রসঙ্গ (যেমন জাতপাত); বা আর্থিক লাভের সুযোগ (যথা, কোন জাতি বা সম্প্রদায়ের মানুষ কী কাজ করবে); কিংবা প্রথা বা অভ্যাস (যথা, অমুক খাদ্য চলবে না, অমুক মন্দিরে নারীর প্রবেশ নিষেধ)।
এমন ক্ষেত্রে সমাজে গুরুতর টানাপোড়েন চলে, যুক্তিপন্থার সঙ্গে বিশ্বাস ও সংস্কারের। এমনকী রাষ্ট্রীয় ও আইনি স্তরে, যেখানে দুইয়ের মধ্যে সংঘাত হওয়ার কথা নয়, যেখানে সাংবিধানিক নির্দেশ স্পষ্টই যুক্তিপন্থার দিকে, সেখানেও বৃহত্তর সামাজিক প্রেক্ষিতে সিদ্ধান্ত নেওয়া কঠিন হয়ে পড়ে। শেষ সিদ্ধান্ত ক্ষেত্রবিশেষে কখনও একদিকে, কখনও অন্যদিকে ঝোঁকে, প্রায়ই হয়— হতেই হয়— দুটো ধারার সংমিশ্রণ; এবং ধারা দুটো যেহেতু পরস্পরের বিপরীত, অবধারিতভাবে নানা জটিলতা ও বিভ্রান্তির সৃষ্টি হয়— নতুন সমস্যা দেখা দেয়, বা পুরনো সমস্যাটাই মলাট পালটিয়ে। যা লক্ষণীয় তা হল, আপাত যুক্তিপন্থী সাংবিধানিক ব্যবস্থার মধ্যে যুক্তিমুক্ত বিশ্বাস ও সংস্কার আদৌ ঠাঁই পাচ্ছে; এবং বৃহত্তর সমাজে তাদের এত গুরুত্ব যে যুক্তির বিচারেই বাস্তব তথ্য হিসাবে তাদের গ্রাহ্য করতে হচ্ছে, মর্যাদা দিতে হচ্ছে।
পুরো চিত্রটা তা হলে এইরকম দাঁড়াচ্ছে। আমাদের মননের ভূমি জুড়ে আছে অনেকগুলি সমৃদ্ধ ব্যাখ্যান— ইতিহাস, বিজ্ঞান, ধর্ম ইত্যাদি। প্রত্যেকটির বৌদ্ধিক প্রকাশ ভাষা সহ নানা বিচিত্র সংকেতের বিস্তারে; এই সমবেত মাধ্যমকে আমি বলছি ‘অতিভাষা’। এর মধ্যে কয়েকটি (সচরাচর ধর্মীয়) ব্যাখ্যান বলছে, বৌদ্ধিক সম্পদ যতই থাক, তার ভিত্তিতে তারা প্রতিষ্ঠা দাবি করবে না, করবে বিশ্বাসের ভিত্তিতে। সেই বিশ্বাসবস্তুর নিজস্ব সারবত্তা থাকতে পারে, কিন্তু তা ভেঙে খুঁটিয়ে ব্যাখ্যা-বিশ্লেষণের প্রশ্ন নেই; তার বদলে আছে একটাই অভিন্ন অবিশ্লেষ্য সত্তা, একশিলা মূর্তির মতো, যা প্রশ্নাতীতভাবে মান্যতা দাবি করছে। তার ছত্রছায়ায় যে বিচিত্র মননের জগৎ— তর্ক তত্ত্ব দর্শন, শিল্প সাহিত্য সংগীত, আচার অনুষ্ঠান সামাজিকতা, সংকেতের ঐশ্বর্য, বার্তার প্রাচুর্য— তা যদি বজায় থাকেও (বিশ্বাসটা গোঁড়া বা মৌলবাদী পর্যায়ে পৌঁছলে থাকে না), তার গুরুত্ব অতএব কমে যায়, সব কিছু হয়ে পড়ে মূল বিশ্বাসবস্তুর অনুষঙ্গ মাত্র।
এর পাশাপাশি আছে অন্যান্য ব্যাখ্যান যা বিশ্বাসনির্ভর নয়: তাদের মৌলিক অবস্থান যুক্তিপন্থী ও বিশ্লেষক। তাদেরও সাংকেতিক ভাণ্ডার ‘অতিভাষার’ পর্যায়ে, তাতে আছে তর্ক তত্ত্ব দর্শন, শিল্প সাহিত্য সংগীত, আচার অনুষ্ঠান সামাজিকতা, হয়তো অনেক উপাদানের একটি হিসাবে ধর্মবিশ্বাস পর্যন্ত— কিন্তু এ ক্ষেত্রে সেই সাংকেতিক তন্ত্রের মান্যতা পুরোপুরি বৌদ্ধিক পর্যায়ে, তার বাইরে কোনও বিশ্বাসবস্তুতে নয়।
এ পর্যন্ত বলা চলে, এই উন্মুক্ত মননের জগৎ আর বিশ্বাসের জগৎ বৌদ্ধিক দিক দিয়ে পৃথক এমনকী বিপরীত, কিন্তু তুলনীয়। তাদের পরের ইতিহাস কিন্তু ভিন্ন পথে যাবার জন্য যেন মুখিয়ে আছে। এই বিভাজনটা কীরকম হতে পারে, উপরের আলোচনায় তার ইঙ্গিত আছে। তবে শুরু থেকে এ পর্যন্ত সবগুলি অধ্যায় মিলে যে বক্তব্য ফুটিয়ে তোলার চেষ্টা করেছি, তার খেই ধরে আর একবার দেখা যেতে পারে।
যে কোনও মানসিক ক্রিয়ার অবিচ্ছেদ্য অঙ্গ হল সংকেতপ্রণালী: যা কিছু আমরা দেখছি বুঝছি ভাবছি, সংকেতের মাধ্যমে তা আমাদের চেতনায় ফুটে উঠছে, বাঁধা পড়ছে। এভাবে আমাদের অস্তিত্বের এক একটা প্রধান ক্ষেত্র বা ব্যাখ্যান (discourse) ব্যক্ত ও সঞ্চিত হচ্ছে এক-একটা সাংকেতিক মণ্ডলে, যার সবচেয়ে মৌলিক ও ব্যাপক মাধ্যম হচ্ছে ভাষা। একটা বিপরীত প্রবণতাও কিন্তু দেখা যাচ্ছে: সংকেতপ্রণালীগুলি ক্রমে আরও সহজ ও সংক্ষিপ্ত হয়ে পড়ছে, তাদের লক্ষ্য হয়ে উঠছে কেবল কোনও বিশেষ বাস্তব উদ্দেশ্যসাধন। এভাবে সরলীকৃত হতে হতে সেগুলি এমন অবস্থায় পৌঁছচ্ছে যেখানে কার্যত তাদের কোনও সাংকেতিক মূল্য থাকছে না, একটা সংকীর্ণ দ্বিমাত্রিক বার্তা হয়ে দাঁড়াচ্ছে: তারা আর নিজেদের বাইরে কিছু ইঙ্গিত করছে না। অর্থবহ ভাষার ক্ষেত্রে এমন হচ্ছে, যেমন হচ্ছে মূ্ল্যবহ টাকার ক্ষেত্রে। টাকা হয়ে উঠছে অন্য পণ্য নিয়ে নয়, নিজেকে নিয়েই লেনদেনের সামগ্রী। ভাষা হয়ে উঠছে বাহ্য বা বৃহত্তর কিছুর নির্দেশক নয়, সীমিত আবদ্ধ একটা উচ্চারণ।
বলা যেতে পারে, সংকেতের দ্বারা আগের মতো ‘আসল’ কিছু নির্দিষ্ট হচ্ছে না, বরং সংকেতটাই নতুন ‘আসল’ বস্তুসুলভ পরিচয় আয়ত্ত করছে: সংকেতটা নিয়েই আমরা কারবার করছি, তার দ্বারা নির্দিষ্ট অন্য কিছুকে নিয়ে নয়। বলা বাহুল্য, সে ক্ষেত্রে তা আর সংকেত থাকছে না। সাংকেতিক প্রক্রিয়া কখনও পুরোপুরি লোপ পেতে পারে না। হাজার হলেও ভাষায় শব্দগুলির একটা মানে থাকবে, সেগুলি বাক্যে গঠিত হলে একটা উপলব্ধিকে চিহ্নিত করবে। টাকার একটা অর্থমূল্য নির্দিষ্ট থাকবে, লেনদেনে তা যতই অবান্তর হোক। কিন্তু ভাষা হোক টাকা হোক, তার নির্দেশবহ ভূমিকা বহু ক্ষেত্রে প্রকটভাবে কমে আসছে, কখনও প্রায় তলানিতে ঠেকছে।
আরও মনে হতে পারে, বর্তমান বিশ্বে আগের তুলনায় এমনটা শুধু বেশি ঘটছে না, একেবারে নতুন ধাঁচে আরও গভীর ও বিচিত্রভাবে ঘটছে; মানুষের জীবনে সংকেতের ব্যবহার— যা কিনা মানবসভ্যতার সবচেয়ে মৌলিক ও স্বকীয় প্রচলন— আমূল রূপান্তরিত হচ্ছে। তার একটা প্রধান কারণ নানা বৈপ্লবিক প্রযুক্তির আবির্ভাব, সর্বোপরি বৈদ্যুতিন প্রযুক্তি, বিশেষ করে শ্রাব্য ও দৃশ্য উপাদান ধরে রাখা ও সম্প্রচার করার অভূতপূর্ব উপায়। তার ফলে ভাষার গুরুত্ব কমছে, ভাষা ব্যবহারের পদ্ধতিও পালটাচ্ছে। আর একটা মূল কারণ নতুন বিশ্বায়িত অর্থব্যবস্থা ও বিপণনরীতি, বস্তু-দ্রব্য-পণ্যের সঙ্গে তাদের সাংকেতিক প্রতিভূ টাকার যোগে সম্যক পরিবর্তন। পণ্যের ব্যবহার ও বিপণন একটা বৈপ্লবিক নতুন মাত্রা ধারণ করেছে, অন্য দিকে টাকার ব্যবহারও হয়েছে বৈপ্লবিক ও অভিনব। ফলে মানুষের বৃহত্তর জীবনে— শুধু জাগতিক নয়, মানসিক জীবনে— আর্থিক জগতের অভাবনীয় প্রভাব পড়েছে, যেমন পড়েছে ভোগপণ্যের ও ভোগবাদের।
এই নতুন পৃথিবীতে ধর্মের স্থান ও চরিত্র যে নতুন রকমের হবে তাতে আশ্চর্যের কিছু নেই। সেই স্থান শুধু বিশাল নয়, যেন বেড়ে চলেছে। কয়েক শতক ধরে একদিকে ইউরোপীয় জ্ঞানোন্মেষের তাত্ত্বিক প্রভাব, আর এক দিকে বিজ্ঞানের বিস্ময়কর প্রগতি সত্ত্বেও বিশ্বের রাজনীতি ও অর্থনীতিতে ধর্ম আজও একটা বিপুল শক্তি। বহু দেশের অভ্যন্তরীণ জীবনে ধর্মের উপস্থিতি প্রবল ও ক্রমবর্ধমান। এ প্রসঙ্গে প্রথমেই নাম করতে হয় ভারতের: বিপুল জনসংখ্যার সুবাদে এই একটা দেশই সারা বিশ্বের ভারসাম্য টলিয়ে দিতে পারে, বিশেষ করে যেখানে আরও বহু দেশে একই দিকে পাল্লা ভারী হচ্ছে। তুরস্ক আর একটি উল্লেখযোগ্য দেশ, যার সংবিধান ধর্মনিরপেক্ষ হলেও রাষ্ট্রব্যবস্থা উত্তরোত্তর ধর্মের দিকে ঝুঁকছে। দেশে-দেশে তারতম্য থাকলেও সাধারণভাবে মধ্যপ্রাচ্য জুড়ে ধর্মই রাষ্ট্রীয় জীবনের প্রধান নির্ধারক, বা মৌলবাদী অবতারে বিধ্বংসী শক্তি। দুনিয়াভর নানা দেশে ধর্মের নিজস্ব প্রতিপত্তি ছাড়াও সাধারণ প্রশাসন ও রাজনীতিতে ধর্মীয় প্রভাব বাড়ছে, বাড়ছে শান্তিপূর্ণ ও হিংসাশ্রয়ী উভয় গোত্রের বহু ধর্মীয় গোষ্ঠীর কর্মকাণ্ড। সত্যি বলতে কী, মানুষের মস্তিষ্কলব্ধ অন্য কোনও শক্তি বিশ্ব জুড়ে রাষ্ট্রীয় জীবনে এত প্রভাব বিস্তার করছে না।
বলা যায়, এ আর নতুন কী? ধর্ম তো চিরকালই মানবজীবনে একটা মস্ত শক্তি, মানবশাসনেও। ইতিহাসে ধর্মকে কেন্দ্র করে কম যুদ্ধ হয়নি। শাসনব্যবস্থায় ধর্মের (ও ধর্মভেদের) আধিপত্য, এমনকী শাসনব্যবস্থার মধ্য দিয়ে ধর্মপ্রচার, চিরকাল হয়ে এসেছে। একটা তফাত তবু মানতে হয়। দু’-এক শতক আগে অবধি প্রায় সব দেশের জনজীবনে ধর্ম ছিল মৌলিক ও অবিচ্ছেদ্য অঙ্গ, রাজ্যশাসনে তার উপস্থিতি ছিল অনিবার্য। আধুনিক জগতে রাজনীতি, রাজ্যশাসন ও আন্তঃরাষ্ট্রীয় সম্পর্ক ধর্মভিত্তিক নয়, অন্তত অধিকাংশ দেশে ঘোষিতভাবে নয়; বরং রাষ্ট্র পরিচালনার একটা মৌলিক নীতি আজ ধর্মনিরপেক্ষতা। তাতে ধর্মের বিস্তার ও পরাক্রম আদৌ কমেনি, বরং আরও সজ্ঞান ও সোচ্চার হয়েছে। তার কারণ, রাষ্ট্রীয় জীবনে ধর্মের ভূমিকা সেকালে বিনা বাক্যে ধরে নেওয়া হত, আজ উদ্যোগ নিয়ে প্রতিষ্ঠা করতে হয়। রাষ্ট্রগঠন ও আন্তর্জাতিক আদানপ্রদানের একাধিক মৌলিক সূত্রের মধ্যে ধর্ম একটি মাত্র; অন্যান্য সম্ভাব্য সূত্রের সঙ্গে তার রীতিমতো লড়ে জায়গা দখল করতে হয়।
এমন অবস্থায় ধর্ম স্বভাবতই তার বিশেষ সুবিধাটুকুর সদ্ব্যবহার করতে চাইবে, অর্থাৎ বিশ্বাসের সুবাদে তার যুক্তিমুক্ত স্বাধীন বিচরণের প্রশ্নাতীত অধিকার। সমাজে ও রাজনীতিতে এই দাবির বাস্তব ফল কোনও-না-কোনও ভাবে বিশ্বের প্রায় সব মানুষই উপলব্ধি করছেন। তার নেপথ্য বৌদ্ধিক মাত্রাটা দেখা যাক।
আগের আলোচনা থেকে স্পষ্ট, বিশ্বাসভিত্তিক মননের যে কোনও ক্ষেত্র বৌদ্ধিকভাবে যতই সমৃদ্ধ হোক না কেন, সে তার বৌদ্ধিক সম্পদ শেষ অবধি সমর্পণ করে যুক্তিমুক্ত বিশ্বাসবস্তুর কাছে। যুক্তির উপাদানটা তাতে খারিজ হয়ে যায় না, কিন্তু তার গুরুত্ব কমে যায়। যুক্তিপন্থী শাসনের অভাবে বিশ্বাসের ছত্রছায়ায় বহু মিথ্যা ও অন্যায় ঢুকে পড়তে পারে— বিশ্বাসের সৎ উপাদানগুলির প্রতি সন্দেহ ও অমর্যাদা ডেকে এনে, বিশ্বাসকে করে তুলে কল্যাণের বদলে অমঙ্গলের হেতু।
বিশ্বাসকে মান্যতাদানের একটা বড় কারণ, তা অনেক লোকে অনেক দিন ধরে মেনে আসছে। অর্থাৎ দুটো শর্ত কাজ করছে: এক, ব্যাপক গ্রহণ বা সমর্থন; এবং দুই, দীর্ঘকাল ধরে প্রচলন। দুটো না হোক অন্তত একটা শর্ত পূরণ না হলে কোনও বিশ্বাস মান্যতা লাভ করে না। আমার যদি হঠাৎ ইচ্ছা হয় আমি অযৌক্তিক অসামাজিক কিছু করব, এককভাবে ‘এটা আমার বিশ্বাস’ বলে পার পাব না; সমর্থনে প্রচুর লোক জোগাড় করলে হয়তো পাব। অনেক স্বঘোষিত মহাপুরুষ এই পন্থায় নানা অপকীর্তি করেন, সমাজে স্বীকৃতিও পান। কাজ হাসিলের জন্য তাঁরা তাঁদের প্রচেষ্টাকে জুড়ে দেন ধর্মবিশ্বাসের সঙ্গে; তাতে সৎ ধর্মগুরুদের মায় ধর্মের নাম খারাপ হয়। আরও অনেক মর্মান্তিকভাবে, বহু বিধ্বংসী রাজনৈতিক আন্দোলন দেশ থেকে দেশে ছড়িয়ে পড়ে ধর্মের নামে। উপরে যে দুটো শর্তের কথা বললাম, ভয়ে-ভক্তিতে তার প্রথমটা, অর্থাৎ ব্যাপক জনসমর্থন, যদি নিশ্চিত হয়, তবে দ্বিতীয় শর্ত অর্থাৎ দীর্ঘ প্রচলন কোনও প্রতিষ্ঠিত ধর্মের ভাবমূর্তি থেকে ‘ধার’ করা যায়: তার সমৃদ্ধ ইতিহাস ও ঐতিহ্যের আড়ালে আশ্রয় নিতে পারে অর্বাচীন অসামাজিক কীর্তিকলাপ। যুক্তিবলে তা প্রতিরোধ করা যায় না, যেহেতু বিশ্বাসের ব্যাপারে যুক্তিপন্থা মীমাংসার চূড়ান্ত ভিত্তি নয়। এক কথায়, যে অনাচার বৌদ্ধিক বিচারে, অতএব আইন ও সাধারণ সমাজজীবনের বিচারে, গ্রহণীয় হত না, বিশ্বাসের ছত্রছায়ায় তা লালিত হতে পারে; ফলে সেই বিশ্বাসের, বা যে-কোনও বিশ্বাসের, সম্ভ্রম কমে, তার সদর্থক ভূমিকা ক্ষুণ্ণ হয়।
শেষ অবধি দেখা দেয় আরও মারাত্মক পরিণতি: যুক্তিপন্থার হাতিয়ার দিয়ে বিশ্বাসের এই অপপ্রয়োগ রোখা যায় না, কিন্তু তার প্রতিরোধে আসরে নামে কোনও বিপক্ষীয় অপবিশ্বাসের সমর্থকদল। এতদিন বিরোধটা ছিল যুক্তিপন্থী বনাম যুক্তিমুক্তের; এবার জনজীবন ও রাষ্ট্রিক সত্তা চীর্ণ হতে থাকে দুই যুক্তিমুক্ত শিবিরের সংঘাতে, যুক্তিপন্থার সমর্থকদের পুরোপুরি হটিয়ে। যুক্তিপন্থীদের বৌদ্ধিক অস্ত্র এখন অপ্রাসঙ্গিক। নিরুপায় হয়ে তাঁদের কেউ কেউ— হয়তো জ্ঞানীগুণী বুদ্ধিজীবী— একটা কিছু করার তাড়নায় কোনও-না-কোনও যুক্তিমুক্ত শিবিরে যোগ দেন: অর্থাৎ নিজেদের হাতিয়ার ছেড়ে বিপক্ষের হাতিয়ার তুলে নেন। এই স্ববিরোধের জালে জড়িয়ে তাঁরা আরও অসহায় ও অবান্তর হয়ে পড়েন, নইলে বৌদ্ধিক সম্ভ্রম জলাঞ্জলি দিয়ে দলাদলি হানাহানির আবর্তে ডুবে যান। রাষ্ট্র ও সমাজের এই পরিস্থিতি আজ ভারতে অপরিচিত নয়; নয় আরও বহু দেশে, যেখানে এমন দশা অল্প দিন আগেও ভাবা যেত না।
বিশ শতক, বিশেষত তার দ্বিতীয়ার্ধ, মানুষের ইতিহাসে একটা ব্যতিক্রমী সময় ছিল। এক দিকে বিশ্বব্যাপী হিংসা আর অনাচার তুঙ্গে উঠেছিল, প্রযুক্তির অগ্রগতির ফলে তার প্রসারও ঘটেছিল জ্যামিতিক হারে। একই সঙ্গে প্রথমে পাশ্চাত্যে, তারপর ঔপনিবেশিক যুগের অবসানে বিভিন্ন মাত্রায় পৃথিবীর অন্যত্র উন্নয়ন, সাম্য ও মানবকল্যাণে যে আগ্রহ দেখা গেল তাও অভূতপূর্ব। কেবল এই শুভ প্রভাবে নয়, বরং বেশি মাত্রায় ১৯৩০এর দশকের বিশ্বমন্দা, তারপর বিশ্বযুদ্ধের মতো অশুভ ঘটনার প্রতিক্রিয়ায় বিশ শতকের মাঝামাঝি কয়েক দশক মানব-ইতিহাসে এক রোমাঞ্চকর পর্যায় ঘটল, যা বিস্তারে তুলে ধরেছেন ফরাসি অর্থবিদ তোমা পিকেত্তি। এটাই ইতিহাসের একমাত্র সময় যখন পাশ্চাত্য দুনিয়ায়, এবং স্বাধীনতার পর ভারতেও, ধনী ও দরিদ্রের ব্যবধান দৃশ্যত কমল: গরিব লোকে একটু কম গরিব হল, এবং— যেটা একেবারে অভূতপূর্ব— ধনীদের ধনের মাত্রা অল্প হলেও হ্রাস পেল। ১৯৮০র পর চাকা আবার উলটো অর্থাৎ চিরাচরিত দিকে ঘুরছে: অসাম্য বাড়ছে, এবং ইদানীং বিশ্বের সব দেশের মধ্যে সবচেয়ে বেশি বেড়েছে ভারতে।৬১
এ তো গেল আর্থনীতিক চিত্র। আগেই বলেছি, এর পিছনে বিশ শতকে ন্যায় ও যুক্তিনিষ্ঠ মানবিকতার আরও ব্যাপক একটা ধারা কাজ করেছে, যতই আংশিক ও অপ্রতুলভাবে হোক; তার প্রধান উৎস ইউরোপীয় জ্ঞানোন্মেষ থেকে উদ্ভূত কিছু ভাবনা। আজ কিন্তু সাধারণভাবে স্বীকৃত, ভাষণে-ঘোষণায় যে যাই বলুক, একুশ শতকে সাম্য ও গণতন্ত্রের ধারা বহু দেশে ক্ষীণ হচ্ছে, যুক্তি ও ন্যায়ের বদলে দমন ও স্বৈরাচারের প্রাদুর্ভাব বাড়ছে, ব্যক্তিসত্তা খর্ব হচ্ছে। সেই সঙ্গে বিশ্বাস— অবশ্যই রাজনৈতিক, কিন্তু বিশেষ করে (ও প্রায়ই রাজনীতির সঞ্চালক হিসাবে) ধর্মীয় বিশ্বাস— ব্যক্তি, সমাজ ও রাষ্ট্রের জীবনে নানা দেশে নানা ভাবে নতুন করে আধিপত্য বিস্তার করছে।
যুক্তিপন্থার মূল্যবোধে দীক্ষিত হলে এই দুই ধারার একটি আমাদের কাছে বেশি (বা একমাত্র) গ্রহণীয় মনে হতে পারে। কিন্তু নির্মোহ বিচারে বলতেই হয়, ইতিহাসে যুক্তিপন্থার ব্যাখ্যানই অর্বাচীন: আগেই বলেছি, তার ধারাবাহিক অস্তিত্ব তিন-চারশো বছরের বেশি নয়, তার আগে বিভিন্ন যুগে ও দেশে বিক্ষিপ্তভাবে দেখা গেছে মাত্র। (বলা বাহুল্য, আমি চিন্তা, তত্ত্ব ও ভাবাদর্শে যুক্তিপন্থার মৌলিক অবস্থানের কথা বলছি, আটপৌরে বাস্তববোধ বা বিশেষ বিদ্যাক্ষেত্রে যুক্তির প্রয়োগ নয়।) বরং বিশ্বাসের ধারা এই তিন-চারশো বছর কিছুটা স্তিমিত থাকলেও (অন্তত একচ্ছত্রভাবে বিরাজ না করলেও) অনেক প্রাচীন ও গভীর। তার মননের প্রণালীও প্রাচীন, তাই ভুল করে আমরা ভেবেছি বিলুপ্ত। উপরন্তু তা প্রাচীনত্বে আবদ্ধ থাকেনি: যুগে যুগে বহু নতুন চিন্তা ও প্রণালী প্রয়োজনমতো আয়ত্ত করেছে— কৌশলগত কারণে তো বটেই, প্রায়ই বৌদ্ধিক কারণেও। বৈজ্ঞানিক চেতনা ও পদ্ধতি পরিহার করলেও বিজ্ঞানসৃষ্ট আধুনিক প্রযুক্তিকে কাজে লাগিয়েছে, কিছু ব্যবহারিক উদ্ভাবন ঘটিয়েছে পর্যন্ত। ফলে বিশ্বাসের প্রাচীন উপকরণগুলিও নতুন বেশে নতুন ভূমিকায় অবতীর্ণ হয়েছে, সময়ের সঙ্গে নিপুণ সমন্বয় ঘটিয়ে।
ধর্মে হোক আর অন্য ক্ষেত্রেই হোক, বিশ্বাস ব্যাপারটাকে অনড় অপরিবর্তনীয় ভাবলে ভুল হবে। তার গোঁড়া মৌলবাদী প্রকাশ সম্বন্ধেও তা বলা চলে না: ‘মৌলবাদ’ মানে আদিতে ফিরে যাবার একটা অভিনব প্রচেষ্টা, অর্থাৎ পরিবর্তনের প্রয়াস। আর যে ব্যাপক বিশ্বাসগুলি যুগ যুগ ধরে চলে আসছে, তাদের দীর্ঘ অস্তিত্বের পিছনে আছে অশেষ বিবর্তন ও উদ্ভাবন: সেটাই তাদের জীবনীশক্তি। ভালমন্দ যাই ভাবি, স্বাগত জানাই বা অভিসম্পাত করি, নৈর্ব্যক্তিক দৃষ্টিতে সেই শক্তির ব্যাখ্যা ও মূল্যায়ন করা দরকার।এই বইয়ের গোড়া থেকে আমার আলোচনায় মুখ্য স্থান পেয়েছে যুক্তিপন্থী মনন ও তার সাংকেতিক রূপায়ণ। গত অধ্যায়ে পাশাপাশি আর একটা দৃষ্টিকোণ উপস্থিত করেছি। বলেছি, যুক্তিপন্থার বৌদ্ধিক জগৎ, এবং ভাষার মাধ্যমে তার সাংকেতিক প্রকাশ ও বিস্তার, মানুষের ইতিহাসে অপেক্ষাকৃত নতুন ধারা। মানবসভ্যতার বৃহত্তম অংশ জুড়ে থেকেছে (এবং আজও আছে) চেতনার অন্য এক ধারা, যার অবস্থান বিশ্বাসের বিস্তীর্ণ ভূমিতে। তার মননের পদ্ধতি যুক্তিমুক্ত; ঐকান্তিক গ্রহণ ও ব্যাপক প্রচলনের মধ্য দিয়ে তা স্বীকৃতি পায় ও মানুষের জীবনে স্থান করে নেয়।
এটাও কিন্তু দেখেছি, বিশ্বাসের মধ্যে প্রায়ই প্রচুর বৌদ্ধিক উপাদান থাকে, যুক্তি-প্রমাণকে অগ্রগণ্য না মানলেও অনেকটা জায়গা ছেড়ে দেওয়া হয়। সভ্যতার ইতিহাস জুড়ে যত ভাবনাচিন্তা সৃষ্টিশীলতা, যত ফলপ্রসূ উদ্ভাবন ও কল্যাণকর কাজ, তার একটা বড় অংশের চালিকাশক্তি হল বিশ্বাস, বিশেষ করে ধর্মবিশ্বাস। বিজ্ঞানের সঙ্গেও ধর্মবিশ্বাসের সহাবস্থান ঘটে, বহু কৃতী বিজ্ঞানী নিষ্ঠাবান ধার্মিকও বটে। মোটামুটি বলা চলে, আধুনিক পৃথিবীতে যুক্তিপন্থার সঙ্গে বিশ্বাস ও আরও কিছু যুক্তিমুক্ত ধারার শুধু সহাবস্থান নয়, যথেষ্ট আদানপ্রদান আছে। দুটি ক্ষেত্রের বৌদ্ধিক লক্ষ্য বিপরীত হলেও জ্ঞানপ্রণালীতে (epistemology) যথেষ্ট সমাপতন আছে; প্রায় বলা চলে, তারা অনেকটা একই জ্ঞানপ্রণালী বিপরীত উদ্দেশ্যে প্রয়োগ করছে।
এই আধুনিক পরিশীলিত বিশ্বাস যেন যুক্তিমুক্ত জগতের সামনেকার খোলামেলা প্রান্তর। তার পিছনে আছে এক বিস্তীর্ণ উপত্যকা, মিথ (myth) বা অতিকথার রাজত্ব। অতিকথা নিয়ে পাশ্চাত্যে ভাবনা শুরু হয় প্রথমে গ্রীক-লাতিন, ক্রমে ভারতীয় সমেত অন্যন্য সভ্যতার প্রাচীন পৌরাণিক আখ্যান কেন্দ্র করে। ঔপনিবেশিক যুগে ইউরোপীয়দের বিশ্বময় ভ্রমণ শুরু হলে, তার সঙ্গে যোগ হয় তৎকালীন নানা সমাজের— প্রায়ই তথাকথিত ‘আদিম’ বা ‘অনুন্নত’ জনগোষ্ঠীর— ‘জীবন্ত’ অতিকথার নৃতাত্ত্বিক পর্যবেক্ষণ। তারপর বিশ শতকের গোড়ার দিকে অবচেতন মনের ঠিকানা খুঁজতে গিয়ে দেখা যায়, সব মানুষেরই অবচেতনের গভীরে অতিকথার একটা স্তর লুকিয়ে আছে।
একটা সাবেক ধারণা তাই আজও দূর হয়নি যে, আধুনিক শিল্পযুগের সভ্যতায় অতিকথার বিশেষ ভূমিকা নেই, ওটা প্রাচীন বা ‘আদিম’ সভ্যতার বৈশিষ্ট্য। আমরা ভাবতে চাই, অতিকথার মানসিকতা আধুনিক মননের বিপরীত মেরুর, কালের যাত্রায় তাকে পিছনে ফেলে যুক্তির জগতে আমরা অবতীর্ণ হয়েছি। এমনকী আধুনিক বিশ্বাসেও যুক্তির একটা ভূমিকা আছে, যা প্রাচীন অতিকথার জগতে ছিল না। হিন্দুধর্মে পৌরাণিক উপাদানের যে বিশিষ্ট স্থান, তার সূত্র অবশ্যই অতিকথা, কিন্তু পরবর্তীকালের আধ্যাত্মিক ব্যাখ্যা অতিকথার প্রণালীতে নয়।
নৃতাত্ত্বিক আর সমাজতাত্ত্বিকেরা কিন্তু বহুদিন এমন ভাবা ছেড়ে দিয়েছেন। অতিকথার মননপ্রণালী আজ আদিম-প্রাচীন-আধুনিক সবরকম চেতনার সঙ্গেই যুক্ত করা হয়। বিশেষ করে রোলাঁ বার্ত, ক্লদ লেভ়ি-স্ত্রাউসের মতো গঠনবাদী (structuralist) চিন্তাবিদেরা নানাভাবে দেখাবার চেষ্টা করেছেন, সব সভ্যতার মূল মানসিক কাঠামোতে অতিকথার গঠনরীতি উপস্থিত। অতিকথা আদ্যিকালের কল্পকাহিনি নয়, মননের একটা সজীব স্বকীয় ধারা, আমাদের ক্রিয়াকলাপ ভাবনাচিন্তায় প্রভাব বিস্তার করছে। তার দৃষ্টিভঙ্গি ও মননপ্রণালী কালের বিচারে প্রাচীন, সেই অর্থে ‘আদি’ এমনকী ‘আদিম’, এবং আধুনিক চিন্তাপ্রণালীতে প্রায়ই নেপথ্য ও অস্বীকৃত। তার মানে এই নয় যে সেই মননপ্রণালী লুপ্ত বা লুপ্তপ্রায়, পুরাকালের ভগ্নাবশেষ মাত্র। এই দুর্জ্ঞেয় শক্তি যতটা আদিম ততটাই সমকালীন, যতটা ‘ওদের’ ততটাই ‘আমাদের’। নৃতাত্ত্বিক এডওয়ার্ড এভান্স-প্রিচার্ডের সুচিন্তিত মন্তব্য:
প্রশ্নটা ‘আদিম বনাম সভ্য’ মানসিকতার নয়; প্রশ্ন হল যে-কোনও সমাজে আদিম ও সভ্য, উভয় ধরনের চিন্তার পারস্পরিক সম্পর্ক নিয়ে, মনন ও উপলব্ধির বিভিন্ন স্তর নিয়ে। … সভ্য ও আদিম চিন্তাপ্রণালীর বিরোধ নয়, যে-কোনও সমাজে বা সাধারণভাবে মানবসমাজে উভয়ের কী কী প্রক্রিয়া, এটাই জিজ্ঞাস্য।৬২
‘আদিম’ আর ‘সভ্য’— এই তফাতটা না করলেই সবচেয়ে ভাল, যদিও কখনও কখনও করতেই হয়, যেমন পরে একটা বিশেষ প্রসঙ্গে আমার এই আলোচনাতেই।
সুতরাং দেখা যাক, অতিকথার বৈশিষ্ট্য কী। কাজটা সহজ নয়: অতিকথার গূঢ় প্রণালী আমাদের স্বীকৃত মানসিক প্রণালী থেকে আদ্যোপান্ত আলাদা, একটার ভাষায় অন্যটা আলোচনা করা কঠিন। তা ছাড়া অতিকথা নানা রকমের হয়, সব কথা সব ক্ষেত্রে খাটে না। অনেক তত্ত্ব ঘেঁটে অতিকথার ভাষ্যকার জি এস কার্ক শেষ অবধি এটুকুই বলতে পেরেছেন, অতিকথার সাধারণ লক্ষণ ফ্যান্টাসি— বাস্তববহির্ভূত বা বাস্তববিরোধী কল্পনা, বিশেষ করে স্বপ্নে অবাস্তবের যে রূপ দেখা যায়। বাস্তববিরোধী চরিত্রটা একেবারে সার্বিক: ‘স্বাভাবিক ক্রিয়া, স্বাভাবিক যুক্তি, স্বাভাবিক সম্পর্কের প্রত্যেকটা নিয়ম মুলতবি থাকছে বা বিকৃত হচ্ছে।’৬৩
এটা বলা যথেষ্ট নয়। যে-কোনও স্বপ্নের বিবরণকে আমরা অতিকথা বলব না, যেমন বলব না বিজ্ঞানকল্পের কাহিনিকে। আমি তাই আর একটা মৌলিক লক্ষণ যোগ করব: অতিকথার ফ্যান্টাসি (সব ফ্যান্টাসির মতোই) বাস্তববহির্ভূত, কিন্তু একই সঙ্গে তা গভীরভাবে বাস্তবের সঙ্গে সম্পৃক্ত, অতিবাস্তব উপায়ে বাস্তবকেই তুলে ধরছে, তার ব্যাখ্যা করছে বা প্রয়োগ করছে: সেটা হতে পারে প্রকৃতির কোনও ঘটনা বা প্রক্রিয়া, সমাজের কোনও অনুশাসন, বহির্বিশ্বের সাধারণ কোনও লক্ষণ বা সূত্র। দিকপাল নৃতাত্ত্বিক ক্লদ লেভ়ি-স্ত্রাউস কার্যত বলছেন, আধুনিক বিজ্ঞান অপেক্ষাকৃত হালে যে পর্যায়ে পৌঁছেছে, অতিকথা সেখানে পৌঁছে গেছে অনেক আগেই: বিচিত্র অবিন্যস্ত উপাদানে ভরা এই জগৎটাকে একটা সংহত রূপ দেওয়ার কাজে। বরং অতিকথাই কাজটাকে আরও বড় করে হাতে নিয়েছে (আর সেজন্যই অত সফল হয়নি): অতিকথা অনেক কিছু যুক্ত করে, এক করে দেখে, যা আমরা আধুনিক দৃষ্টিতে দেখি পৃথক ও বিচ্ছিন্ন হিসাবে।৬৪
অতিকথা সর্বার্থে যুক্তিবিরোধী নয়। ‘যুক্তি’ মানে তো ‘যুক্ত’ করার ক্ষমতা, একটা জিনিসের সঙ্গে আর একটা যোগ করে সিদ্ধান্তে পৌঁছনো। অতিকথার নিজস্ব প্রণালীতে তার দৃষ্টান্ত সর্বত্র। অতিকথার একটা বড় ভূমিকা হেতুজ্ঞাপক (aetiological), অর্থাৎ কোনও কিছুর কারণ বা উৎপত্তির বিবরণ দেওয়া, কার্যকারণ সম্বন্ধ স্থাপন করা: একটা নদী বা পর্বত কী করে সৃষ্টি হয়েছে, কোনও প্রাকৃতিক প্রক্রিয়া কী করে ঘটে ইত্যাদি। বা যোগটা উলটে অতিকথার উদ্দেশ্য হতে পারে কোনও কিছু ঘটানো: বৃষ্টি নামানো, ফসল ফলানো, অসুখ সারানো প্রভৃতি।
আর এক প্রয়োজনেও অতিকথা বিভিন্ন জিনিস ‘যুক্ত’ করে: তা হল সেগুলি শ্রেণিভুক্ত করার জন্য। এই কার্যকারণ নির্দেশ বা শ্রেণিভাগের সূত্র আধুনিক বিজ্ঞানের সঙ্গে মিলবে না, কিন্তু তার নিজস্ব ‘যুক্তি’ অবশ্যই আছে। সেই যুক্তি অনুসারে কিন্তু সব প্রাণী একটা ভাগে বা বর্গে, তেমনি সব গাছ, সব তারা, সব নদী ইত্যাদি এক-এক ভাগে ফেলা হচ্ছে না। একেবারে অন্য বিচারে হয়তো একটা তারা, একটা প্রাণী, একটা গাছ আর একটা মানুষ একত্র করা হচ্ছে কোনও কল্পিত গুণ বা উৎপত্তির বিচারে; আর একপ্রস্থ তারা-প্রাণী-গাছ-মানুষ তেমনি আর এক সমষ্টিতে। সূত্রটা ‘কল্পিত’ বললাম বটে, কিন্তু ওই মননপ্রণালীতে ওটাই ভাবসিদ্ধ, ওটাই যথার্থ। আমরা সচরাচর যুক্তি বলতে যা বুঝি, তা থেকে অতিকথার যুক্তি শুধু আলাদা নয়, প্রবল ও মৌলিকভাবে স্বকীয়, এবং— সবচেয়ে বড় কথা— গ্রাহ্য বাস্তব থেকে বিচ্ছিন্ন। অতিকথার মননের ধারা অবরোহী (deductive), মন থেকে কিছু ঠিক করে সেটা বহির্বাস্তবে প্রয়োগ করে। যুক্তিপন্থার ধারা আরোহী (inductive), বহির্বাস্তব থেকে কোনও সূত্র জোগাড় করে সেই অনুসারে মনস্থির করে।৬৫ একটা নদী পাহাড় থেকে নামছে। বিজ্ঞান বলবে, ওটা গ্রীষ্মের তাপে গলা বরফ; অতিকথা বলতে পারে ওটা এক শোকার্ত দেবতার অশ্রু, শোকের কাহিনিও একটা তৈরি করে ফেলবে। আর এক দিক দিয়ে বলা যায়, অতিকথার প্রণালী সংশ্লেষক (synthetic), তাতে অনেক জিনিস সমন্বয় করে একটাই সামগ্রিক সত্তা হিসাবে দেখা হয়; যুক্তিপন্থার প্রণালী বিশ্লেষক (analytic), তাতে একটা জিনিসই ভেঙে তার উপাদানগুলি আলাদা আলাদা করে দেখা হয়, জিনিসটার গঠন কী তা বোঝার চেষ্টা হয়।
আরও কিছু গুরুতর বৈশিষ্ট্য আলোচনা করা বাকি; কিন্তু তার আগে একটা জবানবন্দি। অতিকথার উন্মেষ, গঠন ও চরিত্র নিয়ে নৃতাত্ত্বিকদের বিতর্কের শেষ নেই। এর পর কিছুক্ষণ আমি যে ধারা অনুসরণ করব, তার মুখ্য প্রবক্তা বিশ শতকের প্রথমার্ধের জার্মান দার্শনিক এর্ন্স্ট কাস্‌সিরের। নৃতত্ত্বে গবেষণা তারপর নানা পথে বহুদূর এগিয়েছে, কাস্‌সিরেরের বক্তব্য নিয়ে প্রশ্ন উঠেছে;৬৬ তবে তাঁর চিন্তা এখনও সমাদৃত। আমি তাঁকে অনুসরণ করছি বিশেষ করে এইজন্য যে অতিকথা সম্বন্ধে তাঁর ভাবনা বর্তমানকাল নিয়ে আমার আলোচনার পক্ষে গভীরভাবে প্রাসঙ্গিক। কাস্‌সিরের ছিলেন ইহুদি, হান্না আরেন্টের আগের প্রজন্মের। ইনিও হিটলার-রাজ থেকে আশ্রয় নিয়ে জীবনের শেষ ক’টা বছর আমেরিকায় কাটান, যদিও আরেন্টের মতো নাৎসিদের হাতে বন্দি বা নিগৃহীত হননি। তাঁর গবেষণার দুটো প্রধান বিষয় ছিল সংকেততত্ত্ব আর অতিকথা। এই দ্বিবিধ চর্চার ভিত্তিতে তাঁর শেষ বই রাষ্ট্রিক অতিকথা (দ্য মিথ অভ দ্য স্টেট)-এ তিনি নাৎসি রাজত্বের স্বরূপ সন্ধান করেছেন, বিচার করেছেন রাষ্ট্র নিয়ে তার অতিকথা এবং সেই অতিকথা নির্মাণে ভাষার ভূমিকা। তাঁর চিন্তায় যুক্ত হয়েছে অতিকথার প্রাচীন ও আধুনিক পর্যায়, নৃতাত্ত্বিক বিশ্লেষণের পাশাপাশি রাজনৈতিক ও সামাজিক প্রয়োগ। কাস্‌সিরের মারা যান ১৯৪৫ সালের এপ্রিলে, বিশ্বযুদ্ধ শেষ হবার (এবং বইটি প্রকাশ হবার) কয়েক মাস আগে। বলা চলে, একুশ শতকের দুনিয়ার হালচাল তাঁর চিন্তার প্রচুর নতুন প্রমাণ জুগিয়েছে। আমার পরবর্তী আলোচনা কিছুটা তাঁর ভিত্তিতে, তবে বিশদ পর্যবেক্ষণ ও অনেক তত্ত্বচিন্তা একান্তই আমার।
অতিকথার মননপ্রণালীর আলোচনায় ফিরে যাই। এই প্রণালীতে কোনও কিছু অধিগত হয় সাংকেতিক পদ্ধতিতে নয়, সরাসরি। সেটা আমরা উপলব্ধি করি একটা অবিচ্ছেদ্য বোধ হিসাবে, যা বিশ্লেষণ করে বুঝতে হয় না, একটা উপাদানের সঙ্গে আর একটার সম্পর্কস্থাপন করতে হয় না, সবটা একসঙ্গে গ্রহণ করতে হয়। একটা বস্তুকে ঘিরে যদি ভাব বা শক্তির পরিমণ্ডল থাকে, দুটোকে আলাদা করা হয় না; বস্তুটাকে ওই ভাব বা শক্তির কেবল প্রতিভূ নয়, তার বাস্তব রূপ বা অবতার হিসাবে দেখা হয়, এবং সেই অবতারকে প্রায়ই দেখা হয় একটা প্রাণবন্ত সত্তা হিসাবে।
একটা উদাহরণ দিলে ব্যাপারটা স্পষ্ট হবে। এই মানসিকতার বহুচর্চিত প্রকাশ (নৃতাত্ত্বিকদের কাছে প্রায় বস্তাপচা) হচ্ছে কোনও প্রাকৃতিক শক্তিকে দেবতা হিসাবে দেখা। দেবতার মূল সত্তা বা দৈবপরিচয় থেকে তাঁর মূর্ত অবয়বকে আলাদা করে দেখা হয় না, এবং কোনওটাই আলাদা করা হয় না তিনি যে প্রাকৃতিক বস্তু বা শক্তির অবতার, তার থেকে। ইন্দ্র কেবল বজ্রধারী দেবতা নন, বজ্রের মূর্তিমান প্রতিভূ। আবার বজ্র হল ইন্দ্রের দৈব সত্তার প্রতিভূ: বজ্রপাত শুধু তাঁর শক্তির প্রকাশ নয়, স্বয়ং ইন্দ্রের উপস্থিতি বা আবির্ভাব। দেবতার মূর্তিমান রূপ, বজ্রের প্রাকৃতিক রূপ, আর বজ্রের নিহিত শক্তি, যা দেবতার শক্তি বলে ভাবা হচ্ছে— সবগুলি এক যুগ্ম সত্তায় মিলিত হচ্ছে। প্রকৃতির যত শক্তি, বস্তু বা প্রাণী— নদী-মাঠ-পাহাড়, গাছপালা, জীবজন্তু— বা মানুষের মনের যত ক্ষমতা, ধারণা ও প্রবৃত্তি— যে কোনওটা অবলম্বন করে এমন যুগ্ম নির্মাণ গড়ে উঠতে পারে। দেবতা এবং প্রাণী বা বস্তু, আধিভৌতিক আর আধিদৈবিক, দৃশ্য রূপ আর অদৃশ্য ভাব বা শক্তি— সব মিলে একটাই সত্তা হিসাবে দেখা হয়। এই যে ‘সব মিলে’ বললাম, যেন আদতে এগুলি আলাদা আলাদা উপাদান, এটাও আমাদের আধুনিক চিন্তার প্রতিফলন। অতিকথার অনুভূতিতে এগুলি অবিচ্ছেদ্য, একই সত্তার অখণ্ড প্রকাশ।
কালের বিচারে এটা অবশ্যই মানবচেতনার প্রাচীন ও সেই অর্থে ‘আদিম’ স্তর। বহির্জগৎকে যুক্তি ও পর্যবেক্ষণ দিয়ে জানাবোঝার আগে, নিজের মানসিক শক্তি দিয়ে সাংকেতিক প্রণালীতে (অর্থাৎ ভাষায়) ব্যক্ত করার আগে, মানুষ জগৎটাকে জেনেছে বুঝেছে এমন প্রত্যক্ষ অবিশ্লেষিত রূপে: সরাসরি যা দেখছে সেটাকেই গ্রহণ করেছে, গুরুত্ব দিয়েছে, সেটা ঘিরে নির্মাণ করেছে ব্যাখ্যান (discourse) নয়, আখ্যান বা কাহিনি (narrative)। সে কাহিনি নির্মাণে অবশ্যই মনন আছে, যুক্তি আছে; কিন্তু তার চরিত্র পরবর্তী যুগের কাহিনির মতো নয়, দুনিয়াটা একেবারে অন্যভাবে তুলে ধরছে।
কাহিনি মানে তো গল্প। আধুনিক পৃথিবীর চাহিদা মেটাতে গল্পের ব্যবহার আমরা দেখেছি, দেখেছি সেখানে কল্পনা আর বাস্তব কেমন পরস্পরের সঙ্গে খেলা করে। অতিকথায় কিন্তু বাস্তব আর কল্পনা এক অভিন্ন চেতনার বস্তু। মানুষের মনের যত নির্মাণ, যত ভাব অনুমান অনুভূতি (আজ যাকে আমরা কল্পনা বলি) সবই অঙ্গীভূত বহির্বাস্তবের উপলব্ধির মধ্যে— সেটা ‘নিয়ে’ বা ‘সম্বন্ধে’ নয়, সেটার অবিচ্ছেদ্য উপাদান হিসাবে। বহির্বস্তুকে মানুষ গ্রহণ করছে চিন্তার মধ্য দিয়ে ছেঁকে নয়, সরাসরি— ওটাকেই একমাত্র অনুধেয় হিসাবে; সে সম্বন্ধে নিজে যা কিছু ভেবেছে সৃষ্টি করেছে, তাও দেখা হচ্ছে বস্তুর অন্তর্গত গুণ হিসাবে, মানুষের আরোপিত বলে নয়। বস্তুর ওই স্বকীয় উপস্থিতিটাই আসল, মানুষ বা মানুষের উপলব্ধি নয়— সেই উপলব্ধির কোনও পৃথক সজ্ঞান অস্তিত্বই নেই। বাস্তব আর মনোগত, প্রাকৃত আর অতিপ্রাকৃত— সব মিলিয়ে একটা অভেদ্য সংমিশ্রণ। বস্তুটাতে যদি কোনও আধিদৈবিক গুণ আরোপ করা হয়, সেটাকে একেবারে দেবতা বানিয়ে ফেলা হচ্ছে।
তেমন অভেদ্য যোগ বস্তু আর উচ্চারণে। এই আদি স্তরে ভাষার ব্যবহারও বিশ্লেষক নয়, সংশ্লেষক: কথা নয়, অতিকথা। অতিকথার ভাষা শুধু সংকেত হয়ে বস্তুকে নির্দেশ করে না; বস্তুটা অতিপ্রাকৃত বা আধিদৈবিক পরিচয় লাভ করে, আর সেই আধিদৈবিক শক্তি তার নামের মধ্যে নিহিত থাকে, ভাষায় বা উচ্চারণে সঞ্চারিত হয়— ভাষা হয়ে ওঠে মন্ত্র বা জাদুর বচন, বাঙ্ময় শক্তির আধার। এই ভূমিকায় ভাষা সাংকেতিক নয়, তদ্ভব: বস্তুকে নির্দেশ করছে না, প্রকাশ করছে, বস্তুটার অঙ্গ বা গুণ হয়ে উঠছে।৬৭
ভাষাচেতনার এই পর্যায়ের বিপরীত মেরুতে আছে আমাদের অভ্যস্ত ভাষাপ্রণালী, যেখানে বস্তু আর উচ্চারণ দুই পৃথক সত্তা, ভাষার ভূমিকা মন্ত্রের নয় সংকেতের। প্রথম অধ্যায় থেকে দেখে আসছি, আধুনিক ভাষাচিন্তায় নির্দিষ্ট বস্তু আর নির্দেশক শব্দের কোনও অঙ্গাঙ্গি যোগ নেই: বস্তুটা বহির্বাস্তবের অঙ্গ কিন্তু শব্দটা মনগড়া, বস্তুটাকে নির্দেশ করছে কেবল ওই ভাষাগোষ্ঠীর অভ্যাস বা প্রচলনমতো। ভাষার এই সাংকেতিক প্রণালীর মাধ্যমে জগৎটা আমাদের চিন্তায় একটা সম্যক রূপ পায়, সেটা ব্যক্ত করার ও তার উপাদানগুলি সংগঠিত করার একটা উপায় সৃষ্টি হয়। এর পরের পর্যায়ে, ভাষার আর এক দফা ব্যবহারে, তত্ত্ব যুক্তি ও পর্যবেক্ষণ দিয়ে সেই জগৎকে ব্যাখ্যা করা হয়। আমরা দেখেছি, অতিকথাও জগৎকে ব্যাখ্যা করতে চায়, তার অসংখ্য পৃথক উপাদানকে একটা সংহত উপলব্ধির মধ্যে আনতে চায়; লেভ়ি-স্ত্রাউসের ভাষায়, ‘বহুত্ব ছেঁচে তুলে আনে একত্ব, একত্ব ছেঁচে বহুত্ব; বৈচিত্র্য ছেঁচে অভিন্নতা, অভিন্নতা ছেঁচে বৈচিত্র্য।’৬৮ আধুনিক বিজ্ঞানের কর্মসূচি সম্বন্ধেও এ কথা বলা যায়, কিন্তু জ্ঞানপ্রণালীর বিপরীত মেরু থেকে।
এই চিন্তার সঙ্গে যুক্ত করা যায় লেভ়ি-স্ত্রাউসের আর একটা পর্যবেক্ষণ।৬৯ তিনি বলছেন, একটা প্রতিরূপ বা প্রতিমা (image) দু’ভাবে দেখা যায়: তার নিজস্ব রূপ বা বিষয়বস্তু হিসাবে, এবং অন্য কিছুর প্রতীক বা নির্দেশক হিসাবে। (ভাষা সম্বন্ধে ভর্তৃহরির মন্তব্য মনে পড়তে পারে: দ্বিতীয় অধ্যায় দ্রষ্টব্য।) প্রথম ক্ষেত্রে আমরা যা জানতে পারি তা প্রতিরূপের মধ্যেই আছে, তা থেকে সরাসরি প্রাপ্ত উপলব্ধি (percept); দ্বিতীয় ক্ষেত্রে যা জানি তা ওই প্রতিরূপ দ্বারা নির্দিষ্ট তার বাইরে কোনও উপলব্ধি (concept)। দ্বিতীয় ক্ষেত্রে প্রতিরূপটা সংকেতের কাজ করছে, প্রথম ক্ষেত্রে নয়: প্রথম ক্ষেত্রে যে বিশেষ রূপে ও পরিস্থিতিতে (‘concrete situation’) প্রতিরূপটা দেখা যাচ্ছে, তার মধ্যেই তার তাৎপর্য নিহিত আছে। লেভ়ি-স্ত্রাউস বলছেন, অতিকথার চিন্তাপ্রণালী এই দুটো অবস্থানের অর্থাৎ percept ও conceptএর মাঝামাঝি: মাঝামাঝি, কারণ percept বা চোখে-দেখা প্রতিরূপে পুরোপুরি আবদ্ধ থাকলে কোনও মানসিক ক্রিয়াই সম্ভব নয়। (ফরাসি কবি পল ভ়ালেরির নামে একটা কথা চলে, কোনও কিছুর দিকে তাকালে আমরা জিনিসটার নাম ভুলে যাই।) অতিকথায় যে মননের উপাদান তাও ওই প্রতিমূর্তি বা বস্তুরূপকে আশ্রয় করে: সেটা আঁকড়ে মনের ভাব যেন মূর্ত রূপ পাচ্ছে। অপর দিকে আধুনিক চিন্তাপ্রণালী সাংকেতিক, মূর্ত রূপকে ছাড়িয়ে একটা ভাবাশ্রয়ী উপলব্ধির দিকে অগ্রসর হচ্ছে।
ভবিষ্যৎ আলোচনার স্বার্থে অতিকথার এই বিশদ লক্ষণগুলি পাঠককে মনে রাখতে বলব:
• অতিকথা সব কিছু দেখে নিজস্ব দৃষ্টিতে, যা যুক্তিপন্থী বিচারে মনে হয় অবাস্তব বা উদ্ভট, ফ্যান্টাসি।
• অতিকথা যেভাবে বিভিন্ন জিনিসের মধ্যে সম্বন্ধ খুঁজে পায়, ফলে যেভাবে জগৎটা ঢেলে সাজায়, তা যুক্তি-তথ্যের পদ্ধতি থেকে একেবারে আলাদা।
• অতিকথার মনন অবরোহী, আরোহী নয়। অতিকথা আগে থেকে একটা কিছু ভেবে নিয়ে সেই মনগড়া নির্মাণটা বহির্জগতে প্রক্ষেপ করে।
• অতিকথার প্রণালী সংশ্লেষক, বিশ্লেষক নয়। অতিকথা অনেক কিছু যুক্ত করে দেখে, যা যুক্তির বিচারে দেখা হয় পৃথক করে। ফলে অতিকথার দৃষ্টিতে অনেক কিছুর ভাল আর মন্দ, দরকারি আর অবান্তর, দুটোই নির্বিচারে গ্রহণ করতে হয়; এবং একটা জিনিসের দরকার পড়লে সঙ্গে আরও পাঁচটা গ্রহণ করতে হয় যা যুক্তির বিচারে অপ্রয়োজনীয়।
• অতিকথা প্রাকৃতিক আর অতিপ্রাকৃত, আধিভৌতিক আর আধিদৈবিক, বাস্তব আর কাল্পনিকের মধ্যে তফাত করে না, সবটা একই সত্তায় মিলিত করে।
• সেই সম্মিলিত সত্তা তাই হতে পারে দেবতা বা অতিমানব; তার ক্ষমতা, অবস্থান, মনন সবই অতিবাস্তব স্তরে।
• অতিকথায় ভাষার ভূমিকা অর্থবহ সংকেত হিসাবে নয়, শক্তিসম্পন্ন মন্ত্র হিসাবে।
এই কথাগুলি পরবর্তী আলোচনার প্রেক্ষাপট হিসাবে জরুরি, সব সময় প্রত্যক্ষভাবে আলোচনায় না এলেও। এগুলি মাথায় রেখে নতুন কিছু বিষয় দেখা যাক।
প্রথম নতুন বিষয়: কাস্‌সিরের জোর দিয়ে বলছেন মানুষের মনে অতিকথার এই গূঢ় প্রণালীর দুর্বার প্রভাবের কথা। এতে বস্তুর মানসিক রূপ নয়, সরাসরি বস্তুটাই প্রত্যক্ষ ঘনিষ্ঠ বাস্তব হিসাবে উপলব্ধ হয় বলে চেতনায় তীব্র আঘাত করে, পুরোপুরি দখল করে নেয়। কাস্‌সিরেরের ভাষায়, ‘এভাবে বিমোহিত হলে আর সব কিছুর চৈতন্য হারিয়ে যায়।’৭০ ভাষার সাধারণ সাংকেতিক বা বৌদ্ধিক নির্মাণের বিপরীতে, সরাসরি বাস্তব স্তরে এই অন্তরঙ্গ তদ্ভব উপলব্ধিই কাস্‌সিরেরের মতে অতিকথার প্রাণশক্তি। তার বিমুগ্ধকারী সর্বগ্রাসী রূপ মানুষকে খেপিয়ে তুলতে পারে।
কাস্‌সিরেরের সূত্র ধরে আর কিছু কথা জুড়ে দিই। যে বিশ্বাসের আলোচনা গত অধ্যায় থেকে করে আসছি, অতিকথা তার একটা মৌলিক রূপ— মৌলিক বলেই প্রবল, আপসহীন, শুধু কালের নয় মনস্তত্ত্বের বিচারে আদি এমনকী আদিম। গত অধ্যায়ের শেষে বলেছি, আধুনিক কালে বিশ্বাসের প্রকাশ অনেক নতুন রূপ পেয়েছে, তার অতিকথা-লব্ধ আদি বস্তু প্রচুর পরিমার্জিত হয়েছে; তথাকথিত ‘উচ্চতর’ ধর্মবিশ্বাসে যুক্তি-তথ্য-প্রামাণ্যতাকে অনেকটা জায়গা ছেড়ে দেওয়া হয়েছে; যে বিশ্বাসবস্তুকে শেষ অবধি চূড়ান্ত মান্যতা দেওয়া হচ্ছে, তাতে পর্যন্ত বড় জায়গা— প্রায়ই মুখ্য স্থান— পেয়েছে অতিকথা নয়, তত্ত্ব। অতিকথার গূঢ় আকর্ষণ কিন্তু মানুষের চেতনা থেকে মুছে যায়নি— কেবল তার কাহিনি নয়, চেতনার সেই সুপ্ত প্রক্রিয়ার আকর্ষণ, একান্তভাবে উপলব্ধ বাইরের কোনও বৃহত্তর সত্তার কাছে নিজের বোধশক্তি সঁপে দেওয়ার উত্তেজক আকর্ষণ। আজও, প্রায়ই অজান্তে, অতিকথার নতুন নির্মাণ তাই ঘটতেই থাকে, চেতনার অনেকটা জায়গা জুড়ে থাকে, সজ্ঞান বৌদ্ধিক প্রক্রিয়াগুলি শুধু প্রভাবিত নয়, থেকে থেকে আচ্ছন্ন করে; আর কিছুদিন বাদে বাদে কোনও দর্শনীয় অবতারে, আধুনিক বেশে তার পুরাগত প্রবৃত্তিকে সজ্জিত করে, অতিকথা ইতিহাসের মঞ্চে অবতীর্ণ হয়। মানবজীবনে যুক্তিবহির্ভূত যে নিরবচ্ছিন্ন ধারার কথা গত অধ্যায় থেকে বলে আসছি, অতিকথার এই আবির্ভাবগুলি তার সবচেয়ে প্রকট, শক্তিশালী ও খোলাখুলি যুক্তিহীন রূপ।
কাস্‌সিরের তাঁর শেষ বইয়ে যে অতিকথার ইতিহাস তুলে ধরেছেন, তার লীলাক্ষেত্র ধর্ম নয়, রাজ্যপাট। যুক্তিপন্থার ইতিহাসের যে প্রেক্ষাপট আমি আগে সাজিয়েছি, কাস্‌সিরেরের দৃষ্টিতে তা একটু অন্যভাবে দেখতে হবে। কাস্‌সিরের বলছেন, উনিশ শতক থেকেই ইউরোপে Enlightenment বা জ্ঞানোন্মেষের ধারা অস্তগামী। তার যুক্তিনিষ্ঠ স্বাধীন চিন্তার স্থান দখল করেছে অতিকথার পুনরুজ্জীবিত রূপ। সেই অতিকথার বিষয়বস্তু রাষ্ট্রিক, আর তা পরিপূর্ণতা লাভ করেছে বিশ শতকের ফাসিজ়মের প্রকোপে, সর্বোপরি নাৎসি জার্মানির একচ্ছত্রবাদী (totalitarian) রাজত্বে। কাস্‌সিরের মারা যান ১৯৪৫ সালে। আর কয় দশক বেঁচে থাকলে হয়তো মানতেন, বিশ্বযুদ্ধের তীব্র প্রতিক্রিয়ায় কয়েক দশক দুনিয়াভর সত্যিই মুক্তচিন্তা যুক্তিবিচার ন্যায্যতার আদর্শ একটা স্বীকৃতিলাভ করেছিল। বিশ শতকের শেষ থেকে ইতিহাস আবার অন্য মোড় নিয়েছে।
নাৎসি তথা ফাসিস্ত শাসনের যে লক্ষণগুলি কাস্‌সিরের বিবৃত করছেন, তার মধ্যে প্রধান হল:৭১
• এই শাসন কেবল একচ্ছত্র নয়, একনায়কবাদী। কাস্‌সিরেরের ভাষায়, ‘পূর্বেকার সামাজিক বন্ধনগুলি— আইন, ন্যায়বিচার, সাংবিধানিকতা— মূল্যহীন ঘোষিত হয়, থাকে কেবল নেতার আধিদৈবিক (mystical) ক্ষমতা আর কর্তৃত্বের অধিকার। নেতার ইচ্ছাই চূড়ান্ত আইন।’৭২ তার সঙ্গে যোগ করা যায় হান্না আরেন্টের একটা কথা: নেতা কখনও ভুল করতে পারেন না।৭৩ স্মরণ করা যায়, চিনের ‘বিরাট উল্লম্ফনে’ কয়েক কোটি মানুষ অনাহার তথা অত্যাচারে মারা যাবার পাঁচ বছর বাদে বেজিং-এর প্রধান দৈনিকে লেখা হয়, মাও জে-দং বিশ্বের মহত্তম প্রতিভা। তাঁর অনেক নির্দেশ আমরা এখনই নাও বুঝতে পারি, কিন্তু যেগুলি ‘সাময়িকভাবে বুঝতে পারছি না’ সেগুলিও নিষ্ঠার সঙ্গে পালন করা চিনা নাগরিকের কর্তব্য।৭৪
• জাতি বা সম্প্রদায়গত পরিচয়কে বিশেষ গুরুত্ব দেওয়া হয়। রাষ্ট্রগঠন করা হয় সাম্প্রদায়িক ভিত্তিতে, প্রায়ই বিদ্বেষের বশে। এর ফলে মুক্তচিন্তা ও মূল্যবোধ বিধ্বস্ত হয়। কাস্‌সিরের race কথাটা ব্যবহার করেছেন; কিন্তু বলা বাহুল্য, নাৎসিদের প্রধান বলি ইহুদিরা কেবল জাতির নয়, ধর্মের বিচারেও সংখ্যালঘু ছিল। তাদের প্রতি সংখ্যাগুরু খ্রিস্টানদের একটা বড় অংশের চিরাচরিত বিদ্বেষ পরিকল্পিত কুপ্রচারের দ্বারা চরমে ঠেলে দেওয়া হয়েছিল।
• সমাজজীবন ভরে ওঠে রাজনৈতিক ক্রিয়াকর্ম উৎসব-অনুষ্ঠানে, সবই রাষ্ট্রের দ্বারা নির্ধারিত এবং কঠোরভাবে বলবৎ করা। এ বিষয়ে কাস্‌সিরেরের মন্তব্য প্রণিধানযোগ্য: ‘একচ্ছত্র রাজত্বে যেহেতু রাজনৈতিক জগতের বাইরে কোনও স্বাধীন ব্যক্তিগত পরিসর নেই, মানুষের পুরো জীবনটাই জোয়ারের স্রোতের মতো নতুন নতুন [রাজনৈতিক] ক্রিয়াকর্ম অনুষ্ঠানে ছেয়ে যায়। … আর আদিম সমাজের মতো এখানেও তার কোনওটা ঠিকমতো পালন না করলে কপালে জোটে দুর্দশা ও মৃত্যু।’৭৫
• রাষ্ট্রীয় শক্তি, ও তার শীর্ষে একক রাষ্ট্রনেতা, ঘিরে যে অতিকথা গড়ে ওঠে তা মুক্ত ও স্বতঃস্ফূর্ত নয়। সেটা নিপুণভাবে গড়ে তোলে ‘অত্যন্ত দক্ষ ও ধুরন্ধর’ কারিগরের দল।৭৬
• এমন ব্যবস্থায় রাষ্ট্রের তরফে অকাতরে প্রতিশ্রুতি বিতরণ হয়, যতই তা অসাধ্য হোক না কেন। ‘বারংবার স্বর্ণযুগের আশ্বাস দেওয়া হতে থাকে’,৭৭ যেন কেবল প্রতিশ্রুতি নয়, ভবিষ্যৎবাণী।
• শেষ লক্ষণটার কথা কাস্‌সিরের বলেননি, কিন্তু এত অবধারিত যে আমি যোগ করলাম: এই ধরনের রাষ্ট্রে সেনাবাহিনীর একটা প্রাধান্য থাকে। যুদ্ধ চলুক আর না চলুক, রাষ্ট্রশাসনের সুর বাঁধা থাকে জঙ্গি যুদ্ধবাজ পর্দায়; রাষ্ট্রীয় আচার-অনুষ্ঠানের আবহও হয় অনুরূপ। নাগরিক জীবন চলে অল্পবিস্তর মিলিটারি ঢঙে, কঠোর ও প্রায়ই অত্যধিক বিধিবদ্ধভাবে।
এই লক্ষণগুলির গভীরে কাজ করে যে মৌলিক চেতনা ও মানসিক অভ্যাস, তারও কয়েকটি বৈশিষ্ট্য কাস্‌সিরের চিহ্নিত করেছেন:
• এই একচ্ছত্রবাদ ঘোর অসহিষ্ণু— অন্য কোনও মত, মূল্যবোধ বা জীবনধারাকে লেশমাত্র স্থান দিতে রাজি নয়।৭৮ সাম্প্রতিক ভাষ্যকার ব্র্যাডফোর্ড ভ়িভ়িয়ানের মত এখানে প্রাসঙ্গিক: গণতান্ত্রিক শাসনও সবসময় সত্যনিষ্ঠ হয় না, কিন্তু গণতান্ত্রিক সমাজে ‘সত্যের মুক্ত বৈচিত্র্য প্রকাশের সবচেয়ে বেশি অবকাশ থাকে’।৭৯ স্বৈরাচারী শাসনে মাত্র একটা সত্য স্বীকৃত হয়— সত্য বলে নয়, শাসকপুষ্ট বলে; ফলে সত্য হিসাবে তার মূল্য কমে যায়।
• এমন রাষ্ট্রশাসনে ভাষার ব্যবহার বদলে যায়। তা আর সাংকেতিক অর্থবহ ভূমিকা পালন করে না, হয়ে পড়ে ‘কতগুলি নির্দিষ্ট প্রতিক্রিয়া ঘটাবার ও নির্দিষ্ট আবেগ উদ্রেক করার জাদুমন্ত্র’।৮০
• আদিম মানুষ যেমন ওঝা-পুরুতের মন্ত্রশক্তিকে সমীহ করত, এই আধুনিক রাষ্ট্রের নাগরিক বিশ্বাস করে একটা যুক্তিবিহীন ‘সামাজিক মন্ত্রশক্তি’তে (social magic)।৮১ তার চাবিকাঠি নেতার হাতে, ফলে সবাইকে মানতে হয় যে তিনি তথ্য-যুক্তি-বাস্তব জলাঞ্জলি দিয়েও রাষ্ট্রের মঙ্গলসাধন করতে পারেন। যখন বাস্তব বিচারে সব কিছু স্পষ্টত অধঃপাতে যাচ্ছে, দেশ বিপর্যয়ের মুখে, তখনও নেতার উপর বিশ্বাস হারানোর প্রশ্ন ওঠে না। রাষ্ট্র পরিচালনা আর যুক্তিপন্থার বিষয় নয়, আধিদৈবিক লীলা।
এই লক্ষণগুলির সূত্র ধরে আর একটু ভাবা যাক। এমন রাষ্ট্র ও সমাজব্যবস্থা কেবল বিশ্বাসের দ্বারা চালিত হচ্ছে না, বিশ্বাসকে একটা চরম স্তরে নিয়ে গেছে। রাষ্ট্ররীতি বা ধর্মবিশ্বাস, কোনওটাই সাধারণত এত অসহিষ্ণু আগ্রাসী রূপ ধারণ করে না, ব্যক্তিপরিসরকে এত পুরোপুরি গ্রাস করে না। এমন সমাজে রাষ্ট্র, রাষ্ট্রনায়ক, রাষ্ট্রচালিত জীবনের প্রত্যেক খুঁটিনাটিতে একটা অতিবিশেষ গুরুত্ব আরোপ করা হয়: সব কিছুই গুরুভার, অতিকায়, অতিবাস্তব, larger than life।
‘মিথ’-এর বাংলা প্রতিশব্দ ‘অতিকথা’ এ দিক দিয়ে খুব মানানসই। লঘু প্রয়োগে ইংরেজি ‘মিথ’ শব্দটা ব্যবহার হয় মিথ্যা কথা বোঝাতে; কিন্তু মিথের আসল মানে মিথ্যা নয়, বরং অতি-সত্য। আগেই দেখেছি, অতিকথার আখ্যান যতই অবাস্তব হোক, তা আদতে বাস্তবেরই রূপান্তর, অতিবাস্তব উপায়ে বাস্তবকে তুলে ধরছে। এও দেখেছি, রূপান্তর ঘটছে কারণ চেতনার বস্তুকে ভাষার মাধ্যমে বৌদ্ধিক উপলব্ধিতে পরিণত না করে সরাসরি বস্তু বা ক্রিয়া হিসাবে গ্রহণ করা হচ্ছে। তার সম্বন্ধে আমাদের নিজেদের যা ভাবনা, সেটাও ওই জিনিসটার অঙ্গ বা লক্ষণ বলে মনে করছি: ওটাই হয়ে দাঁড়াচ্ছে প্রধান বা একমাত্র বিবেচ্য, আমরা কেউ নই। যা দেখছি তা যদি হয় কোনও মানুষ, তাকে দেখছি অতিমানব রূপে, বা পুরোপুরি দেবতা হিসাবে। যদি হয় প্রাণী, গাছ, এমনকী জড়বস্তু (বিশেষত কোনও অস্ত্র বা যন্ত্র, যা দিয়ে কিছু করা যায় অর্থাৎ ‘যেটা কিছু করতে পারে’), তাতে চেতনা, বুদ্ধি এমনকী আধিদৈবিক ক্ষমতা আরোপ করছি, দেবতাই বানিয়ে ফেলছি হয়তো। ফলে জগৎটা যেভাবেই জানছি বুঝছি, মন থেকে যা কিছু উপলব্ধি করছি, সবই কেন্দ্রীভূত হচ্ছে ওই ব্যক্তি বা বস্তু বা প্রাণীর অতিবাস্তব ভাবমূর্তিতে। অতিকথার জীবন্ত ও জড় পাত্রপাত্রীরা হয়ে দাঁড়াচ্ছে সামাজিক অস্তিত্বের পরাকাষ্ঠা, আমাদের জীবনবোধের মূর্তিমান প্রতিরূপ।
আগেই দেখেছি, অতিকথার যুক্তি আর আধুনিক যুক্তিপন্থার যুক্তি একেবারে ভিন্নগোত্রীয়; মননের অভীষ্ট লক্ষ্য হয়তো এক, অর্থাৎ পরিপার্শ্বকে জানা বোঝা ও প্রভাবিত করা; কিন্তু দুইয়ের পদ্ধতি বা প্রণালী বিপরীত মেরুতে। ধরা যাক কার্যকারণের ধারণাটা। চতুর্থ অধ্যায়ে রাজনৈতিক প্রচার বা ‘বিপণন’ প্রসঙ্গে রোলাঁ বার্তের একটা মজার দৃষ্টান্তের উল্লেখ করেছিলাম। যে বইয়ে এই বক্তব্য, তার নাম অতিকথাসংগ্রহ (Mythologies)। তাঁর উদাহরণে সবজির দাম কমাটা সরকারের কেরামতি হিসাবে প্রচার হচ্ছে, যদিও ব্যাপারটা আদৌ তা নয়: নতুন ফসল উঠেছে, দাম এমনিতেই কমার কথা। দাম কমার সঙ্গে নতুন ফসল বাজারে আসার কার্যকারণ সম্পর্ক, স্বাভাবিক বা বাস্তব (‘natural’) যোগ; কিন্তু সরকারের সাফল্যের সঙ্গে যোগটা কৃত্রিম, মেকি (‘artificial, false’)।৮২ একমাত্র অতিকথার ‘যুক্তি’তেই এমন যোগ ঘটতে পারে: ‘রাজা আশীর্বাদ করলেন, মন্ত্রের মতো খেতে ফসল ফলল।’ আধুনিক রাষ্ট্রে এমন যুক্তির অবতারণায় দেশবাসীর মনে ‘সামাজিক মন্ত্রশক্তি’র ধারণাটা গেঁথে দেওয়া হয়।
উপমাকে আক্ষরিক অর্থে নিলেও কার্যকারণের বিপর্যয় ঘটে: দুটো ভিন্ন জিনিসের মধ্যে তুলনার বদলে সরাসরি সংযোগস্থাপনের চেষ্টা হয়— একটা যেন অন্যটা হয়ে গেছে, বা বরাবর ছিল। উপমার প্রয়োগে যখন কাউকে ‘দেবতুল্য’ বলি, কারও প্রভাবে বা উপস্থিতিতে নানা মুগ্ধকর ফল দাবি করি, অতিকথনের মাত্রা একটা পর্যায়ে পৌঁছলে উপমার গণ্ডি অতিক্রম করে অজান্তেই ভাবতে শুরু করি, নেতা-প্রশাসক নয়, দেবতার উপাসনা হচ্ছে। অতদূর না গেলেও, জনসভায় যখন চড়া পর্দায় কোনও নেতার উত্তুঙ্গ প্রশস্তি করি, মনে মনে জানি (শ্রোতাও জানে) ওগুলি কথার কথা, লোকটা অতি সাধারণ বা রীতিমতো বদ। কিন্তু বলতে বলতে শুনতে শুনতে যে ভাবমূর্তি সৃষ্টি হয় তাতে নেতা মহোদয়ের বারোয়ারি পরিচয় সত্যি ওই চড়া পর্দায় বাঁধা পড়ে, ওটাই হয়ে যায় জনতার চোখে তাঁর কার্যকর সত্তা। অতিকথার বিস্তারে আমাদের জনজীবনের অসারতা এভাবে বেড়ে চলে।
অতিকথা মানে অতিকথন নয়। অতিকথন মানে স্রেফ বেশি বলা বা বাড়িয়ে বলা। অতিকথা বা মিথ মানে কোনও ব্যক্তি বা বস্তুকে একটা অন্য স্তরে উন্নীত করা, যেখানে তাকে আমরা দেখি জনচেতনার মূর্তিমান পরিচায়ক হিসাবে। এমন ব্যক্তি একদিকে আমাদের সকলের প্রতিনিধি, সমাজের প্রবক্তা ও প্রাণপুরুষ; অন্যদিকে (নেতা ও প্রাণপুরুষ বলেই) সবার উপরে ও আলাদা, স্বকীয়, বিশিষ্ট। এই অতিমানবকে স্থান দিতে গিয়ে সাধারণ মানুষের অস্তিত্বের পরিসর— হয়তো আক্ষরিক অর্থে জীবনের দাম— কমে যায়।
গণতন্ত্রের তত্ত্ব অনুসারে এমন হওয়ার কথা নয়, কিন্তু নানা দেশে হয়েছে এবং হয় তা অনস্বীকার্য। গণতান্ত্রিক ব্যবস্থা প্রণালীগত বিচারে আধুনিক, তার উৎস ইউরোপীয় জ্ঞানোন্মেষের চিন্তাধারায়। তার মানসিকতা বিশ্লেষক ও যুক্তিপন্থী, তার ব্যাখ্যান বিশদ ও সুস্পষ্ট। গণতন্ত্রে জনগণের প্রতিনিধি সত্যিই প্রতিনিধি, অর্থাৎ তাঁর ভূমিকা সাংকেতিক। যাঁদের প্রতিনিধি, তাঁরাই আসল বা প্রাথমিক; তিনি তাঁদের প্রতিভূমাত্র, গৌণ বা আনুষঙ্গিক অবস্থানে। কার্যত কিন্তু দেখা যায়, বহু গণরাজ্যে শাসক ও জনপ্রতিনিধিদের জীবনযাত্রা, নিরাপত্তার বহর, সৈন্যসামন্ত পাত্রমিত্রের ঘটা, প্রবল ক্ষমতা— সব কিছু তাঁদের নিয়ে যায় একটা বিচ্ছিন্ন অতিবাস্তব স্তরে। সেটাকে আরও ফাঁপিয়ে-ফুলিয়ে তুলে ধরলে, অতিশয়োক্তি আর জমকালো আচার-অনুষ্ঠানে আসর মাতিয়ে রাখলে, অতিকথার আবহ সৃষ্টি হয়— হয়তো কোনও বিশেষ নেতাকে কেন্দ্র করে, হয়তো পুরো রাষ্ট্রব্যবস্থাকেই, কিংবা একসঙ্গে দুটো। আধুনিক রাষ্ট্রের স্বাভাবিক মূর্তির মধ্যেই অতিকথার বীজ লুকিয়ে আছে। কখন সে বীজ নেপথ্যে বেড়ে উঠছে তা দেশবাসীর খেয়াল থাকে না, যতক্ষণ না পল্লবিত হয়ে ফুলে ফলে দেশের মাটি রীতিমতো ছেয়ে ফেলেছে। রাষ্ট্র হয়ে ওঠে বিস্ময় ও ভীতিমিশ্রিত একটা ভিন্ন পরিমণ্ডল; সাধারণ নাগরিক তাঁর অভ্যস্ত বাস্তব গণ্ডির বাইরে এসে সন্ত্রস্ত চিত্তে তার সম্মুখীন হন। গণতন্ত্রের তত্ত্ব অনুসারে এমন হওয়ার কথা নয়, কিন্তু হয়।
আরও মোক্ষম কতগুলি ফল দেখা দেয়। অতিকথার সবচেয়ে খোলাখুলি বিস্তার প্রাচীন পৌরাণিক আখ্যানে, কারণ সে যুগে ওটাই ছিল অভ্যস্ত বৌদ্ধিক প্রণালী, মূলত ওভাবেই জগৎকে দেখা আর বোঝা হত। পৌরাণিক কাহিনিতে রাজা ও মহারথীদের দেখানো হয় অতিমানব হিসাবে, কখনও বা আর একটা প্রমোশন দিয়ে দেবতার রূপে। (Euhemerism নামে অতিকথার একরকম ব্যাখ্যার প্রতিপাদ্যই হল, পৌরাণিক দেবতারা পুরাকালের বিশিষ্ট মানুষদের রূপান্তর।) এইভাবে অতিকথা মিশে যায় ধর্মের সঙ্গে। ফলে প্রাচীন ‘অতিকথার যুগের’ অবসান হয়ে যুক্তিপন্থার প্রবেশ ঘটলেও ধর্মবিশ্বাসের দৌলতে প্রাচীন অতিকথা সমাজে একটা বিশিষ্ট স্থান অধিকার করে থাকে। শুধু যে তার কাহিনি বা তত্ত্ব জনজীবনে চালু থাকে তাই নয়; আরও অনেক মোক্ষমভাবে, অতিকথার উপযুক্ত চিন্তা ও মননের পদ্ধতি মানুষের মনে জেগে থাকে। স্বীকৃত আধুনিক বৌদ্ধিক প্রক্রিয়ার পাশাপাশি একেবারে বিপরীত একটা প্রক্রিয়া কাজ করে চলে কেবল পুরাণকালের নয়, বর্তমান জগতের উপাদান নিয়ে। পৌরাণিক ও ধর্মীয় ক্ষেত্রের বাইরে, আপাত অনাধ্যাত্মিক ধর্মনিরপেক্ষ বিষয়েও তাই অতিকথা নির্মাণের জমি তৈরি হয়, তাতে একটা ধর্মীয় মাত্রা যোগের পথ প্রশস্ত হয়।
রাজনীতির অতিকথার সঙ্গে ধর্মের অতিকথার সংযোগ ঘটার অবকাশ ভারতে বিশেষভাবে প্রশস্ত— বলতে কী, আজকের পৃথিবীর আর কোনও বৃহৎ প্রভাবশালী দেশে এতটা নয়, কারণ এমন কোনও দেশের বর্তমান ধর্মে পৌরাণিক অতিকথার এমন বিপুল উপস্থিতি নেই। সংখ্যাগুরু ভারতীয়ের ধর্মবিশ্বাসে অসংখ্য দেবদেবী, ধর্মতত্ত্বের সঙ্গে পৌরাণিক কাহিনির নিবিড় যোগ। সমান যোগ পৌরাণিক জগতের সঙ্গে প্রাচীন কালের বাস্তব ইতিহাসের, অতএব সেটাও একই মানসিক জগতের অন্তর্ভুক্ত হচ্ছে, আর সবটাই চর্চিত হচ্ছে বর্তমান ভারতীয় জনজীবনের পটভূমিকায়। বিভিন্ন যুগ, সভ্যতা ও জ্ঞানপ্রণালীর এক অসাধারণ সন্নিবেশ ঘটছে, যা অতিকথা চাষের উর্বর ভূমি।
বলা বাহুল্য, এই সন্নিবেশ কোনও তাৎক্ষণিক সমাপতন নয়। এ হল ভারতসভ্যতার মৌলিক যোগ, এর বিস্তার ও জটিলতা বিস্ময়কর। চতুর্থ অধ্যায়ে সাধারণভাবে জাতীয় ব্যাখ্যানের (national discourse) ধারণা নিয়ে আলোচনা করেছি, সেটা এবার ভারতের প্রেক্ষিতে দেখা যাক। ভারতের ইতিহাস ও জনজীবনের গূঢ় বৈশিষ্ট্যকে আমরা ‘বহুর মধ্যে এক’ ইত্যাদি শব্দবন্ধে অভিহিত করি। সেই বহুত্ব কেবল সংমিশ্রণ নয়, সত্যিকারের সংশ্লেষ: উপাদানগুলি কেবল একসঙ্গে জড়ো হয়েছে তা নয়, পরস্পরের সঙ্গে নিবিড়ভাবে মিলেছে— ফলে প্রত্যেকটিই রূপান্তরিত হয়েছে, চূড়ান্ত জাতীয় সত্তা তাদের যোগফলের অতিরিক্ত কিছু। ভাষা থেকে শুরু করে যত সংকেতপ্রণালীতে একটা সুবিশাল সভ্যতা প্রকাশ হতে পারে, সবগুলির একত্রিত ‘অতিভাষা’ এই পরিপূর্ণতার ধারক। তার বৌদ্ধিক উপলব্ধি দীর্ঘ ও দুরূহ কাজ, অসংখ্য জ্ঞানক্ষেত্র কর্মক্ষেত্র জুড়ে। ভারতের আধ্যাত্মিকতার সঙ্গে তার সমাজ ও শাসনতত্ত্বের জটিল যোগ সঠিক ও সম্পূর্ণভাবে উদ্ধার করা সহজ নয়।
অথচ আমরা দেখেছি, চটজলদি তাগিদে কোনও জটিল ও সূক্ষ্ম ব্যাখ্যানকে কেমন সরল ও দ্বিমাত্রিক করে ফেলা হয়, তার অর্থবহ সংকেতরাশি উদ্ধারের বদলে একটা তরল সংক্ষিপ্ত রূপ আলগাভাবে প্রয়োগ হয় কোনও বিশেষ জাগতিক উদ্দেশ্যে। কারণটা রাজনৈতিক হতে পারে, ধর্মীয়ও হতে পারে। ধর্মের ক্ষেত্রে এই শর্টকাট পদ্ধতিতে দেখেছি বিশ্বাসের যুক্তিমুক্ত বাণীর সবচেয়ে সহজলভ্য প্রকাশ, চুম্বক বা স্লোগানের পর্যায়ে। আরও দেখেছি, সেই ধর্মের আখ্যানে প্রায়ই অতিকথা থাকে। এই অতিকথার মাধ্যমে যুক্তিমুক্ত এমনকী যুক্তিবিরোধী বিশ্বাসকে গ্রহণ করা আরও সাবলীল, প্রায় সহজাত হয়ে পড়ে। অতিকথার গুণই এই যে তাতে বিশ্লেষণের মাত্রা নেই, তার প্রভাব সার্বিক ও তাৎক্ষণিক: অন্যান্য বিশ্বাসের চেয়ে গভীরে, একেবারে নাড়ির টানে পুরো জগৎটাকে যুক্তিবিহীন কিন্ত দুর্বারভাবে লভ্য ও আকর্ষক করে তুলে ধরে।
এ তো গেল উপলব্ধির প্রণালীর কথা। বিষয়বস্তুর দিক দিয়ে দেখেছি, পুরাণের বড় অংশ জুড়ে আছে আখ্যান অর্থাৎ গল্প। তারও আগে তৃতীয় অধ্যায়ে দেখেছি, গল্প কেমন বাস্তব আর কল্পনার মধ্যে আনাগোনা করে, একটার সাহায্যে অন্যটাকে ঋদ্ধ ও বৈচিত্র্যময় করে তোলে, সেই সঙ্গে একটার আমেজ অন্যটায় এনে সুখকর বিভ্রান্তিও সৃষ্টি করে। বাস্তব হয় কল্পনার ছোঁয়ায় রঙিন, কল্পনা হয় বাস্তবের ছোঁয়ায় বলিষ্ঠ।
বাস্তব আর কল্পনার এই সহাবস্থান আমরা প্রথম দেখেছি আধুনিক দুনিয়ায় পণ্যপ্রচারের গল্পে। সেটা অপেক্ষাকৃত সহজ ও লঘু দৃষ্টান্ত, একটা বিশেষ উদ্দেশ্যে জেনেবুঝে ব্যবহার: যে গল্পটা ফাঁদছে সে জানে, যে ফাঁদে পা দিচ্ছে সেও নেহাত না বুঝে দিচ্ছে না, গল্পের আকর্ষণের কাছে কিছুটা সজ্ঞানেই হার মানছে। প্রাচীনকাল থেকে যে পৌরাণিক অতিকথা চলে আসছে, তার প্রভাব আরও অনেক গভীর ও ওতপ্রোত। বাস্তব আর কল্পনা সেখানে দুটো পৃথক উপাদান নয়, যা কোনও গল্পকার ভেবেচিন্তে মেলাচ্ছে; বরং একই চেতনার অঙ্গ, বাস্তবের মধ্যে অতিবাস্তবকে সমন্বিত করে দেখছে। আমরা দেখেছি, অতিকথার দৃষ্টিতে ধরাছোঁয়ার বাস্তব যতটা আসল, তাকে ঘিরে যে মানসিক কল্প বা নির্মাণ সেটাও ততটাই আসল। বিশ্বাসের যে যুক্তিমুক্ত মাত্রা, অতিকথা সেটাকে আখ্যানের রূপ দিয়ে শুধু আরও আকর্ষক নয়, আরও বাস্তবায়িত করে তোলে, কারণ আখ্যান বা গল্পে বাস্তবের উপাদান থাকতেই হবে। অতিকথার অতিবাস্তব তাই শেষ অবধি অতিসত্যের পরিচয় ধারণ করে। যে ধর্মের নাগালে প্রচুর পৌরাণিক উপাদান, সে ধর্ম তার অন্তরীণ বিশ্বাসটা সহজপাচ্য ও মনোগ্রাহী করে তুলতে পৌরাণিকতার আশ্রয় নেয়, পুরাণের ছত্রছায়ায় গড়ে ওঠে ধর্মের তাত্ত্বিক মাত্রা।
রাজনীতি বা রাজ্যশাসনের ক্ষেত্রে বিশ্বাসের প্রশ্ন এ যাবৎ তুলিনি, কারণ আধুনিক রাজনৈতিক চিন্তায় (যার প্রধান উৎস ইউরোপীয় জ্ঞানোন্মেষের চিন্তাধারায়) ওটা ধর্মভিত্তিক নয়; তার ঘোষিত আদর্শ যুক্তিপন্থা, বাস্তবে যাই হোক বা না হোক। পঞ্চম অধ্যায়ে দেখেছি, যুক্তিপন্থী আর যুক্তিমুক্ত শিবির সম্মুখীন হলে যুক্তিমুক্তদের একটা সুবিধা থাকে। ধর্মবিশ্বাসকে ভিত্তি বা অন্তত উপাদান হিসাবে রাখলে একই সুবিধা ভোগ করে কোনও রাজনৈতিক শক্তি। সেই শক্তি তখন যুক্তিবহির্ভূত কৌশল ব্যবহার করতে পারে, যুক্তিবিরোধী তত্ত্ব উপস্থিত করতে পারে, আর এইভাবে আবেগ-অনুভবের প্রায় অবচেতন স্তরে মানুষের মন জয় করতে পারে, যা শুধুমাত্র সচেতন যুক্তিসিদ্ধ উপায়ে সম্ভব হত না। উপরন্তু সেই ধর্মের যদি একটা পৌরাণিক মাত্রা থাকে, তবে অতিকথার মুগ্ধকর প্রভাবকে কাজে লাগানো যায়।
সজ্ঞানে ‘কাজে লাগানো’রও হয়তো প্রশ্ন নেই, কারণ উপাদানগুলি এমনভাবে সাজালে প্রক্রিয়াটা আপনি ঘটতে থাকে, উদ্যোগ নিয়ে ঘটাতে হয় না। ধর্ম, আচার আর রাজনীতির এই সংশ্লেষে ধর্মীয় অতিকথা গোড়া থেকেই প্রবল, জনজীবনের আচার-অভ্যাসেও তার নিবিড় উপস্থিতি। অতিকথা গ্রহণ করার, তাকে উপভোগ করার ও মান্যতা দেবার উপযুক্ত মানসিকতা এমন আবহে এমনিতেই ব্যাপকভাবে উপস্থিত। রাজনৈতিক অতিকথার ভাষ্যকার ঝ়র্ঝ় সোরেল বলেছেন, ‘অতিকথা খণ্ডন করা যায় না, কারণ গভীরতম স্তরে তা গোষ্ঠীর বিশ্বাসের সঙ্গে মিলে যায়।’ তাঁর আরও দুটো কথা ভাবার মতো: এক, অতিকথা খণ্ডে খণ্ডে বিশ্লেষণ করা যায় না, সবটা সামগ্রিকভাবে চিন্তা করতে হয়; দুই, তার কারণ অতিকথা কেবল ইতিহাসের আখ্যান নয়, বর্তমান কর্মকাণ্ডের চালিকাশক্তি।৮৩ লক্ষণীয় যে সোরেল প্রাচীন না আদিম সভ্যতার কথা বলছেন না, বলছেন আধুনিক নগরসভ্যতার কথা, আর তার ভিতরেও তাঁর বিশেষ প্রতিপাদ্য, সহিংস গণবিপ্লবের কথা। ১৯০৮এ প্রকাশিত তাঁর বই হিংসা নিয়ে চিন্তা পরবর্তী সোভিয়েত রাষ্ট্রের অতিকথার একটা সূত্র হতে পারত, কিন্তু ইতিহাসের খেয়ালে তার অনেক বেশি প্রভাব পড়ে দক্ষিণপন্থী ফাসিস্ত শাসনের উপর, বিশেষত মুসোলিনির রাজ্যপাটে।
জনমানসে যদি অতিকথার শিকড় গাঁথাই থাকে, সেটা কৌশলে বাড়িয়ে পল্লবিত করার জমিও প্রস্তত হয়ে আছে। কৌশলটা হল সমকালীন রাজনীতি ও তার নেতা-কুশীলবদের সনাতন ধর্ম ও পৌরাণিক অতিকথার জগতে নিয়ে আসা, একই আখ্যানের অন্তর্ভুক্ত করা। এমনটা ঘটাতে পারলে সেই নেতাদেরও আমরা দেখতে শুরু করি পৌরাণিক বীরের আদলে, এমনকী দেবসুলভ মহিমায় মণ্ডিত করে। একই ভাবে আজকের রাজনৈতিক ঘটনাবলি হয়ে দাঁড়ায় কোনও পৌরাণিক আখ্যানের রূপান্তর। অতিকথার একটা লক্ষণ হল, তার বিশ্বাসবস্তু কালাতীত। যে কোনও ক্লাসিক আখ্যানের মতো তার অশেষ তাৎপর্য ও প্রযোজ্যতা: একই ঘটনা যেন বহিরঙ্গ পালটে যুগ যুগ ধরে ঘটে চলেছে, আর সেইভাবে আরও বেশি করে সত্য হয়ে উঠছে। ফলে আজকের কোনও নেতাকে রামচন্দ্রের অবতার বলে মানা যায়, নির্বাচনের পাট হয়ে ওঠে কুরুক্ষেত্রের যুদ্ধ। এমন অসম প্রতিযোগিতায় নিছক কলিযুগের অর্বাচীন প্রতিপক্ষের এঁটে ওঠা মুশকিল।
তাত্ত্বিক ধর্মবিশ্বাসের চেয়ে অতিকথার প্রভাব তাই অনেক গভীর ও সুদূরস্পর্শী। কোনও রাজনৈতিক ধারা ধর্মের নামে সমর্থন পেতে পারে, কিন্তু সেটা নেহাত দলভারী করার ব্যাপার— বলা যেতে পারে ভোটের আশায়, বড়জোর কোনও বাস্তব কর্মসূচি রূপায়ণের জন্য। ধর্মনিরপেক্ষ যুক্তিপন্থী কোনও পক্ষও হয়তো তাদের ভিন্ন পথে চলে একই ফল পেতে পারে। রাজনীতিতে ধর্মীয় যোগের আসল বিধ্বংসী তাৎপর্য, তা সমাজের চেতনাকে অতিকথার আবহে আবদ্ধ করে ফেলছে, যুক্তিমুক্ত ধারাকে অপ্রতিরোধ্য হৃদয়গ্রাহী আখ্যানের ছাঁচে ঢেলে ভাবনাচিন্তার ধরনটাই পালটে দিচ্ছে। এটা এক আমূলভাবে ভিন্ন মানসিক প্রণালী: যুক্তিপন্থার বিপরীত তো বটেই, কিন্তু আরও বড় কথা, ধর্মবিশ্বাস এবং যুক্তিমুক্ত চিন্তার যে ব্যাপকতর চিত্র গত অধ্যায়ে দেখেছি, তারও সাধারণ স্তরের অতিরিক্ত কিছু।
আবার খেই ধরার পালা। আগে যা দেখেছি, তা হল:
• আধুনিক সংকেতনির্ভর ব্যাখ্যান ও প্রচলনের অবক্ষয় ঘটছে, যার ফলে ভাষা তার সমৃদ্ধি হারিয়ে হয়ে পড়ছে কাজ হাসিলের সূচক বা উপলক্ষ মাত্র। তার নিজের তাৎপর্য নিজের মধ্যেই ফুরিয়ে যাচ্ছে, অর্থবহ ব্যাখ্যানের মধ্য দিয়ে সার্থক হয়ে উঠছে না।
• এর পাশাপাশি আমাদের মানসিক জীবনে বিশ্বাস এখনও বিরাট ভূমি অধিকার করে আছে, যদিও আধুনিক পৃথিবীতে কিছু মুখ্য ব্যাখ্যান মৌলিকভাবে বিশ্বাসনিরপেক্ষ, তাদের সঞ্চালক শক্তি যুক্তি-তথ্য-প্রামাণ্যতা-ন্যায্যতা। বিশ্বাসের জগতেও এই প্রণালীগুলির গুরুত্ব থাকতে পারে, কিন্তু তার মূল চালিকাশক্তি যুক্তিমুক্ত আত্মস্থ সম্মতি ও সমর্পণ। শেষ বিচারে, বিশ্বাস করি বলেই করি।
• সেজন্য বিশ্বাসের বিশেষ করেই প্রবণতা থাকে, পূর্ণ সমৃদ্ধ ব্যাখ্যানকে পরিত্যাগ করে তার তাৎপর্যকে একটা তাৎক্ষণিক প্রভাবশালী রূপ দিতে।
এবার অতিকথার অবতারণায় এই চিত্রে কী কী সংযোজন হল দেখা যাক।
• বিশ্বাসবস্তু গ্রহণে অতিকথা একটা নতুন উত্তেজক নাটকীয় মাত্রা আনে। অতিকথা প্রায়ই আখ্যানধর্মী, সেই গল্পের আকর্ষণ ধর্মের উপাদানকে অনেক বেশি সহজগ্রাহ্য ও মনোগ্রাহী করে তোলে।
• অতিকথার পরিসর কেবল পুরাকালে আবদ্ধ থাকে না, তার একটা সর্বকালীন মাত্রা আছে। পৌরাণিক অতিকথায় বিশ্বাসীরা তাই তাঁদের বিশ্বাসবস্তুকে বর্তমান বাস্তবের অঙ্গ হিসাবে গ্রহণ করতে পারেন।
• এই বাস্তব যোগের কারণে অতিকথার মাধ্যমে ধর্ম আর রাজনীতি আরও ঘনিষ্ঠভাবে যুক্ত হতে পারে। ধর্ম, সমাজ ও রাষ্ট্র বাঁধা হতে পারে একই সূত্রে, ফলে ধর্ম ও রাজনীতি দুটোই চেতনার আরও গভীরে প্রবেশ করতে পারে, শিকড় গাড়তে পারে অবচেতন স্তরে, যা যুক্তিভিত্তিক রাজনৈতিক ব্যাখ্যান পারে না।
• অতিকথার নায়ক দেবতা বা অতিমানব; তাদের মনোভাব আচার-আচরণ সাধারণ মানুষের মতো নয়, ক্রিয়াকলাপ অভিসন্ধিও নয়। অতিকথার সঙ্গে বাস্তবের ঘনিষ্ঠ যোগ থাকতে পারে, কিন্তু তা বাস্তবকে তুলে ধরে বিচিত্র, পরিবর্তিত, ‘অ-বাস্তব’ রূপে। ফলে জনমানসে অতিকথার অনুপ্রবেশ ঘটলে আমরা বর্তমান জীবনে ও সমাজে অনেক কিছু মেনে নিতে পারি যা সাধারণ নীতি-যুক্তি-বিচারবোধে বা বাস্তব কাণ্ডজ্ঞানে মানতাম না।
• অতিকথার দৃষ্টিতে আজকের নেতা-নায়কদেরও ভাবতে পারি পৌরাণিক দেবতা বা অতিমানবের মতো এক ভিন্ন স্তরের সত্তা হিসাবে— মহাবলী, স্বয়ম্ভূ, প্রায় প্রকৃতির নিয়মে আধিপত্যের অধিকারী। তাদের মুখ চেয়ে আমরা ক্ষতিস্বীকার ও আত্ম-অবনমন করতে পারি, গণতান্ত্রিক শাসকদের ক্ষেত্রে যা কখনওই করতাম না। রাষ্ট্রের রূপ অতিকথার আদলে নির্মিত হলে তাই স্বৈরতন্ত্র ও একচ্ছত্রবাদের পথ খুলে যায়।
একচ্ছত্র রাজনীতির জন্য ধর্মীয় অতিকথা মোটেই অত্যাবশ্যক নয়। প্রাচীন ইউরোপে রোমের সম্রাটকে দেবতা মনে করা হত, স্থান দেওয়া হত প্রাচীন গ্রীস-রোমের অসংখ্য দেবদেবীর বহুস্তরীয় সমারোহের মধ্যে। তারপর কিন্তু গত সতেরোশো বছর ইউরোপ অধিকার করে আছে একেশ্বরবাদী খ্রিস্টধর্ম, তাতে স্বীকৃত পৌরাণিক উপাদান আদৌ নেই। (গৌণ স্তরে বা ছদ্মরূপে ক্বচিৎ থাকতে পারে, তার গুরুত্ব সামান্য।) তা বলে পাশ্চাত্যে জবরদস্ত স্বৈরাচারী সাম্রাজ্যবাদী শাসন কিছু কম ঘটেনি। গত দুই শতকেই দেখা গেছে নাপোলিয়ঁর রাজত্ব, বিশ্ব জুড়ে ব্রিটিশ ও ফরাসি সাম্রাজ্যের বিস্তার, আর অবশ্যই হিটলার ও মুসোলিনির একচ্ছত্র ফাসিস্ত শাসন এবং দক্ষিণ আফ্রিকার বর্ণভেদ। মার্কিন নব্য সাম্রাজ্যবাদেরও নাম করতে হয়। সোভিয়েত সাম্রাজ্য তো কোনও ধর্মবিশ্বাসকেই স্বীকার করেনি, যেমন করে না সমকালীন চিনের একচ্ছত্র রাষ্ট্র। কিন্তু সবগুলি (এবং অন্য বহু) ক্ষেত্রে রাষ্ট্রই প্রায় এককভাবে অতিকথার উপজীব্য হয়ে উঠেছে, তাকে ঘিরে গড়ে উঠেছে (অবশ্যই ভিন্ন ভিন্ন ধাঁচে ও মাত্রায়) অযুক্তি ও অতিবাস্তবের ভীতিবিস্ময়কর রোমাঞ্চক পরিমণ্ডল বা mystique; প্রজার ব্যক্তিসত্তা বাঁধা পড়েছে রাষ্ট্রিক সত্তার কাছে। অতিমানবেরও আবির্ভাব ঘটেছে অনেক ক্ষেত্রে: নাপোলিয়ঁ, হিটলার, মুসোলিনি, স্তালিন। মার্ক্স বলেছিলেন, ইতিহাসের ট্রাজেডি ফিরে আসে প্রহসন হয়ে। সেইমতো যেন দেখা যাচ্ছে, ডনাল্ড ট্রাম্পও তাঁর ভক্তবৃন্দের কাছে অতিমানব। তাঁরা নিষ্ঠাবান খ্রিস্টান, ট্রাম্পকে ঈশ্বর বলতে তাই বাধে, তবে ঈশ্বরপ্রেরিত বলতে মানা নেই, মানা নেই বাইবেল ও খ্রিস্টীয় ইতিহাসের নানা চরিত্রের সঙ্গে মেলাতে। কৃষ্ণাঙ্গ ধর্মযাজকও তাই নেতাকে নিয়ে উচ্ছ্বাস করতে পারেন: ‘এক, ওঁর রং সাদা। দুই, উনি ঈশ্বরের লোক।’৮৪
ইসলামও একেশ্বরবাদী ধর্ম। ইসলামিক দুনিয়ায় জবরদস্ত স্বৈরাচারী শাসকের অভাব আগেও ঘটেনি, আজও নয়। সেখানে কিন্তু অবস্থাটা ভিন্ন। ধর্ম আর রাজনীতি তথা রাষ্ট্রশক্তি ইসলামিক দুনিয়ার বহু দেশ জুড়ে যত নিবিড়ভাবে মিশেছে, আজকের বিশ্বে আর কোথাও নয়। এ ক্ষেত্রে যেন ইসলাম ধর্মের কঠোরভাবে একেশ্বরবাদী চরিত্রই বিবর্ধিত ও গৌরবান্বিত হয়ে অতিকথার মতো আকর্ষণ সৃষ্টি করছে, রাষ্ট্র অঙ্গীভূত হচ্ছে তারই পরিমণ্ডলে।
মোটের উপর বলা চলে রাষ্ট্রের যুক্তিমুক্ত সত্তা, এবং অতিকথায় তার সম্যক প্রকাশ, একটা স্বকীয় বিবর্তনের ধারা। ধর্ম আর ধর্মীয় অতিকথার সঙ্গে তার যোগ থাকতেই হবে এমন কথা নেই। কিন্তু দুটোর মধ্যে প্রবল চারিত্রিক সাদৃশ্য আছে, ফলে একটার প্রবর্তকেরা অন্য পক্ষের সমর্থন পেলে উভয়ের লাভ, উভয়ের শক্তিবৃদ্ধি। ভারতের পরিস্থিতি এ দিক দিয়ে অতিবিশেষ, কারণ ভারতের প্রধান ধর্মে পৌরাণিক অতিকথা একটা কেন্দ্রীয় উপাদান। শাসক চাইলে, সেটা রাষ্ট্রীয় অতিকথার একটা মস্ত বাড়তি অবলম্বন হতে পারে।
আর দুটো বিষয় আলোচনা করে এই অধ্যায় শেষ করব। আজকের নিষ্ঠাবান ধার্মিকেরা প্রায়ই পৌরাণিক কাহিনিতে দেবদেবীদের কীর্তিকলাপ দেখে অস্বস্তিবোধ করেন, কারণ তা আধুনিক রক্ষণশীল নীতিবোধকে পীড়া দেয়। সেকালেও প্লাতোন গ্রীক দেবতাদের নানা অপকীর্তির কাহিনিকে ভ্রান্ত ও ক্ষতিকারক সাব্যস্ত করেছিলেন, বিধান দিয়েছিলেন সেগুলি যেন তাঁর আদর্শ গণরাজ্যের হবু শাসকদের শেখানো না হয়।৮৫ আরও ব্যাপকভাবে বলা যায়, পৌরাণিক অতিকথায় দেবদেবীই হোন আর মানব বা অতিমানব হোন, সাধারণ নীতিবোধ মূল্যবোধ তাঁরা মেনে চলেন না— কেনই বা চলবেন, কারণ তাঁরা তো ‘সাধারণ’ নন। তাঁদের আধিদৈবিক বা অতিমানবীয় সত্তার প্রকাশ ঘটে দাপটের সঙ্গে, হয়তো প্রচণ্ডতায় জগৎ তোলপাড় করে। তাতে ক্ষুদ্র মানুষের যেমন লাভ তেমন ক্ষতি হতে পারে, তা নিয়ে আক্ষেপ বৃথা; বরং বাঁচতে চাইলে— লাভবান হতে চাইলে তো বটেই— সেই উচ্চতর সত্তাকে তুষ্ট করতে হবে, তার নিঃশর্ত আধিপত্য মানতে হবে।
রাষ্ট্রীয় ক্ষেত্রে অতিকথার বৃত্তান্ত হুবহু এক। তার দুটো শর্ত যুগ্মভাবে কাজ করে। এক, রাষ্ট্রীয় শক্তি কোনও যুক্তি ন্যায্যতা মানবে না— চলবে নিজের মতো, বিনা ব্যাখ্যায় বিনা অনুশোচনায়। দুই, রাষ্ট্রের কাছে সাধারণ নাগরিক অসহায়, তটস্থ ও মর্যাদাহীন। এটুকু শুনেই আমাদের অন্তরাত্মা বলে উঠবে এমন রাষ্ট্রকে আমরা সবাই চিনি, এ তো চিরাচরিত আমলাতন্ত্রের পীঠস্থান। বলতে মন যায়, রাষ্ট্রীয় অতিকথার সবচেয়ে হীন অবজ্ঞেয় রূপ হল সাবেক পাতি আমলাতন্ত্র। কিন্তু সেই আমলাতন্ত্র সত্যিকারের স্বৈরাচার আর সত্যিকারের অতিকথা, দুটোরই ফিকে অনুকরণ মাত্র, সিংহের চর্মধারী গর্দভের মতো। তার কারণ, এই আমলাতন্ত্র নিয়মনীতির সৎ উদ্দেশ্যগুলি যতই জলাঞ্জলি দিক, পুথিগতভাবে নিয়মনীতির কাঠামো পরিত্যাগ করে না, বরং তাকে অত্যধিক গুরুত্ব দেয়। সাংকেতিক উপায়ে অর্থাৎ ভাষায় লিপিবদ্ধ ন্যায়-যুক্তির যে প্রশাসনিক ব্যাখ্যান, আমলাতন্ত্র সেটা অনুসরণ করে, তাতেই আবদ্ধ থাকে, অন্তত ঘোষিতভাবে তার বাড়া কোনও মানদণ্ড স্বীকার করে না। ফলে যতই ক্ষতিকর হোক, সেই একই আমলাতন্ত্রের মাধ্যমে, বা তার অনুষঙ্গ বিচারব্যবস্থার মাধ্যমে, সুরাহার একটা আশা থাকে।
যে রাষ্ট্র অতিকথার উচ্চতর পর্যায়ে পৌঁছে গেছে, সেখানে আমলাতন্ত্রের গুণগত পরিবর্তন হবে এমন কথা নেই, অন্তত রাতারাতি বড় ঘটে না। তলিয়ে না দেখলে নাগরিকেরা বুঝতে পারেন না, কত বড় ওলটপালট হয়ে যাচ্ছে: ভাবেন আগের অবস্থার সঙ্গে তফাতটা নেহাত গৌণ, শাসকে-শাসকে যেমন হয়েই থাকে। ক্রমশ ধরা পড়ে, ব্যবধানটা মৌলিক: শাসনের ধারা একেবারে পালটে গেছে, এক খাত ছেড়ে পুরোপুরি অন্য খাতে বইছে। ‘গণতন্ত্রের মৃত্যু’র অনুসন্ধানে নেমে লেভিট্‌স্কি ও জ়িবল্যাট বারবার এই কথা বলছেন: গণতন্ত্র স্বৈরতন্ত্রের দিকে গোড়ায় অগ্রসর হয় ছোট ছোট ধাপে, লোকে ধরতেই পারে না।৮৬ প্রত্যেক ধাপ মনে হয় তুচ্ছ, উপরন্তু আইনসংগত এমনকী উপকারী। ন্যায়নীতির এই ঠাটের আড়ালে সংবাদমাধ্যমকে বশে আনা হয়, অন্য সমালোচকদেরও নীরব করে দেওয়া হয়। সবচেয়ে বড় কথা, গণতন্ত্র রক্ষার যে প্রতিষ্ঠানগুলি আছে— সংবিধান, আদালত, বিভিন্ন স্বশাসিত তত্ত্বাবধায়ক সংস্থা— নামে বহাল রেখেও সেগুলির ক্ষমতা ও নিরপেক্ষতা নষ্ট করে দেওয়া হয়, ফলে আইনস্বীকৃত অনাচারের পথ প্রশস্ত হয়ে যায়: জন কীনের ভাষায়, ‘আইন দিয়েই আইনের শাসনকে পর্যুদস্ত করা হয়।’৮৭
পুরোদস্তুর স্বৈরাচারী শাসনের একপ্রস্থ লক্ষণ কাস্‌সিরেরের অনুসরণে আগে বিবৃত করেছি। আরও সূক্ষ্ম স্তরে, গণতান্ত্রিক রাষ্ট্রে স্বৈরতন্ত্রের অনুপ্রবেশ বুঝতে লেভিট্‌স্কি ও জ়িবল্যাট চারটি প্রধান লক্ষণ নির্দিষ্ট করেছেন:
• গণতান্ত্রিক নিয়মনীতি ও কার্যপদ্ধতি পরিত্যাগ বা ক্ষীণ সমর্থন
• রাজনৈতিক বিরোধীপক্ষের বৈধতা অস্বীকার
• হিংসার প্রতি সহিষ্ণুতা বা হিংসায় প্ররোচনা
• সংবাদমাধ্যম সহ সব প্রতিপক্ষের নাগরিক স্বাধিকার হরণ
প্রত্যেকটি মূল লক্ষণের একাধিক ভাগ আছে, সারণির আকারে সাজানো। সব মিলে একটা স্কোরকার্ডের মতো: যে কোনও দেশের নাগরিক মিলিয়ে দেখে নিতে পারেন, তাঁদের দেশের কতগুলি লক্ষণ মিলে যায়। লেখকদ্বয় বিশদভাবে দেখিয়েছেন, ডনাল্ড ট্রাম্প কীভাবে স্বৈরাচারের এই চারটে ধারা ও অনেক উপধারা পূরণ করছেন, যদিও মার্কিন যুক্তরাষ্ট্রের আদত গণতান্ত্রিক কাঠামোর দৌলতে প্রায়ই সেটা কথার স্তরে রয়ে গেছে, কাজে পরিণত করার সুযোগ মেলেনি।৮৮
এই শর্তগুলি একবার কায়েম হলে অতিকথার নতুন রাজ্যপাটে শাসনতন্ত্রের চেহারা পালটে যায়; এবং তার প্রকোপ থেকে রক্ষা পাওয়া অসম্ভব হয়ে পড়ে, কারণ সমস্যাটা আর কেবল অবহেলা বা অপটুতার নয়, একরোখা অভিপ্রায়ের। এজন্য ব্যাপকভাবে আইন সংশোধন শুরু হয়; আর আইনকানুন নিয়মনীতি যাই থাক, সেই আইনের বিধান হয়ে পড়ে স্বীকৃতভাবে গৌণ, রাষ্ট্রের গূঢ় প্রয়োজনে যে কোনও সময়ে অগ্রাহ্য হতে পারে। রাষ্ট্র আর কাজ করে না ভাষার সংকেতে মেলে-ধরা ব্যাখ্যাসক্ষম বিধি বা কার্যাবলির মধ্য দিয়ে, ধাপে ধাপে পর্যালোচনা করে; এখন বড় মাপের সিদ্ধান্তও নেওয়া হতে পারে তাৎক্ষণিক বাহ্য বিচারে, গা-সয়ে-যাওয়া অতিবিশেষ ক্ষমতার প্রয়োগে। সাবেক রাষ্ট্রব্যবস্থায় ছিল দীর্ঘসূত্রিতা আর অতিসতর্কতার সমস্যা: সব দিক ভাবতে ভাবতে কাজটা আর হয়েই উঠত না। নতুন ব্যবস্থায় বরং দেখা যেতে পারে বেপরোয়া দ্রুততা, আলোচনা আর ব্যাখ্যায় অনীহা, তার বদলে একটা নতুন স্বেচ্ছাচারী রোখ।
এই পন্থায় একটানা শাসন চালিয়ে যাওয়া সম্ভব একমাত্র যদি রাষ্ট্রের অতিকথা ফেঁপেফুলে রাজপুরুষদের দেয় এক অ-সাধারণ ‘অতিনাগরিক’ ক্ষমতা। এই অবস্থা কেবল দমন-পীড়নের দ্বারা সৃষ্টি করা, বা করলেও বাঁচিয়ে রাখা, অসম্ভব: প্রজাদের নিঃশর্ত আনুগত্য চাই, যা প্রায় দেবভক্তির পর্যায়ে পৌঁছতে পারে। কাস্‌সিরের বলছেন, এমন রাষ্ট্র মানুষের উপর ভাবাদর্শ চাপিয়ে দেয় না, মানুষগুলিকেই এমন পালটে দেয় যে তারা স্বেচ্ছায় সেই ভাবাদর্শ গ্রহণ করে, তার কার্যসূচি অনুসরণ করে। সেটা সম্ভব হয় কারণ ভাবাদর্শের বাহন হচ্ছে রাজনৈতিক অতিকথা।৮৯ এই স্বেচ্ছাবশ্যতার কথা বহু ভাষ্যকার বলেছেন, বলতে বাধ্য; কাস্‌সিরের, তাঁর পরে আরেন্ট ও নিশ্চয় আরও অনেকে পুতুলনাচের উপমা ব্যবহার করেছেন।৯০ জন কীন আর এক পা এগিয়ে বলেছেন seduction— প্রলোভন, প্রায় যেন যৌন প্রলোভন।৯১
আরেন্ট বলেছেন আরও মর্মান্তিক একটা প্রবণতার কথা: অত্যাচার, ক্ষতি এমনকী আপনজনের মৃত্যু সত্ত্বেও এই আনুগত্যে চিড় ধরে না, রাষ্ট্রের হাড়িকাঠে নাগরিক মাথা পেতে দেয়। এমন চরম দৃষ্টান্তের দরকার নেই; দৈনন্দিন স্তরে দেখা যায়, যে দল সরকারে থেকে কোনও উপকার করতে পারেনি, বরং ক্ষতি আর অপকীর্তির খতিয়ান রেখে গেছে, তাকেই দেশবাসী আবার ভোট দিয়ে ক্ষমতায় ফিরিয়ে আনছে। এটা স্বাধীন ব্যক্তিনাগরিক হিসাবে তাদের যুক্তিনিষ্ঠ সিদ্ধান্ত নয়, অতিকথার কুশীলবদের প্রতি বিশ্বাস ও ভক্তির প্রকাশ। সময়টা খারাপ গেলে আমরা ঠাকুরঘরের নারায়ণকে ত্যাগ করি না, বরং বেশি করে পুজো দিই। তাতে সত্যিকারের দেবতা তুষ্ট হতে পারেন, মনুষ্যরূপী নারায়ণ ব্যাপারটা দেখতে পারেন দ্বিগুণ স্বৈরাচারের ছাড়পত্র হিসাবে।
ক্ষমতাবান শাসক যুক্তিবিচার বা নীতিশাস্ত্র কোনওটাই মেনে চলবে না, এতে নতুন কিছু নেই। তাঁর কালজয়ী গ্রন্থ রাজপুরুষ-এ মাকিয়াভেল্লি বলছেন, ক্ষমতা অর্জন ও রাজ্যশাসনের দুটো উপায়: ন্যায় অনুসরণ করে আর শক্তি প্রয়োগ করে।৯২ প্রথমটি অবশ্যই শ্রেয় ও মনুষ্যোচিত, কিন্তু তাতে প্রায়ই ক্ষমতা রক্ষা হয় না, ফলে বাধ্য হয়ে দ্বিতীয় পন্থার আশ্রয় নিতে হয়। এই দুই পন্থার সঙ্গে এতক্ষণ আলোচিত ন্যায়-যুক্তির শাসন আর যুক্তিবিহীন শাসনের যথাক্রমে মিল পাওয়া যেতে পারে। কিন্তু ধুরন্ধর মাকিয়াভেল্লির চিন্তাতেও একটা সারল্য আছে, যুক্তিবিহীন শাসন তিনি দেখছেন স্রেফ জোরজার আর জারিজুরি হিসাবে। মাকিয়াভেল্লির শাসক ধর্মকে নিজের স্বার্থে খুবই ব্যবহার করেন, কিন্তু অতিকথার আশ্রয় বড় নেন না, তা সে ধর্মীয় অতিকথা হোক বা নিছক রাজনৈতিক। অতএব তিনি কখনওই নিজের অবস্থান সম্বন্ধে নিঃশঙ্ক নন: নিজের প্রজাদের বিষয়ে সদা সন্দিহান থেকে, সময়ের সঙ্গে খাপ খাইয়ে, রীতিমতো দিনকে দিন লড়ে জিতে তাঁকে টিঁকে থাকতে হয়। সে যুগে ধর্মগুরু পোপ নিজে জাগতিক রাজ্যপাটের অধিপতি ছিলেন, তিনিও চুটিয়ে যুদ্ধ আর কূটনীতির শামিল হয়েছেন অন্য যে কোনও শাসকের মতো।
শেষ বিচারে মাকিয়াভেল্লির নির্দিষ্ট দুই বিকল্প শাসনকৌশল, ন্যায়ের অনুসরণ আর শক্তিপ্রদর্শন, দুটোই যুক্তি-তথ্য-বাস্তবনির্ভর; বিশ্বাস, ধর্ম বা অতিকথা দুটোর একটারও অঙ্গাঙ্গি উপাদান নয়, মূল ভিত্তি তো নয়ই। মাকিয়াভেল্লির চিন্তাধারা বাস্তবধর্মী, যুক্তিসিদ্ধ, তথ্যনিষ্ঠ। রাষ্ট্রিক জীবনে যে অজ্ঞেয় অনির্দেশ্য ধারাটা লোকে ভাগ্যদেবীর (Fortuna)৯৩ নাম করে ছেড়ে দেয়, সেটাকেও তিনি যুক্তিতথ্য দিয়ে ব্যাখ্যা করতে চান। মাকিয়াভেল্লির উল্লেখ এখানে প্রাসঙ্গিক, কারণ শাসনতন্ত্রের যে স্বৈরাচারী অপযুক্তির পরাকাষ্ঠা কাস্‌সিরের দেখতে পাচ্ছেন নাৎসি রাজত্বে, তার সূত্রপাত তিনি পেয়েছেন মাকিয়াভেল্লির চিন্তায়। পরবর্তীকালের বিভিন্ন শাসকের সঙ্গেও মাকিয়াভেল্লির নাম যুক্ত হয়েছে।
মাকিয়াভেল্লির সম্যক আলোচনা আমার উদ্দেশ্য নয়, কিন্তু তাঁর একটা বক্তব্য রাষ্ট্রীয় অতিকথার তাত্ত্বিক আলোচনার সূত্রপাত বলা চলে। সেটা কী? যদিও মাকিয়াভেল্লির আদর্শ শাসক রীতিমতো স্বৈরাচারী— নইলে ক্ষমতায় টিঁকে থাকতেন না— জনমত ও জনসমর্থনকে মাকিয়াভেল্লি যথেষ্ট গুরুত্ব দিচ্ছেন। জনসমর্থন লাভের শ্রেষ্ঠ উপায় অবশ্যই সৎ ও কল্যাণকরভাবে রাষ্ট্র শাসন করা; কিন্ত নানা কারণে প্রায়ই তা সম্ভব হয় না। অতএব একমাত্র উপায় মহত্ত্বের ছল করা, স্বার্থান্বেষী কার্যকলাপকে জনমুখী করে দেখানো:
একজন রাজপুরুষের পক্ষে উপরোক্ত সব গুণের অধিকারী হবার প্রয়োজন নেই; কিন্তু যাতে আপাতভাবে তাঁকে সেগুলির অধিকারী মনে হয়, তার একান্ত প্রয়োজন আছে। বরঞ্চ আমি এটাই বলব যে এই সব গুণ থাকলে এবং প্রয়োগ করলে রাজপুরুষের সর্বনাশ হতে পারে, কিন্তু কেবল আপাতভাবে বর্তমান থাকলে উপকারে আসে— যেমন আপাতভাবে দয়ালু, বিশ্বস্ত, মানবিক, সৎ ও ধার্মিক হওয়া … কিন্তু এমন মানসিক প্রস্তুতি থাকা উচিত, যাতে প্রয়োজনে নিজেকে পাল্টে ঠিক বিপরীত আচরণ করতে পারা যায়।৯৪
মাকিয়াভেল্লির চারশো বছর পর (ততদিনে তাঁর স্বপ্ন পূরণ করে ইতালি সত্যিই সংযুক্ত রাষ্ট্র হয়েছে) তাঁর দেশে এক নেতার আবির্ভাব হল যিনি মাকিয়াভেল্লির কল্পিত রাজপুরুষের পরাকাষ্ঠা বলা চলে। তাঁর নাম বেনিতো মুসোলিনি। তাঁর এক স্মরণীয় উক্তি, ‘বিশ্বাসে পাহাড় টলে, কারণ বিশ্বাস এই বিভ্রম সৃষ্টি করে যে পাহাড় টলছে। বিভ্রমই হয়তো জীবনে একমাত্র বাস্তব।’৯৫ উক্তিটা আরও কৌতূহলজনক, কারণ তা যিশুখ্রিস্টের এক উক্তির মর্মান্তিক প্রতিবর্তন: ‘যদি তোমাদের একটা সর্ষেদানার মাপের সামান্য বিশ্বাসটুকুও থাকে, তবে এই পাহাড়টাকে বলবে “টলো”, আর সে টলবে।’৯৬ যিশুর প্রচারিত ঐকান্তিক ধর্মবিশ্বাস ফাসিস্ত নেতার চিন্তায় পরিণত হয়েছে বিশ্বাসের কৌশলী বাহ্যপ্রয়োগে। তিনি কবুল করছেন তিনি তত্ত্বটা বিশ্বাস করেন না, জেনেশুনে ধোঁকা দিতে অন্যের বিশ্বাসের সুযোগ নিচ্ছেন। মুসোলিনি জীবন শুরু করেছিলেন নিরীশ্বরবাদী হিসাবে, কিন্তু ক্রমে ক্যাথলিক চার্চের আশীর্বাদপ্রার্থী হন এবং বক্তৃতায় নিয়মিত ঈশ্বরের বিধানের উল্লেখ করতেন।৯৭
মুসোলিনি মাকিয়াভেল্লির ভক্ত ছিলেন, তাঁর উপর একটা নিবন্ধও লিখেছিলেন।৯৮ মাকিয়াভেল্লির রাজপুরুষ বইটা তিনি ব্যাখ্যা করেন পুরোপুরি একনায়কবাদের দৃষ্টি থেকে। কিন্তু মনে হয়, মাকিয়াভেল্লির কাছ থেকে তাঁর সবচেয়ে বড় প্রাপ্তি হল প্রচারতত্ত্ব। মাকিয়াভেল্লির অনেক মৌলিক অবদানের মধ্যে একটা, তিনি রাজনৈতিক প্রচার বা প্রোপাগান্ডার আদি প্রবর্তক। উপযুক্ত ভাষায় জুতসই প্রচারবার্তা যে রাজ্যশাসনে একটা মস্ত হাতিয়ার হতে পারে, সেটা তিনি বিলক্ষণ বুঝেছিলেন। এই বার্তা ধর্মগ্রন্থ বা অন্য প্রতিষ্ঠিত সূত্র থেকে আসার দরকার নেই, যদিও দরকারমতো তেমন সূত্র ব্যবহার করা যেতেই পারে। (শাসকের ধার্মিক ভাবমূর্তি যে গুরুত্বপূর্ণ, তা তিনি একাধিকবার বলেছেন।) তার চেয়েও বড় কথা, প্রচারবার্তা আদৌ সত্য হবার দরকার নেই। যখন যে কথা প্রজারা শুনতে চাইবে, বা তাদের শোনালে শাসকের সুবিধা হবে, সেটাই দরকারমতো বানিয়ে সাজিয়ে সামনে ধরতে হবে, ধরে যেতেই হবে। ইউরোপীয় ধ্রুপদী চিন্তায় যাকে রেটরিক বলে (ভারতীয় অলঙ্কারের ধারণা থেকে তা অনেকটাই পৃথক), অর্থাৎ জনমানস প্রভাবিত করতে ভাষার নিপুণ ব্যবহার, রাজনীতি ও জনজীবনে তার মৌলিক গুরুত্ব আধুনিক যুগে মাকিয়াভেল্লি প্রথম বুঝতে পারেন ও তার প্রয়োগকৌশল তুলে ধরেন। মাকিয়াভেল্লির মানসপ্রপৌত্র মুসোলিনি সম্বন্ধে বিখ্যাত ইতালীয় ভাষাবিদ ও সংকেততাত্ত্বিক উমবের্তো একো (যাঁর ছেলেবেলা কেটেছিল মুসোলিনির রাজত্বকালে) বলেছেন, ‘মুসোলিনির কোনও দর্শন ছিল না, ছিল কেবল রেটরিক।’৯৯
প্রোপাগান্ডার মহিমা হল, তার উদ্দেশ্য স্বৈরাচারী হলেও প্রয়োগ জনমুখী, জনমানসকে হাতের মুঠোয় আনছে শাসকগোষ্ঠীর স্বার্থে চালিত করতে। ষোলো শতকে ইউরোপে (এবং অন্যত্র) প্রায় সব দেশ ছিল রাজতন্ত্র বা গোষ্ঠীতন্ত্র; সেখানে জনসমর্থনের দরকার ছিল স্রেফ দাঙ্গা বা অভ্যুত্থান এড়াতে আর যুদ্ধের সময় অনুগত সৈন্য পেতে। আধুনিক কালে বিশ্বের অধিকাংশ রাজত্ব অন্তত নামে গণতন্ত্র, ভারতসহ অনেকগুলি মোটের উপর বাস্তবেও তাই। সেখানে প্রকৃত ক্ষমতা ভোগ করতে গেলে কোনও না কোনও ভাবে জনগণের বৃহৎ অংশের সমর্থন চাই। কেবল বলপ্রয়োগের দ্বারা সেটা আদায় করা অবাঞ্ছিত, হয়তো অসম্ভব। তার চেয়ে ভাষা দিয়ে জনসাধারণকে বশ করতে পারলে আরও পরিচ্ছন্নভাবে কাজ হাসিল হয়, প্রভাবও হয় অনেক সুদূরপ্রসারী। ভাষার আসল শক্তি শব্দের কারিকুরিতে নয়, তার নিহিত মননপ্রণালীতে। সফল প্রোপাগান্ডা ভাষা দিয়ে নাগরিকের মানসিক গঠন ও চিন্তার ধারা রাষ্ট্রের প্রয়োজনমতো গড়ে পিটে নেয়। তার মানে শুধু সরাসরি রাষ্ট্রের মহিমাকীর্তন ও শাসননীতির সমর্থন নয়, অন্যান্য সব বিষয়ে নাগরিকদের অবস্থান হয় রাষ্ট্রের পক্ষে নিরাপদ ও সুবিধাজনক। চূড়ান্ত সাফল্য আসে যখন নতুন কোনও পরিস্থিতিতে নাগরিকের প্রতিক্রিয়া আপনাআপনি রাষ্ট্রের বিধিমতো হয়, শিখিয়ে দিতে হয় না।
আলোচনার গর্ভগৃহের দুয়ারে পৌঁছে গেছি। গোড়া থেকে যে বক্তব্যগুলি তুলে ধরার চেষ্টা করছি, পরের দুটি অধ্যায়ে তা উপসংহারে নিয়ে যাব। দেখব, মননের কী প্রক্রিয়ায় আজকের শাসক জনগণের উপর মানসিক আধিপত্য বিস্তার করতে পারে। আর সব ক্ষমতা তারই অনুষঙ্গ।গত পাঁচ বছরে ভারতের কিছু ক্ষমতাসীন মানুষের কাছ থেকে আমরা কখনও পৌরাণিক, কখনও প্রাকৃতিক জগৎ সম্বন্ধে এই উক্তিগুলি শুনেছি:
• গণেশের দেহে হাতির মাথা প্রতিস্থাপনের কাহিনি প্রমাণ করে প্রাচীন ভারতে প্লাস্টিক সার্জারির প্রচলন ছিল।
• রামায়ণে পুষ্পক রথের উল্লেখ প্রমাণ করে প্রাচীন ভারতে উড়োজাহাজ ছিল।
• মহাভারতে সঞ্জয়ের দূর থেকে কুরুক্ষেত্রের যুদ্ধ দর্শন প্রমাণ করে প্রাচীন ভারতে টেলিভিশন ছিল।
• গোরুর নিশ্বাসের সঙ্গে অক্সিজেন নির্গত হয়।
• গোবরের ক্ষমতা আছে তেজস্ক্রিয়তা শুষে নেবার।
• গোরুর শিং বেয়ে মহাজাগতিক শক্তি প্রবাহিত হয়।
• ময়ূর যৌনসঙ্গম করে না, তাদের প্রজনন ঘটে পুরুষ ময়ূরের অশ্রু থেকে।
উক্তিকারদের মধ্যে আছেন দেশের প্রধানমন্ত্রী, এক মুখ্যমন্ত্রী, এক শিক্ষামন্ত্রী এবং উচ্চ ন্যায়ালয়ের এক বিচারপতি। স্বস্তির কথা, কোনও বিজ্ঞানী নেই। তবে নামী বিজ্ঞানকেন্দ্রের কিছু কিছু পাঠক্রম, গবেষণা এবং আলোচনার বিবরণ থেকে অনুমান হয়, ভয়ে বা ভক্তিতে বা অনুদানের আশায় কিছু বিজ্ঞানী এমন উক্তি সমর্থন করতে বিলক্ষণ রাজি হবেন।
শান্তিপ্রিয় লোকে বলবেন, এতে বিচলিত হবার কী আছে? জ্যোতিষশাস্ত্রে কত কী বলে, যারা মানে না তারাও শুনে যায়, এই কথাগুলো নিয়ে এত হইচই কেন? এর একটা উত্তর, জ্যোতিষশাস্ত্রের দাবি সবাই সব সময় চুপচাপ শুনে যান তা নয়, ঠাট্টা করেন বা যুক্তি দিয়ে প্রতিবাদ করেন— বেশি মাত্রায় করে প্রাণও দিয়েছেন কেউ কেউ, ভারতে ও প্রতিবেশী দেশে। বৌদ্ধিক স্তরে আর একটা উত্তর আছে: জ্যোতিষশাস্ত্র একটা নির্দিষ্ট ক্ষেত্র, তার গণ্ডীর ভিতর যে যাই বলুক ভাবুক, বিজ্ঞানীদের তোয়াক্কা করার দরকার নেই। উপরের উক্তিগুলো সরাসরি বিজ্ঞানের জমি দখলের চেষ্টা করছে; এবং তা করছে বৈজ্ঞানিক প্রণালীতে নয়, অর্থাৎ প্রমাণ ও যুক্তি সাজিয়ে নয়, বরং একেবারেই বিনা ব্যাখ্যায় স্রেফ ঘোষণা করে অর্থাৎ বিশ্বাসের স্তরে।
সৎ বিশ্বাস বিশ্বাসবস্তুর প্রতি শ্রদ্ধা প্রদর্শন করে, তা উপস্থাপন করে স্থিরবুদ্ধি সংযতভাবে, এবং নিজের মতো করে বোঝাবার চেষ্টা করে। উপরোক্ত দাবিগুলি কিন্তু নিছক দাবি, ‘মানতে হবে’ গোছের আস্ফালন— বৌদ্ধিক উক্তি নয়, ক্ষমতার প্রকাশ। যাঁরা দাবি করছেন তাঁরা যে ক্ষমতাবান লোক তা নেহাত কাকতালীয় নয়। কারও কারও প্রথাগত শিক্ষা, এমনকী বিজ্ঞানশিক্ষা, এত উচ্চমানের যে সন্দেহ হয় তাঁরা নিজেরাও কথাগুলো বিশ্বাস করেন না, পেশিপ্রদর্শনের জন্যই বলছেন। তাঁদের অনুচরদের পেশিপ্রদর্শন আক্ষরিক পর্যায়ে পৌঁছতে পারে: মোটেই অসম্ভব নয় যে গোরুর শিংয়ের শক্তিপ্রবাহ অস্বীকার করে কারও প্রাণ যাবে। এমন উক্তির সদম্ভ উচ্চারণে শিক্ষিত যুক্তিপন্থী সমাজকে ভেংচি কাটা হয়, কোণঠাসা করা হয়, তাঁদের অসহায়তা চোখে আঙুল দিয়ে দেখানো হয়। তৃতীয় অধ্যায়ে যে বাচনক্রিয়া তত্ত্বের উল্লেখ করেছি, তার নিরিখে বলা যায় এই উক্তিগুলি জ্ঞানের বার্তা নয়, আধিপত্যের হুঙ্কার।
এই প্রসঙ্গে ফিরে আসব, কিন্তু আগে বিষয়টার বৌদ্ধিক দিক আর একটু দেখা যাক। এখনই বললাম, জ্যোতিষ বা অন্য প্রচলিত যুক্তিমুক্ত চর্চার চেয়ে এই উক্তিগুলি বেশি আলোচিত হয়, অনেক লোককে বেশি বিচলিত করে, কারণ এগুলি প্রতিষ্ঠিত বিজ্ঞানের এলাকায় হানা দিয়ে জমি দখলের চেষ্টা করছে: এ হল সরাসরি অপবিজ্ঞান। জ্যোতিষ সম্বন্ধে এ কথা বলা হয় যখন তা আধুনিক বিজ্ঞানের কিছু তত্ত্ব ব্যবহার করে, কিন্তু এমন ভাবে যা বিজ্ঞানীরা মানবেন না। অর্থাৎ আপত্তিটা মূলত প্রসঙ্গ আর উদ্দেশ্য নিয়ে। যদি কল্পবিজ্ঞানের কাহিনিতে পড়ি কেউ বহুদূরের ঘটনা প্রত্যক্ষ দেখতে পাচ্ছে (অন্তত একটা এমন গল্প আছে, এইচ জি ওয়েলসের লেখা১০০), বা গোবর তেজস্ক্রিয়তা রোধ করছে (প্রোফেসর শঙ্কুর কিছু আবিষ্কার এই গোছের ঘরোয়া উপকরণ নিয়ে), আমরা কখনই আপত্তি করব না, বরং উপভোগ করে পড়ব। অথবা বিজ্ঞানীরা যদি সত্যিই পরীক্ষা করে প্রমাণ পান যে গোবর তেজস্ক্রিয়তা রোধ করে, সেই অসামান্য আবিষ্কারকে আমরা দু হাত তুলে সাধুবাদ জানাব, দুনিয়া জুড়ে শোরগোল পড়ে যাবে। সমস্যা হয় যখন বাস্তব আর অবাস্তবের মধ্যে রেখাটা মুছে যায়, কল্পকাহিনির বস্তুকে বিনা ব্যাখ্যা-প্রমাণে বাস্তব বলে চালানোর চেষ্টা হয়। সব সময় বিনা ব্যাখ্যাতেও নয়: কোনও অবাস্তব তত্ত্বের সমর্থনে বৈজ্ঞানিক ঢঙে যুক্তি ও পর্যবেক্ষণ সাজিয়ে প্রমাণের উপচার খাড়া করা হয়। মুশকিল একটাই, তার ভিত্তি বা সূত্রপাত একটা অপরীক্ষিত আশ্রয়বাক্য; ‘প্রমাণের’ সৌধ গড়া হচ্ছে সেই বালির ভিতের উপর।১০১
এই বুদ্ধিভ্রংশের সর্বকালীন দৃষ্টান্ত উনিশ ও বিশ শতকে পাশ্চাত্য বিজ্ঞানের সবচেয়ে বিপথগামী উদ্যোগ, মানুষের বিভিন্ন জাতির মধ্যে মেধা, নীতিবোধ, কর্মক্ষমতা ইত্যাদি সদ্গুণের ভিত্তিতে শ্রেণিভেদ করার প্রচেষ্টা— অবশ্যই শ্বেতাঙ্গ বা আর্যদের শীর্ষে রেখে। এই উদ্দেশ্যে প্রচুর বই লেখা হয়েছে, সারণি সাজিয়ে হিসাব কষা হয়েছে অঙ্গপ্রত্যঙ্গের মাপ থেকে আচার-আচরণ-কৃষ্টির অশেষ লক্ষণের, বিজ্ঞানের অন্য যে কোনও অনুসন্ধানের মতো। বলা বাহুল্য, নীতি ও মানবিকতার দিক দিয়ে জঘন্য এই প্রয়াস বৈজ্ঞানিক বিচারেও চূড়ান্ত ব্যর্থ হয়েছে, কারণ এমন বিচারের কোনও বাস্তব ভিত্তি-প্রমাণ আজ অবধি মেলেনি। বরং দেখা গেছে, যে মাপকাঠিগুলি ওই অপবিজ্ঞানীরা ব্যবহার করেছেন তার লেশমাত্র সারবত্তা নেই, পাশ্চাত্য পূর্বসংস্কারের প্রতিফলন মাত্র। সব চেয়ে বড় কথা, জিনতত্ত্ব নিয়ে যত গবেষণা হচ্ছে, তত স্পষ্ট হচ্ছে মানসিক গুণ কোন ছার, সামান্যতম শারীরিক লক্ষণও এক প্রজন্ম থেকে আর এক প্রজন্মে অমন সরল রেখায় বাহিত হয় না, ব্যাপারটা রীতিমতো জটিল। এই অসার তত্ত্ব হাতে-নাতে প্রয়োগ হয়েছে ‘সুপ্রজনন’ বা eugenics নামক অপবিজ্ঞানের সর্বনাশা খেলায়, অর্থাৎ প্রজননকৌশল খাটিয়ে ‘উন্নততর’ জাতের মানুষ সৃষ্টির প্রচেষ্টা। এভাবে এক ‘প্রভুর জাত’ (Herrenvolk) সৃষ্টি করতে নাৎসিরা অনেক উদ্যোগ নিয়েছিল, সেজন্য মানবদেহ নিয়ে যে পরীক্ষা হয়েছিল তা নৃশংস ও অশ্লীল। নাৎসিদের মারণ অপবিজ্ঞানের দৃষ্টান্ত দেখিয়ে সিদ্ধার্থ মুখার্জি একটা সাধারণ সূত্র নির্দেশ করেছেন: ‘অসার বিজ্ঞান একচ্ছত্র শাসনকে তুলে ধরে রাখে, আর একচ্ছত্র শাসন অসার বিজ্ঞান সৃষ্টি করে।’১০২
নাৎসিরা বিগত, কিন্তু এই চিন্তাধারা আজও নির্মূল হয়নি; আমাদের দেশে শিকড় গেঁথেছে অন্তত একশো বছর আগে। প্রাচীন ভারতে বর্ণাশ্রমের উদ্ভব বোঝাতে সপ্রশংস প্রয়োগ তো আছেই,১০৩ ভবিষ্যতে জাতীয় আদর্শ হিসাবে প্রস্তাব হয়েছে খোলাখুলি নাৎসি জার্মানির ইহুদিনিধনের নজির দেখিয়ে।১০৪ এই চরম পর্যায়ে না গেলেও একই সাংস্কৃতিক পরিমণ্ডলের ভিতর ‘গর্ভবিজ্ঞান’ নামক চর্চা ভারতে আজ প্রসারলাভ করছে। তার ঘোষিত পদ্ধতির সঙ্গে অবশ্য পাশ্চাত্য ইউজেনিক্সের সরাসরি সাদৃশ্য নেই: তা দৈহিক প্রজননের সঙ্গে যুক্ত নয়, গর্ভধারণের আগে-পরের অভ্যাসকেন্দ্রিক। আকাঙ্ক্ষিত ‘উত্তম সন্ততি’ যে বিশেষ জাতি-বর্ণের হতে হবে এমন কোনও স্পষ্ট ইঙ্গিতও নেই। তবে এই পুরো বিষয়টা ঘিরে অন্তত একশো বছর ধরে যে ব্যাখ্যান গড়ে উঠেছে, তাতে পুত্রসন্তান লাভ, তার দীর্ঘ গড়ন ও ফর্সা রং, এবং আর্য-অনার্য, ব্রাহ্মণ-অব্রাহ্মণ, উত্তর বনাম দক্ষিণ ভারত ইত্যাদি নানা বৈপরীত্যের প্রসঙ্গ নিয়মিত চলে আসে। এমন প্রয়াস যে বর্তমান ভারতে শুধু চিন্তায় নয়, ব্যবহারিকভাবে যথেষ্ট প্রচলিত, সে সম্বন্ধে সকলে যথেষ্ট অবগত নই।
অপবিজ্ঞান আর অতিকথার সাধারণ আলোচনায় ফিরে আসি। গল্প সম্বন্ধে চতুর্থ অধ্যায়ে যা বলেছি, তা এখানে প্রাসঙ্গিক। সাহিত্যিকের সৃষ্টির কথা বলছি না (সে বিষয়ে উপরের মন্তব্য যথেষ্ট); বলছি কোনও কেজো উদ্দেশ্যে গল্প ব্যবহারের কথা, যেমন পণ্যের বিপণনে। রাজনীতিতে পৌরাণিক অতিকথার ব্যবহার গল্পের আরও বড় মাপের ব্যবহারিক প্রয়োগ। উপরে যে অপবিজ্ঞানের উদাহরণ দিলাম, তা আদতে রাজনৈতিক অতিকথার অঙ্গ: উক্তিগুলো করছেন রাজনীতিক বা উচ্চ ন্যায়াধীশ, ক্ষমতার প্রকাশ হিসাবে। কিছু উক্তির উপকরণ সরাসরি পৌরাণিক, বাকিগুলো একই ঢঙে অতিপ্রাকৃত কল্পনা। থাক আর না থাক, গোরুর শিঙের মহাজাগতিক শক্তি বা ময়ূরের চোখের জলে প্রজনন পুরাণের কাহিনিতে থাকতেই পারত।
গত অধ্যায়ে দেখেছিলাম প্রাচীন পৌরাণিক কাহিনি ও তত্ত্ব কীভাবে বর্তমান কালে প্রতিস্থাপিত হচ্ছে। এবার তার সঙ্গে যুক্ত হল উলটোমুখী দুটো কৌশল। প্রথমটায় উড়োজাহাজ টেলিভিশন প্রভৃতি একান্তভাবে আধুনিক আবিষ্কারকে পৌরাণিক যুগে নিয়ে ফেলা হচ্ছে; যে উপায়ে হচ্ছে, ইতিহাসবিদের কাছে তা আদৌ গ্রাহ্য নয়। দ্বিতীয়টায় প্রকৃতির সর্বকালীন ধারাকে অতিকথার পর্যায়ে নিয়ে যাওয়া হচ্ছে; সেজন্য কাল্পনিক তত্ত্ব ফাঁদা হচ্ছে, বিজ্ঞানের মানদণ্ডে যা স্রেফ আজগুবি। এইভাবে আধুনিক যুক্তিপন্থার পরিবর্তে যুক্তিবিহীন অতিকথার প্রচার চলছে— একটা আস্ত বৌদ্ধিক জগতের জায়গায় আর একটার প্রতিষ্ঠা। যুক্তি-বিজ্ঞানকে অবশ্য একেবারে নির্বাসন দেওয়া হচ্ছে না। বরং তার কাঠামো বজায় রেখে, তার মধ্যেই ঢুকিয়ে দেওয়া হচ্ছে অযৌক্তিক ও অবৈজ্ঞানিক চিন্তাপ্রণালী (কেবল তথ্যগত ভুল নয়): অর্থাৎ বিজ্ঞানের মৌলিক রীতিনীতি অস্বীকার করব অথচ তার সার্টিফিকেটও নেব। কৌতুকপ্রদভাবে দেখা যায়, পৌরাণিক অপবিজ্ঞানের প্রবক্তারা আধুনিক (অতএব তাঁদের মতে পাশ্চাত্য) বিজ্ঞানকে যতই তাচ্ছিল্য করুন, দৈবাৎ ইউরোপ-আমেরিকার কোনও মুরুব্বির থেকে সেই অপবিজ্ঞানের সমর্থন জুটলে তা বড় গলায় জাহির করেন।
অপবিজ্ঞানের অবতারণা ঘটছে দেশের সর্বোচ্চ বিজ্ঞানসভায় এবং অগ্রণী বিদ্যায়তন ও গবেষণাকেন্দ্রে। জ্ঞানবিজ্ঞানের জগতে এটা কেবল অনুপ্রবেশ নয়, অন্তর্ঘাত। এবং খেয়াল করা দরকার, অন্তর্ঘাতটা দ্বিমুখী— অর্থাৎ কেবল বিজ্ঞানের নয়, পুরাণেরও অপব্যাখ্যা ও অবমাননা: ইতিহাসবিদ ও সাহিত্যবিদদের প্রতিবাদের কারণ কিছু কম নেই। বহু বিজ্ঞানমনস্ক বিদ্যোৎসাহী লোক নিশ্চয় পৌরাণিক ঐতিহ্যকে জানতে বুঝতে আগ্রহী— বিজ্ঞান ও প্রযুক্তির কাল্পনিক সূত্র হিসাবে নয়, কাহিনি ইতিহাস দর্শন এমনকী ধর্মীয় বিশ্বাসের আকর হিসাবে; কিন্তু উদ্ভট অপব্যাখ্যার ফলে তাঁদের মনে এই পুরো ঐতিহ্য সম্বন্ধে অশ্রদ্ধা জন্মাচ্ছে। সমাজের এক বৃহৎ অংশে যেমন পুরাণ আর অতিকথা নিয়ে নতুন উৎসাহ জাগছে, আর একটা অংশের ধারণা হচ্ছে যে বিজ্ঞানের যুগে এসব নেহাত অচল, আক্ষরিক অর্থেই মান্ধাতার আমলের ব্যাপার। এভাবে প্রাচীন ঐতিহ্য আর আধুনিক জ্ঞানচর্চার মধ্যে সেতুবন্ধনের বদলে অবিশ্বাস আর বিদ্বেষ জেঁকে বসছে। কৃত্রিম ও বৌদ্ধিকভাবে অসৎ (intellectually dishonest) পথে, অর্থাৎ ব্যাখ্যা এড়িয়ে যুক্তিপ্রমাণের তোয়াক্কা না করে, প্রাচীনকে আধুনিক প্রতিপন্ন করতে গেলে এমন হতে বাধ্য। এই বিদ্বেষটা কাজে লাগিয়ে কারবার ফাঁদার ব্যাপারীর অভাব নেই; তাদের বিচরণভূমি শিক্ষা নয়, রাজনীতি— বা ভীতিকরভাবে, শিক্ষাক্ষেত্রে রাজনীতি।
বিদ্যার জগতে থেকে থেকে বিপ্লব ঘটে: কেবল অজানা তথ্য আবিষ্কার করে নয়, আবিষ্কারের প্রণালী ও দৃষ্টিভঙ্গির অভিনবত্বে— শুধু ‘কী জানি’ নয়, ‘কীভাবে জানি’। বিজ্ঞানের জগতে এই বৈপ্লবিক পরিবর্তনের বিখ্যাত বিবরণ দিয়েছেন টমাস কুহ্‌ন।১০৫ তিনি বলছেন, বিজ্ঞানের অগ্রগতি সচরাচর চলে একটা নির্দিষ্ট পথে, ধাপে ধাপে পা ফেলে। কিন্তু এভাবে এগোতে এগোতে এক সময়ে বিজ্ঞানীরা এমন আবিষ্কারে পৌঁছে যান, যা সূচনা করে বিজ্ঞানচিন্তার এক ‘ধারাপাতিক পরিবর্তন’ (paradigm shift)। গতানুগতিক বিজ্ঞানচর্চা থেকেই এই যুগসন্ধির মুহূর্তগুলো বেরিয়ে আসে। কুহ্‌ন বলেছিলেন তাঁর বিবরণ কেবল বিজ্ঞান গবেষণার ক্ষেত্রেই খাটবে, অন্যত্র নয়; কিন্তু অন্য নানা ক্ষেত্রেও— বলা যেতে পারে, সাধারণভাবে সব জ্ঞানচর্চার ক্ষেত্রে— এই মডেলটি সফলভাবে প্রয়োগ হয়ে চলেছে।
বিজ্ঞানে অতিকথার যে অনুপ্রবেশের কথা বলছি, সেটা কি কুহ্‌নের বর্ণিত জ্ঞানবিপ্লবের উদাহরণ? শুধু বিজ্ঞানীরা কেন, সমস্ত বিদ্বানসমাজ এমন দাবিতে আপত্তি করবেন। তার প্রধান কারণ, কুহ্‌নের ‘ধারাপাতিক পরিবর্তন’ আসে জ্ঞানের প্রসার থেকে, নতুন কোনও গুরুত্বপূর্ণ আবিষ্কারের মধ্য দিয়ে। এক্ষেত্রে নতুন কোনও আবিষ্কার নেই, কোনও যুক্তি বা প্রণালীর উল্লেখমাত্র নেই— না আনকোরা নতুন, না প্রাচীন উপাদানকে আধুনিক বৈজ্ঞানিক বিচারে পুনঃপ্রতিষ্ঠিত করে। এই শেষ কাজটা সফলভাবে করতে পারলে বিশ্ববিদ্যার ভাণ্ডার সমৃদ্ধ হত; কিন্তু দেখা যাচ্ছে এমন কোনও প্রচেষ্টা নেই, দাবিগুলো করা হচ্ছে ‘যা বলছি মেনে নাও’ এই মানসিকতা থেকে— যা বিজ্ঞান কেন, যে কোনও সৎ জ্ঞানচর্চার পরিপন্থী। মাঝখান থেকে যুক্তিপন্থার চালু ধারাপাত একটা ধাক্কা খেল, তার চর্চা নিয়ে প্রশ্ন উঠল। প্রাচীন আর আধুনিক, দুইয়ের কাটাকুটিতে যোগফল শূন্য হবার উপক্রম।
এই পরিবর্তনকে যদি বিপ্লব হিসাবে দেখতে হয়, বলতে হবে এটা পশ্চাদমুখী বা প্রতিক্রিয়াশীল বিপ্লব, আমাদের মননের জগৎ সংকুচিত করছে; জানলাও খুলছে না, দরজাও বন্ধ হচ্ছে। দুটো বিপরীত প্রণালীর মধ্যে পড়ে আমাদের আমও যাচ্ছে ছালাও যাচ্ছে: দুটো মেলাবার অবকাশ নেই, হচ্ছে কেবল বিসদৃশের সহাবস্থান। আজকের জগতে অন্তত কেজো দরকারে যুক্তিপন্থার অভ্যাস, বিশেষত ব্যবহারিক প্রযুক্তির প্রয়োগ, কিছুটা বজায় রাখতেই হয়, নইলে জীবনধারণ করা অসম্ভব; কিন্তু সেটা বাঁচিয়ে রাখতে চাই গভীরতর বৌদ্ধিক চর্চা, বিশেষত মৌলিক বিজ্ঞানের গবেষণা (fundamental research)। এই চর্চার পরিধি যুক্তিবিরোধী অতিকথার প্রকোপে কমতে বাধ্য, ফলে মানুষের মধ্যে বৈজ্ঞানিক মনোভাব সাধারণভাবে হ্রাস পায়; প্রশ্ন করার, খতিয়ে দেখার ক্ষমতা ও আগ্রহ হারিয়ে যায়, সমাজটাকে একটা বাঁধা ছকে ধরে রাখা সহজ হয়ে পড়ে। (আবার বলছি, বৈজ্ঞানিক মনোভাব আনুষ্ঠানিক বিজ্ঞানে আবদ্ধ নয়, জ্ঞানের মায় জীবনের সব ক্ষেত্রে জরুরি।)
বৌদ্ধিক জীবনের এই সংকোচনে শাসকগোষ্ঠীর ক্ষতি নেই। মামুলি প্রযুক্তি আমদানির রাস্তা খোলা রাখলেই যথেষ্ট, সদিচ্ছা থাকলে তাতে আম জনতার খানিক মঙ্গলসাধনও করা যাবে। সেই সঙ্গে শাসকগোষ্ঠীর পক্ষে সবচেয়ে বড় লাভ হবে যে শিক্ষিত জনগণের (বিশেষত বুদ্ধিজীবী সম্প্রদায়ের) প্রশ্ন করার, তলিয়ে দেখার, স্বাধীন মত প্রকাশের ও স্বাধীন উদ্যোগ নেবার প্রবণতায় লাগাম টানা যাবে: দেশবাসীর মানসিক জীবন অহিংস উপায়ে শাসকের নিয়ন্ত্রণে চলে আসবে, দমন-পীড়নের অস্বস্তিকর প্রয়োজন কমবে। সোভিয়েত সাম্রাজ্যের একচ্ছত্র রাজ্যগুলি বুদ্ধিজীবীদের ধরপাকড় আর মগজধোলাইয়ের জন্য কুখ্যাতি লাভ করেছিল। ধর্মীয় অতিকথার মার্ক্স-অভিহিত আফিমের প্রয়োগে হয়তো মগজধোলাইটা আরও অহিংস উপায়ে করা যেত, জোরজারের দরকার পড়ত না। ধর্মের শরণ না নিয়ে নির্ভেজাল রাজনৈতিক অতিকথায় আধিদৈবিক মাত্রা ঢোকানো মুশকিল, এবং কমিউনিজমের মতো নিরীশ্বর ভাবাদর্শের ক্ষেত্রে অসম্ভব। সরাসরি বিশ্বাসভিত্তিক কোনও উপাদানের অভাবে নাগরিকদের স্বেচ্ছা-আনুগত্য সম্বন্ধে নিশ্চিত থাকা যায় না, যেমন যায় ধর্মীয় বা পৌরাণিক অতিকথার মিশেল থাকলে।
ভারতের কৃষ্টিতে ধর্মীয় অতিকথার প্রচুর উপাদান, অর্থাৎ বৌদ্ধিক ও রাজনৈতিক জীবন বিশ্বাসের দ্বারা নিয়ন্ত্রণ করার অশেষ সুযোগ। এ বিষয়ে আগের অধ্যায়ে বিস্তারে আলোচনা করেছি। এই যুক্তিমুক্ত মানসিকতার ঐতিহ্য আছে বলেই চিন্তা ও প্রশ্ন, অনুসন্ধান ও বিশ্লেষণে রাশ টানা সহজ; সহজ তার বদলে সহমত ও আনুগত্যের অভ্যাস মজ্জাগত, কার্যত বাধ্যতামূলক করে ফেলা— সোচ্চার সক্রিয়ভাবে যদি নাও হয়, অবশ্যই নীরব অনুশীলনে ও সম্মতিদানে। সেই নীরব সম্মতি অধিকাংশ নাগরিক অনায়াসে দিতে পারেন, কারণ অতিকথার অনেক উপচার তাঁদের চিরাচরিত অভ্যাস, ফলে সম্মতির জমি তৈরি হয়েই আছে। তাঁরা মন্দিরে পুজো দেন, আচার-অনুষ্ঠান পালন করেন, তাঁদের দৈনন্দিন জীবন একটা সংস্কারসিদ্ধ ছন্দে বাঁধা। রাষ্ট্রীয় জীবনের নতুন উপাদানগুলি হয়ে পড়ে সেই জীবনযাত্রার পরিপূরক, নতুন হলেও সনাতন: ভাবতে হয় না, বাজিয়ে দেখার প্রশ্নই ওঠে না, বিনা বাক্যব্যয়ে গ্রহণ করে তৈরি ছকে ফেলা যায়।
যান্ত্রিক শিক্ষাব্যবস্থায় ছাত্রেরা যেমন নোট মুখস্থ করে ভাল নম্বর পায়, ব্যাপারটা সেই রকম। (অবধারিতভাবে, দেশের আসল শিক্ষাব্যবস্থায় এই প্রবণতা প্রায় সার্বিক।) মুখস্থবিদ্যা রপ্ত হয়ে পড়লে সেটা স্বাভাবিক এমনকী আকর্ষণীয় মনে হয়, কিছু ছাত্র সত্যিই তার মধ্যে লেখাপড়ার রস খোঁজে। কোনও নাছোড় বুদ্ধিমান ছাত্র বেশি জানতে চেয়ে বেমক্কা প্রশ্ন করলে শিক্ষক বিব্রত হন, চড়চাপড় বসান, হয়তো শেষ অবধি স্কুল থেকে তাড়িয়ে দেন। বিশ্বের নানা দেশের সংশোধনাগারে রাষ্ট্রীয় পাঠশালার এমন হাজার হাজার বেয়াড়া বিতাড়িত পড়ুয়ার খোঁজ মিলবে; নানা রোমহর্ষক অভিযোগে হীরক রাজার দল তাদের কয়েদে পুরেছে। ভারতেও মিলবে: এখনও সংখ্যাটা কিছু কম, রাষ্ট্রিক অতিকথার রাজত্ব তেমন কায়েম হয়নি বলে, কিন্তু দিন দিন বাড়ছে, সম্প্রতি বড় উদ্বেগজনক গতিতে।
পাঠকের ধৈর্যভিক্ষা করে এই বইয়ের গোড়া থেকে আমার মূল বক্তব্য আর একবার আউড়ে নিই। সেটা হল: সভ্যতার একটার পর একটা বৌদ্ধিক অবলম্বন দুর্বল হয়ে পড়ছে; তাদের বাহক ও ধারক যে জটিল সংকেতপ্রণালী, তার অর্থের পরিসর হ্রাস পাচ্ছে। সংকেতগুলি আর সংকেত থাকছে না, অর্থাৎ অন্য কিছু নির্দেশ করছে না, তাদের নিজেদের পরিধির বাইরে দেখা-জানা-বোঝার কোনও বৃহত্তর জগতের হদিশ দিচ্ছে না। টাকার ধারণাটা পণ্য বা অন্য বস্তু থেকে বিচ্ছিন্ন হয়ে নিজের অস্তিত্বেই আবদ্ধ হয়ে পড়ছে, নিজেকে নিয়েই লেনদেন করছে। ফলে পণ্যের নিজের বিপণনের জন্য অন্য উপায়ের উদ্ভাবন করতে হচ্ছে। আসল বেচাকেনা যদিও টাকার মারফৎ হয়ে চলেছে (টাকার প্রচলিত ভূমিকার এটুকু ত্যাগ করা সম্ভব নয়), নজর কাড়ছে পণ্যের নতুন নিজস্ব একটা সত্তা আর সেটা ঘিরে ইচ্ছা ও কল্পনার ভাবমণ্ডল। ভাষাও সাংকেতিক ভূমিকা ত্যাগ করে তার অর্থবহতা ন্যূনতম মাত্রায় নামিয়ে আনছে (একেবারে বর্জন করা সম্ভব নয়)। শব্দগুলির বিশদ অর্থ গৌণ ও প্রায় অবান্তর হয়ে যাচ্ছে, বাক্য বা আস্ত একটা রচনাই হয়ে পড়ছে সোজাসাপটা ব্যবহারিক বার্তা— কার্যসিদ্ধির উপাদান, কোনও যন্ত্র বা ব্যবহার্য বস্তুর মতো। ধাপে-ধাপে দেখলাম, যে কোনও সংকেতপ্রণালী যে জগৎ সৃষ্টি করছে— মনের ভিতরে বোধের জগৎ, বহির্বাস্তবের ‘আসল’ জগতের সাংকেতিক প্রতিরূপ— সেটাকে যুক্তি-তথ্য দিয়ে বিস্তারের বদলে বিশ্বাসবস্তু ও অতিকথার রূপ দিয়ে অন্যরকম মানসিক স্বীকৃতি দেওয়া হচ্ছে। শেষে এই অধ্যায়ে দেখলাম, জ্ঞানবিজ্ঞানের যে চর্চা বিশেষভাবে যুক্তি-তথ্য-প্রমাণের এক্তিয়ারে থাকা উচিত সেটাও অতিকথার আওতায় চলে আসছে; ফলে তার মানসিক অভিঘাতটা জোরালো হলেও বৌদ্ধিক গুরুত্ব কমছে।
এত সংকোচনের ফলে মানুষের সমাজবোধ ও সমাজচিন্তার পরিধিও হ্রাস পাচ্ছে, তার আদল পালটে যাচ্ছে। গত কয় শতক ধরে যুক্তি ও ন্যায্যতার ভিত্তিতে রাষ্ট্রীয় আদর্শের একটা ব্যাখ্যান গড়ে উঠেছিল, যতই আংশিক ও ত্রুটিপূর্ণভাবে হোক। তার প্রাণশক্তি কতগুলি সামাজিক ভাবাদর্শ, আর প্রামাণ্য প্রকাশ কয়েকটি দেশের সংবিধানে, যার অন্যতম শ্রেষ্ঠ হল ভারতের। সংবিধান একটা ব্যাখ্যান, discourse। এই ব্যাখ্যানে অনেক নীতি ও তত্ত্বের প্রস্তাবনা আছে; আছে সংসদ, আইনব্যবস্থা, ও অন্যান্য রাষ্ট্রীয় প্রতিষ্ঠান স্থাপনের নির্দেশ। এই পুরো সাংবিধানিক কাঠামোটাকে বলা যেতে পারে একটা বিশাল সাংকেতিক ক্ষেত্র: নীতি ও তত্ত্বগুলি যেন সংকেত বা নির্দেশক, নির্দিষ্ট প্রতিষ্ঠানগুলি তার বাস্তবায়িত রূপ বা অভিজ্ঞান। বলা বাহুল্য, যতক্ষণ সেগুলি নির্দেশের আকারে সংবিধানের পাতায় আবদ্ধ থাকছে, তাদের বাস্তবায়িত বলা চলে না: প্রকৃত বাস্তবায়ন ঘটে স্থাপিত হলে, সক্রিয় হলে। সাংকেতিক প্রক্রিয়াটা অতএব দ্বিস্তর: নীতি ও তত্ত্বগুলি নির্দেশ করছে প্রতিষ্ঠানের পরিকল্পনা; আবার সেই পরিকল্পনা নির্দেশ করছে বাস্তব প্রতিষ্ঠানগুলিকে, শক্ত মাটিতে অবস্থিত আসল দেশটাকে।
কোনও সংবিধান নিখুঁত নয়; মাঝে মাঝে সংশোধন করতে হয়, আশা রাখতে হয় যে সংশোধনীগুলি সত্যিই উপকারী, কোনও তাৎক্ষণিক স্বার্থ বা অভিসন্ধিজনিত নয়। আরও বড় কথা, কোনও সংবিধানে সব কিছু বলা থাকতে পারে না: অনেক কথা উহ্য বা একেবারে অনুপস্থিত থাকতে বাধ্য। চতুর্থ অধ্যায়ে দেশের ইতিহাস কৃষ্টি প্রচলন আদর্শ সব কিছু মিলিয়ে একটা বিশাল জাতীয় ব্যাখ্যানের কথা বলেছিলাম। ছাপা সংবিধান এই ব্যাখ্যানের পরিপূরক, জাতীয় জীবনের অতীত ও বর্তমান ধারার ভিত্তিতে ব্যাখ্যানটা ভবিষ্যতের দিকে চালিত করছে। বলা যেতে পারে, ভূত-বর্তমান-ভবিষ্যতের এই সব উপাদান মিলে, বাস্তব আর স্বপ্নের সমন্বয় করে জাতীয় জীবনের সত্যিকারের পরিপূর্ণ ব্যাখ্যান।
তর্কের খাতিরে বলা চলে, সংবিধানের সবগুলি ধারা যদি একশো ভাগ রূপায়িত করা যেত, দেশের অবস্থা হত আদর্শ, সর্বাঙ্গসুন্দর। তাতে অন্তর্ভুক্ত হত জাতীয় ব্যাখ্যানের সব সজীব কার্যকর উপাদান, অতীত থেকে উৎসারিত হয়ে আজও যা জাতির চেতনায় জেগে আছে। এমন সম্ভাবনা অবশ্যই অলীক স্বপ্ন, লিখতে হাত কাঁপে; কিন্তু বাস্তবের সঙ্গে যত বিশাল ব্যবধান থাক, যতই অগাধ অপ্রাপ্তি অনিবার্য হোক, এই ব্যাখ্যান যত বেশি মাথায় রাখা যাবে, ব্যবধান অন্তত কিছু মাত্রায় দূর করা যাবে, কিছু মৌলিক প্রাপ্তি ঘটবে।
কাজটা মূখ্যত যাদের হাতে, সেই শাসকগোষ্ঠী কিন্তু স্বভাবতই চাইবে ব্যাখ্যানটাকে সরল আর সংক্ষেপ করতে, যাতে রূপায়ণের ঝামেলা কমে। হাজারটা কাজ একশো ভাগ সম্পন্ন করা অবাস্তব স্বপ্ন; সদিচ্ছা থাকলে বাস্তবে হয়তো পাঁচশো কাজের পঞ্চাশ ভাগ করা সম্ভব; তার চেয়ে চারশো কাজের চল্লিশ ভাগ করে পার পেলে বালাই কমে, তিনশো কাজের তিরিশ ভাগ হলে আরও আরাম। অন্যদিকে কিন্তু বোঝা বাড়িয়ে কর্তারা অবধারিতভাবে চাইবেন আরও কিছু যোগ করতে যা আদর্শ চিত্রটাতে আদৌ নেই: দুধে শুধু জল নয়, গরল মেশানো হতে পারে।
এমন সংক্ষিপ্ত ও বিকৃত কার্যসূচি একটা স্তরে জারি করা যায় স্রেফ জনগণকে হতাশায় ঠেলে দিয়ে। লোকে যদি মেনে নেয় যে অমুক দল বা সরকারকে দিয়ে কিছু হবে না, চাহিদা পূরণের তাগিদ কমে; কিন্তু অবশ্যই একটা ঝুঁকি থেকে যায়, বিশেষত নির্বাচনী গণতন্ত্রে। তার চেয়ে অনেক পোক্ত ব্যবস্থা, রাষ্ট্র সম্বন্ধে জনগণের ধারণাটা আরও সরল করা আর সেই সঙ্গে গুলিয়ে দেওয়া, যাতে তাঁরা জোর করে কিছু চাইবার বা প্রশ্ন করার প্রত্যয় হারিয়ে ফেলেন। (পরের অধ্যায়ে ‘গ্যাসলাইটিং’ বলে একটা প্রক্রিয়ার কথা বলব, যার উদ্দেশ্য ঠিক এই।) জাতীয় ব্যাখ্যানের হাজার উপকরণের মধ্যে এমনিতেই সাধারণ মানুষের প্রত্যক্ষ যোগ হয়তো দু’শোটার সঙ্গে; তারও মাত্র পঞ্চাশটা নাহয় তাঁদের সামনে তুলে ধরা হল, সঙ্গে বাহ্য ও বিকৃত আরও পঞ্চাশটা; যুক্তিপন্থার বিচার এড়িয়ে সেগুলি স্লোগান বা চুম্বকের চটজলদি রূপ দেওয়া হল; আর সবটা পরিবেশিত হল রাষ্ট্রিক অতিকথার মোড়কে।
আমি বলতে চাইছি, যা আমরা সচরাচর দেখি রাষ্ট্রশাসনের ব্যর্থতা হিসাবে, হয়তো দুর্নীতি বা দুরভিসন্ধি হিসাবে, তার পরাকাষ্ঠা ঘটে সমাজের এমন বৌদ্ধিক বিপর্যয়ে যখন লোকে সাদা মনে ভাবে এটাই হওয়া উচিত, ব্যর্থতা আর অনাচারই স্বাভাবিক ও কাঙ্ক্ষিত। তখন আর তা নিয়ে কেউ চিন্তা করে না, ঘাটতিটা ধরতেই পারে না। অর্থের বাজারে, পণ্যের বাজারে, ধর্মবিশ্বাসে, আরও মৌলিক স্তরে ভাষার আদানপ্রদানে যে পরিবর্তনগুলি আমরা দেখে এসেছি, তার সঙ্গে একসূত্রে বাঁধা আছে বর্তমানে আলোচ্য সামাজিক ও রাজনৈতিক পরিবর্তন। এই বৌদ্ধিক বিপর্যয়ের স্বরূপ এবার সবচেয়ে মৌলিক স্তরে দেখা যাক। তার জন্য কিছুক্ষণ আবার তত্ত্বকথায় ফিরে যাই।
আমাদের চিন্তা ও বক্তব্য গঠিত হয় ছোট ছোট উপলব্ধি বা অবগতি গেঁথে গেঁথে। জ্ঞানের এই ক্ষুদ্রতম অংশকে দর্শনের ভাষায় বলে proposition, বাংলায় সচরাচর ‘বচন’। কিন্তু ‘বচন’ শব্দটার সাধারণ অর্থের সঙ্গে গুলিয়ে যাবার ভয়ে দার্শনিকদের ক্ষমা চেয়ে আমি একে বলব ‘জ্ঞানকণিকা’। জ্ঞানকণিকা সত্যিই কণামাত্র, খুব মামুলি উক্তিতেও অনেকগুলো থাকে। যদি বলি ‘দাদার পাঠানো নলেন গুড়ের সন্দেশগুলো কাল রাতে খেয়ে আমার খুব ভাল লেগেছে’, তার মধ্যে জ্ঞানকণিকা আছে অন্তত চারটি: এক, দাদা আমাকে সন্দেশ পাঠিয়েছে; দুই, সেগুলি নলেন গুড়ের তৈরি; তিন, কাল রাতে সেগুলি আমি খেয়েছি; চার, খেয়ে আমার ভাল লেগেছে। একটা ছোট প্রবন্ধ বা আলোচনা অসংখ্য জ্ঞানকণিকায় ঠাসা; একটা বড় বই তারও বহুগুণ; একটা আস্ত বিদ্যাক্ষেত্র বা ব্যাখ্যান যে কতগুণ তা হিসাবের বাইরে। তার অনেক কণিকা দুরূহ বা অপরিচিত হতে বাধ্য; যেগুলি সহজ ও পরিচিত— যা আমরা (উপরে সন্দেশের উদাহরণের মতো) অজান্তে অক্লেশে একসঙ্গে অনেকগুলো হজম করি— সেগুলিও এত সংখ্যায় হদিশ রাখা কঠিন। সবগুলি মিলিয়ে একটা রচনার তাৎপর্য। তাই জটিল রচনা বা ব্যাখ্যান হলে প্রায়ই আমরা শরণ নিই তার সহজ সংক্ষিপ্ত রূপে, বা শুধু একটা দরকারি অংশ দেখে নিই। এমন না করে উপায় থাকে না; তবে এর ফলে পুরোটার তাৎপর্য হারিয়ে যাবার বা বিকৃত হবার যথেষ্ট সম্ভাবনা থাকে।
ভাষা, অর্থব্যবস্থা, ইতিহাস, বিজ্ঞান— একের পর এক ব্যাখ্যানে, মননের একের পর এক ক্ষেত্রে আমরা যে সরলীকরণ দেখলাম, তার মূল কৌশল জ্ঞানকণিকার সংখ্যা কমানো। এই প্রক্রিয়ার স্বাভাবিক পরিণতি স্লোগান বা টুইটের মতো চুম্বকধর্মী বাচনে। টুইটার প্রভৃতি সমাজমাধ্যমে পাঠকদের চুটকি মন্তব্যে প্রায়ই দেখা যায় সংখ্যাটা একেবারে শূন্যে ঠেকেছে, অর্থাৎ কোনও বক্তব্য নেই, কেবল ‘আমি মানছি না’ গোছের আলগা কথা বা নিছক খিস্তি। অতটা না হলেও, অধিকাংশ টুইট (বা অন্য অনলাইন মন্তব্য) প্রায়ই একটিমাত্র অতিসরল মত প্রকাশ করে— ওই সামান্য পরিধিতে তার বেশি সম্ভব নয়। টুইটারের জনপ্রিয়তা এমন খুচরো বেমক্কা মন্তব্যের দৌলতে; উলটে বলা চলে, টুইটারের অস্তিত্ব এই প্রবণতাকে আরও উসকে দিচ্ছে। প্রসঙ্গের অভাবে এই খুচরো উক্তির কোনও বৃহত্তর তাৎপর্য থাকে না; দুম করে একটা কথা বলে দেওয়া হল, এই পর্যন্ত, কেউ পড়লে একটা চটজলদি প্রতিক্রিয়া হবে এটুকু ভেবে।
অথচ উত্তরোত্তর দেখা যাচ্ছে, বিশ্বের সবচেয়ে গুরুতর সমস্যা নিয়ে বিশ্বের সবচেয়ে ক্ষমতাবান মানুষেরা টুইটারবার্তা প্রচার করছেন। মার্কিন রাষ্ট্রপতি বিদেশনীতি সমেত সব সিদ্ধান্ত ও কর্মসূচি এভাবে কেবল প্রকাশ করছেন না, উদ্ভাবন করছেন; তাঁর নিকটতম আমলারা টুইট পড়ে জানছেন দেশ কোন দিকে চলছে, জেনে বিমূঢ় হচ্ছেন। দুনিয়ার প্রায় সব শাসকই এই অভ্যাস অল্পবিস্তর আয়ত্ত করেছেন: কোনও রাষ্ট্রপ্রধানের টুইটার অ্যাকাউন্ট নেই তা অকল্পনীয়। অবধারিতভাবে বিপদ ঘটছে: যে গুরুতর বিষয়ে সব দিক আলোচনা করে সুদূরপ্রসারী পন্থা গ্রহণ সবচেয়ে জরুরি, সেখানেই নেওয়া হতে পারে তাৎক্ষণিক, প্রায় ঝোঁকের মাথায় খেয়ালি চটকদার সিদ্ধান্ত। দেশীয় হোক আন্তর্দেশীয় হোক, এই প্রণালীতে রাষ্ট্রনীতি নির্ধারণ করা অবশ্যই অভিনব কীর্তি, মানবসভ্যতার নতুন সংযোজন।
টুইট ও বিশেষ করে হ্যাশট্যাগ নিয়ে আগের এক অধ্যায়ে আলোচনা করেছি। সেখানে বিষয় ছিল ভাষার প্রয়োগে অভিনবত্ব, তার সাংকেতিক চরিত্রের রূপান্তর ও প্রায় অবলুপ্তি। এবার দেখব ভাষার এই ক্ষীয়মাণ ব্যবহারে তার বিষয়বস্তু কী ভাবে প্রভাবিত হচ্ছে। কেবল চুম্বকবার্তা নয়, দেখব যে কোনও রচনা, আলোচনা বা ব্যাখ্যানের প্রতিপাদ্য ফিকে হতে থাকলে, তাতে জ্ঞানকণিকার সংখ্যা কমতে থাকলে, শুধু যে আমরা কম জানতে পারি তাই নয়, যেটুকু জানি তাও অন্যভাবে, প্রায়ই ব্যর্থ বা বিকৃতভাবে। জ্ঞানকণিকা জুড়ে জুড়ে আমরা ব্যাখ্যান সৃষ্টি করি। সেই সমষ্টির একটা ন্যূনতম ওজন বা ঘনত্ব (critical mass) না থাকলে— সোজা কথায়, যথেষ্ট সার পদার্থ না থাকলে— সার্থক ব্যাখ্যান সৃষ্টি হতে পারে না, পাঁচ টাকা পকেটে নিয়ে যেমন বিয়ের বাজার করা যায় না। ব্যাখ্যানটা অতিসরল হয়ে পড়ে, তার সংগঠক উপাদান অর্থাৎ জ্ঞানকণিকাগুলির যোগ সহজেই কেটে যায়, সেগুলি বিক্ষিপ্ত ও দিক্ভ্রান্ত হয়ে পড়ে।
প্রক্রিয়াটা শেষ পর্যন্ত টুইটের পর্যায়ে চলে যায়; কিন্তু তার অনেক আগেই একটা সংবদ্ধ ব্যাখ্যান পাতলা হতে হতে হয়ে দাঁড়ায় খণ্ড উক্তির আলগা সমাবেশ, যেন অনেকগুলি টুইট পরপর সাজানো। এই ছড়ানো-ছেটানো টুকরোর যে কোনওটা পেড়ে যে কোনও কাজে লাগানো যায়, তার বৃহত্তর যোগ ও প্রসঙ্গ অগ্রাহ্য করে। ভরপুর ব্যাখ্যানে বিভিন্ন উপাদানের মধ্যে ভারসাম্য বজায়ের কতগুলি রক্ষাকবচ (checks and balances) থাকে, এই ক্ষয়িষ্ণু বাচনে সেগুলি উবে যায়। ধর্মীয় বা রাষ্ট্রীয় ব্যাখ্যানের একটা বিশেষ সূত্র— যেমন গোরক্ষা, বা সামরিক গৌরব, বা নাগরিকত্ব, বা আপৎকালে রাষ্ট্রের বিশেষ ক্ষমতা— আর সব সূত্র থেকে বিচ্ছিন্ন করে এককভাবে ফুলিয়ে ফাঁপিয়ে তোলা হয়। সেই সঙ্গে বাঁধুনি আলগা হওয়ায় অন্য অবান্তর প্রসঙ্গ ঢুকে পড়ে, তাতেও ব্যাখ্যানের চেহারা পালটে যায়। হয়তো আদি ব্যাখ্যানের কিছু জনপ্রিয় ও আকর্ষণীয় উপাদান বড় করে সামনে রাখা হয়, কিন্তু পুরো সমাহারের ঝোঁক চলে যায় অন্যদিকে। পঞ্চম অধ্যায়ে এই ধরনের প্রক্রিয়ার বিবরণ দিয়েছিলাম।
নাগরিকত্ব আইনের সংশোধনী নিয়ে ২০২০ সালের গোড়ায় যখন ভারত জুড়ে তুমুল বিতর্ক চলছিল, আইনটির সমর্থকেরা দাবি করেছিলেন তাঁরা মহাত্মা গান্ধীর নির্দেশ মান্য করছেন। আসল অবস্থান হল, গান্ধী অবশ্যই পাকিস্তান থেকে আগত হিন্দু ও শিখ শরণার্থীদের আশ্রয়দানের কথা বলেছেন: ‘পাকিস্তান থেকে হিন্দু শরণার্থী এলে আমরা কি তাদের কুয়োয় ফেলে দেব? তাদের এখানে থাকতে দিয়ে দেখাশোনা করব না?’১০৬ একই সঙ্গে বারবার বলেছেন ভারত কেবল হিন্দু রাষ্ট্র হতে পারে না, সেখানে মুসলিমদের বসবাসের পূর্ণ অধিকার আছে: ‘এটা হতে পারে না যে ভারতে কেবল হিন্দুরা থাকবে, আর মুসলিমরা থাকতে চাইলে থাকবে ক্রীতদাসের মত।’১০৭ বলেছেন, মুসলিমদের মধ্যেও নানা সম্প্রদায় আছে, পাকিস্তান সরকার তাঁদের সকলের প্রতি কেমন আচরণ করে দেখতে হবে— অর্থাৎ দ্বিধা প্রকাশ করেছেন, সব মুসলিমও পাকিস্তানে নিরাপদ কিনা।১০৮
তাহলে দেখা যাছে, নাগরিকত্ব আইনের প্রেক্ষিতে কিছু লোক তাদের উদ্দেশ্যসাধনের জন্য প্রথমে গান্ধীর জটিল বক্তব্যের মাত্র একটা অংশ তুলে নিয়ে বাকি সব কিছু অগ্রাহ্য করল; দুই, আলোচনায় মুসলিম-বর্জনের অবতারণা করল, যা গান্ধীর লেখায় ঘুণাক্ষরে নেই; তিন, এমন আলটপকা উপায়ে গান্ধীর আজীবন অবস্থান উলটে দিয়ে তাঁকে দুই-রাষ্ট্র নীতি ও সাম্প্রদায়িক রাজনীতির প্রবক্তা করা হল। আগের অনুচ্ছেদে যে কৌশলের বিবরণ দিয়েছি, এটা তার প্রকৃষ্ট উদাহরণ।
কৌশল বললাম, যদিও এমন ক্ষেত্রে কোনটা প্রবক্তাদের সরল বিশ্বাস আর কোনটা দুরভিসন্ধি বোঝা অসম্ভব, হয়তো ক্ষেত্রবিশেষে দুটোই। তবে সজ্ঞানে হোক বা না হোক, এমন আদ্যোপান্ত ভুল বার্তা— এবং দেশের বর্তমান পরিস্থিতিতে বিপজ্জনক বার্তা— যে এক ধরনের প্রবঞ্চনা তা স্বীকার করতেই হয়। প্রবক্তাদের যদি সত্যিই এমন ধারণা থাকে, বলতে হয় তাঁরা বার্তাটা প্রচারের আগে যথেষ্ট যাচাই করেননি। জ্ঞানচর্চার জগতে এই দায়িত্বহীন (নাকি ইচ্ছাকৃত?) শৈথিল্যের একটাই নাম— বৌদ্ধিক অসততা, intellectual dishonesty।
ব্যুৎপত্তিগতভাবে ‘সততা’ আর ‘সত্য’ শব্দ দুটি সহোদর না হলেও সম্পর্কিত। তার চেয়ে বড় কথা, বৌদ্ধিক কাজের একটা নৈতিক মাত্রা আছে— পুণ্যকর্ম করে নয়, তথ্য ও যুক্তির ব্যবহারে নিষ্ঠার পরিচয় দিয়ে, সম্পূর্ণ প্রমাণ সংগ্রহ করে নিরপেক্ষ বিচারবুদ্ধি দিয়ে তা ব্যাখ্যা করে। কোনও ক্ষুদ্র স্বার্থে এই বৌদ্ধিক সাক্ষ্য নিয়ে কারচুপি করা আদালতে মিথ্যা সাক্ষ্য দেওয়ার চেয়ে কম ক্ষতিকর নয়।
আদালতের সাক্ষ্যের তুলনায় বৃহত্তর বৌদ্ধিক সাক্ষ্য বরং আরও জটিল ব্যাপার। আইনি সাক্ষ্য হয় সত্য নয় মিথ্যা: কোন ক্ষেত্রে কোনটা, কখনও-বা বিচার করা কঠিন হলেও বিচারের মানদণ্ড সহজ ও ঋজু। বৌদ্ধিক সাক্ষ্যের ক্ষেত্রে তথ্যগত সত্য-মিথ্যা বিচার করাও অনেক সময় কঠিন, কারণ তা নির্ভর করতে পারে কোনও দুরূহ বৈজ্ঞানিক গবেষণার উপর, কিংবা সুদূর অতীতের অস্পষ্ট ভগ্নচিত্রের উপর। তার চেয়ে অনেক বড় কথা, কোনও বিশেষ জ্ঞানকণিকার ব্যাখ্যা প্রবলভাবে প্রভাবিত হয় তাকে ঘিরে অন্যান্য কণিকার উপস্থিতিতে, অর্থাৎ প্রসঙ্গের দ্বারা। এই প্রসঙ্গ ও পটভূমিকা এক একজন ব্যাখ্যাতা এক এক ভাবে— হয়তো সম্পূর্ণ বিপরীত ভাবে— সাজাতে পারেন। এই মতভেদ শুধু অবধারিত নয়, অপরিহার্য; মতভেদের অবকাশ যে কোনও সুস্থ বৌদ্ধিক পরিবেশের প্রথম শর্ত, সব মত বিচার করেই পাকা সিদ্ধান্তে পৌঁছনো সম্ভব। তার পরিপূরক শর্ত, প্রত্যেক মত যুক্তি ও তথ্যপ্রমাণের কঠোর নিয়ম মেনে চলবে।
এই দ্বিতীয় শর্তটা বহু ক্ষেত্রে রক্ষিত হয় না। যুক্তি-তথ্যের মধ্যে এক ভিন্ন প্রণালীর মিশেল ঘটে, যথা অতিকথা— এই অধ্যায়ের গোড়ায় অপবিজ্ঞানের উক্তিগুলিতে যা ঘটেছে। সত্যাসত্যের বিচার নির্ভর করে উক্তির সঙ্গে বহির্জগতের, নির্দেশকের সঙ্গে নির্দিষ্টের সম্পর্কের উপর অর্থাৎ বাক্যের সাংকেতিক ক্রিয়ার উপর। সংকেত ভুল জিনিস নির্দেশ করলে সত্যহানি হয়। আরও গভীরভাবে হয় দুটো সংকেতপ্রণালী গুলিয়ে ফেললে, যেমন এই অধ্যায়ের অনেক উদাহরণে বিজ্ঞানের সঙ্গে অতিকথার। বাহ্য স্তরে দুটোতে একই গোত্রের সংকেত ব্যবহার হচ্ছে, তা অবশ্যই ভাষা; কিন্তু তার পিছনে কাজ করছে আদ্যন্ত ভিন্ন দুই জ্ঞানপ্রণালী। দুটোর মধ্যে আপস করতে গিয়ে সত্য আবিষ্কারের সততা ক্ষুণ্ণ হয়, আবিষ্কারের ফল হয় ভ্রান্ত বা বিকৃত।
আগের এক অধ্যায়ে বলেছিলাম, একমাত্র মানুষই সংকেত ব্যবহার করে; তার মানে একমাত্র মানুষই অসত্য বলতে পারে। কোনও পশুর মনমেজাজ তার হাবভাব দেখে বোঝা যায়, লুকোবার উপায় তার জানা নেই। জনাথান সুইফটের গালিভার্স ট্র্যাভেলস-এ এক উচ্চমেধার দার্শনিক ঘোড়ার জাতের বিবরণ আছে। এই বুদ্ধিমান ঘোড়ারা শুধু অসত্য বলে না তাই নয়, অসত্য কাকে বলে তাদের ধারণাই নেই; নেহাত বোঝাবার দরকার হলে তারা বলে ‘যা নয় তাই’, ‘the thing which is not’।১০৯ তাদের দৃষ্টিতে, যার অস্তিত্বই নেই তাকে নাহয় অসত্য বলা গেল; যা আছে তা তো সোজাসুজি দেখা বা বোঝা যাছে, তা নিয়ে অন্যরকম বলার প্রশ্ন উঠছে কোথায়?
অথচ আমরা নিত্য তেমন বলে যাচ্ছি। মিথ্যার রীতিমত শ্রেণিভাগ করেছেন ইতালির কবি দান্তে, সাতশো বছর আগে তাঁর দিভিনা কম্মেদিয়া কাব্যে নরকের বর্ণনায়; সেই সঙ্গে মিথ্যাচারের চরিত্র খতিয়ে তুলে ধরেছেন। তাঁর বিশ্লেষণ আমাদের পরবর্তী আলোচনার সূত্রপাত হতে পারে। সব পাপকে দান্তে তিন ভাগে ভাগ করেছেন: স্বাভাবিক প্রবৃত্তির আতিশয্য (কাম, লোভ, ক্রোধ ইত্যাদি); সেই প্রবৃত্তির বিকৃতি (আত্মহনন, ঈশ্বরনিন্দা ইত্যাদি); এবং মিথ্যাচার। প্রথম দুই বর্গের পাপ জৈবিক প্রবৃত্তিগত: মানবসত্তার যে হীনতর উপাদান পশুদেরও আছে, তার অশুভ প্রকাশ। মিথ্যাচার কিন্তু একমাত্র মানুষের পক্ষেই সম্ভব, কারণ সেটা বুদ্ধির অপপ্রয়োগ। একমাত্র মানুষেরই বুদ্ধি ও যুক্তিবোধ আছে, সেটা মানুষকে ঈশ্বরের সবিশেষ ও শ্রেষ্ঠ দান। সেই দানের অপব্যবহার তাই সবচেয়ে গর্হিত পাপ, মনুষ্যত্বের চূড়ান্ত অধঃপতন: নরকের নিম্নতম লোকে সবচেয়ে বীভৎস শাস্তি অপেক্ষা করে আছে মিথ্যাচারীদের জন্য।
দান্তের থেকে আমরা দুটো কথা শিখলাম। এক, মিথ্যা শুধু বলার জিনিস নয়, করার জিনিস। মিথ্যাভাষণের দোসর মিথ্যাচার— মিথ্যাভাষণের বাস্তব রূপ, বাস্তব ফল। তবে এটাও ঠিক, মিথ্যাচারের উৎস ও সঞ্চালক মিথ্যাভাষণ: মুখ ফুটে বলি আর না বলি, মিথ্যাটা নিজের কাছে স্পষ্ট করলে তবেই কাজে রূপায়িত করতে পারি। দ্বিতীয় কথাটা এর সঙ্গে যুক্ত: মানুষ মিথ্যার আশ্রয় নেয় বুদ্ধি খরচ করে কোনও উদ্দেশ্যে, এবং সেই উদ্দেশ্য দিয়েই মিথ্যার বিচার হয়। আগেই বলেছি, কোনও কথা বানিয়ে গল্পে লিখলে তাকে আমরা মিথ্যা বলি না। বাস্তব জীবনেও কাকে কোন অবস্থায় বলেছি, তা দিয়ে মিথ্যার গুরুত্ব বিচার হয়; কখনও কখনও— যেমন কঠিন রোগীকে সান্ত্বনা দিতে, বা কারও প্রাণ বাঁচাতে— আদৌ অপরাধ বলে গণ্য নয় না।
‘মিথ্যা কথা’ বলতে আমরা সচরাচর বুঝি একটা বাস্তব তথ্য বা ঘটনা অস্বীকার করা, হয়তো উলটো বা অন্যরকম বলা। কারও দেরাজ থেকে টাকা সরিয়ে বললাম, ‘কই, ওই ঘরেই ঢুকিনি!’ কোথাও তিনটের সময়ে দেখা করতে হবে, পৌনে তিনটেয় বেরিয়ে চারটেয় পৌঁছে বললাম, ‘সেই দেড়টায় বেরিয়েছি, রাস্তায় যা ভিড়!’ ষোলো শতকের ফরাসি দার্শনিক মিশেল দ্য মঁতায়েন মিথ্যাভাষণের একটা সহজ মাপকাঠি বলে দিয়েছেন: আমরা যা সঠিক বলে জানি, তার অন্যরকম কিছু বললে সেটা মিথ্যা।১১০ কিন্তু এমন মিথ্যারও একটা বাস্তবতা থাকা চাই, স্রেফ সত্যের বিপরীত হলে চলবে না। ধরে নেওয়া যাক গোবর তেজস্ক্রিয়তা রোধ করে না, এবং ত্রেতা যুগে পুষ্পক রথের মতো কোনও আকাশযান ছিল না। যাঁরা এগুলির সত্যতা দাবি করছেন, তাঁদের ‘ভুল বলছ’ বা ‘আজগুবি কথা বলছ’ বলা চলে, ‘মিথ্যা বলছ’ ঠিক বলা চলে না। তাঁরা আমাদের আটপৌরে অর্থে ঠকাতে চাইছেন না, নতুনভাবে প্রকৃতিকে বা ইতিহাসকে দেখতে বলছেন। এটা তাঁদের বিশ্বাসের, বা আরও বিশদভাবে অতিকথার, উপাদান: বিশ্বাসীদের কাছে সত্য, অন্যদের কাছে নয়।
সত্য-মিথ্যা বিচারের এ এক নতুন মানদণ্ড। আমরা বরাবর জানি, সত্য হল নৈর্ব্যক্তিক ও চিরন্তন। তার বদলে এবার বলছি, সত্যাসত্য নির্ভর করে ব্যক্তিবিশেষের অবস্থানের উপর: আমার সত্য তোমার মিথ্যা হতে পারে। পুষ্পক রথ বা তেজস্ক্রিয়রোধক গোবর আমাদের বাস্তব জীবনের অঙ্গ নয়, তা নিয়ে মতভেদ হলেও সহাবস্থান করতে অসুবিধা হবার কথা নয়। যদি হিংসা-বিদ্বেষ ঘটে, বুঝতে হবে জল অনেক দূর গড়িয়েছে, স্থূল বাস্তব স্তরে সত্য-মিথ্যার ব্যবধান মুছে গেছে; ফলে প্রকৃতপক্ষে যা অনুপস্থিত বা অপ্রামাণ্য, সেটাও ঘোরতর বাস্তব স্বীকৃতি পেয়ে প্রকট বাস্তবের সঙ্গে একাকার হয়ে গেছে।
তথ্য যাচাই অনেক পিছনে ফেলে প্রশ্নটা আরও গভীর জ্ঞানপ্রণালীর স্তরে চলে এসেছে, আবার ‘কী জানি’ থেকে ‘কী করে জানি’র পর্যায়ে। সেই জ্ঞানপ্রণালী আর পণ্ডিতি তর্কের বিষয় নেই, মর্মান্তিক জাগতিক মাত্রা লাভ করেছে, বাস্তব জীবনের নির্ধারক হয়ে উঠেছে: মারদাঙ্গা, অপশাসন, সামাজিক বিভেদ মায় যুদ্ধবিগ্রহ, সব কিছুর মূলে একটা বৌদ্ধিক বিকার। বিভিন্ন দেশে বিভিন্ন সময় এমন পরিস্থিতি দেখা যায়, যখন এমন মোক্ষম রক্তক্ষয়ী স্তরে মানুষের বুদ্ধিভ্রংশ ঘটে।২০২০র ১৪ মে ভারত সরকারের এক মন্ত্রী বক্তৃতায় বললেন, আগের তিন মাসে ভারতবর্ষে একটি লোকও অনাহারে থাকেনি। আগে-পরে অনুরূপ দাবি সরকারের অন্য মুখপাত্রেরাও করেছেন, মায় দেশের সর্বোচ্চ আদালতে দাঁড়িয়ে। ভারত সম্বন্ধে এমন দাবি করা যে-কোনও সময়েই দুঃসাহসিক, উপরন্তু সেই তিন মাস ভারত তথা সারা বিশ্ব করোনা ভাইরাসের আক্রমণে বিপর্যস্ত। ২৫ মার্চ থেকে ভারতবর্ষে সমস্ত যানচলাচল নিষিদ্ধ। অসংখ্য নিঃসম্বল অভিবাসী শ্রমিক (বিভিন্ন হিসাবে সংখ্যায় এক থেকে চার কোটি) ভিন রাজ্যে আটকে পড়ে গ্রীষ্মের গরমে হাজার কিলোমিটার হাঁটছেন দূর গ্রামের উদ্দেশে, নইলে কোনও মতে মাথা গুঁজে প্রাক্তন কর্মস্থলেই পড়ে আছেন। প্রতিদিন সংবাদের পাতায় ও পর্দায় অজস্র শিশু বৃদ্ধ অন্তঃসত্ত্বা ও অন্যান্য হতভাগ্য মানুষ বলেছেন তাঁদের দুর্গতির কথা, যার একটা বড় অঙ্গ অবশ্যই খাদ্যাভাব। তাঁদের সঙ্গে সরেজমিনে কাজ করছিল যে সব সমাজসেবী সংস্থা, তারাও একবাক্যে এই কথা বলেছে। শীর্ষ নেতাদের বক্তৃতায় অবশ্য বিষয়টা থেকেছে প্রায় অনুক্ত।
এই পরিস্থিতিতে মন্ত্রীমশাই কী করে ওই দাবি করলেন? প্রশ্নটা দু’দিন সমাজমাধ্যমে ঝড় তুলল। উত্তর মেলেনি বলা বাহুল্য। প্রশ্নটাও ছিল আলঙ্কারিক— ইংরেজিতে যাকে বলে rhetorical question, অর্থাৎ উত্তরটা প্রশ্নের মধ্যেই নিহিত: বোঝাই যাচ্ছে, দাবিটা অসংগত। এমন অসংগত দাবির কী কারণ হতে পারে? কেউ বলবেন, কারণের দরকার নেই, ক্ষমতাবান লোকে যা খুশি বলতে পারে। কিন্তু এমন ‘খুশি’ তাঁর হল কেন? কেউ বলতে পারেন (সমাজমাধ্যমে অনেকে বলেছেন) এটা স্রেফ মিথ্যা কথা। তাও প্রশ্ন: সঠিক অবস্থা যেখানে দেশসুদ্ধ মানুষ জানেন, মিথ্যা বলে লাভ কী? এর পিছনে উঁকি দিচ্ছে আসল প্রশ্ন: সত্যিই কি দেশসুদ্ধ মানুষ এটা মিথ্যা বলে জানেন বা মানেন? যাঁরা সত্যিই খবর রাখেননি (ভারতবর্ষে এমন মানুষ ছিলেন কি?), তাঁদের কথা বলছি না কিন্তু। বলছি যাঁরা কাগজ টিভি সমাজমাধ্যমে সড়গড়, পরিযায়ী শ্রমিকদের নিয়ে বহু বিবৃতি দেখেছেন। তা সত্ত্বেও অনেকে বলবেন, সব বাজে কথা, কেউ না খেয়ে ছিল না। এমন ধারণার সমর্থনে যুক্তি-তথ্য দর্শাবেন না, তবে সমালোচকদের গালমন্দ করতে পারেন।
ভাল কথা শুনতে সকলেরই ভাল লাগে। সবাই চাই এমন খবর শুনতে যাতে খুশি হব, আশ্বস্ত হব, ফলে জীবনটা শান্তিতে কাটাতে পারব। দেশ বা দুনিয়ার হাল সত্যি করে এমন চমৎকার বড় হয় না, তাই খবরগুলো সাজিয়ে কেটেছেঁটে রং মাখিয়ে মনের মতো করে নিতে হয়। টিভির অনেক সংবাদ চ্যানেল সিনেমা-খেলা-সিরিয়ালের সঙ্গে পাল্লা দেবার জন্য তাই খবরের মধ্যেও বিনোদনের মিশেল দেয়, জন্ম হয় ‘ইনফোটেনমেন্ট’এর। এই চ্যানেলগুলির কাছে খবরই পণ্য, অন্য যে-কোনও পণ্যের মতো তার বিপণনের জন্য গল্পের অবতারণা করা যেতেই পারে— বিশেষত যেখানে গল্পের বাহন হতেই হবে বিপণনকৌশলের আদর্শ মাধ্যম অর্থাৎ টেলিভিশন। অন্যান্য পণ্যের ক্ষেত্রে বলেছিলাম, যতই গল্প-স্লোগান-ছবি-গান দিয়ে চাহিদা সৃষ্টি হোক, শেষ অবধি বাস্তব সামগ্রীটা ক্রেতার হাতে তুলে দিতে হবে, সেই ‘রিয়ালিটি চেক’ এড়াবার জো নেই। ইনফোটেনমেন্টের সে বালাই নেই, সেখানে খবরই পণ্য, খবরই বিজ্ঞাপন; উপরন্তু তার আগে-পরে থাকছে অন্য পণ্যের বিজ্ঞাপন, দর্শকের মনকে ইচ্ছা আর চাহিদার সুরে আরও কষে বেঁধে দিচ্ছে। সব মিলিয়ে আসল-নকল, বাস্তব আর স্বপ্ন, তথ্য আর কল্পনার মধ্যবর্তী রেখাটা মুছে যাচ্ছে।
শুধু এই বলে ছেড়ে দিলে সৎ সংবাদ চ্যানেলগুলির প্রতি ঘোর অবিচার হবে। বেশ কয়েকটি চ্যানেল (ও ব্যক্তিগতভাবে তাঁদের সাংবাদিকেরা) বলিষ্ঠভাবে, হয়তো রীতিমত ঝুঁকি নিয়ে এমনকী চ্যানেলের অস্তিত্ব বিপন্ন করে সত্য উদ্ঘাটন করেন। সাম্প্রতিক কালে নানা দেশে অনেকগুলি বড় অনাচারের কথা মানুষ টিভির মাধ্যমেই জানতে পেরেছে। তবে এমন চ্যানেলের কর্তা-কর্মীরাই স্বীকার করেন, দৃশ্যশ্রাব্য মাধ্যমের ফলে যেমন একদিকে তথ্যনিষ্ঠ সংবাদ পরিবেশনে সুবিধা হয় (যেমন কোনও ঘটনা বা উক্তির অকাট্য চাক্ষুষ প্রমাণ দিয়ে), তেমনি ওই মাধ্যম সম্বন্ধে দর্শকের একটা চটুল প্রত্যাশা থাকে, যার সঙ্গে জুঝতে হয় এবং খানিক আপস করতে হয়। আরও বেশি করতে হয় এই কারণে, যে পাশাপাশি অন্য অনেক চ্যানেল পুরোপুরি ইনফোটেনমেন্টের চাহিদা পূরণ করে শুধু দর্শক নয়, সরকার এবং বৃহৎ পুঁজির বিজ্ঞাপনদাতাদের (যাঁরা প্রায় সর্বদা ব্যবসার স্বার্থে সরকারের অনুগামী) আর্থিক ও রাজনৈতিক সমর্থন পায়। জনসাধারণ বিশেষ ধরনের খবর একটা বিশেষ বয়ানে শুনতে চান; যাঁরা খবর হয়ে ওঠেন সেই বিশিষ্টজনেরা জনপ্রিয়তার স্বার্থে সেই চাহিদা মেটান; এবং সাংবাদিকেরা প্রায়শ খবর পরিবেশন করেন একই চাহিদা মাথায় রেখে।
পরিস্থিতির উলটো পিঠ দেখা যাক। মনোরঞ্জক খবর যতই প্রচার হোক, বাঁচতে হলে কতক বাস্তব সত্য স্বীকার করতেই হয়, যেমন ব্যক্তির তেমন রাষ্ট্রের। দেশটা কেমন চলছে, তা জানতে হলে কিছু তথ্য ও পরিসংখ্যান দরকার; সবচেয়ে দরকার ভবিষ্যৎ পরিকল্পনার জন্য— সোজা কথায়, দেশবাসীর সুষ্ঠুভাবে বাঁচার তাগিদে। সেই তথ্যগুলি সংগ্রহ করতে হয় নির্ভেজাল বাস্তব থেকে, খুঁটিয়ে নির্মোহভাবে। অথচ নানা দেশে বাস্তবের সঙ্গে এই অপরিহার্য বৌদ্ধিক যোগটা ছিন্ন হয়েছে বা হতে চলেছে, তথ্য ও সংখ্যা নিয়ে কারিকুরি করে বা একদম হাপিস করে দিয়ে। ডনাল্ড ট্রাম্প নির্বাচনে জেতামাত্র মার্কিন বিজ্ঞানীরা ঊর্ধ্বশ্বাসে বিভিন্ন সরকারি ওয়েবসাইট থেকে নানা রকম তথ্য— সর্বোপরি পরিবেশ সংক্রান্ত তথ্য— ডাউনলোড করে নিজেদের কম্পিউটারে পুরতে লাগলেন। তাঁরা জানতেন, ট্রাম্প যে নীতি অনুসরণ করতে চান তথ্যগুলি তার পরিপন্থী, ফলে তাঁদের ভয় ছিল একবার পদে অধিষ্ঠিত হলে তিনি তথ্য মুছে দেবেন বা ওয়েবসাইট বন্ধ করে দেবেন; হয়েছিলও তাই। একচ্ছত্র কমিউনিস্ট দেশগুলির সূর্য যখন মধ্যগগনে, আন্তর্জাল ছিল না বটে, কিন্তু সে যুগের পদ্ধতিতে তথ্যবিকৃতি তাদের রাষ্ট্রনীতির প্রায় স্বীকৃত অঙ্গ ছিল। আজও চিনের মতো দেশে কেবল এমন তথ্য প্রকাশ পায় যা রাষ্ট্রের স্বার্থ বা গৌরববৃদ্ধি করে; আন্তর্জাতিক মহলে তাই চিনের সরকারি পরিসংখ্যানে কেউ বড় আস্থা রাখে না।
তুলনায় ভারতের পরিসংখ্যান ব্যবস্থা স্বাধীনতার পর প্রশান্তচন্দ্র মহলানবিশের আমল থেকে ছিল দেশ-বিদেশে সম্মান ও গর্বের বস্তু। গত কয়েক বছর কিন্তু দেখা যাচ্ছে, ভারত সরকার তার নিজের তথ্য নিয়ে নিজেই প্রশ্ন তুলছে, বার বার বদলাচ্ছে, প্রকাশ করে ফের প্রত্যাহার করছে বা আদৌ প্রকাশ করছে না; কিংবা তথ্য সংগ্রহের প্রতিষ্ঠিত পদ্ধতি বাতিল করে বিনা ব্যাখ্যায় বিতর্কিত নতুন পদ্ধতি চালু করছে। দেশের অগ্রগণ্য অর্থবিদ ও রাশিবিজ্ঞানীদের প্রায় সকলেই এ নিয়ে উদ্বেগ প্রকাশ করেছেন। একটি সমীক্ষা সরকার কর্তৃক প্রত্যাহার হবার পর জাতীয় পরিসংখ্যান কমিশনের অধিকর্তা প্রতিবাদে পদত্যাগ করে বলেন, সমীক্ষার তথ্য ‘সরকারের গল্পের সঙ্গে মিলছে না’ বলেই ভারত সরকার তা চেপে দিতে সচেষ্ট।১১১ এটা সবচেয়ে বেশি ও হানিকরভাবে ঘটছে আর্থনীতিক তথ্য নিয়ে, কিন্তু অন্যান্য ক্ষেত্রেও দেখা যাচ্ছে, যেমন অপরাধের বা চাষিদের আত্মহত্যার পরিসংখ্যানে। কর্তৃপক্ষ যেন কোনও ‘রিয়ালিটি চেক’ই আর বজায় রাখার ঝুঁকি নিতে চাইছেন না।
এইভাবে দেশের একটা কাল্পনিক চিত্র আঁকা হতে থাকে, আর প্রচারিত হতে হতে সেটাই আসল বলে প্রতিপন্ন হয়। তার চেয়েও বিস্ময়কর আর মর্মান্তিক এক পরিণতি ঘটে: দেশের বহু মানুষ সেই মনোরম চিত্রে এত মজে যান যে নিজেদের কল্পনা থেকেই তেমন আঁকতে শুরু করেন, সরকারের বা সংবাদমাধ্যমের কষ্ট করতে হয় না। পরিযায়ী শ্রমিকদের বিবরণ সব সংবাদমাধ্যম তথা সমাজমাধ্যমে যথেষ্ট আলোচিত হয়েছে; তবু বহু লোকে সেটা দেখেও দেখতে নারাজ, তাঁদের মনগড়া আশ্বাসকর ব্যাখ্যায় বেদনাদায়ক ওই দৃশ্যগুলি সম্পূর্ণ মুছে দিতে পেরেছেন। মন্ত্রীমশায়ের মতো এই নাগরিকেরাও তাই নির্ভয়ে তাঁদের বাস্তববিরোধী দাবি করতে পারছেন।
বইয়ের গোড়া থেকে একটা তত্ত্বের উল্লেখ করছি: আমরা সরাসরি বাস্তবের সঙ্গে যোগস্থাপন করি না, বহির্বাস্তবের একটা মানসিক চিত্র বা প্রতিরূপের মাধ্যমে তাকে বুঝি। সাধারণ অবস্থায় দুটোর মধ্যে মিল থাকে, বাইরে যা আছে সেটা মোটামুটি সঠিকভাবে চেতনায় প্রতিফলিত হয় এবং ভাষায় প্রকাশ পায়। অনেক সময় কিন্তু দুটোর মধ্যে সংযোগ কেটে যায়, ফলে নির্দেশক সংকেত সঠিক জিনিসটা নির্দেশ করে না। দ্বিতীয় অধ্যায়ে আমরা দেখেছি, ভাষা জিনিষটার মধ্যে স্বভাবতই একটা অনিশ্চয়তা অস্পষ্টতা আছে, একজন বলে এক অন্যজন বোঝে আর এক। সাদা মনে কথা বললেও এমন নিত্য ঘটে যায়; ঠকাতে চাইলে, বিভ্রান্ত করতে চাইলে তবে কী না হতে পারে। আর যে বলছে সে যদি নিজেই বিভ্রান্ত হয়? ব্যাপারটা কি দাঁড়াবে ইয়েটসের কবিতার সেই ছায়াবাজির মতো, আয়না থেকে আয়নায় নিরন্তর প্রতিফলন?
কতগুলি অসুখে লোকে এমন কিছু দেখে, শোনে বা ভাবে যার আসলে অস্তিত্ব নেই। সভ্যতার একটা অসুখ, আমরা বাস্তব আর তার উপলব্ধির মধ্যে যোগটা প্রায়ই কৃত্রিমভাবে বিচ্ছিন্ন করে দিই। এভাবে খারাপ বা অপদার্থ লোকের কাল্পনিক সদ্গুণ, বা মহৎ লোকের কাল্পনিক অনাচারের কাহিনি ব্যাপক হারে জনমানসে ছড়িয়ে দেওয়া হয়। কিংবা দেশ জুড়ে যুদ্ধের জিগির তুলে, বা কোনও বিশেষ জাতি-ধর্ম-গোষ্ঠীর প্রতি বিদ্বেষ জাগিয়ে, আর্থনীতিক বা অন্য অভ্যন্তরীণ সংকট থেকে দেশবাসীর দৃষ্টি ঘুরিয়ে দেওয়া হয়— ব্যথা কমাবার ওষুধ যেমন ব্যথার স্থলে উপশম ঘটায় না, জায়গাটার সঙ্গে মস্তিষ্ক ও স্নায়ুর সংযোগ বিচ্ছিন্ন করে ব্যথার বোধ দূর করে।
আমার আলোচনায় বারবার ‘গল্পের’ প্রসঙ্গটা ফিরে এসেছে। আমরা দেখেছি, গল্প কেমন বাস্তব আর কল্পনার সীমানা পারাপার করে, দুটোকে সৃষ্টিশীলভাবে মিলিয়ে দেয় আবার গুলিয়ে ধাঁধিয়ে বিভ্রান্তি পাকায়, এবং ভাল মন্দ উভয় প্রয়োগে আমাদের জীবনে কতভাবে নাড়া দেয়। দেখেছি, পণ্য বিপণনের স্বার্থে গল্পের কেমন নিপুণ ব্যবহার হয়, পণ্য কিনে সেই গল্পের জগৎটা আমরা নিজেদের জীবনে বাস্তব করে তুলি। আরও গুরুতর প্রয়োগে দেখেছি, অতিকথার গল্পের আকর্ষণে রাষ্ট্রীয় জীবনের ব্যাখ্যান আমাদের পরম বিশ্বাসবস্তু ও আশ্রয়স্থল হয়ে ওঠে। সেই ব্যাখ্যানের কিছু উপাদান পৌরাণিক, কিছু ঐতিহাসিক, কিছু তাত্ত্বিক— অর্থাৎ সবগুলিই খানিক দূরস্থ ও অস্পষ্ট।
এবার যা দেখব, তা হল রাষ্ট্রিক ব্যাখ্যানে (সেই সঙ্গে অন্যান্য ক্ষেত্রেও) নিকট সমসাময়িক পরিস্থিতি কেমন গল্পে পরিণত হচ্ছে: বাস্তব আর কল্পনা মিশছে একেবারে চাক্ষুষ স্তরে, দেশবাসীর দৈনিক জীবনের সুখদুঃখ ভালমন্দ নির্ধারণে। এই গল্পে প্রত্যক্ষ বাস্তবের বাছাই-করা উপাদান পুরোপুরি চালান হচ্ছে অবাস্তবের সীমানার ওপারে। তথ্যের সারবত্তা হাওয়ায় ভাসিয়ে একটা মেকি বাস্তবতা প্রতিষ্ঠা হচ্ছে: হান্না আরেন্ট ব্যাপারটাকে স্মরণীয়ভাবে বলেছেন ‘বিতথ্যকরণ’, defactualization।১১২ এই ছায়া-তথ্যের ভিত্তিতে আমাদের বলা হচ্ছে দেশ বা দুনিয়া নিয়ে এমন ব্যাখ্যানে সায় দিতে ও তার রূপায়ণে অংশ নিতে যা আদতে বাস্তববিরোধী, ফলে তার রূপায়ণ সম্ভবই নয়। বহির্বাস্তব আর মানসিক চিত্রের মধ্যে যে বিচ্ছেদের কথা বলেছি, এটা তার সবচেয়ে প্রকট দৃষ্টান্ত।
অবাস্তব কথা লোকে মানবে কেন? একটা কারণ হতে পারে, ভয়ে। যে দেশে রাষ্ট্রীয় জীবনের বানানো গল্প সবচেয়ে জোর দিয়ে প্রচার করা হয়, সে রাজত্বগুলি প্রায়ই একচ্ছত্র ও দমনকারী। রাষ্ট্রিক অতিকথা এই ধরনের রাজত্বে সবচেয়ে প্রবলভাবে জাহির করা হয়, আর বর্তমান ও ভবিষ্যতের আদর্শায়িত চিত্র হয় সেই অতিকথার অংশ। ভারত সহ নানা দেশে রাষ্ট্রের প্রচার বা জনরবের বিরোধিতা করলে (এমনকী বিরুদ্ধমত পোষণ করলে) দণ্ডিত, নিগৃহীত এমনকী নিহত হবার আশঙ্কা আছে। রাষ্ট্রীয় অতিকথায় বিশ্বাস রাখা নাগরিক আনুগত্যের পরীক্ষা হিসাবে দেখা হয়; সেই অতিকথা বাস্তবের যত বিপরীতে যাবে, আনুগত্যের প্রমাণ তত অকাট্য হবে। মনে করুন পঞ্চম অধ্যায়ের গোড়ায় যিশুর সেই কথা, ‘যারা না দেখেও বিশ্বাস করে তারাই ঈশ্বরধন্য’, যদিও যিশু নিশ্চয় কথাটা এমন পরিস্থিতি ভেবে বলেননি।
এটাও কিন্তু ঠিক, কেবল দমন-পীড়নের দ্বারা রাষ্ট্র পরিচালনা করা সহজ বা সুখকর নয়, শেষ বিচারে নিরাপদও নয়। পাঁচশো বছর আগে মাকিয়াভেল্লি সূত্রটা ধরিয়ে দিয়ে গেছেন: প্রজাদের শাসককে ভয় পাওয়া দরকার, কিন্তু শাসক যেন তাদের ঘৃণা বা বিদ্বেষের উদ্রেক না করেন, বরং সচেষ্ট হন সুখী করে তাদের সমর্থন পেতে।১১৩ বিচক্ষণ শাসক চাইবেন, প্রজারা নিজে থেকেই অতিকথায় সায় দিক; রাষ্ট্রের বয়ানে কাঁচা অসত্য বা বিভ্রান্তি থাকলেও তা কেবল অগ্রাহ্য নয়, সক্রিয়ভাবে গ্রহণ করুক। স্বৈরাচারী শাসন তখনই পোক্ত হয়, প্রজারা যখন স্বেচ্ছায় এমনকী আগ্রহের সঙ্গে সেই স্বৈরাচার মেনে নেয়।
একচ্ছত্র শাসন সম্বন্ধে হান্না আরেন্টের অভিজ্ঞতালব্ধ বিবরণ এখানে প্রবলভাবে প্রাসঙ্গিক। আরেন্ট বলছেন, স্বৈরাচারী শাসকের ক্ষমতার আসল ভিত্তি মারকুটে লেঠেলবাহিনী নয়, শান্তিপ্রিয় নির্বিকার রক্ষণশীল নাগরিকগোষ্ঠী। তারা চায় ধরাবাঁধা নির্ঝঞ্ঝাট জীবন, অবান্তর চিন্তা আর উটকো ঝামেলা এড়িয়ে। তাই রাষ্ট্রের বশ্যতা তারা আগ্রহের সঙ্গে স্বীকার করতে রাজি: জটিল বাস্তবের চেয়ে সহজ সরল সংগতিপূর্ণ একটা মিথ্যার জগৎ (‘lying world of consistency’)১১৪ মেনে নিতে পারলেই তাদের স্বস্তি। ফলে তাদের মানসিক জগৎ হয়ে পড়ে এক সোনার পাথরবাটি, ‘কাল্পনিক বাস্তব’ (‘fictitious reality’),১১৫ আসল নয় কিন্তু ভাবা যায় আসল। আরেন্টের পরবর্তীকালে অর্থাৎ আজকের পৃথিবীতে তার প্রকোপ এত বেড়েছে যে তার একটা নাম চালু হয়েছে: post-truth, উত্তরসত্য। উত্তরসত্যের সঙ্গে অতিকথার প্রচুর যোগ আছে; বিশেষত রাষ্ট্রীয় ক্ষেত্রে অতিকথার প্রয়োগে উত্তরসত্য একটা অপরিহার্য অনুষঙ্গ বলা চলে।
আরেন্ট আরও বলছেন, অধিকাংশ প্রজা যেখানে এই অবাস্তব জগৎ মেনে নিতে উদ্গ্রীব, রাষ্ট্রের তাদের উপর খবরদারি করতে হয় না; মুষ্টিমেয় প্রতিবাদীর উপর নেমে আসে রাষ্ট্ররোষ, তাদের ফাঁসাবার জন্য ফাঁদা যায় যে কোনও গল্প (‘story’)১১৬— তাও হয়ে পড়ে ‘কাল্পনিক বাস্তবের’ অংশ। সেটা বিশ্বাসযোগ্য না হলে ক্ষতি নেই— বরং মিথ্যা গল্পের ফাঁদেও যে কাউকে ফাঁসিয়ে দেওয়া যায়, সেটা অনেক বেশি ভীতিপ্রদ বার্তা। পাশাপাশি চলে আর এক প্রস্থ গল্পের চাষ— রাষ্ট্রের চাহিদামতো নতুন করে ইতিহাস রচনা, যেমন আরেন্টের দুই বিখ্যাত উদাহরণে, হিটলার আর স্তালিনের জমানায়।
সবচেয়ে বড় কথা, এই কল্পনা বা অতিকথা অঙ্গীভূত হয় রাষ্ট্রের বর্তমান কর্মকাণ্ডে। ফলে— পুরো প্রক্রিয়াটার সবচেয়ে উজ্জ্বল ও মর্মান্তিক সাফল্য— কল্পনা সত্যিই বাস্তবায়িত হয়, গল্প সত্য হয়ে ওঠে। আরেন্টের চরম (অবশ্যই কল্পিত) উদাহরণ: বলা হল ‘শ্রীমতী স্মিথ মারা গেছেন’, আর কথাটা সত্য প্রতিপন্ন করার জন্য তাঁকে খুন করা হল।১১৭ সত্যের স্বাভাবিক ধর্ম অনুসরণ করে অবশ্যই এমন হতে পারে না; এটাকে বলা যেতে পারে কৃত্রিম বা নির্মিত সত্য। সেটাও সোনার পাথরবাটি, উত্তরসত্যযুগে খাঁটি সত্যের বিকল্প।
আর একটা বিকল্পকে বলা যায় ঝুটো সোনার পাথরবাটি। এক্ষেত্রে শ্রীমতী স্মিথ মারা যান না, মিথ্যা প্রচারের দ্বারা মানুষকে তেমন বোঝানো হয় কেবল। তাতে খুনের পাপ থেকে রেহাই পাওয়া যায়, কিন্তু মিথ্যাভাষণের অপরাধ বেড়ে যায়। এটাই উত্তরসত্যের মার্কামারা কৌশল: অসত্যের মিশ্রণে বাস্তবের অনুপাত কমতে কমতে শূন্যে ঠেকে, আর সেই ‘নির্ভেজাল ভেজাল’ রাষ্ট্রীয় তথা সামাজিক অতিকথায় অক্লেশে মিশে যায়। এমন কীর্তি বোঝাতে উদ্ভাবন হয়েছে এক কৌতুককর শব্দ, truth-making, সত্যকে তৈরি করা বা বানানো। এই বইয়ে নানা প্রসঙ্গে নির্মাণের কথা উঠেছে, বিশেষ করে গল্প বা আখ্যানের কথা। সেই গল্প যে বাস্তব ও কল্পনার সংমিশ্রণে গড়ে ওঠে, তাও বারবার দেখা গেছে। সে সব পিছনে ফেলে এবার পৌঁছনো গেল এক বিচিত্র ভাবনায়, সত্যি কথা বানিয়ে বলা!
এমন কেরামতির চূড়ান্ত সাফল্য আসে যখন যার সম্বন্ধে মিথ্যা বলা হচ্ছে, সে নিজেই কথাটা বিশ্বাস করে— যেন শ্রীমতী স্মিথ নিজেই ভাবছেন তিনি মারা গেছেন। ইনগ্রিড বের্গমান অভিনীত গ্যাসলাইট ছবির নামে জন কীন এই কৌশলটার নাম দিয়েছেন ‘গ্যাসলাইটিং’।১১৮ ছবিতে এক স্বামী তাঁর স্ত্রীকে বিশ্বাস করাতে চাইছেন যে তিনি, অর্থাৎ সেই মহিলা, পাগল হয়ে গেছেন। স্বৈরাচারী রাষ্ট্রে তেমনি নাগরিকের মনে নিজের ও নিজের পরিপার্শ্ব সম্বন্ধে এমন সন্দেহ ঢুকিয়ে দেওয়া হয় যে সে কোনও কিছুতেই ভরসা রাখতে পারে না, নিজের কোনও উপলব্ধি সঠিক বলে নিশ্চিত হতে পারে না। তাকে আবোলতাবোল স্ববিরোধী অনেক কিছু বলা হয়, আবার কিছুই বলা হয় না বিভ্রান্তি ঘোচাতে; শেষে উদ্ভ্রান্ত হয়ে সে মেনে নেয় সে কিচ্ছু বুঝতে পারছে না— অতএব রাষ্ট্র তাকে যা খুশি বোঝাতে পারে।
ব্যাপারটা বুঝতে সাহায্য করবে অপসত্যের কারবারের এক ক্লাসিক কল্পকাহিনি, জর্জ অরওয়েলের উপন্যাস নাইনটিন এইটি-ফোর। ১৯৪৯এ প্রকাশিত এই কাহিনির কল্পিত ঘটনাকাল ছত্রিশ বছর আগে পেরিয়ে গেছে। অরওয়েল লিখছিলেন অপপ্রচারের দুই কুশীলবকে মাথায় রেখে, হিটলার আর (তখনও জীবিত) স্তালিন। অরওয়েলের কল্পিত রাষ্ট্রে প্রচারমন্ত্রকের নাম ‘সত্যমন্ত্রক’, ‘মিনিস্ট্রি অভ ট্রুথ’। তার প্রবেশপথে খচিত রাষ্ট্রীয় ব্যাখ্যানের তিনটি মূল নীতি: ‘যুদ্ধই শান্তি। মুক্তিই দাসত্ব। অজ্ঞানতাই শক্তি।’১১৯ বিপরীতের এই মেলবন্ধনের চাবিকাঠি রাষ্ট্রের প্রচারিত ‘নতুন ভাষা’ বা নিউস্পীক-এর একটা মোক্ষম শব্দ, ‘কালোসাদা’ (blackwhite)। এই একটি শব্দে নিহিত আছে দুটি বিপরীত কিন্তু পরিপূরক সূত্র: এক, দলের সদস্যদের মধ্যে যদি কালোকে সাদা বলা হয়, সেটাই মেনে নেবে; দুই, প্রতিপক্ষের সামনে সাদা জিনিস দেখলে জোর গলায় সেটা কালো বলবে।১২০
এ তো গেল গালগল্প। তবে বাস্তব থেকে একেবারে বিচ্ছিন্ন নয় বোধহয়, হিটলার-স্তালিনের পর ধারাটা অবলুপ্ত হয়েছে তাও বলা চলে না। উত্তরসত্যের নজির ইতিহাস জুড়ে মিলবে, কিন্তু তা নিয়ে তাত্ত্বিক চর্চা কবে শুরু হল? যুগে যুগে ‘সত্য’ ব্যাপারটা নিয়ে দার্শনিকেরা অনেক গভীর চিন্তা করেছেন। কান্ট আর নীট্‌ঝ়ের মতো মনীষীদের নাম উত্তরসত্যের আলোচনায় চলে এসেছে।১২১ এঁদের চিন্তা কিন্তু চেতনা বা উপলব্ধির তারতম্য নিয়ে, পরিকল্পিত অসত্য নিয়ে নয়। তারও অনেক আগে, ষোলো শতকের দার্শনিক ও প্রাবন্ধিক মঁতায়েন সত্যের একটা তাকলাগানো নতুন সংজ্ঞার প্রস্তাব করেছিলেন, যার সঙ্গে উত্তরসত্যের আপাত মিল কিন্তু আসলে মৌলিক প্রভেদ। আমরা ভাবি সত্য হল অভিন্ন ও স্থিতিশীল। মঁতায়েন কিন্তু বলছেন, কোনও জিনিসই স্থিতিশীল নয়, আর এই যে আমি সেগুলো দেখছি আমিও নই। অতএব সত্য হল বিচিত্র ও অনিত্য: আমি যা দেখছি বা মনে করছি, সেটাই আমার কাছে এই মুহূর্তে সত্য, তবে আর কারও কাছে নয়, আমার কাছেও অন্য সময়ে নয়।১২২ মঁতায়েন সত্যকে কৃত্রিমভাবে সরল করতে রাজি নন, মনগড়া কিছু বলার তো প্রশ্নই ওঠে না। তাঁর ‘মিথ্যা’র সংজ্ঞা আগে উল্লেখ করেছি: মিথ্যা হল, আমি যা সঠিক বলে জানি তার অন্যরকম কিছু বলা। তাঁর ব্যক্তিসিদ্ধ পরিবর্তনশীল সত্যের বয়ান তাই মিথ্যা তো নয়ই, বরং বিশেষভাবে খাঁটি— উত্তরসত্যের ঠিক উলটো।
সি জি প্রাদোর কথায়, উত্তরসত্যও বস্তুনিষ্ঠ খাঁটি সত্যের বদলে আপেক্ষিক ব্যক্তিনির্ভর একটা দাবি।১২৩ কিন্তু মঁতায়েনের দার্শনিক আপেক্ষিকতার সঙ্গে তার আসমান-জমিন ফারাক। মঁতায়েনের সত্য পুঙ্খানুপুঙ্খভাবে বাস্তবকে অনুসরণ করে, বাস্তব বদলালে সত্যের স্বরূপও বদলায়। উত্তরসত্য কিন্তু কোনও অবস্থাতেই বাস্তব সত্যকে প্রতিফলিত করে না; প্রাদো তাই বলছেন, উত্তরসত্য হল সত্যের সংজ্ঞার চরম অবনমন। উত্তরসত্যের উপপাদ্য ‘যা নয় তাই’: মত বা দৃষ্টিভঙ্গির স্তরে নয়, আক্ষরিক তথ্যের স্তরে অসত্য। শুধু তাই নয়, এই মিথ্যা ছড়ানো হয় জেনেশুনে, পরিকল্পিত ভাবে।১২৪ সাদা মনে ভুল খবর ছড়ালে তাকে উত্তরসত্য বা ‘জাল খবর’ (ফেক নিউজ) বলা উচিত নয়, বাজারি গুজবকেও নয়; যদিও মানতে হবে, বহু গুজব ঠান্ডা মাথায় চক্রান্ত করে রটানো হয়। প্রায়ই বলা হয়, উত্তরসত্যে নিজের ইচ্ছা বা সুবিধামতো কোনও কিছুকে সত্য বলে মানা হয়, যদিও তা বাস্তবসম্মত নয়। প্রথম অধ্যায়ে দেখেছি কোনও শব্দ, বিশেষত কোনও মূল্যবাচক বা ভাববাচক শব্দ, বিভিন্ন লোকে বিভিন্ন ভাবে গ্রহণ করে: ‘বুদ্ধিমান লোক’ কিংবা ‘সুন্দর জায়গা’ কিংবা ‘অনেক টাকা’ সকলের কাছে এক জিনিস বোঝায় না। কিন্তু এতো গেল বিচার, রুচি বা অনুমানের ব্যাপার। অসংগতিটা যখন আক্ষরিক পর্যায়ে পৌঁছয়, সোজাসুজি কালোকে সাদা, দিনকে রাত প্রতিপন্ন করার চেষ্টা হয়, তখন বলতে হবে সত্য কোন ছার, ব্যাপারটা আদৌ গ্রাহ্য উপলব্ধির পর্যায়ে নেই, ওটা উত্তরসত্যের মায়ার বিস্তার।
যে-কোনও শাসক দল নিশ্চয় বলতে চাইবে, তাদের রাজত্বে সব কিছু খুব ঠিকঠাক চলছে। এতে তাদের মন ভাল থাকবে, আত্মবিশ্বাস বাড়বে; সবচেয়ে বড় কথা, জনগণ এমন ভাবলে তবেই তাদের আগামী নির্বাচনে ভোট দেবেন। একটু আগে দেখলাম, ভক্ত নাগরিকেরাও মনের আরামের জন্য এমন ভাবতে চাইবেন। যা হওয়া উচিত যুক্তি-তথ্যের বিচার, প্রচারক ও গ্রাহক উভয়ের দৃষ্টিতেই অতএব তা স্বার্থতাড়িত বিশ্বাসের ব্যাপার হয়ে দাঁড়াচ্ছে। এটা সবসময় মিথ্যাভাষণ বলা চলে না, হতে পারে সত্যিই তাঁরা (অন্তত নাগরিকেরা) নিজেদের এমন বুঝিয়েছেন। কিন্ত তাঁদের ব্যক্তিগত আবেগতাড়িত অবস্থানের বাইরে ব্যাপারটার অস্তিত্ব নেই। ২০১৬ সালে মার্কিন নির্বাচনের সময় ডনাল্ড ট্রাম্পের এক সহায়ক সাংবাদিককে বলেছিলেন: ‘ওঁর কথা এত আক্ষরিকভাবে নেওয়ার কী আছে? উনি মুখে কী বলছেন তা নয়, ওঁর মনে কী আছে সেটা দেখুন।’১২৫
অসত্য এভাবে মান্যতার সিলমোহর পেয়ে যাচ্ছে, কালো টাকা সাদা করার মতো। ফলে মিথ্যা ধারণাটা কাজে বাস্তবায়িত হচ্ছে, অর্থাৎ এক অর্থে (হয়তো সব অর্থেই) সত্য হয়ে উঠছে। সাম্প্রতিক ইতিহাসে এর কুখ্যাত উদাহরণ ইরাক যুদ্ধের সাফাই হিসাবে ইরাকের হাতে গণনিধনের অস্ত্র (weapons of mass destruction) মজুত থাকার দাবি। কৌতূহলের বিষয়, এই দাবির সবচেয়ে পরিচিত উচ্চারণ যুদ্ধের প্রধান কুশীলব মার্কিন দেশের কোনও সূত্র নয়, ব্রিটেনের তৎকালীন প্রধানমন্ত্রী টোনি ব্লেয়ারের জবানবন্দি। যুদ্ধের শেষে দেখা গেল— অনেকে যা আগেই বলেছিলেন— এই দাবি একেবারে অসার, এমন কোনও অস্ত্র ইরাকের হাতে ছিল না। দাবির সমর্থনে যে নথি পেশ হয়েছিল, পরবর্তী তদন্তে সেগুলি নিয়ে প্রবল সন্দেহ প্রকাশ করা হয়। ব্লেয়ার কিন্তু কিছু খুচরো ভুলত্রুটি মানলেও যুদ্ধে নামার মূল সিদ্ধান্ত নিয়ে কখনও ভুল স্বীকার করেননি বা অনুশোচনা প্রকাশ করেননি; বরং অদ্যাবধি বলে আসছেন যে তাঁর হাতে যে তথ্য ছিল, তার ভিত্তিতে তিনি সরল বিশ্বাসে যুদ্ধে যোগ দিয়েছিলেন। এক বক্তৃতায় কথাটা বলেছেন বিচিত্রভাবে: ‘আমি যা বিশ্বাস করি, কেবল সেটুকুই জানি’ (‘I only know what I believe’)।১২৬ আমার উপরের আলোচনার বড় চমৎকার দৃষ্টান্ত।
ব্লেয়ারের মনে কী ছিল ব্লেয়ারই জানেন। ভূল ধারণাবশত ইতিহাসে অনেক যুদ্ধ হয়েছে। এ ক্ষেত্রে যা বিশেষ তা হল ইরাকের কাল্পনিক মারণাস্ত্র নিয়ে দুনিয়াভর প্রচারের ঝড় বয়ে গিয়েছিল, কাঠখড় পুড়িয়ে বিশ্বের মানুষকে বোঝানো হয়েছিল সেই অস্ত্র সত্যি মজুত আছে। অর্থাৎ এটা কেবল ভুল নয়, ভেবেচিন্তে গল্প ফাঁদা, অতিকথা সৃষ্টি— ইরাক সম্বন্ধে আগে থেকে পাশ্চাত্যে যে নেতিবাচক বিদ্বেষপ্রসূত অতিকথা ভাসছিল তার চূড়ান্ত পর্যায়।১২৭ তার আড়ালে আগ্রাসী দেশগুলির আর কী স্বার্থ ছিল তা আজও বিতর্কের বিষয়। সাদ্দাম হোসেন নাহয় সত্যিই স্বৈরাচারী শাসক ছিলেন, কিন্তু এ বিতর্কে সেটা প্রায় অবান্তর (ব্লেয়ার যদিও পরে আত্মপক্ষ সমর্থনে সেই যুক্তি পেড়েছেন)। এক কথায়, যুদ্ধ ঘোষণার ভিত্তি ছিল কেবল বৈরিতা নয়, মিথ্যা ও জাল তথ্য, এবং সেই মর্মে বিশ্বব্যাপী রব বা গুজব। এমন রব, বিশ্বাস বা অতিকথা, যার বাস্তব ভিত্তি অনিশ্চিত বা অনুপস্থিত কিন্তু যা মানুষের মন অধিকার করে বাস্তব বলে স্বীকৃত হয়, সেটাই উত্তরসত্য। পঞ্চম অধ্যায়ে আমরা দেখেছি, সৎ বিশ্বাস অধিষ্ঠিত হয় বলে কয়ে যুক্তি-তথ্যের অতীত একটা স্তরে, তাও প্রায়ই যুক্তি-তথ্যের অল্পবিস্তর সাহায্যে। এখানে কিন্তু বিশ্বাসবস্তুটা বাস্তব তথ্যের ছদ্মবেশ ধরে আসছে, তথ্যের মান্যতা দাবি করে আমাদের ঠকাচ্ছে।
এর ফলে দেখা দেয় উত্তরসত্যের সবচেয়ে ভয়াবহ লক্ষণ, হান্না আরেন্টের চিন্তায় যার ইঙ্গিত ছিল: ভ্রান্ত বিশ্বাস (নাকি তার মিথ্যা দাবি?) কাজে রূপায়িত হয়, সুতরাং বাস্তবের নিরিখে মিথ্যাটা সত্যের স্বীকৃতি পায়। একবার যুদ্ধ বাধলে বুশ-ব্লেয়ারের বিচার ঠিক কি ভুল ছিল তা অবান্তর হয়ে পড়ল, কারণ সেটাই হয়ে দাঁড়াল বাস্তব সত্য অতএব ‘ঠিক’। বুশ সরকারের এক আধিকারিক বলেছিলেন, ‘আমরা যখন কাজে নামি, নিজেদের বাস্তব নিজেরাই তৈরি করি।’১২৮
শুধু নৈতিক নয়, বৌদ্ধিক মূল্যবোধও এভাবে বিধ্বস্ত হয় জেদ ও অনাচারের কাছে। নৈতিক বিপর্যয় নাহয় সব যুদ্ধ-বিগ্রহের অঙ্গ, যুদ্ধ ব্যাপারটাই মানবিক বিচারে দূষণীয়; বৌদ্ধিক বিপর্যয়টা উপরি পাওনা। না ভেবেচিন্তে বা ভুল ভেবেচিন্তে যুদ্ধে নামার কথা বলছি না— সেটা চিরকাল হয়ে আসছে। বাড়তি ব্যাপার হল, যে তথ্য-প্রমাণের ভিত্তিতে সচরাচর যুদ্ধ ঘোষণা হয়, সেই ভিত্তিটা পরিকল্পিতভাবে অসার অবান্তর করে দেওয়া, সেটা সত্য না মিথ্যা সেই প্রশ্নটাই কাটিয়ে যাওয়া: আমাদের যুদ্ধ করার ইচ্ছা হয়েছে, সেই ইচ্ছা অনুসারে একটা গল্প খাড়া করে লড়াইয়ে নামলাম। এটাও নিশ্চয় নতুন নয়, যুদ্ধবাজ রাজা-রাজড়া চিরকাল এমন করে এসেছেন; তবে এত খোলাখুলি তথ্যের প্রতিকূলে যাওয়া, অথচ একই সঙ্গে তথ্যনিষ্ঠ বলে নৈতিক মান্যতা দাবি করা অসাধারণ তো বটেই।
আগের যুগে তথ্য এত সহজলভ্য ছিল না; ফলে মিথ্যাটা ধরা পড়ত না, জবাবদিহির প্রশ্ন উঠত না। তা ছাড়া যতই বলি গণতন্ত্র আজ বিপন্ন, অল্পবিস্তর গণতান্ত্রিক প্রক্রিয়া অধিকাংশ দেশে চালু আছে, তার একটা মহড়া বজায় রাখতে হয়। ফলে অনাচারের সাফাই গাইতে আজ নতুন কৌশল ভাবতে হচ্ছে, উত্তরসত্যের চাষ যার মধ্যে প্রধান। এটা জনগণেশের জয় বলে উৎফুল্ল হবার অবকাশ নেই, কারণ এর ফলে অসত্য ও অপযুক্তি রাষ্ট্রীয় এমনকী আন্তর্জাতিক স্তরে মান্যতা পেয়ে যাচ্ছে। সবচেয়ে বেশি মান্যতা পাচ্ছে উপরোক্ত কারণে, যে এগুলি বাস্তবে রূপায়িত হচ্ছে; ফলে এদের কার্যকারিতা, অতএব গ্রহণীয়তা, শেষ অবধি স্বীকার না করে উপায় থাকছে না। অবাস্তব হয়ে উঠছে বাস্তব, কুযুক্তি হচ্ছে যুক্তিসংগত, অন্যায় হচ্ছে ন্যায়সিদ্ধ।
ভুল তথ্যের দৃষ্টান্ত দেখলাম। এবার শব্দের অর্থহরণ আর অপযুক্তির নজির দেখা যাক। তার ভরপুর খনি ইজরায়েল-পালেস্তাইন বিরোধ মেটাতে ট্রাম্পের ‘শান্তি থেকে সমৃদ্ধির’ প্রস্তাব,১২৯ যা কেবল ইজরায়েলের প্রতি ঘোরতর পক্ষপাতদুষ্ট নয়, আন্তর্জাতিক ন্যায়ালয়ের রায়ের বিরোধী। (এই রায়ের উল্লেখমাত্র নথিতে নেই।) প্রস্তাবটির শর্তাবলি এখানে আলোচ্য নয়; আমার লক্ষ্য কেবল ভাষা ও যুক্তির দু’ একটা দিক। নথির তরল একপেশে প্রচারধর্মী ভাষা বাদ দিলাম, যদিও তা প্রচলিত কূটনৈতিক বয়ানের সম্পূর্ণ বিপরীত; তবে শব্দের অর্থহরণের এক বিচিত্র নজির না দেখলেই নয়। ইজরায়েল ও পালেস্তাইনকে সমমানের দুটি রাষ্ট্র হিসাবে প্রতিষ্ঠিত করার পরিকল্পনা অদ্যাবধি নিষ্ফল হলেও বহুদিন আলোচিত; বর্তমান প্রস্তাবের লক্ষ্য, সেটা বাতিল করে পালেস্তাইনকে কার্যত ইজরায়েলের অধীনস্থ উপরাষ্ট্রে পরিণত করা। সুতরাং পালেস্তাইনের sovereignty বা সার্বভৌমত্বের দাবিটা নিষ্ক্রিয় করা চাই। সেইমতো প্রস্তাবে বলা হচ্ছে: ‘সার্বভৌমত্বের ধারণার কোনও নির্দিষ্ট রূপ নেই। … ওটা সুস্থিত সংগতিপূর্ণ ধারণা বলে ভাবার ফলে অতীতে অনেক আলোচনা অনাবশ্যকভাবে হোঁচট খেয়েছে। তার চেয়ে বেশি জরুরি, নিরাপত্তা আর সমৃদ্ধি নিয়ে বাস্তবসম্মত কার্যকর চিন্তাভাবনা।’১৩০ আগে যাকে ফাঁপা ভাষা বলেছি, এটা তার প্রকৃষ্ট উদাহরণ।
একটু পড়লেই প্রকট হয়ে ওঠে প্রস্তাবটির অপযুক্তি ও দ্বিচারিতা। একদিকে বলা হচ্ছে, বর্তমান স্থিতাবস্থা (status quo) অসার ও পরিত্যাজ্য: কেবল স্বার্থান্বেষী গোষ্ঠীরাই তা সমর্থন করবে।১৩১ অথচ পালেস্তাইনের জমিতে ইজরায়েলের বর্তমান বেআইনি দখলকে মান্যতা দেওয়া হচ্ছে, এমনকী জেরুসালেম শহরের বর্ধিষ্ণু অংশের উপর পালেস্তাইনের দাবি নাকচ করে তার বদলে তাকে দেওয়া হচ্ছে মরুভূমির কিছু অংশ, যার আয়তন নিয়েও বিতর্ক: এক জায়গায় বর্তমান এলাকার ‘অনেক বেশি’, আধ পাতা বাদেই ‘মোটামুটি সমান’১৩২— কারণ এক জায়গায় ধরা হচ্ছে যতটা জমি পালেস্তাইনের দখলে, অন্যখানে আইনত যতটা তার প্রাপ্য। এক কথায়, পুরো প্রস্তাব জুড়ে অতীত আর বর্তমান, বিধান আর বাস্তব, ভৌগোলিক দখল আর আইনি মালিকানার দাবি গুলিয়ে দেওয়া হচ্ছে। এই ইচ্ছাকৃত বিভ্রান্তির আড়ালে যে কুযুক্তি, তর্কশাস্ত্রে তাকে বলে অব্যাপ্য মধ্যপদের ভ্রান্তি, fallacy of the undistributed middle— আলাদা আলাদা জিনিসকে এক করে দেখিয়ে সেই ভিত্তিতে ভুল সিদ্ধান্তে পৌঁছনো। এক্ষেত্রেও কিন্তু আরেন্টের অনুমান ফলে যাবে। প্রস্তাবটা একবার রূপায়িত হলে সেটাই হবে অনস্বীকার্য অবস্থান: অপযুক্তিটা বাস্তবসিদ্ধ, অতএব ‘ঠিক’, হয়ে যাবে।
একই গোত্রের কুযুক্তি সম্প্রতি দেখা গেল কোভিড মহামারির পর ত্রাণ ও পুনর্নির্মাণে ভারত সরকারের প্রায় ২১ লক্ষ কোটি টাকার বরাদ্দ ঘোষণায়, যা কিনা জাতীয় আয়ের দশ শতাংশ। একের পর এক বিশিষ্ট অর্থবিদ ও অর্থসংস্থা দেখিয়েছেন, ওই অঙ্কের মধ্যে ধরা আছে (১) পূর্বে (এমনকী মহামারির পূর্বে) ঘোষিত প্রকল্পের পুনরুক্তি; (২) এমন প্রকল্প যার সঙ্গে মহামারির ত্রাণের সম্পর্ক নেই; (৩) সরকার নয়, রিজার্ভ ব্যাঙ্ক প্রমুখ অন্য সংস্থার বরাদ্দ; (৪) নানা ব্যক্তি ও সংস্থাকে প্রস্তাবিত ঋণ, সরকার যার জামিনদার মাত্র। এই অঙ্কগুলি বাদ দিলে সরকারের ভাণ্ডার থেকে সত্যি যেটুকু ব্যয় হবে, তা জাতীয় আয়ের কমবেশি এক শতাংশ।
আর্থিক ও প্রশাসনিক বিচার আমার আলোচ্য নয়; সুতরাং মহামারি ও তৎসহ শাসনবিপর্যয়ে যাঁরা সত্যিই সর্বনাশের মুখে, এই বরাদ্দ থেকে তাঁদের কতটুকু লাভ হবে, সে প্রশ্নে যাচ্ছি না। কিন্তু বৌদ্ধিক কৌশলটাও দুর্ভাগ্যজনক: নানা খাতে নানা অঙ্কের টাকা, যার উৎস ও উদ্দেশ্য ভিন্ন ভিন্ন, জারিজুরি করে এক হিসাবের আওতায় আনা হল, দেশবাসীকে বোঝানো হল সবটাই ত্রাণের জন্য। বিশাল বিশাল সংখ্যার মহিমায় দেশবাসী বিমুগ্ধ হলেন, তার আড়ালে হলেন বিভ্রান্ত: অঙ্কগুলি ভিন্ন সূত্রে পাওয়া, ভিন্ন কাজে বরাদ্দ— সবগুলো এক হিসাবে থাকারই কথা নয়। একটা গোরু, একটা ঘোড়া আর একটা মহিষ যোগ করলে তিনটে হাতি হয় না— কিছুই হয় না, যোগ করা অর্থহীন। এটা গণিতের নয়, সাধারণ যুক্তিবোধের বিপর্যয়।
উত্তরসত্যের স্বীকৃত প্রতিষ্ঠা (অস্তিত্ব হয়তো চিরকাল ছিল) একাধারে নীতিতত্ত্ব বা ethics এবং জ্ঞানতত্ত্ব বা epistemologyর একটা অশুভ যুগ্ম বিপ্লব। আগের অধ্যায়ে বলেছিলাম যে নিষ্ঠাবান বৌদ্ধিক চর্চার একটা নৈতিক মাত্রা আছে। নিরপেক্ষভাবে তথ্য বেছে যাচাই করতে হয়, সতর্ক ও নিরপেক্ষভাবে যুক্তি দিয়ে সাজাতে হয়: এক কথায়, পাঠক বা শ্রোতা যাতে বিভ্রান্ত না হন, তা দেখতে হয়। অথচ উত্তরসত্যের মর্মকথাই হল ফাঁকি: সোজা কথায়, তাতে মানুষকে ঠকানো হয়— এক-আধজন মানুষ নয়, দেশকে দেশ, শেষ অবধি সারা দুনিয়া। এমনটা কেবল ঘটতে পারে না, ঘটতে বাধ্য: সেটাই উত্তরসত্যের চরিত্র।
সেই সঙ্গে রাষ্ট্রচিন্তার নৈতিক মূল্যায়নেও একটা বিপ্লব এসেছে: এটা উত্তরসত্যের সবচেয়ে আলোচিত দিক। একটা বিপ্লব এসেছিল ষোলো শতকে মাকিয়াভেল্লির আমলে: যে সব অনৈতিক কাজ, হিংসা স্বৈরাচার মিথ্যাচার, রাজপুরুষেরা চিরকাল করে আসছেন, সেগুলি শাসনতন্ত্রের গুরুত্বপূর্ণ অঙ্গ বলে খোলাখুলি স্বীকার করা হল। ঠিক নৈতিকভাবে ভাল বলা হল না, কিন্তু শাসনকার্যে অপরিহার্য বলা হল— যে শাসনের উদ্দেশ্য হয়তো অন্য বিচারে উপকারী এমনকী মহৎ। একুশ শতকে উত্তরসত্যের তত্ত্ব সাজিয়ে আর এক প্রস্থ অনৈতিক শাসনকে বৌদ্ধিক মান্যতা দেওয়া হল, সেজন্য যুক্তিপন্থার স্বীকৃত প্রণালী জলাঞ্জলি দেওয়া হল। ষোলো শতকের পরিবর্তনে এমন বৌদ্ধিক বিপর্যয় ঘটেনি, বরং যুক্তিবিচার ও তথ্যপ্রমাণ ছিল মাকিয়াভেল্লির চিন্তার স্তম্ভ। সেখানে বেশি বিপদ ছিল সরাসরি নৈতিক বিকারের, আজ উত্তরসত্যের ক্ষেত্রে বৌদ্ধিক বিকারের। সেটা ঘটলে মিথ্যাচারের নৈতিক স্বীকৃতি— প্রশস্তি না হলেও কার্যকরভাবে গ্রহণ, তারপর অনুমোদন— সময়ের অপেক্ষায় মাত্র।
আরও বড় বিপদের সম্ভাবনা আছে। মাকিয়াভেল্লির চিন্তাবিপ্লব রাষ্ট্রীয় ক্ষেত্রে আবদ্ধ ছিল; তাঁর তত্ত্ব তিনি বৃহত্তর সামাজিক জীবনে খাটানোর চেষ্টা করেননি, ব্যক্তিগত সম্পর্কে তো নয়ই। কিন্তু ষোলো শতক শেষ হতে না হতেই সামাজিক জীবনে, মানুষে-মানুষে সম্পর্কে তার প্রয়োগ দেখা যেতে লাগল। এই প্রসারে ফ্রান্সিস বেকনের একটা বড় ভূমিকা ছিল। উত্তরসত্যের প্রসার ঘটেছে উলটো পথে। উত্তরসত্য দৃষ্টি আকর্ষণ করে রাজনীতি ও রাষ্ট্রনীতির আসরে, বিশেষত কিছু দেশনেতাকে ঘিরে, সারা বিশ্বে যাঁদের মুখ্য হলেন ডনাল্ড ট্রাম্প। উত্তরসত্যের আদি চাষ কিন্তু সামাজিক বিকার-বিদ্বেষের জমিতে, সেখান থেকে তার প্রতিরোপণ রাষ্ট্রীয় ক্ষেত্রে। অর্থাৎ আবার দেখা যাচ্ছে, বিকারটা রাষ্ট্র জোর করে দেশবাসীর উপর চাপিয়ে দিচ্ছে না, দেশবাসীর অনুকূল মনোভাব এমনকী উৎসাহের ফলেই রাষ্ট্র উত্তরসত্য অবলম্বন করতে পারছে।
সামাজিক স্তরে উত্তরসত্যের প্রকোপ সবচেয়ে উৎকটভাবে দেখা যায় কোনও জাতি বা সম্প্রদায়ের প্রতি বিদ্বেষে। নাৎসি জার্মানির ইহুদিনিধন অবশ্যই এর চরম দৃষ্টান্ত। পরবর্তীকালে হয়তো সবচেয়ে কাছাকাছি এসেছে বাংলাদেশে মুক্তিযুদ্ধের সময়, ১৯৯০এর দশকে বসনিয়া আর রোয়াণ্ডায়, এবং বর্তমানে মায়ানমারে রোহিঙ্গিয়াদের বিরুদ্ধে সর্বাত্মক হিংসায়। এমন জাতিনিধন বা গণহত্যা অবশ্যই একটা বিশেষ ভয়াবহ স্তরে, আর কিছুর সঙ্গে তুলনা হয় না। কিন্তু ‘স্বাভাবিক’ সমাজগত ক্ষেত্রে আমেরিকায় কৃষ্ণাঙ্গদের প্রতি শ্বেতাঙ্গদের চিরাচরিত বিদ্বেষ, সেই সঙ্গে স্প্যানিশভাষী লাতিনোদের প্রতি (বিশেষ করে দক্ষিণ আমেরিকা থেকে আগত পরিযায়ীদের প্রতি ট্রাম্প শিবিরের) বিদ্বেষ, আর অপর দিকে আজকের ভারতে মুসলিমবিদ্বেষের মধ্যে কিছু উদ্বেগজনক মিল পাওয়া যায়। উভয় দেশে নিশানা-করা সম্প্রদায়কে একজোটে নানা সম্ভব-অসম্ভব অপরাধে অভিযুক্ত করা হয়— খুন, চুরি-রাহাজানি ইত্যাদি তো বটেই, সবচেয়ে স্পর্শকাতর যে অপরাধ সেই ধর্ষণ। ভারতে অল্প দিন আগে উদ্ভটভাবে ব্যাপক আগ্রাসী ধর্ষণের চক্রান্ত আরোপ করা হয়েছিল একটি আন্দোলনের উপর, যার নেতৃত্ব ও প্রধান সদস্যবৃন্দ সকলে নারী। আর একটা আজব ভীতিও উভয় দেশে উসকে দেওয়া হয়, যে এই সংখ্যালঘুর দল প্রবল হারে বংশবৃদ্ধি করে অচিরে সংখ্যাগুরুদের হটিয়ে দেশের দখল নিয়ে বসবে।
বলা বাহুল্য, এই ভীতি ও অভিযোগ চরম অবাস্তব: হয় একেবারে কাল্পনিক, নয় তথ্য বিকৃত করে খাড়া হয়েছে, একটু তলিয়ে দেখলেই ফাঁকি ধরা পড়ে। ভিন্ন মহাদেশের দুই দেশে, সম্পূর্ণ ভিন্ন আর্থিক, সামাজিক ও জনতাত্ত্বিক পরিবেশে যদি বিদ্বেষের রূপ এতটাই এক ধরনের হয়, মনে হতে বাধ্য যে এর ভিত্তি বাস্তব নয় মনগড়া, হয়তো মনুষত্বের কোনও মৌলিক বিকার। মনস্তাত্ত্বিক আর নৃতাত্ত্বিকরা ভালই জানেন, অতিকথার কয়েকটা বাঁধা ছক আছে, তাই বিচ্ছিন্ন জাতি-গোষ্ঠীর মধ্যে একই আখ্যান দেখা যায়। বিদ্বেষের এই পূর্বসংস্কারগুলি প্রায় এক ছাঁদে আরও পাওয়া যাবে কুর্দদের নিয়ে তুরস্কের সংখ্যাগুরু মানুষের মধ্যে, আলবেনীয়দের নিয়ে কসোভোবাসীদের, রোয়াণ্ডায় টুটসিদের নিয়ে হুটুদের।
একটু আগে যা বললাম, বিদ্বেষটা সচরাচর সমাজে ব্যক্তি-নাগরিকদের মধ্যে জন্ম নিচ্ছে। রাষ্ট্রের অর্থবল ও আইনবল সেটা বাড়িয়ে ফাঁপিয়ে পুরোদস্তুর অশুভ অতিকথায় পরিণত করছে, সংখ্যাগরিষ্ঠ নাগরিকদের তা সমর্থন করতে উৎসাহিত করছে, হয়তো কিছু টোপও ফেলছে (যথা, আক্রান্ত সম্প্রদায়ের সম্পত্তি দখলের সুযোগ)। এভাবে সরকারের হাত ঘুরে সেই অতিকথা দ্বিগুণ শক্তিতে সমাজে জেঁকে বসছে, উত্তরসত্যের বৃত্তটা সম্পূর্ণ হচ্ছে। মাঝে মাঝে বিশ্বাসটা সমাজে অত পরিস্ফুট থাকে না, রাষ্ট্রই উদ্যোগ নিয়ে বাড়িয়ে তোলে। মোট কথা, রাষ্ট্র, সমাজ ও ব্যক্তি-নাগরিক— এই তিন পক্ষের নিবিড় সংযোগেই অতিকথা পৌঁছয় উত্তরসত্যের পর্যায়ে: কার কত অবদান বোঝা কঠিন, বোঝার দরকারও নেই। এটুকু বুঝলেই হল, উত্তরসত্যের একটা বড় অংশ হচ্ছে রাষ্ট্রীয় অতিকথার উৎকট অর্বাচীন রূপ।
আমরা দেখেছি, একচ্ছত্র স্বৈরতন্ত্রী রাষ্ট্রে দেশবাসীদের একটা বড় অংশ স্বেচ্ছায় রাষ্ট্রের ব্যাখ্যানে সম্মতি দিয়ে এসেছে— শুধু ভয়ে নয়, ভক্তিতে। ইদানীং যা দেখছি তা আরও তাজ্জব ব্যাপার: মার্কামারা স্বৈরতন্ত্রী রাজত্বের বাইরেও উত্তরসত্যের প্রসার দিন দিন বাড়ছে। বিশ্বের অগ্রগণ্য গণতন্ত্র বলে খ্যাত, এমন সব দেশেও তার রমরমা। সবচেয়ে আলোচিত উদাহরণ মার্কিন যুক্তরাষ্ট্র; ভারতও বড় পিছিয়ে নেই। ভাষ্যকারেরা সাবধান করে দিচ্ছেন: উত্তরসত্যের প্রভাব যত বাড়বে, দেশ তত স্বৈরাচার ও আধিপত্যবাদের দিকে এগোতে থাকবে, কারণ তার শাসককুল তথ্যনিষ্ঠ যুক্তিবিচার খারিজ করে নিজের মনোমতো দেশের চিত্র গড়েপিটে নিতে চাইবে ও পারবে।১৩৩
মার্কিন মুলুক বিজ্ঞানে বিশ্বের বৃহত্তম পীঠস্থান। মার্কিন রাষ্ট্রপতি অতএব ভাবতেই পারেন, দেশের তরফে তিনিও বিজ্ঞানের দখলদার। এই আত্মবিশ্বাসে তিনি পরামর্শ দিলেন, করোনার আক্রমণ ঠেকাতে ইঞ্জেকশন দিয়ে শরীরে জীবাণুনাশক ঢোকাতে; শুনে স্কুলের ছাত্র থেকে তাবড় বিজ্ঞানী একযোগে শিউরে উঠলেন। ব্রাজিলের রাষ্ট্রপতি বোলসোনারো আর এক ধাপ এগিয়ে বললেন, কোভিড-১৯ তেমন কোনও অসুখই নয়, তার বিরুদ্ধে কোনও ব্যবস্থা নেবার দরকার নেই। ফলত বহুদিন ধরে সারা বিশ্বে কোভিড মহামারিতে সবচেয়ে বেশি মৃত্যু ঘটছিল মার্কিন যুক্তরাষ্ট্রে, দ্বিতীয় স্থানে ব্রাজিল; প্রথমে বোলসোনারো তারপর ট্রাম্প নিজেরাও আক্রান্ত হন। পরে অবশ্য অন্যান্য কারণে ভারত ব্রাজিলকে ছাড়িয়ে গেছে।
উত্তরসত্যের ভাষ্যকার তিৎসিয়ানা আন্দিনা বলছেন, বিশেষজ্ঞ পণ্ডিতেরা উত্তরসত্য প্রচার করেন না (যদিও তাদের নামে তা ছড়ানো হতে পারে); করে আনাড়ি লোকে, এবং সে জন্যই সাধারণ মানুষের কাছে তা আরও সহজবোধ্য ও আকর্ষণীয় হয়।১৩৪ দুঃখের বিষয়, এটাই শেষ কথা নয়। ভারতে কোভিড মহামারির সময় কিছু বিজ্ঞানাগারে নির্দেশ গেল, যে ওষুধের মানবদেহে পরীক্ষা শুরুই হয়নি, সেটা দেড় মাসে বাজারে ছাড়তে হবে। শুনে দেশের লোক হতচকিত হলেন, তুমুল প্রতিবাদ করলেন বিজ্ঞানী সমাজ, ফলে বিজ্ঞপ্তি প্রত্যাহার হল। কিন্তু যা প্রায় অবিশ্বাস্য, হুকুমটা জারি করেছিল ওষুধের গবেষণা ও অনুমোদনের জন্য দেশের শীর্ষ সরকারি সংস্থা, সারা দেশে কোভিড প্রতিরোধে যার মুখ্য ভূমিকা। একই সংস্থা তাদের বিজ্ঞানীদের বাধ্য করেছে, গবেষণাপত্রে কোভিড সংক্রমণ সম্বন্ধে কিছু তথ্য চেপে যেতে।১৩৫
যে কোনও বিজ্ঞানগ্রাহ্য তথ্য বা যুক্তির অপপ্রয়োগ বা অপব্যাখ্যা হতে পারে। অর্ধশতক আগে ধূমপানের কুফল সম্বন্ধে বৈজ্ঞানিক গবেষণা নস্যাৎ করতে সিগারেট প্রস্তুতকারকেরা উঠেপড়ে লেগেছিল। আজ আমরা দেখছি তার সহস্রগুণ ব্যাপক ও বিপজ্জনক নজির, যা শেষ অবধি মানবজাতির অস্তিত্ব বিপন্ন করছে: তা হল বিশ্বের পরিবেশ সমস্যা অস্বীকার করার সংগঠিত উদ্যোগ। পরিবেশ আন্দোলনের বিরুদ্ধে এটাও একটা জোরালো প্রতি-আন্দোলন হয়ে উঠেছে। এই climate deniersদের অঢেল অর্থ জোগায় কিছু বিশ্বায়িত ব্যবসায়ী সংস্থা, মুনাফার তাগিদে যারা পরিবেশ ধ্বংস করে; এবং তাদের রক্ষাকর্তা (ও প্রায়ই তাদের অর্থপুষ্ট) কিছু দেশের সরকার ও শাসকগোষ্ঠী।
বৃহৎ শিল্পের আগমনের পর সভ্য মানুষের ভোগবাদী জীবনযাত্রায় শুধু প্রকৃতির রসদের অপচয় ও বিনাশ ঘটছে না, প্রকৃতির মৌলিক ভারসাম্য বিপর্যস্ত হয়ে পড়েছে— এটা আজ বৈজ্ঞানিক গবেষণার ফলে এতটাই সুপ্রতিষ্ঠিত যে অস্বীকার করা পাগলামি। তবু (অন্য যে কোনও চর্চাক্ষেত্রের মতো) সামান্য কিছু গবেষণা (এক হিসাবে ৩ শতাংশ১৩৬) উলটো কথা বলে। (প্রায়ই দেখা যায়, তার অর্থ জুগিয়েছে কোনও পরিবেশধ্বংসী প্রতিষ্ঠান।) তা ছাড়া সব বৈজ্ঞানিক গবেষণাই এগোতে থাকে আগের সিদ্ধান্ত নিয়ে প্রশ্ন তুলে: তাতে সেই সিদ্ধান্তগুলি ভুল প্রমাণিত হয় না, বরং নতুন গবেষণার ফলে প্রায়ই আরও পাকাভাবে প্রতিষ্ঠিত হয়। এই সদর্থক আপত্তিগুলির অপব্যাখ্যা করে, সেই সঙ্গে মুষ্টিমেয় ভিন্নধর্মী গবেষণাকে তুলে ধরে ও তার খণ্ডনকারী গবেষণাকে স্রেফ অগ্রাহ্য করে, একটা রব সৃষ্টি হয়েছে যে বিশ্বপ্রকৃতি দিব্যি ভাল আছে, পরিবেশ আন্দোলন ব্যাপারটাই ধাপ্পা।
যে কটি দেশ (বা বলা উচিত, তাদের বর্তমান সরকার) খোলাখুলি এই মত জাহির করে, এবং সেই অনুসারে তাদের পরিবেশনীতি ঠিক করে, তাদের পুরোভাগে দুটি: সারা বিশ্বে মাথাপিছু সবচেয়ে দূষণকারী দেশ মার্কিন যুক্তরাষ্ট্র, এবং যে দেশের দখলে আছে পৃথিবীর বৃহত্তম অরণ্য অর্থাৎ পরিবেশ ভারসাম্যের চাবিকাঠি, সেই ব্রাজিল।১৩৭ ভারত সহ অধিকাংশ দেশ তুলনায় সংযত মনে হতে পারে। তারা নীতিগতভাবে পরিবেশ সমস্যা স্বীকার করে, হয়তো তার প্রশমনে কিছু সৎ উদ্যোগও নেয় (ভারত যেমন পরিবেশবান্ধব শক্তির প্রসারে সত্যিই নিচ্ছে); কিন্তু এই ইতিবাচক অবস্থানের আড়ালে বহু হানিকর প্রকল্পের (অরণ্য ও জলাভূমি ধ্বংস, পরিবেশসংকুল জায়গায় খনি ও কারখানা স্থাপন) ছাড়পত্র দেওয়া হয় বিভ্রান্তিকর রিপোর্টের ভিত্তিতে। এখানে লোকচক্ষুর আড়ালে ‘ক্লাইমেট ডিনায়াল’ ঘটছে খুচরো ভাবে কিন্তু অসংখ্য ক্ষেত্রে, যার যোগফল আক্ষরিক অর্থেই মারাত্মক। স্বভাবসিদ্ধভাবে এ বিষয়েও ভীতিপ্রদ আতিশয্য দেখান ফিলিপিন্সের রাষ্ট্রপতি রোদ্রিগো দুতের্তে। তিনি পরিবেশরক্ষার সোচ্চার সমর্থক, কিন্তু তাঁর শাসনকালে শতাধিক পরিবেশকর্মীর আন্দোলনের মূল্য হিসাবে প্রাণ দিতে হয়েছে।
দেখা যাচ্ছে, কোনও তথ্যনিষ্ঠ জ্ঞানপ্রণালীই উত্তরসত্যের নাগালের বাইরে নয়: না গণতন্ত্রের ধারা, না আধুনিক বিজ্ঞান। করোনা মহামারির সময়ে ডনাল্ড ট্রাম্পের এক উক্তি তার উজ্জ্বল দৃষ্টান্ত। মহামারি ঠেকাতে তাঁরই সরকারের নির্দেশ অমান্য করতে তিনি দেশবাসীকে উদ্বুদ্ধ করলেন এই স্লোগানে, ‘Liberate Minnesota’ (বা অন্য যে কোনও রাজ্য): ‘মিনেসোটাকে মুক্ত করো’, অর্থাৎ কোয়ারেন্টাইন বিধি মেনো না। স্বাস্থ্যবিধি থেকে এই ‘মুক্তির’ সঙ্গে গণতন্ত্রে নাগরিক স্বাধীনতার কোনও যোগ নেই তা শিশুকেও বোঝাতে হয় না; দ্বিতীয় মুক্তিটাই ট্রাম্পের আমেরিকায় কিঞ্চিৎ বিপন্ন বলে অনেকে মনে করেন। মাত্র দুটি শব্দে একাধারে রাজনৈতিক ও বৈজ্ঞানিক শুভবুদ্ধি ধূলিসাৎ করা কম কথা নয়।
এটা খুচরো উদাহরণ। পাইকারি হারে রাষ্ট্রীয় ব্যাখ্যানে ইতিহাস যেমন বিকৃত করা হয়, বিজ্ঞানও হয় সুযোগ জুটলেই। জুটেও যায়, কারণ বিজ্ঞান সম্বন্ধে সাধারণ মানুষের মনে একটা রহস্যমণ্ডিত মোহ আছে, ফলে বিজ্ঞান স্বধর্ম ত্যাগ করে যুক্তিবিহীন অতিকথা হয়ে উঠতে পারে। জ্যোতিষশাস্ত্রের সমর্থনে তাই তার আদ্যন্ত বিপরীতধর্মী আধুনিক বিজ্ঞানের শরণ নেওয়া হয়, আরও বিপজ্জনকভাবে হয় ভুয়ো ওষুধের প্রচারে। সপ্তম অধ্যায়ের গোড়ায় ভারতে গত দু’-তিন বছরে অপবিজ্ঞানের একগুচ্ছ উজ্জ্বল দৃষ্টান্তের উল্লেখ করেছি। এই অপবিজ্ঞানের কৃষ্টি কত ভয়াবহ হয়ে উঠতে পারে তা দেখা গেল করোনার প্রতিষেধক হিসাবে গোমূত্রের প্রচারে। (দক্ষিণ আফ্রিকার রাষ্ট্রপতি থাবো মবেকি যেমন বলেছিলেন রসুন আর লেবুর রসে এডস সারে।১৩৮) প্রচারের শিকার মানুষগুলির হাসপাতালে ঠাঁই হল, প্রচারকদের সংশোধনাগারে হবার লক্ষণ নেই। এটা স্রেফ অশিক্ষিত কুসংস্কার বলে উড়িয়ে দেবার জো নেই, কারণ পঞ্চগব্যের মহিমা আজ ভারতীয় রাষ্ট্রের স্বীকৃত। তার প্রচারে সরকার যথেষ্ট অর্থব্যয় করছে, গবেষণা চলছে দেশের সেরা বিজ্ঞানকেন্দ্রে। সেটা ভাল কথা, সত্যিই কোনও গুণ থাকলে তা মানুষের হিতার্থে আবিষ্কার হওয়া জরুরি। সমস্যা হল, এই গবেষণা মঞ্জুর হয়েছে পঞ্চগব্যের গুণ সম্বন্ধে কর্তৃপক্ষ আগে থেকেই নিশ্চিত বলে— অর্থাৎ বিজ্ঞানের (তথা সাধারণ যুক্তিবোধের) গতি ঘুরিয়ে আগে আবিষ্কার তারপর গবেষণা, আগে ফল পরে গাছ। এই কর্মকাণ্ডে বিজ্ঞান স্থান পাচ্ছে অতিকথা অর্থাৎ গোভক্তির অনুষঙ্গ হিসাবে, ও সেহেতু রাষ্ট্রীয় ব্যাখ্যানেরও অনুষঙ্গ, বলা যেতে পারে তল্পিবাহক।
আবার একটু তত্ত্বকথা ভাবতে হচ্ছে। আমরা অনেকবার দেখলাম গল্প বা নির্মাণ বা আখ্যান কী করে বাস্তব আর কল্পনার সীমা পেরিয়ে এপার-ওপার বাণিজ্য চালায়। এই ধারণাটা আর এক ধাপ এগিয়ে নেওয়া যাক। বাস্তব আর কল্পনার সংমিশ্রণ— যে অনুপাতেই হোক না কেন— বাস্তব হতে পারে না, কারণ তাতে কল্পনার মিশেল আছে। উলটোটা কিন্তু খাটে না: কল্পনার নির্মাণে বাস্তবের মিশেল শুধু থাকতে পারে না, থাকতে বাধ্য। বাস্তবকে একদম বিসর্জন দিয়ে, তার কোনও উপাদান আদৌ ব্যবহার না করে, কল্পনায় কিছু নির্মাণ করা অসম্ভব: কল্পনার নির্মাণকে হতেই হবে কোনও না কোনও ভাবে বাস্তবের প্রতিফলন, একটা বানানো গল্প যেমন গড়া হয় বাস্তব জীবনের উপকরণ দিয়ে। বাস্তবের এই উপস্থিতি কল্পনাকে গ্রহণযোগ্য করে তোলে; একই সঙ্গে বলা চলে, কল্পনার এই নির্মাণের মাধ্যমে বাস্তবকেও আমরা আরও ভাল বুঝি, কোনও মহান উপন্যাস পড়লে যেমন জীবন সম্বন্ধে আমাদের ধারণা আরও স্পষ্ট আর গভীর হয়।
সাহিত্যের গল্প আক্ষরিক সত্যতার দাবি করে না, তাই স্বাধীন ও স্বয়ংসম্পূর্ণ। রবীন্দ্রনাথের ‘ভাষা ও ছন্দ’ কবিতায় নারদ বাল্মীকিকে বলছেন:
সেই সত্য যা রচিবে তুমি,
ঘটে যা তা সব সত্য নহে।১৩৯
অনেক পরের একটা রচনায় কবি বলছেন, ‘হীরে-বসানো সোনার ফুল কি সত্য, তবুও কি সত্য নয়?’১৪০ শিল্পরচনা পুরোপুরি মননের স্তরে আবদ্ধ থাকে, ফলে সেখানে আসল-নকল, সত্য-মিথ্যা নিয়ে বিভ্রান্তি হতে পারে না। যে সব গল্পের বাস্তব প্রয়োগ আছে, কোনও না কোনও কাজে লাগে, সেখানে বাস্তব আর কল্পনার লুকোচুরি আরও জটিল ও অনিশ্চিত। পণ্য বিপণনের গল্পে দেখেছি, তা আমাদের মুহূর্তেক কল্পলোকে নিয়ে যায়, কিন্তু শীঘ্রই ধরাছোঁয়ার আওতায় একটা নিরেট বস্তুপণ্যে ফিরিয়ে আনে। রাষ্ট্রিক ক্ষেত্রে কোনও গল্প— নির্মাণ, আখ্যান, অতিকথা যাই বলি— অবশ্যই জাগতিক স্তরের, কিন্তু কোনও পণ্য বা বাস্তব জোগান (deliverable) সরবরাহ করে না: এখানে কোনও ‘রিয়ালিটি চেক’ নেই।
শুনে আমরা বলতে পারি, নেই কে বলল? জনজীবন, নাগরিক অভিজ্ঞতা, তার পিছনে ইতিহাস ঐতিহ্য আচার সংস্কৃতি— রাষ্ট্র আমাদের যাই গল্প বলুক, সব কিছু তো আমরা সেই জীবন্ত বাস্তবের কষ্টিপাথরে যাচাই করে দেখছি। ইতিমধ্যেই কিন্তু আমরা যথেষ্ট প্রমাণ দেখলাম যে আদতে তা হয় না; বরং রাষ্ট্র যা বলছে, তাকে মান্য করে সেই ছাঁচে নাগরিকেরা তাঁদের অভিজ্ঞতা ঢেলে সাজান। ঘুরে ফিরে এলাম সেই আগের জায়গায়: বাস্তবকে টেক্কা দিচ্ছে উত্তরসত্য, তারপর সেটাই বাস্তবে রূপায়িত হয়ে অবশেষে নতুন সত্য হয়ে দাঁড়াচ্ছে।
আজকের ভারতে কয়েকটা বিদ্বেষমূলক ও বিস্ফোরক ধারণা বহুপ্রচলিত, যেমন হিন্দু নারীদের নিশানা করে মুসলিমদের ‘লাভ জেহাদ’। এর সত্যতা স্বতঃসিদ্ধ বলে ধরে নেওয়া হয়, প্রমাণ দিতে হয় না; যেমন দিতে হয় না দেশকে ‘টুকড়ে টুকড়ে’ করার চক্রান্তের, যার তথাকথিত সাক্ষ্য একটা জাল ভিডিও। এই কল্পিত অপরাধীদের ধরপাকড়ের জন্য প্রশাসনের কাছে আদেশ যায়; অথচ প্রশাসন কবুল করেছে১৪১ যে ‘টুকড়ে টুকড়ে’র দল বা ‘শহুরে নকশাল’ বলতে কাদের বোঝায় তারা জানে না, ওই আখ্যাগুলি কোনও আইন বা নির্দেশাবলিতে নেই।
এগুলি এক একটা সাধারণ ধারণা, কোনও সবিশেষ তথ্য নয়। তাই সপক্ষে প্রমাণ না মিললেও পুরোপুরি মিথ্যা প্রমাণ করা দুষ্কর: যারা বিশ্বাস করতে চান তাঁরা বলবেন, ‘একদম প্রমাণ নেই, বা কোনওদিন ঘটেনি, জানলে কী করে?’ হয়তো টেনেটুনে নজির হিসাবে খাড়া করবেন কোনও বিচ্ছিন্ন ঘটনা, বা বাস্তবের কোনও বিকৃতি, তাও না জুটলে আদ্যোপান্ত মনগড়া কিছু। শেষেরটাই সবচেয়ে সুবিধার, কারণ তাহলে দরকারমতো বিবরণ গড়েপিটে নেওয়া যায়।
পূর্বোক্ত যত অনাচারের মতো এমনটাও নতুন নয়। একটা পুরনো নজির দেখা যাক: ১৭৫৬ সালে তথাকথিত ‘কলকাতার অন্ধকূপ’এর কাহিনি। সিরাজউদ্দৌলার আদেশে নাকি ১৪৬ জন ইংরেজকে দুর্গের একটা ছোট বদ্ধ ঘরে আটক রাখা হয়েছিল, মারা গেছিলেন ১২৩ জন। আজ মোটামুটি প্রমাণিত যে এই বিবরণ পুরো মিথ্যা না হলেও খুবই অতিরঞ্জিত। ব্রিটিশ সাম্রাজ্যবাদের অতিকথায় কিন্তু এই কাহিনির বিশিষ্ট স্থান ছিল, আজও বহু লোকে বিশ্বাস করে। (২০২০র মে মাসে উইকিপিডিয়ার দীর্ঘ নিবন্ধে বিবরণের সত্যতা নিয়ে কোনও সন্দেহ প্রকাশ হয়নি।) এই গল্পের তবু খানিক বাস্তব ভিত্তি থাকতে পারে। তুলনা করা যাক ২০১৭র একটা ঘটনা, যখন প্রেসিডেন্ট ট্রাম্প সাতটি মুসলিম দেশের নাগরিকদের আমেরিকায় ঢোকা বন্ধ করতে উদ্যত হয়েছিলেন, আদালতের নিষেধে শেষ অবধি পারেননি যদিও। তাঁর সিদ্ধান্তের সমর্থনে এক অনুগত আধিকারিক নজির দেখান, অল্পদিন আগে কেন্টাকি প্রদেশে এক মুসলিম গোষ্ঠীর আয়োজিত গণহত্যার। তাজ্জব কথা, এমন কোনও ঘটনা ঘুণাক্ষরে ঘটেনি, এটা আদ্যোপান্ত মনগড়া। উলটোটাও ঘটে, বাস্তব কোনও কিছু হাওয়ায় মিলিয়ে যায়। সার্বিয়ায় রাষ্ট্রপতির ভাইয়ের এক বৃহৎ ব্যবসায়ী সংস্থা কেলেঙ্কারিতে জড়িয়ে পড়ল। তাঁর মালিকানা যদিও আষ্টেপৃষ্ঠে নথিভুক্ত, দেশের সর্বোচ্চ আদালত রায় দিল যে সংস্থাটার সঙ্গে তাঁর কস্মিনকালে যোগ নেই, নথিপত্র সব জাল। ঘটনার এক ভাষ্যকার একে বলেছেন ‘উত্তর-তথ্য রাজনীতি’ (post-factual politics)।১৪২
‘ফেক নিউজ’ বা ‘জাল খবর’ কথাটা আজ সর্বত্র শোনা যায়। জনজীবনে প্রায় যে কোনও বিতর্কে উভয় পক্ষ পরস্পরের বিরুদ্ধে জাল খবর ছড়াবার অভিযোগ আনে। স্থানীয় বাজারি গুজব, বা অজান্তে প্রচারিত ভুল খবরও ওই তকমায় ভূষিত হয়। সঠিক অর্থে ‘ফেক নিউজ’ কিন্তু কেবল ভুল বা অসত্য খবর নয়, বা এমন গুজব নয় যা মনুষ্যসমাজের চিরাচরিত নিয়মে আপনি ছড়িয়ে পড়ে।১৪৩ ‘ফেক নিউজ’ এমন অসত্য যা জেনেশুনে বানানো হয় এবং ব্যাপক ও পরিকল্পিতভাবে প্রচার করা হয়, সচরাচর সমাজমাধ্যম ও অন্যান্য বৈদ্যুতিন প্রযুক্তির সাহায্যে পাইকারি হারে। সেই প্রযুক্তির আবির্ভাবের আগে ‘সাচ্চা জাল খবরের’ অস্তিত্ব সম্ভব ছিল কিনা সেটা প্রশ্ন। গুজব অবশ্যই ছড়াত, কিন্তু সাবেক গুজবের সঙ্গে ফেক নিউজের সম্পর্ক বেড়ালের সঙ্গে বাঘের মতো। ছাপাখানা আসার পর গুজব ছড়ানো (ও সেই সঙ্গে ব্যঙ্গ, আক্রমণ ও অন্যান্য রাজনৈতিক প্রচার) অনেক সহজ ও ব্যাপক হয়ে পড়ল। তার একটা বিখ্যাত নজির আঠারো শতকের ফ্রান্সে ফরাসি বিপ্লবের আগে সস্তা পত্রিকা ও ইস্তাহারে রাজদ্রোহী প্রচার। কিন্তু বৈদ্যুতিন মাধ্যম ও তার পরাকাষ্ঠা আন্তর্জালের কল্যাণে প্রচারের ব্যাপকতা আজ অকল্পনীয় হারে বেড়ে গেছে।
জনমানসের মুক্ত প্রসার এবং তার সার্বিক নিয়ন্ত্রণ— দুটো বিপরীত সম্ভাবনাই বৈদ্যুতিন মাধ্যমে যত নিবিড়ভাবে উপস্থিত, অন্য কোনও প্রকাশমাধ্যমে তার ধারেকাছেও নয়। তাই এই মাধ্যমের অনন্য উপকারিতা, আবার চূড়ান্ত বিপদ। একটা বৈদ্যুতিন ফাইলের আদি দশা হচ্ছে খোলা, open, সকলের নাগালে— উপযুক্ত সফটওয়ার মজুত থাকলে যে কেউ ফাইল খুলে ইচ্ছামতো যোগ-বিয়োগ করতে পারে, একটা ছাপা বইয়ে যা পারে না। যদি আমরা এমনটা না চাই, ফাইলটা তালাবন্ধ রাখার জন্য বিশেষ ব্যবস্থা নিতে হয়। বলা চলে, বৈদ্যুতিন মাধ্যমের মূল চরিত্র গণতান্ত্রিক। তৃতীয় অধ্যায়ে আমরা দেখেছি, জনপ্রিয় সমাজমাধ্যমের কল্যাণে অগুনতি মানুষ আজ নিজের কথা সকলের কাছে তুলে ধরতে পারছেন, হোক না তা অকিঞ্চিৎকর রূপে। বহু মানুষ গুরুতর মতও ব্যক্ত করছেন; বহু সংগঠন তাদের কার্যসূচি শুধু ঘোষণা নয়, পরিচালনা করছে সমাজমাধ্যমের সাহায্যে, কারণ তা এভাবে অক্লেশে সকলের কাছে পৌঁছে দেওয়া যায়। সমাজমাধ্যম তাই সাধারণ নাগরিক সমাজের ছোটবড় নানা বক্তব্য, প্রস্তাব, প্রতিবাদ ও আন্দোলনের বাহন হয়ে উঠেছে। তার বিশেষ উজ্জ্বল দৃষ্টান্ত দশ-বারো বছর আগের ‘আরব বসন্ত’, একটার পর একটা আরব দেশে স্বৈরতন্ত্র আর অপশাসনের বিরুদ্ধে যখন প্রতিবাদের ঢেউ বয়ে গেছিল। এই আন্দোলনের সূচনা, প্রসার ও পরিচালনায় সমাজমাধ্যমের, বিশেষত ফেসবুকের, ভূমিকা আজ কিংবদন্তি। অসহিষ্ণু একচ্ছত্র শাসকগোষ্ঠীদের সেদিন থেকে স্থায়ী চিন্তা, তাদের প্রজারা পাছে এই পথ মাড়ান; ফলে এমন দেশে সমাজমাধ্যমের ব্যবহারে নানা নিষেধ আর খবরদারি জারি থাকে।
এ ব্যাপারে সবার আগে নাম করতে হয় চিনের। বিশ্বায়িত সমাজমাধ্যমগুলি চিনে হয় নিষিদ্ধ নয় কঠোরভাবে নিয়ন্ত্রিত, যেমন অবশ্যই নিয়ন্ত্রিত চিনের নিজস্ব প্ল্যাটফর্মগুলি (যদিও বিশ্বের অন্যত্র ব্যবসা ফেঁদে তাদের উন্মুক্ত প্রচার, সম্প্রতি ভারত, আমেরিকা প্রভৃতি দেশে খানিক ধাক্কা খেলেও)। দেশবাসীরা কোথায় কী বার্তা পোস্ট করছেন তার উপর সরকারের কড়া নজর, শাস্তির খাঁড়া সদা উদ্যত। সাধারণভাবে আন্তর্জালে কী কী সাইট দেখা যাবে, নিয়ন্ত্রণ তার উপরেও। আন্তর্জালের অধিপতি যে বিশ্বজয়ী সংস্থাগুলি, তাদের আপত্তি অবধি খাটে না, বরং চিনের মতো বিশাল বাজার হাতছাড়া হবার ভয়ে তারাই সরকারি শর্ত মেনে নেয়। আমরা যারা আন্তর্জাল তথা সমাজমাধ্যমের অবারিত সু্যোগ উপভোগ করি, কল্পনা করতে পারব না এই সুবিধার অভাবে সাধারণ সামাজিকতা থেকে উচ্চতর পঠনপাঠন গবেষণা সব কিছু কতদূর ব্যাহত হয়, একুশ শতকের দুনিয়ার কত বৌদ্ধিক সম্পদ থেকে বঞ্চিত হতে হয়। (চিকিৎসা, ব্যবসা, প্রশাসন ইত্যাদি ক্ষেত্রের কথা ছেড়ে দিলাম।) সাময়িক বা আঞ্চলিকভাবেও আন্তর্জাল বন্ধ থাকলে শুধু যে বিশ্বের জ্ঞানসম্ভার অধরা থেকে যায় তা নয়, সজীব আধুনিক চিন্তাপ্রণালী অসম্ভব হয়ে পড়ে।
গণতান্ত্রিক রাষ্ট্রেও বিশেষ পরিস্থিতিতে এমন অবস্থার সৃষ্টি হয়। এ ব্যাপারে ভারতের খতিয়ান গৌরবময় নয়। বিশ্বের যত দেশ গণতান্ত্রিক বলে সাধারণভাবে স্বীকৃত, তাদের মধ্যে এখানেই সবচেয়ে বেশি আন্তর্জাল বন্ধের নজির: ২০১৮য় ১৩৪ বার, ২০১৯এ ১২১ (অন্য হিসাবে ১০৬) বার। (২০১২য় ছিল মাত্র তিনবার।) এই দুই বছর পৃথিবীর আর কোনও দেশে ১২ বারের বেশি হয়নি।১৪৪ বিগত এক বছর কাশ্মীরে আন্তর্জাল হয় পুরো বন্ধ, নয় তার পরিষেবা অত্যন্ত সীমিত ও দুর্বল। (একটানা আরও বেশিদিন বন্ধের নজির একমাত্র চ্যাড আর মায়ানমারে।) এর ফলে জনজীবন বিপর্যয়ের যে বিবরণ বছরভর পাওয়া গেছে, তা প্রত্যয়িত করেছে প্রাক্তন বিচারপতিসহ অতি বিশিষ্ট এক নাগরিকগোষ্ঠীর প্রামাণ্য রিপোর্ট: আন্তর্জালের অভাবে রাজ্যের নিরাপত্তা নিশ্চয় সুরক্ষিত হচ্ছে, কিন্তু ‘জনজীবন, শিল্প, স্বাস্থ্য, শিক্ষা ও সংবাদমাধ্যমের প্রভূত ক্ষতি হয়েছে।’১৪৫ সমাজমাধ্যমের ব্যবহারও কার্যত বন্ধ।
এমন রিপোর্ট আরও উদ্বেগজনক কারণ সাধারণভাবে চিনের তুলনায় ভারতের মুক্ত আন্তর্জাল ব্যবস্থা আমাদের বিপুল বৌদ্ধিক ও সামাজিক সম্পদ। চিনে উচ্চশিক্ষা ও গবেষণা গত কয় দশকে নাটকীয়ভাবে অগ্রসর হয়েছে ঠিকই, কিন্তু তার বিদ্যাব্যবস্থায় কিছু বিরাট ফাঁকও ক্রমশ ধরা পড়ছে; বিশেষত সমাজবিজ্ঞান ও বিশ্বসংস্কৃতির চর্চায় তা সমান মাত্রায় পিছিয়ে। আন্তর্জালের উপর বিধিনিষেধ নিঃসন্দেহে এর অন্যতম বৃহত্তম কারণ। তথ্যের প্রবাহ বাধা পেলে, এবং মুক্তভাবে সবরকম চিন্তা ও সৃষ্টির আদানপ্রদানের সুযোগ না থাকলে, এমন হতে বাধ্য। তার নানা দীর্ঘমেয়াদী কুফলের মধ্যে এটা প্রধান যে বিপুল আর্থিক ও রাজনৈতিক শক্তি সত্ত্বেও বৃহত্তর চিন্তা ও শিল্প-সংস্কৃতির ক্ষেত্রে (যাকে কোমল শক্তি বা সফট পাওয়ার বলা হয়) বিশ্বের প্রাঙ্গণে চিনের শোচনীয় অনুপস্থিতি; তুলনায় ভারতের উজ্জ্বল অবস্থান। সবচেয়ে বড় কথা, চিনে যে ব্যাপারটা রাষ্ট্রের হাজার চেষ্টাতেও চেপে রাখা যাচ্ছে না, বরং ক্রমে আরও প্রকট হয়ে পড়ছে, তা হল সেখানকার জনগণের মধ্যে মুক্ত চিন্তার প্রবল তাড়না, এবং সেই চিন্তা দমন ও দণ্ডিত করতে শাসকপক্ষের নির্দয় পদক্ষেপ।১৪৬
সাধারণ শিক্ষিত মানুষের মধ্যে আজ মুক্ত চিন্তার সবচেয়ে ব্যাপক ও সহজলভ্য বাহন সমাজমাধ্যম, তাই স্বৈরাচারী ও একচ্ছত্র শাসক তার ব্যবহার ও প্রসার নিয়ন্ত্রণ করতে চায়। আরব বসন্তের সময় বিদ্রোহীরাই মূলত সমাজমাধ্যম ব্যবহার করতেন; সরকারপক্ষের লক্ষ্য ছিল তা নিষিদ্ধ করা, তাই ফেসবুক টুইটার প্রভৃতি পরিষেবা এমনকী পুরো আন্তর্জালই তারা বন্ধ করে দিত। তাতে কার্যসিদ্ধি হয়েছিল: অন্য নানা দমনপীড়নের সঙ্গে এটাও প্রতিরোধ চুরমার করতে সাহায্য করেছিল। উদ্বেলিত প্রায় প্রতিটি দেশে ‘বসন্ত’ পার হয়ে আবার স্বৈরাচারের রুদ্র গ্রীষ্ম ফিরে এসেছে, দাবদাহ হয়তো বেড়েছে আরও।
এটা কিন্ত সমাজমাধ্যম নিয়ে জটিল টানাপোড়েনের এক দিক মাত্র। অচিরেই বিশ্ব জুড়ে স্বৈরাচারী শাসকশ্রেণি বুঝতে পারল, তাদের নিজেদের স্বার্থে বৈদ্যুতিন প্রযুক্তি কী বিপুলভাবে কাজে লাগানো যায়। এই প্রযুক্তির যে অসামান্য ব্যাপ্তি ও দ্রুততা, ফলে যে হারে বার্তা ছড়ানো যায়, তার পূর্ণ সদ্ব্যবহারের রসদ একমাত্র রাষ্ট্রশক্তিই জোগাতে পারে: প্রতিপক্ষের বিরুদ্ধে এমন অসম আধিপত্যের সুযোগ তারা লুফে নিতে লাগল। ফলে যে মাধ্যম ছিল চূড়ান্ত ও মৌলিকভাবে সর্বজনীন, তার সেই সর্বজনীন চরিত্রটাই হয়ে দাঁড়াল একচ্ছত্র শাসনযন্ত্রের মস্ত হাতিয়ার— একদিকে প্রচার ও চিন্তার নিয়ন্ত্রণ, অন্যদিকে খবরদারি আর ধরপাকড়ের জন্য।
আজ দুনিয়াভর সবাই জানে, নানা দেশে স্বীকৃত রাজনৈতিক দল তো বটেই, আরও অনেক প্রকাশ্য ও নেপথ্য সংগঠন মায় সরকারি প্রচার বিভাগ ও গোয়েন্দা বিভাগ (দুটির ব্যবধান সর্বদা স্পষ্ট নয়) এই সর্বগ্রাসী বৈদ্যুতিন আগ্রাসনের জন্য দক্ষ পেশাদারের দল নিযুক্ত করে। আন্তর্জাল মারফৎ উত্তরসত্যের বিস্তার একটা রমরমে ব্যবসা, তার ওস্তাদদের চাহিদা জগৎ জুড়ে। তাঁরা শুধু বার্তা ছড়ান না, কীভাবে ছড়াচ্ছে, কী প্রতিক্রিয়া হচ্ছে, কম্পিউটারে সব কিছুর হিসাব রাখেন এবং সেইমতো তাঁদের অভিযানকে আরও ফলপ্রসূ করে তোলেন। যন্ত্রমেধার (artificial intelligence) তাক-লাগানো অগ্রগতি এই কাজে নিত্য নতুন মাত্রা যোগ করছে। সবচেয়ে বড় কথা, তাঁদের নিয়োগকর্তারা এই হিসাবগুলো বৃহত্তর রাজনৈতিক ছক কষতে কাজে লাগান; ব্যাপারটার তাই নাম দেওয়া হয়েছে algorithmic politics— বাংলায় বলা চলে ‘যন্ত্রগণিতের রাজনীতি’। তার সবচেয়ে কুখ্যাত নজির ২০১৬য় মার্কিন নির্বাচনের আগে Cambridge Analytica সংস্থাটি যেভাবে লক্ষ লক্ষ ফেসবুক গ্রাহকদের তথ্য আয়ত্ত করে নির্বাচনী প্রচারের কাজে লাগিয়েছিল। এটা করা হয়েছিল ব্যাপকভাবে আইন ভেঙে, ফলে মার্কিন সংসদ পর্যন্ত জল গড়িয়েছিল এবং স্বয়ং ফেসবুকের মালিককে জবানবন্দি দিতে হয়েছিল। কিন্তু ভুললে চলবে না, বৈদ্যুতিন মাধ্যমে, বিশেষত সমাজমাধ্যমে, এমন তস্করবৃত্তি যে কোনও সময়ে ঘটতে পারে, প্রযুক্তির মধ্যেই সেই সম্ভাবনা লুকিয়ে আছে।
নাৎসি রাজ সম্বন্ধে কাস্‌সিরেরের মন্তব্য মনে পড়তে পারে: ফাসিস্ত রাষ্ট্রে অতিকথা প্রচারের জন্য বহাল ছিল ‘অত্যন্ত দক্ষ ও ধুরন্ধর’ কর্মীর দল। (তাদের, এবং স্তালিনের রাশিয়ায় অনুরূপ প্রচারসাম্রাজ্যকে মাথায় রেখে জর্জ অরওয়েল তাঁর নাইন্টিন এইটি-ফোর উপন্যাস লেখেন।) অপপ্রচার আর মগজধোলাইয়ের মহাগুরু হিসাবে আজও নাৎসি প্রচার-প্রধান গোয়েবেলসের নাম করা হয়। তাঁর নামে একটা উক্তি বহুপ্রচলিত: চটকদারভাবে ক্রমাগত বলে যেতে থাকলে শেষ অবধি প্রতিষ্ঠা করা যায় যে একটা চৌকো জিনিস আসলে গোল।১৪৭ গোয়েবেলস সম্ভবত ঠিক এই ভাষায় এমনটা বলেননি, কিন্তু ধারণাটা তাঁর মার্কামারা। গোয়েবেলসের নেতা হিটলার তাঁর আত্মজীবনীতে একই কথা আরও তাত্ত্বিকভাবে লিখেছেন: সাধারণ মানুষের ‘আদিম সরলতার’ কারণে তাদের ‘ছোট মিথ্যার’ চেয়ে ‘বড় মিথ্যা’ বিশ্বাস করানো অনেক সহজ। ছোটখাট মিথ্যা তো সবাই বলে, অন্যে বললে তাই ধরতেও পারে। কিন্তু বিপুল মাত্রায় মিথ্যা বললে তাদের সন্দেহ জাগে না, কারণ অত বড় মিথ্যা যে কেউ বানাতে পারে, বানালেও সাহস করে প্রচার করতে পারে, সেটা তাদের চিন্তার অতীত। তারা ধরে নেয়, এমন অবিশ্বাস্য কথা সত্য না হলে কেউ বলত না। হিটলারের শেষ টিপ্পনী সবচেয়ে মোক্ষম: শেষ অবধি যদি মিথ্যাটা ধরাও পড়ে, তবু তার একটা প্রভাব মানুষের মনে থেকে যায়।১৪৮ তবে সফলভাবে কাজ হাসিল করতে হলে মিথ্যাটা বারবার, নিরন্তর বলে যেতে হবে।
এই সর্বব্যাপী অবিচ্ছিন্ন প্রচারের সুযোগ আধুনিক বৈদ্যুতিন মাধ্যমের ফলে অকল্পনীয় হারে বেড়ে গেছে। মুহূর্তের মধ্যে যে কোনও বার্তা— অতএব জাল বার্তাও— বিশ্বময় ছড়িয়ে দেবার এমন উপায় বিশ বছর আগে আমরা ভাবতে পারতাম না। একই বার্তা একযোগে অনেক সূত্র থেকে পাঠানো যায়, তাতে প্রাপক সরল মনে ভাবেন কথাটা দিকে দিকে ছড়িয়ে পড়েছে, সবাই সায় দিচ্ছে। অনেক নজিরের মধ্যে একটা দেখা যাক। সাইবার-অপকীর্তির মহাকাশে রাশিয়া এক উজ্জ্বল নক্ষত্র। তার প্রচারপদ্ধতি সম্বন্ধে এক বিস্তৃত সমীক্ষা থেকে চারটি মূল সূত্র উঠে এসেছে:
• এই প্রচার চলছে নানা সূত্র বা চ্যানেল দিয়ে।
• তা দ্রুত, বিরামহীন ও উচ্চগ্রাম, একই কথা জোর দিয়ে বার বার বলা হচ্ছে।
• এতে তথ্য-প্রমাণের কোনও দায় নেই।
• সমঞ্জস ও সংগতিপূর্ণ হবারও দায় নেই।১৪৯
এই সমীক্ষাও একেবারে নিরপেক্ষ ভাবার কারণ নেই, তবে তার ফলাফলের বিশদ ব্যাখ্যা দেওয়া হয়েছে, এবং মোটের উপর সব অভিমতের সঙ্গে মিলে যায়।
এখানেই বৈদ্যুতিন মাধ্যমের নিহিত জনমুখী চরিত্রের, অর্থাৎ সকলের সক্রিয় অংশ নেওয়ার এবং বক্তব্য যোগ করার প্রযুক্তির, অপপ্রয়োগের অভাবনীয় সুযোগ এসে যাচ্ছে, নেওয়াও হচ্ছে আঠারো আনা। বৈদ্যুতিন উপায়ে উত্তরসত্য প্রচারের মোক্ষম সহায় কতগুলি জনপ্রিয় সমাজমাধ্যম। বার্তার সৃষ্টিকারেরা যদি সেটা হাজার ঠিকানায় পাঠায়, সেই ঠিকানার মালিকরা প্রত্যেকে পাঠায় গড়ে বিশজন নতুন লোককে, তারা প্রত্যেকে আরও বিশজনকে, বার্তা ছড়িয়ে যাবে জ্যামিতিক হারে। যেহেতু বার্তাগুলি সচরাচর অত্যন্ত সহজ, চুম্বকধর্মী (এ নিয়ে বিস্তৃত আলোচনা করেছি), লোকে সহজেই বোঝে, মেনে নেয়, আত্মস্থ করে। আর যেহেতু সেটা পায় সমাজমাধ্যমে চেনা লোকের থেকে, ফের পাঠায় চেনা লোককে, ওটা হয়ে ওঠে আপামর মানুষের ‘আমাদের’ বার্তা। তারাই যেন এর প্রবর্তক ও ধারক, অন্য কেউ তাদের চালিত করছে এমন ঘুণাক্ষরেও মনে হয় না; প্রবাহের উৎসে যে প্রচারক, এবং তারও নেপথ্যে যে দল, গোষ্ঠী বা অন্য বৃহৎ শক্তি, তারা অদৃশ্য থেকে যায়। স্বৈরাচারী শাসকের সঙ্গে জনসাধারণের যে যোগ এমনকী সহমর্মিতার কথা একাধিকবার বলেছি, এটা সেই প্রক্রিয়ার চূড়ান্ত প্রকাশ: শাসকগোষ্ঠীর সরাসরি উপস্থিতি কেন, উল্লেখেরও দরকার নেই, সাধারণ মানুষে স্বতঃস্ফূর্তভাবে প্রক্রিয়াটা এগিয়ে নিয়ে যায়। তার ফল সবচেয়ে সফল ও সার্বিক হয় যখন (আমার আগের বিবরণমতো) এমন অতিকথা প্রচার হয় যার মূলে কোনও সনাতন বিশ্বাস, সংস্কার বা বিদ্বেষ: সেটাই শাসক নিজের মতো সাজিয়ে নতুন করে জনগণের মধ্যে বপন করে।
এই অবস্থা থেকে জন্ম নেয় সবচেয়ে মোক্ষম পরিণতি: খোলামেলা গণতান্ত্রিক সমাজেও এমন ছাঁচে-ঢালা অভিসন্ধিমূলক প্রচার ছড়িয়ে পড়ে, কারণ তাতে মানুষের স্বাধীনতাবোধ বা আত্মসম্মান ক্ষুণ্ণ হয় না, বরং মনে হয় এটা তাদেরই স্বাধীন বাক্বিনিময়ের প্রকাশ। ফলে গণতান্ত্রিক রাজত্বেও স্বৈরাচারের প্রবেশপথ খুলে যায়। বিশ শতকের দ্বিতীয়ার্ধ জুড়ে আমেরিকা ও পশ্চিম ইউরোপের সঙ্গে সোভিয়েত গোষ্ঠীর যে ঠান্ডা লড়াই দুনিয়াকে গরম রেখেছিল, আজ তার স্থান নিয়েছে আমেরিকা ও রাশিয়ার মধ্যে প্রবল ‘তথ্যযুদ্ধ’; ভাবাদর্শের দিক দিয়ে কিন্তু দুই শিবির আর প্রতিপক্ষ নয়, বরং একই খেলায় প্রতিদ্বন্দ্বী। মোটের উপর দেখা যাচ্ছে, উত্তরসত্যের প্রচারে বিপুলভাবে এগিয়ে আছে বিশ্বের দক্ষিণপন্থী শক্তিগুলি (বিশেষত যাদের পাশ্চাত্যে ‘অল্ট-রাইট’ বলা হয়),১৫০ কিন্তু চরিত্রগতভাবে তা যে কোনও রাষ্ট্রিক কাঠামোর সঙ্গে খাপ খেতে পারে: তার বৈশিষ্ট্য কোনও বিশেষ বিষয়বস্তু বা আদর্শ নয়, বাচন ও প্রচারের এক বিশেষ প্রযুক্তিলব্ধ ধারা। আন্তর্জালে রাজনৈতিক প্রচারের অধিকাংশ কারিগর সম্পূর্ণ পেশাদারি কায়দায় যে-কোনও মত বা ভাবাদর্শের হয়ে পরিষেবা দান করেন।
কিন্তু এমন প্রচারের বিরোধী কিছু ধারাও গড়ে উঠেছে। বিরোধটা শুধু আদর্শগত নয়, পদ্ধতিগত: বিকল্প পদ্ধতির মধ্য দিয়েই আদর্শের তফাতটা প্রকাশ পাচ্ছে। বৈদ্যুতিন প্রচারপদ্ধতি ষোলো আনা প্রয়োগ করেও প্রতিরোধীরা তার সঙ্গে যোগ করছে জীবন্ত মানুষের হস্তক্ষেপ: বুদ্ধি-বিবেচনা, যুক্তি-প্রমাণ, নীতি-ন্যায্যতার অবতারণা করে, তথ্যপ্রযুক্তির যান্ত্রিক বাইট-মাপা ‘তথ্যের’ বিরুদ্ধে বাস্তবের প্রকৃত তথ্য তুলে ধরে। এই প্রতিরোধের একটা বড় লক্ষ্য বৈদ্যুতিন উপায়ে অনুসন্ধান ও বিশ্লেষণ করে জাল খবর শনাক্ত করা— ইংরেজি প্রবাদের ভাষায়, চোর দিয়ে চোর ধরা। এই কাজ করেন কম্পিউটার ও আন্তর্জাল বিশেষজ্ঞদের কিছু সংগঠন। ভারতেও এমন কয়েকটি সক্রিয় ও উপকারী সংস্থা আছে, প্রত্যেক দায়িত্ববান নাগরিকের কর্তব্য তাঁদের সমর্থন করা।
একেবারে অন্য ভাবে আরও গভীরে কাজ করে যাচ্ছেন কিছু ব্যতিক্রমী ব্যক্তি ও প্রতিষ্ঠান, যাঁরা একচ্ছত্র রাজশক্তির বৈদ্যুতিন প্রচারের প্রতিরোধে নিজেরাও বৈদ্যুতিন মাধ্যমের অভিনব প্রয়োগ করেন। ওয়েবসাইট ও সমাজমাধ্যম ঘেঁটে, আন্তর্জালের বিষয়বস্তু বিশ্লেষণ করে এই সংগঠনগুলি একদিকে বৃহৎ শক্তির স্বৈরাচারী উত্তরসত্যের স্বরূপ ও অভিসন্ধি তুলে ধরেন, অন্য দিকে বৃহত্তর জনমতের গতিপ্রকৃতি অনুসরণ করেন। অর্থাৎ এক অর্থে এঁরাও ‘যন্ত্রগণিতের রাজনীতি’ অনুসরণ করছেন, কিন্তু অন্য অবস্থান থেকে অন্য উদ্দেশ্যে: বৈদ্যুতিন কৌশল আরও তুঙ্গে নিয়ে যেতে নয়, বরং মানবিক স্তরে ফিরিয়ে আনতে।
বিশ্ব জুড়ে এমন গোষ্ঠী ও সংগঠনের সংখ্যা কম নয়। তাদের অনেকগুলির অনুপ্রেরণা বা সরাসরি পরামর্শদাতা বিশিষ্ট রাজনৈতিক সংগঠক ও প্রশিক্ষক, সার্বিয়ার নাগরিক স্রদা পোপোভিক (Srda Popović)।১৫১ তাঁর আদ্যোপান্ত ‘অহিংস বিপ্লবের’ প্রবর্তক সংস্থা Centre for Applied Non-Violent Actions and Strategies (CANVAS) আজ বিশ্বখ্যাত। বলা বাহুল্য, আজকের দিনে গণতন্ত্র আর মানবাধিকার প্রতিষ্ঠার যে-কোনও অহিংস আন্দোলনের একটা প্রধান মাধ্যম বৈদ্যুতিন প্রচার। এই ধরনের প্রতিরোধকে জন কীন বলেছেন ‘বৈদ্যুতিন বিদ্রোহ’, digital mutiny:১৫২ উত্তরসত্য ও অপপ্রচার মোকাবিলায় সমাজমাধ্যমে বার্তা ছড়িয়ে, আন্তর্জালে প্রতিবাদী খবর, ছবি ও ভাষ্য তুলে দিয়ে, কর্তৃপক্ষের রক্তচক্ষু এড়িয়ে প্রচার চালু রাখার উপায় বার করে।
মেক্সিকোয় গত এক দশকে স্বৈরাচারী শাসকগোষ্ঠী বিপুল হারে বৈদ্যুতিন প্রচারে নেমেছিল। প্রাথমিক, সম্পূর্ণ যান্ত্রিক স্তরে তাদের হাতিয়ার ছিল ‘বট’ অর্থাৎ স্বয়ংক্রিয় কম্পিউটার প্রণালীতে বার্তা সম্প্রচার, মানুষের হস্তক্ষেপ ছাড়া। পরের পর্যায়ে আসরে নামত ‘সাইবর্গ’ বাহিনী: এরা মানুষ, বট যে কাজটা শুরু করেছে তা অবস্থা বুঝে চালিত করত, তবে মাপা প্রণালী (program) অনুসারে ছক-বাঁধা রাস্তায়। এমন প্রণালী দক্ষ হাতে প্রস্তুত হলে মানুষকে পাইকারি হারে প্রভাবিত করা যায়, বার্তার অস্ত্রেই প্রতিবাদীদের ছত্রভঙ্গ করা যায়— ধরপাকড় লাঠি গুলির দরকার পড়ে না। প্রতিরোধীরাও আন্তর্জাল ঘেঁটে বার করতেন, কী কী পালটা বার্তা তাঁদের সমর্থকদের সবচেয়ে উদ্বুদ্ধ ও সংগঠিত করবে, এবং সেগুলির সম্প্রচারে নামতেন। এমন উদাহরণ আরও মিলবে। ফিলিপিন্সে সর্বশেষ ক্ষমতার লড়াইয়ে বৈদ্যুতিন মাধ্যমের গুরুতর ভূমিকা ছিল, ফলে অবধারিতভাবে দেখা গিয়েছিল ভাবী রাষ্ট্রপতিকে ঘিরে অতিকথা ও উত্তরসত্যের বিস্তার; তিনি ক্ষমতায় আসার পরও তার ধারা অব্যাহত। যথেষ্ট ঝুঁকি নিয়ে সেই মিথ্যা ধরিয়ে দিতে সক্রিয় ছিল এবং আছে প্রতিরোধ বাহিনী, তাদেরও সংগ্রামের মাধ্যম আন্তর্জাল।১৫৩ দেশে-দেশে সাফল্যের মাত্রায় প্রচুর তারতম্য: কখনই চূড়ান্ত নয়, প্রায়ই নগণ্য বা অস্থায়ী।
এমন সাইবার-সংঘাতে দুই পক্ষের মধ্যে অসমতা ও পদ্ধতিগত তফাতটা নাটকীয়। শাসকের প্রচার পুরোপুরি বৈদ্যুতিন, নৈর্ব্যক্তিক: একটা তৈরি গল্প যান্ত্রিকভাবে দূর থেকে ছড়িয়ে দেওয়া হচ্ছে। তাদের প্রতিপক্ষের অবস্থান বাস্তব, মানবিক: শাসকের প্রচারের শিকারকে তাঁরা মানুষ হিসাবে দেখছেন, তাঁদের মানসিক প্রতিক্রিয়ার দিকে দৃষ্টি দিচ্ছেন; কম্পিউটার ব্যবহার করছেন সেই প্রতিক্রিয়া সংগ্রহ আর বিশ্লেষণের জন্য, সেই অনুসারে আবার মাথা খাটিয়ে পন্থা নির্ধারণ করছেন। দুই প্রতিপক্ষের পার্থক্য কেবল রাজনৈতিক পন্থা বা ভাবাদর্শের নয়, মৌলিকভাবে পৃথক দুটো বৌদ্ধিক দর্শনের: একটা বাস্তব ও মানবিক, অন্যটা বিষয়বস্তুর বিচারে যান্ত্রিক, বিমূর্ত, প্রায় অলীক, অথচ ফলের বিচারে পরম কার্যকর ও বাস্তব।
একটা সতর্কবার্তা মাথায় রাখতে হয়। কোনও বড় সাইবার-অভিযানের উৎস এতই দুর্জ্ঞেয় যে সত্যি কার সঙ্গে কার সংঘাত, কে বড় কে ছোট শরিক, কী উদ্দেশ্যে কে কোন গল্প ফাঁদছে, তা নিয়ে ধন্দ থেকেই যায়। প্রতিপক্ষের অ্যাকাউন্ট হস্তগত করে বিভ্রান্তিকর প্রচারও বিরল নয়। ২০২০র জুন মাসের গোড়ায় জর্জ ফ্লয়েডের মৃত্যুর পর বর্ণবিদ্বেষের প্রতিবাদে আমেরিকা যখন তোলপাড়, বামপন্থী মোরচা আন্টিফার নামে জাল টুইটার অ্যাকাউন্ট খুলে এক কট্টর দক্ষিণপন্থী সংগঠন অপরাধমূলক বার্তা ছড়াচ্ছিল, আন্টিফাকে ফ্যাসাদে ফেলার জন্য। তবে যে পক্ষের আসল পরিচয় যাই হোক, প্রণালী ও কৌশলের পার্থক্য সেজন্য দূর হয় না। আমেরিকাতে ২০২০র রাষ্ট্রপতি নির্বাচনের দীর্ঘ পালায় করোনা বিধির জন্য বাধ্য হয়ে প্রচারের কাজ অনেকটা ফোনে ও আন্তর্জালে সারা হয়েছে। তুলনায় উদারপন্থী ডেমোক্র্যাটরা সেখানেও সশরীরে মুখোমুখি প্রচারের অভাব বেশি বোধ করেছেন; বৈদ্যুতিন মাধ্যমের সাফল্যে তাঁরা কখনও উৎফুল্ল কখনও হতাশ।১৫৪ নির্বাচন সাঙ্গ হলে ‘মানবিক বনাম যান্ত্রিক’ প্রচারপ্রণালী সন্বন্ধে একটা সম্যক নজির বা ‘কেস স্টাডি’ পাওয়া যাবে।
উত্তরসত্য আর তার অনুষঙ্গ জাল খবরের মর্মকথায় আমরা পৌঁছে গেছি। তার মূলে একটা সোজাসুজি প্রযুক্তির ব্যাপার: অভূতপূর্ব দ্রুত ও ব্যাপকভাবে বার্তা সম্প্রচার, আর তার সদ্ব্যবহার করে সমাজমাধ্যমের অকল্পনীয় প্রসার। গতি ও আয়তনে এমন তাক-লাগানো পরিবর্তন হলে গুণগত পরিবর্তন হতে বাধ্য; আরও বাধ্য কারণ কম্পিউটার প্রযুক্তির অন্য নানা উন্নতি, বিশেষ করে যন্ত্রমেধার নাটকীয় অগ্রগতির দরুন প্রচুর উদ্ভাবন ঘটেই চলেছে। ফলে একবার প্রাথমিক বার্তাটুকু তৈরি হয়ে গেলে প্রচারের প্রক্রিয়াটা চালানো যায় পুরোপুরি যান্ত্রিক উপায়ে, মানুষের ভূমিকা বিনা বা নগণ্য স্তরে এনে। প্রচার-অভিযানের যাঁরা লক্ষ্য বা শিকার, বার্তা ছড়াবার কাজটা তাঁরাই ক্রমবর্ধমান গতিতে নিজেদের ঘাড়ে তুলে নেন। ফলে এটাও কার্যত হয়ে দাঁড়ায় মনুষ্যচালিত যান্ত্রিক প্রক্রিয়া, আচরণবিজ্ঞানের অঙ্ক অনুসারে চলতে থাকে।
যে গুজব মুখে মুখে ছড়ায় তা যত ছড়ায় তত বদলায়, অজান্তে বা মতলবে। ছাপার অক্ষরও হাতে-হাতে ঘুরতে ফিরতে প্রচুর নতুন আদানপ্রদান হয়— অনেক সময় সেই প্রতিক্রিয়াটাই আসল, ছাপা পাঠটা উপলক্ষ মাত্র। এভাবে একটা ছাঁকনির কাজ হয়, ‘রিয়ালিটি চেক’ থাকে; নতুন ভেজাল অবশ্যই ঢোকে, সেটা ধরার অবকাশও থাকে। বৈদ্যুতিন বার্তার ব্যাপার আলাদা। আগে বলেছি, সমাজমাধ্যমের বার্তা একজন তার চেনা লোকদের পাঠায়, তারা পাঠায় তাদের পরিচিতদের, ফলে বার্তাটা ‘আমাদের’ বলে ধারণা জন্মায়। এটা কিন্তু মূল প্রক্রিয়ার অনুষঙ্গ মাত্র, আর সেই প্রক্রিয়া একদম ভিন্নমুখী। আদি পর্যায়ে বার্তা আসছে সার্ভার থেকে সোজা আমার নিজস্ব যন্ত্রে। একসঙ্গে যাচ্ছে আরও লাখো মানুষের কাছে হুবহু এক বয়ানে, কিন্তু তাঁদের সঙ্গে আমার যোগ নেই। এ ভারী অদ্ভুত ব্যাপার: ‘সমাজমাধ্যমের’ এই চেহারাটা চূড়ান্ত অসামাজিক। শুরু থেকে শেষ অবধি এই আদি গ্রাহকের ভিড় থেকে যাচ্ছে অচেনা অনামী— পরস্পরের কাছে, বার্তাপ্রেরকের কাছে: মানুষ নয়, কম্পিউটারের আই পি অ্যাড্রেসের কাতার। এখানেও দ্বিতীয় অধ্যায়ের সেই ‘ডিভিজুয়ালের’ গল্প। পরবর্তী পর্যায়ে বার্তাটা শেয়ার করা হচ্ছে, গ্রাহকরা নিজেরাই দল বাড়াচ্ছেন আর যোগস্থাপন করছেন, নতুন মন্তব্যও করছেন কেউ কেউ; কিন্তু বার্তার বাস্তবতা তাতে বাড়ছে না, যান্ত্রিকতা অতিক্রম করে সত্যিকারের মানবিক মাত্রা যোগ হচ্ছে না— আলোচকদের মন্তব্যও কম্পিউটারের হিসাবে ধরা আছে। বার্তাটা কার্যত ঘুরছে-ফিরছে কোনও যাচাই বা ছাঁকনি বিনা, বাস্তবের মাটি কোথাও না ছুঁয়ে।
আন্তর্জালের জাল খবর তাই হতে পারে ‘খাঁটি জাল’, একেবারে বাস্তববিচ্ছিন্ন— এতই অবাস্তব যে আমরা বুঝতেও পারি না। এমন মাধ্যম হিটলারের ‘বড় মিথ্যার’ আদর্শ বাহন: ভাগ্যিস নাৎসি আমলে আন্তর্জাল আবিষ্কার হয়নি। লোকে ‘ছোট মিথ্যা’ বলে সাবধানে মেপেসেপে, পাছে ধরা পড়ে যায়, কারণ মিথ্যাটা ঘিরে আছে অনেক সত্য বা বাস্তব ঘটনা। ‘বড় মিথ্যা’ প্রচার হয় বুক ফুলিয়ে বেপরোয়া আস্ফালনে, বাস্তবকে কাছে ঘেঁষতেই দেওয়া হয় না। বৈদ্যুতিন বার্তা যেন এমন চাহিদার ফরমাশমতো গড়া। হাজার লক্ষ মানুষ তা নিয়ত পড়ছে, খবরটা ক্রমাগত তাদের মগজের কড়া নাড়ছে; কিন্তু বিস্তারে যতই ব্যাপক হোক, বার্তার বস্তু সীমিত ও প্রসঙ্গ থেকে বিচ্ছিন্ন, সত্যমিথ্যা বিচারের কোনও মাপকাঠি নেই।
একটা তুলনায় ব্যাপারটা বোঝা সহজ হবে। কোনও ঘটনার বিবরণ পড়ে বোঝা না যেতে পারে সেটা সত্য ঘটনা নাকি বানানো গল্প; তেমনি কোনও বাক্যালাপের রেকর্ড আসল কথাবার্তা না নাটকের সংলাপ, একটা ভিডিও ক্লিপ আসল ঘটনার না সিনেমার দৃশ্যের। সেটা বুঝতে গেলে বাইরের কোনও সূত্র থেকে (যথা, বইয়ের মলাট বা ভিডিওর গোড়ার ফ্রেম) বাস্তব অবস্থাটা জানতে হবে। কিন্তু সাইবার দুনিয়ার জাল খবর এমন নিটোল অভেদ্য মোড়কে বাঁধা, এত মসৃণভাবে সার্ভার থেকে চলে আসছে যে কোথাও টক্কর খাবার অবকাশ নেই: অন্য কিছুর সঙ্গে মিলিয়ে দেখা বা কারও মতামত নেওয়ার ফাঁক রাখা হচ্ছে না, তেমন করার কথা আমাদের মনেই হচ্ছে না— যদিও অনেক ক্ষেত্রে ওই একই যন্ত্র থেকে গুগল সার্চ করে আমরা সহজেই সত্যতা যাচাই করতে পারি। আরও আশ্চর্য, একই বার্তা হয়তো শেয়ার হচ্ছে সমাজমাধ্যম জুড়ে, কিন্তু তা নিয়ে চিন্তা করছে, ভুল ধরছে অল্প লোকেই; বেশিরভাগ মানুষ গ্রহণ করছে বিনা প্রশ্নে, সমাজমাধ্যমের ‘সমাজে’ অংশ নেবার আনন্দে মশগুল হয়ে।
এটা সেই ফাঁকির গণতন্ত্র, যা আগে আমরা দেখেছি পণ্য বিপণনের ক্ষেত্রে: আমরা ভাবছি আমরা স্বাধীন, নিজের খুশিতে দেখছি বাছছি কিনছি, কিন্তু আড়াল থেকে সুতো টানছে অদৃশ্য শক্তি। আরও মনে করুন দ্বিতীয় অধ্যায়ে নব্য অর্থব্যবস্থায় সাধারণ মানুষের ভূমিকা সম্বন্ধে যা বলেছি। সেই অভিনব জটিল ব্যবস্থার তাঁরা বোঝেন অল্প বা আদৌ কিছু নয়, ছোটখাট কিছু লেনদেনে অংশ নেন মাত্র; সেটুকুর ফলেই তাঁদের আর্থিক অস্তিত্ব বৃহৎ সংস্থাগুলির হাতে চলে যাচ্ছে, তাঁরা টের পাচ্ছেন না। একই বৃহৎ স্বার্থগুলি সমাজমাধ্যম নিয়ন্ত্রণ করছে। ফলে আমাদের পুরো মানসিক জীবন সেই ক্ষমতাবানদের অধীনে চলে যাচ্ছে, আর যাচ্ছে আমাদের সোৎসাহ সম্মতিক্রমে।
ভিডিও ক্লিপের উদাহরণটা আর একটু ভেবে দেখার মতো। গুহাযুগ থেকে আমাদের মজ্জাগত বিশ্বাস, যা চাক্ষুষ দেখছি তা সত্যি: ইংরেজি প্রবাদের ভাষায় Seeing is believing। এমনটা যে নাও হতে পারে, তার প্রমাণ ইতিহাস তথা সাহিত্য জুড়ে— বেশি দূর যেতে হবে না, শেকসপিয়রের অন্তত ডজনখানেক নাটকের গল্প সাক্ষী। (ভিন্ন স্তরে নাটক ব্যাপারটাই সাক্ষী, চোখের সামনে মঞ্চে যা দেখছি তা বাস্তব ঘটনা নয়।) আর যদি কিছু দেখি সরাসরি নয়, ছবির মাধ্যমে, ঠকার সম্ভাবনা অনেক বেড়ে যায় তাও আমরা যুক্তিতে বুঝি, কাজে প্রায়ই নয়। আন্তর্জালে জাল খবরের বিপুল অংশ জাল ছবি, আধুনিক প্রযুক্তির সাহায্যে যা খুশিমতো তৈরি করা যায়। যে হিতৈষী প্রযুক্তিবিদরা জাল খবর শনাক্ত করেন, ছবির জালিয়াতি ধরা তাঁদের একটা বড় কাজ। এর রকমফের ঘটে যেখানে ছবিটার কারিকুরি হচ্ছে না কিন্তু তার বিবরণ ভুয়ো, পাঁচ বছর আগে মুম্বাইয়ের ছবি গত পরশু কলকাতার ঘটনা বলে চালানো হচ্ছে। এমন মিথ্যা বর্ণনা আকছার ঘটছে সবাই জানি। দুঃখের বিষয়, মিথ্যা ফাঁসের বার্তা আদি মিথ্যাটার এক শতাংশও প্রচার পায় না, কারণ সেই বহরের প্রচারযন্ত্র নেই; অধিকাংশ ক্ষেত্রে মিথ্যাটা ধরাই পড়ে না, পড়া সম্ভব নয়। মিথ্যার এই রাজসংস্করণ কখনও বা নকলের নকল: যে দৃশ্য এমনিতেই কাল্পনিক, যেমন সিনেমার অংশ, সেটা বাস্তব ঘটনা বলে চালানোর চেষ্টায়। যে ‘সংকেতের সংকেত’-এর কথা প্রথম অধ্যায়ে বলেছি, এ যেন তার উৎকট প্যারডি, একরকম বৌদ্ধিক অশ্লীলতা।
বাস্তব জনজীবনে এমন মিথ্যা আরোপের ফলে প্রভূত ক্ষতি হয়, জ্বলে ওঠে হিংসা বিদ্বেষ হানাহানি। তাতে যেন উৎসাহিত হয়ে এমন প্রতারণা বেড়েই চলেছে; আর প্রযুক্তিটা এত সহজ, যে পেশাদার জালিয়াতদের দেখাদেখি প্রচুর শখের জালিয়াত আসরে নেমেছে। উপরে বলেছি, বৈদ্যুতিন মাধ্যম সকলকে সর্বস্তরে সক্রিয় অংশ নেবার সুযোগ দেয়: সেটাই তার আদি ও স্বাভাবিক অবস্থা, default mode। ফলে যে মানুষ শুরুতে বৈদ্যুতিন প্রণালীর কেবল গ্রহীতা, দেখছে পড়ছে শুধু, পরের দফায় সে হতে পারে তার সক্রিয় অংশীদার, ফাইল খুলে অদলবদল করতে পারে। এটা বৈদ্যুতিন মাধ্যমের বিশাল গুণ, তার সৃষ্টিশীল গণমুখী চরিত্রের প্রকাশ; কিন্তু সব স্বাধীনতার যেমন অপব্যবহার হতে পারে— সেই সুযোগ না থাকলে প্রকৃত স্বাধীনতাই নয়— তেমনি হতে পারে সব সৃষ্টিশীল প্রণালীর; তারই নজির আমরা এখানে দেখছি। জালিয়াতরা ‘স্বাধীনভাবে’ সৃষ্টিতে মাতছে। মর্মান্তিক কৌতুকের বিষয়, তারা আসলে মোটেই স্বাধীন নয়: আগেই তাদের মগজধোলাই হয়ে গেছে, বা নিছক টাকার জন্য কাজ করছে; ফলে তারা যাই করুক, করছে কোনও বৃহৎ অভিসন্ধির ক্রীড়নক হিসাবে। এবার তাদের পালা, কেরামতি খাটিয়ে ক্ষুদ্র ক্রীড়নকের সংঘ সৃষ্টি করার।
এই পরিস্থিতির একটা তাত্ত্বিক দিক আছে। উপরোক্ত ক্ষেত্রে ছবি ও তার বর্ণনার মধ্যে একটা বিচ্ছেদ ঘটছে। ছবিটা কোনও চাক্ষুষ দৃশ্যের প্রতিরূপ, অর্থাৎ সংকেত। তার সাংকেতিক ভূমিকাটা কার্যকর করতে আর একটা সংকেতপ্রণালী চাই, তা হল ভাষা: ছবিটা কীসের, ভাষায় তা বোঝাতে হবে। ভাষার সংকেত বিমূর্ত: চোখের সামনে কোনও দৃশ্য তুলে ধরছে না, বাস্তব দৃশ্যের একটা মানসিক চিত্র শব্দের দ্বারা নির্দেশ করছে। (‘শব্দার্থের ত্রিভুজ’ সম্বন্ধে প্রথম অধ্যায়ের বক্তব্য দেখুন।) ছবির সংকেত দৃশ্যমান, চাক্ষুষ বাস্তবের প্রতিরূপ। ভাষা যে মানসিক চিত্রকে নির্দেশ করছে, ছবি যেন তারই একটা বাহ্য প্রতিমা, যেটা আবার নির্দেশ করছে ‘আসল’ দৃশ্যবস্তুকে। ভাবা যাক একটা গাছের কথা। ‘গাছ’ শব্দটা নির্দেশ করছে আমাদের মগজের মধ্যে গাছের একটা চিত্রকে। গাছের ছবিতে সেই মানসিক চিত্রটা আসল হয়ে উঠছে। এটাও একটা মানসিক সৃষ্টি: শিল্পী ফটোগ্রাফের মতো গাছের হুবহু প্রতিচ্ছবি আঁকছেন না, তাঁর চেতনায় তাকে একটা স্বকীয় রূপ দান করে সেটাই আঁকছেন। এই সব কিছুর বাইরে আছে আসল গাছটা।
মিথ্যা বর্ণনার ফলে এখানেই গণ্ডগোল ঘটছে: ভাষায় বর্ণনার সঙ্গে ছবির, আবার ছবির সঙ্গে বহির্বাস্তবের আসল যোগ ছিন্ন করে মিথ্যা যোগ স্থাপন করা হচ্ছে: সোজা কথায়, ছবির মিথ্যা পরিচয় দেওয়া হচ্ছে, কিন্তু মিথ্যাটা ধরার কোনও উপায় নেই। তত্ত্বের ভাষায় বললে, সংকেতগুলো কেবল অকেজো নয়, ভুল নির্দেশ দিচ্ছে, যা অনেক বেশি ক্ষতিকর। বটগাছকে তালগাছ বলে চালানো হচ্ছে, যারা গাছ চেনে না তারা ভুল শিখছে। এই অধ্যায়ের গোড়ায় বাস্তব আর তার উপলব্ধির মধ্যে বিচ্ছেদের কথা বলেছিলাম: সেই বিকারের স্বরূপ এখানে উদ্বেগজনকভাবে প্রকট।
এই বইয়ের গোড়া থেকে দেখে আসছি, ভাষা ও অন্যান্য সংকেতপ্রণালী যুগের চাহিদায় হয়ে উঠছে লঘু, অতিসরল; শেষ অবধি যেন আর সংকেতই থাকছে না, অন্য কিছু নির্দেশ করছে না: অর্থবহতা বিসর্জন দিয়ে একটা সীমিত নির্দিষ্ট ব্যবহারিক বস্তু হয়ে পড়ছে, নিজের মধ্যেই তার অস্তিত্ব ফুরিয়ে যাচ্ছে। বৈদ্যুতিন সমাজমাধ্যমে, বিশেষত টুইট ও হ্যাশট্যাগের ভাষায়, এই লক্ষণগুলো পুরোমাত্রায় দেখেছি। এতক্ষণ তবু এটুকু বলা যাচ্ছিল, ভাষার আক্ষরিক অর্থ যেহেতু পুরোপুরি বিলুপ্ত হয় না, একেবারে মৌলিক স্তরে একটা অর্থবহতা রয়ে যাচ্ছে। সেটা রয়ে যাচ্ছে উত্তরসত্যের প্রকাশেও— শব্দগুলির আক্ষরিক বা আভিধানিক অর্থ বহাল আছে, নইলে বার্তাটা বোঝাই যেত না। কিন্তু এতক্ষণ যা দেখিনি, এবার তাই দেখছি: ভাষা আমাদের সঙ্গে বেইমানি করছে।
কথাটা হালকাভাবে বলছি না। মিথ্যা বলার জন্য ভাষা চিরকাল ব্যবহার হয়ে আসছে, এতে নতুন কিছু নেই। যা নতুন তা হল একগুচ্ছ যুগান্তকারী প্রযুক্তি, যাতে শুধু যোগাযোগ ও প্রচার নয়, আমাদের মৌলিক জ্ঞানপ্রক্রিয়ায় বিপ্লব এসেছে। তার নানা আশীর্বাদের সঙ্গে একটা অশুভ পরিণতি আমাদের বাস্তবচেতনাকে শুধু প্রভাবিত নয়, আমূলভাবে বিভ্রান্ত ও বশীভূত করার উপায়: মিথ্যা নির্মাণকে নিশ্ছিদ্র পরিপূর্ণ স্বয়ংসিদ্ধ করে তোলার, বোধশক্তিকে আচ্ছন্ন করে ফেলার। রচনা, ব্যাখ্যান, অতিকথা— যে স্তরেই ভাবি না কেন, একটা বিশাল সুবিন্যস্ত অথচ বাস্তববিচ্ছিন্ন নির্মাণ সৃষ্টি হয়ে চলেছে। বলতেই হয়, এটা এক অভিনব জ্ঞানপ্রণালী। সবচেয়ে বড় বিস্ময়, এই মর্মান্তিক বিপ্লব সাধিত হচ্ছে এত সহজে, এত উপকারী আনন্দদায়ক অনুষঙ্গ নিয়ে, আমাদের দৈনন্দিন জীবনের সঙ্গে এমন সুন্দর মিশে গিয়ে, যে এর স্বরূপ সম্বন্ধে আমাদের খেয়ালই নেই।
অনেক পাঠক আমার এই বিবরণ শুধু অতিরঞ্জিত নয়, আজগুবি এবং হয়তো অপমানকর ভাববেন। বলবেন, ‘আমরা কি অতই বোকা? আমরা ফেসবুক টুইটার হোয়াট্সঅ্যাপ করি, নানা অ্যাপ ব্যবহার করে কত কাজ কত সহজে করি, কম্পিউটার গেম খেলে মজা পাই আর ছেলেমেয়েদের খেলতে দিই— তো বেশ করি, তাতে আমাদের কোনও ক্ষতি হচ্ছে? আমাদের কাজকর্ম জীবনযাত্রা লেখাপড়া ভাবনাচিন্তার ধরন বদলে থাকতে পারে, কিন্তু খারাপ কিছু হয়েছে, না আমরা খারাপ কিছু করছি?’
এমন প্রতিবাদ অসংগত নয়। সবিনয়ে জানাই, আমিও জ্ঞানপাপী: নইলে একুশ শতকে জীবনযাপন করা দুষ্কর, অনেক আনন্দ ও উপকার থেকে বঞ্চিত হতে হবে। উত্তরসত্যের যে কুফলের কথা বলছি, তা কদাচ সার্বিক হয়। অধিকাংশ মানুষ যেমন বায়ুদূষণের তেমনি উত্তরসত্যের সঙ্গে সহাবস্থান করে জীবন কাটিয়ে দেন। তা বলে বায়ুদূষণের সমস্যা যাঁরা স্বীকার করেন না, বা প্রতিরোধের চেষ্টা করেন না, তাঁরা আত্মঘাতী অসামাজিক: নিজের ও আপনজনের কী ক্ষতি হয়ে চলেছে জানেন না, ভাবেন না পরিবেশ আরও ধ্বংস হলে আমরা কোথায় থাকব কী খাব। উত্তরসত্যের ক্ষেত্রেও এক কথা খাটে। না ভাবলেই নয়, বিষাক্ত বায়ুর মতো অদৃশ্যভাবে এর ফলে সমাজে কত অজ্ঞতা, বিদ্বেষ ও অনাচার ছড়িয়ে পড়ছে বা পড়তে পারে, রাষ্ট্র ও বৃহৎ বিশ্বায়িত পুঁজি আমাদের জীবন কেমন দখল করে নিতে পারে বা ইতিমধ্যেই নিয়েছে।
আমরা দেখেছি, উত্তরসত্যের আপাত গণতান্ত্রিক চেহারা আদতে কীভাবে আমাদের মানসিক স্বাধীনতা হরণ করতে পারে: খাতাকলমে গণতান্ত্রিক সমাজেও ফাসিস্ত শাসনের কিছু শর্ত আরোপ করতে পারে, আমাদের অজান্তে বা সক্রিয় সম্মতিতে; সেই সঙ্গে ধনতান্ত্রিক ব্যবস্থার তরল ‘চয়েস’এর আড়ালে নাগরিককে আর্থিক তথা সামাজিক নিয়ন্ত্রণের যে অভিসন্ধি, সেটা আরও মোক্ষমভাবে জারি করতে পারে। শেষ অবধি এই ফলগুলি আমাদের পক্ষে মঙ্গলদায়ক হবে কিনা, ভেবে দেখার বিষয়।
এইজন্য বলছিলাম, উত্তরসত্যযুগে ভাষা বেইমানি করছে: অর্থাৎ সংকেতের কাজ করতে গিয়ে নতুন ভাবে প্রতিশ্রুতিভঙ্গ করছে, স্বধর্ম থেকে চ্যুত হচ্ছে। কোনও বিশেষ ক্ষেত্রে অসত্য বার্তা দিচ্ছে সেটা তুচ্ছ ব্যাপার, বিপুল হারে হলেও। ভাষার অর্থবহতা হ্রাস পাচ্ছে, সংকেত আর সংকেত থাকছে না— এমনটা গোড়া থেকে দেখছি, সেটাও চূড়ান্ত ক্ষতি নয়। সবচেয়ে উদ্বেগের বিষয়, কোনও উক্তির অর্থ আপাতভাবে বজায় থাকছে, মনে হচ্ছে তা কোনও তথ্য নির্দেশ করছে, বহির্বিশ্বের সঙ্গে আমাদের চেতনার সেতুবন্ধন করছে— ঠিক যেমন ভাষার করা উচিত; অথচ এই আশ্বাসের আড়ালে যে জগৎটা গড়ে উঠছে তা বহির্বিশ্ব থেকে পৃথক, আমাদের বোধকে বিপথে চালিত করছে।
চতুর্থ অধ্যায়ে আরশিনগরের কথা বলেছিলাম, এখানে আবার বলা চলে। আরশির ছবি যেমন বাস্তবের হুবহু প্রতিবিম্ব কিন্তু একেবারে অবাস্তব, এও তাই। উপমা পালটে বলা যায়, ঘড়ি পুরোপুরি থেমে গেলে বোঝা যায়; চূড়ান্ত বিভ্রান্তি হয় খানিক থেমে ফের চলতে শুরু করলে — এখানেও তেমন ঘটছে। আরও একটা তুলনা করা যায়। ধরুন পথনির্দেশের একটা সাইনবোর্ড অস্পষ্ট হয়ে পড়ল, পড়া মুশকিল। এতে পথিকের নিঃসন্দেহে অসুবিধা হল। তারপর সেই সাইনবোর্ডের উপর কেউ সিনেমার বিজ্ঞাপন সেঁটে দিয়ে গেল, সাইনবোর্ডটা নির্দেশক হিসাবে অকেজো হয়ে একেবারে অন্য বার্তা বহন করতে লাগল। কিন্তু এবার যদি সেটা নতুন রং করে, যে রাস্তা বহরমপুর যাচ্ছে তাতে লিখে দেওয়া হয় ‘বর্ধমান’— সেই বিভ্রান্তিটা একেবারে অন্য স্তরের হবে না কি?
আবার বলছি, এটা আটপৌরে মিথ্যাভাষণের ব্যাপার নয়: কেবল বার্তাটা মিথ্যা নয়, বার্তা জ্ঞাপনের উদ্দেশ্যটাই মিথ্যা। ভাষার সংকেতাবলি— সেই সঙ্গে ছবি, ধ্বনি ইত্যাদি আরও সবরকম সংকেত— আর বাইরের জগৎ নির্দেশ করছে না; তার দৃষ্টি ভিতর দিকে, নিজের দিকে ঘুরিয়ে দেওয়া হয়েছে। ভুয়ো ভূগোলের সাইনবোর্ডের মতো, মনগড়া জগতের একটা উপাদান আর একটাকে নির্দেশ করছে: বৌদ্ধিক আত্মরতিতে সেগুলি এখন পরস্পরের সংকেত— সব মিলিয়ে এক নিটোল স্বয়ংসিদ্ধ স্বয়ংসম্পূর্ণ নির্মাণ, যাকে বিকল্প বাস্তব বলে গ্রহণ করতে মন যায়। আমরা বলে থাকি, মিথ্যা বলতে হলে সাবধানে বলবে, নইলে অসংগতি ধরা পড়লে ফেঁসে যাবে— ভুলো না, মিথ্যাটাকে ঘিরে আছে বাস্তব জগৎ! উত্তরসত্যের নির্মাণ একেবারে বাস্তববিচ্ছিন্ন, তাই নিটোল নিখুঁত, তাতে অসংগতির অবকাশ নেই। এটা সম্ভব হচ্ছে অভিনব প্রযুক্তির দৌলতে।
সেই প্রযুক্তি এমন ব্যাপক হারে কাজে লাগাতে যে ক্ষমতা আর সম্পদ দরকার, উত্তরসত্যের হোতাদের তা প্রচুর মাত্রায় আছে, এবং সফল কার্যসিদ্ধির দরুন নিরন্তর বেড়ে চলেছে। এটাও উত্তরসত্যের পটভূমির গুরুতর অঙ্গ। উত্তরসত্য একটা নৈর্ব্যক্তিক নিরপেক্ষ জ্ঞানপ্রণালী নয়: তা নিয়ন্ত্রণ করছে বৃহৎ রাষ্ট্রীয় শক্তি ও অতিবৃহৎ বিশ্বায়িত পুঁজি। বারবারা বিয়েসেকার বলছেন, যেমন বলেছেন আরও অনেকে, যে উত্তরসত্য সত্যের যে বিশেষ অনুশাসন, তা অদ্বিতীয়ভাবে নব্য-উদারপন্থী শাসনব্যবস্থার শেষ পর্যায়ের উপযুক্ত।১৫৫
উত্তরসত্যের মাধ্যম ও সঞ্চালক যে বৈদ্যুতিন তথ্যপ্রযুক্তি শিল্প, তার প্রথম ও প্রধান নিবাস পাশ্চাত্যের গণতান্ত্রিক রাষ্ট্রগুলিতে, বিশেষত মার্কিন যুক্তরাষ্ট্রে। এই শিল্প বিশ্বায়িত ধনতন্ত্রের সবচেয়ে নবীন ও বর্ধিষ্ণু ক্ষেত্র। গণতন্ত্র আর ধনতন্ত্র— অনেক ক্ষেত্রের মতো এখানেও দুটোর মধ্যে আপাত (ও খানিকটা সত্যিকারের) সহাবস্থান, তার নীচে সমূহ বিরোধ। একদিকে আন্তর্জাল ও সমাজমাধ্যম বিশ্ব জুড়ে লক্ষকোটি সাধারণ মানুষকে ভাষা জুগিয়েছে, তথ্য সরবরাহ করেছে, নানা গণতান্ত্রিক আন্দোলনে প্রভূত সাহায্য করেছে। কিন্তু একই সঙ্গে এই মাধ্যম বিশ্বের জনগণকে কতগুলি প্রবল শক্তির আধিপত্য মেনে নিতে শিখিয়েছে—শান্তিতে, আরামে, উপভোগ করতে-করতে, তাই বলতে গেলে অজান্তে। দরজা খুলে দিয়েছে— ব্যক্তিগতভাবে কেউ ঢুকি না ঢুকি, ঢুকলেও বেশিদূর এগোই না এগোই— বাস্তবের বদলে একটা অবাস্তব তথা অতিবাস্তব জগতের, সেখানকার উত্তরসত্যের রাজত্বের।
দুটো তুলনা দিলে বুঝতে সুবিধা হবে। একটা হল বৈদ্যুতিন পোষ্য: একটা যন্ত্র যাকে পোষা প্রাণীর মতো দেখভাল করতে হয়, খাওয়াতে ঘোরাতে আদর করতে হয়, ভালবাসতে হয়। ‘পোষ্য’টিও আওয়াজ করে প্রতিক্রিয়া ব্যক্ত করে, অবহেলা করলে অসুস্থ হয়, ‘মরে’ যেতে পারে পর্যন্ত। মনে হতে পারে, সাবেক কথা-বলা পুতুলের সঙ্গে এমন কী তফাত? তফাত এই, পুতুলটা ছিল কল্পনা বিস্তারের ভরকেন্দ্র; তার হাঁটা বা কথা বলার মতো দু-একটা ‘ক্ষমতা’ ঘিরে তার ক্ষুদ্র অভিভাবকটি নিজে নানা গল্প তৈরি করত। যান্ত্রিক পোষ্যের ক্ষেত্রে অনুকরণটা এমন বিশদ স্তরে যে কল্পনার অবকাশ নেই: গল্পটা কারখানা থেকে তৈরি হয়ে আসছে, ফলে যন্ত্রটাই মনিবকে চালিত করছে। বৈদ্যুতিন শক্তির অসামান্য দ্রুত ও নিবিড় ক্রিয়ার ফলেই এমন সার্বিক অনুকরণ সম্ভব হচ্ছে। আবার দেখছি, বৈদ্যুতিন জগতে গতি ও বিস্তারের বিস্ময়কর বৃদ্ধি কীভাবে গুণগত রূপান্তর ঘটাচ্ছে। ‘বৈদ্যুতিন বিপ্লবের’ এটাই মূল সূত্র। শেষ অবধি যা তৈরি হচ্ছে, তাকে বলা চলে ‘বৈদ্যুতিন বাস্তব’— দ্বিতীয় বা বিকল্প বাস্তব, অবাস্তবের বাস্তব। চতুর্থ অধ্যায়ে টিভির বিজ্ঞাপনের যে বিকল্প বাস্তবের কথা বলেছি, সেটা ছিল তুলনায় নেহাত ফিকে আর ক্ষণস্থায়ী।
দ্বিতীয় উদাহরণটা বিধ্বংসী। আমরা অনেকে অল্পবিস্তর কম্পিউটার গেম খেলি। কিছু লোক আছেন যারা শুধু খেলেন না, কম্পিউটার গেমের জগতেই বেঁচে থাকেন। এমন কিছু গেম অত্যন্ত আকর্ষক, বলতে গেলে সর্বগ্রাসী। তাতে ঢুকতে গেলে নিজের একটা নতুন নাম ও পরিচয় খাড়া করতে হয়, যা ক্রমশ একটা বিকল্প সত্তা, শেষ অবধি হয়তো মুখ্য সত্তা হয়ে দাঁড়ায়। এই নতুন পরিচয় সম্বল করে একজন মানুষ একটা পুরোদস্তুর কাল্পনিক জগতের বাসিন্দা হয়ে যেতে পারেন: কাজ করতে পারেন, ঘর করতে পারেন, যোগাযোগ বন্ধুত্ব এমনকী প্রেম করতে পারেন, টাকা রোজগার করে সেই জগতের নিজস্ব লেনদেনে খরচ করতে পারেন। এমন মানুষদের কাছে বাস্তব জগৎটা গৌণ, প্রায় অলীক— বেশির ভাগ লোকের কাছে গেমের কাল্পনিক জগৎটা যেমন। যতক্ষণ তাঁরা এই বৈদ্যুতিন বাস্তবে আবদ্ধ থাকতে পারেন, সমস্যা নেই। কিন্তু যখন তাঁদের অবধারিতভাবে ‘আসল’ বাস্তবে প্রবেশ করতে হয়— আর কিছু না হোক, খেতে শুতে রোজগার করতে— দুটো জগতের মধ্যে কী করে তাঁরা ভারসাম্য রাখেন? অনেকবার দেখলাম, গল্প মাত্রেই বাস্তব আর কল্পনার কেমন খেলা চলছে, এক এক গল্পে এক এক ভাবে। বৈদ্যুতিন বাস্তবের রাক্ষুসী গল্পে দুটোকে কীভাবে মেলাব? সেটা তো একাধারে আদ্যোপান্ত কল্পনা আর জলজ্যান্ত বাস্তব।
এও শেষ নয়। ব্যাপারটা আজ এমন পর্যায়ে পৌঁছেছে যে বাস্তব জগৎটাই পুরোপুরি কল্পনায় নিমজ্জিত হয়ে যাচ্ছে, আদ্যোপান্ত নতুন করে ব্যাখ্যা হচ্ছে এক অলীক ধারণার বশে। ‘কিউএনন’ (QAnon) নামে এক বিচিত্র সামাজিক ব্যাধি আমেরিকাকে গ্রাস করে ইউরোপেও জাল বিস্তার করতে লেগেছে।১৫৬ অতি-দক্ষিণপন্থী এই বিকার (চিন্তা বা ভাবধারা বলার প্রশ্ন নেই) দুনিয়ার যত বিধান ও কাজকর্ম, বিশিষ্ট ব্যক্তি ও প্রতিষ্ঠান ঘিরে বিশ্বব্যাপী চক্রান্ত আর পাপাচারের এক অবিশ্বাস্য আষাঢ়ে গল্প ফাঁদে আর সেটাই বেদবাক্য মনে করে— বলে, তা থেকে মুক্তির একমাত্র পথ অতি চরম দক্ষিণপন্থী কোনও নেতা বা গোষ্ঠীর অনুসরণ। ‘স্বাভাবিক’ অবতারেই অতি-দক্ষিণ মনোভাব সামান্যতম উদার বা মানবিক অবস্থানকে সন্দেহ করে, আক্রমণ করে, অতি-বাম আতিশয্যের সঙ্গে একাকার করে ফেলে; কিন্তু সবটাই করে বাস্তবের গণ্ডীর মধ্যে, অতএব এমন চিন্তা কাজে পরিণত হয়ে বাস্তব সমাজে যথেষ্ট ছাপ ফেলে, হয়তো গোটা দেশের শাসনব্যবস্থার দখল পায়। কিউএননের কল্পনা কেবল আজগুবি অবাস্তব নয়, অমানবিক ও ক্ষতিকর। জাতিবিদ্বেষ, প্রতিষ্ঠান ধ্বংস ইত্যাদি প্রচলিত লক্ষ্য ছাপিয়ে তার অপবিশ্বাস আক্রমণ করে স্বাস্থ্যবিজ্ঞান অর্থব্যবস্থা প্রভৃতি সমাজের অপরিহার্য ভিত্তিগুলি, অকথ্য পাপের অভিযোগ আনে খ্যাতিমান সম্মানিত ব্যক্তিদের বিরুদ্ধে।
কিউএনন যেন মানসিক মাদক। যারা এর পাল্লায় পড়ে, তাদের পক্ষে অভ্যস্ত সামাজিক ও পারিবারিক জীবনযাপন অসম্ভব হয়ে পড়ে; তারা গুটিয়ে যায় এক অসুস্থ একাকিত্বে। আসল বিপদ কিন্তু অন্য। সব অর্থেই চূড়ান্ত অ-সামাজিক এই মানুষগুলি নিজেদের মধ্যে নিবিড় সখ্যবিস্তার করে— ফলে আর একাকী থাকে না, হয়ে ওঠে এক অশুভ সামাজিক শক্তি। সবচেয়ে চিন্তার কথা, কিছু রাজনীতিক এদের অসুস্থ কল্পনাকে নিজেদের প্রোপাগান্ডার সঙ্গে যুক্ত করে ফয়দা লোটার চেষ্টা করেন। ২০২০র মার্কিন নির্বাচনে কিউএনন বলে-কয়ে আসরে নেমেছে। এই অতি-দক্ষিণ বাতুলতা যদি পার্শ্বশক্তি হিসাবেও দেশশাসনে ক্ষুদ্রতম ভূমিকার সুযোগ পায়, ভয়াবহ বিপর্যয় ঘটতে পারে বলা বাহুল্য। অনুরূপ যে ধারণাগুলি ভারতে দানা বাঁধছে, তা নিয়ে আমাদেরও একই শঙ্কা হতে পারে।
ভয়ের সর্বশেষ কারণ আরও গভীরে। এই পাগলামি অল্প লোককেই পুরোপুরি গ্রাস করে; কিন্তু প্রচুর মানুষকে আংশিকভাবে আচ্ছন্ন করতে পারে, কিছু আপাত সুস্থ ব্যক্তি যেমন রোগের সংক্রমণ ছড়ায়। কিউএনন অসুস্থ অসম্ভব কল্পনার অফুরন্ত ভাণ্ডার। কিছু ‘স্বাভাবিক’ মানুষ যদি তার এক-আধটা গ্রহণ করে, সেই সঙ্গে আর সব দিকে বাস্তব জীবনের শর্ত মেনে চলে, সমাজের স্বীকৃত পরিচিত কাঠামোর মধ্যে সেই অবাস্তব মিথ্যাটা প্রতিষ্ঠিত হয়ে যায়। অর্থাৎ কিউএননের বিশ্বাসগুলি আর ব্রাত্য প্রান্তিক ‘ফ্রিঞ্জ’এ আবদ্ধ থাকে না, সমাজের কেন্দ্রস্থিত হয়, উত্তরসত্যের রাজত্ব আরও কায়েম করে।
এখানেই উত্তরসত্যের মজ্জাগত বিপদ। আবার বলছি, অল্প লোকই আসল-নকল দুই জগতের জাঁতাকলে প্রাণান্তকভাবে আটকে পড়েন। কিন্তু তাঁদের দশা যেন একটা রূপক: বৈদ্যুতিন যুগে আমরা প্রায় সকলে অল্পবিস্তর এই দোটানায় পড়ে গেছি। বৈদ্যুতিন মাধ্যম আমাদের সামনে একটা বিকল্প জগৎ মেলে ধরে। সমাজমাধ্যমে দেখা যায় এই অবস্থার একটা বিশেষ আকর্ষক ও বিভ্রান্তিকর রকমফের। সমাজমাধ্যমে আমরা বেশিরভাগটা নিজেদের জীবনই মেলে ধরি। ভাবতেই পারি, এক্ষেত্রে বাস্তবের বাইরে যাওয়া দূরে থাক, আমরা তো দৈনন্দিন বাস্তবটাই প্রকাশ করছি। ব্যাপারটা কিন্তু তা নয়। সমাজমাধ্যমের প্রযুক্তি আমাদের ক্ষুদ্র পরিসরকে বিশ্বের সঙ্গে যুক্ত করছে, টুকরো মুহূর্তগুলোকে বহুমাধ্যমে ধরে রাখছে। ফলে অভ্যস্ত বাস্তবেও একটা অচেনা উপাদান ঢুকে যাচ্ছে, আবহে আঙ্গিকে একটা বিকল্প অস্তিত্ব ইশারা করছে— দৈনন্দিনের মধ্যে থেকেও নতুন কিছু, বাড়তি কিছু। এতে নিঃসন্দেহে আছে মন মেলে দেওয়ার, নিজেকে প্রকাশ করার সত্যিকারের অবকাশ; তেমনি কিন্তু আছে জীবনটাকে একটা মনগড়া মনভোলানো রূপ দেওয়ার ঝোঁক, অবাস্তবের আমেজে ছেয়ে ফেলার আকর্ষণ।
সেই হাতছানিতে পুরোপুরি বিভ্রান্ত হন অল্প লোকে, কিন্তু সকলেই এক-আধটু সাড়া দিই। অগোচরে অবচেতনে ওই মাধ্যমের রীতিনীতি আমাদের ব্যবহারিক জীবনের রূপ পালটে দেয়, প্রত্যক্ষ বাস্তবটা যেন সেই ফ্রেমের মধ্যে দেখতে থাকি। ঘরে যাই ঘটুক, তা নিয়ে ফেসবুকে একটা পোস্ট না করলে, হোয়াট্সঅ্যাপে কটা ছবি না পাঠালে, মনে হয় অভিজ্ঞতাটা সম্পূর্ণ হল না। ভুললে চলবে না, উত্তরসত্যের ক্রিয়া কেবল বিষয়বস্তুতে নয়, মাধ্যমের প্রণালী ও প্রেক্ষিতে— শুধু ‘কী’ নয়, ‘কীভাবে’। যতই কম মাত্রায় হোক, এই মাধ্যমের প্রত্যেক অংশীদার হয়ে পড়েন একটা বিকল্প জগতের বাসিন্দা। কথাটা বাড়াবাড়ি মনে হচ্ছে? সাদামাটা ইমেলের সঙ্গে ফেসবুকের পার্থক্য ভেবে দেখুন, বুঝতে পারবেন— লুপ্তপ্রায় হাতে-লেখা চিঠির সঙ্গে তো বটেই।
আমাদের এই আটপৌরে বৈদ্যুতিন-বিলাসকে এবার তুলে আনা যাক রাজ্যপাটের স্তরে, বৃহৎ পুঁজির স্তরে, দুনিয়ার মালিকানার স্তরে। সেখানেও দেখব, নেতা-নির্ধারকেরা তাঁদের কর্মকাণ্ডকে দেখছেন ফ্রেমের মধ্য দিয়ে, বা রীতিমতো জাদু-চশমা দিয়ে। বাস্তবটা আর বাস্তব থাকলে চলছে না, এমন একটা কল্পবাস্তবে পালটাতে হবে যা দেখতেও ভাল লাগে (নিজের এবং অপরের চোখে), আবার যাতে মনে হয় দুনিয়াটা আমার একশো ভাগ দখলে আছে, এখানে আমি সত্যিই রাজা। আমরা দেখি, এই সর্বশক্তিমানেরা মানুষের ভাগ্য নির্ধারণ করছেন ফেসবুক-টুইটারের মাধ্যমে। এটা বহির্প্রকাশ মাত্র: তাঁদের পুরো কর্মকাণ্ড, পুরো দায়িত্বভার তাঁরা যেন পুরে দিতে চান সমাজমাধ্যমের একটা বিশ্বজোড়া অতিকায় সংস্করণের কাঠামোয়। সেই স্বয়ংসিদ্ধ বিকল্প জগৎ হঠাৎ দেখে আসলটার মতো লাগবে, কিন্তু তাতে সব কিছু হবে ঠিক যেমনটা তাঁরা চান। আসল দুনিয়াটাকে পোষ মানানো মুশকিল। সত্য বড্ড বেয়াড়া জিনিস, তাই চাই উত্তরসত্য।
এই বইয়ে আগাগোড়া দেখতে দেখতে আসছি, অন্যান্য সাংকেতিক প্রণালীর মতো ভাষা কেমন তার সাংকেতিক ধর্ম হারাচ্ছে, কমে আসছে তার অর্থবহতা। উত্তরসত্যের প্রক্রিয়া আরও কুটিল ও বিভ্রান্তিকর। তাতে মনে হয় ভাষা তার ধর্ম পালন করে চলেছে, বহির্বাস্তবের নানা জিনিস ইঙ্গিত করে তাদের সম্বন্ধে আমাদের অনেক কিছু জানাচ্ছে। মুশকিল হল, এই ধারণা ঠিক নয়। বহির্বাস্তবের কথা বলার ছলে উত্তরসত্যের ভাষা আমাদের বলছে তার স্বনির্মিত একটা জগতের কথা। একবার এই জগতে ঢুকে পড়লে আমরা সব কিছু বুঝতে ও বিচার করতে থাকি তারই নিয়মের দ্বারা; বাস্তবকেও এই জগতের অধীনস্থ করে ফেলি এবং তার মানদণ্ডে বিচার করি। এটা আমরা সহজে বুঝতে পারি না: উত্তরসত্যের জগৎ আপাতভাবে এতটাই আসলের মতো যে তফাত ধরা মুশকিল। তফাতটা কিন্তু মৌলিক: বিশেষ বিশেষ তথ্যের মিথ্যা বা বিকৃতি নয় (সেটা তো চিরকাল কাঁড়ি কাঁড়ি হয়ে আসছে), একটা আস্ত বিকল্প মানসিক জগৎ নির্মাণ, তার নিজস্ব জ্ঞানপ্রণালী সমেত— প্রায় জীবনপ্রণালী বলা যায়।
‘মানসিক জগৎ’ বললাম, বললাম ‘জ্ঞানপ্রণালী’; ইংরেজি হলে বলতাম mental universe, epistemology। উত্তরসত্যের প্রতিশ্রুত এই জ্ঞান আর বুদ্ধি কিন্তু ফাঁকির খেলা, কারণ তার সাহায্যে আমরা আসল বা বাস্তব কিছু জানছি না, বরং জানার থেকে দূরে সরে যাচ্ছি। টাকার বাজারে টাকা যেমন বিমূর্ত অ-সাংকেতিক, ভাষার বাজারি চুম্বকধর্মী প্রয়োগে ভাষাও অর্থনিঃস্ব অ-সাংকেতিক, তেমনি উত্তরসত্যের বাজারে (বাজার বলছি কারণ তার লক্ষ্য কোনও রাষ্ট্রিক বা আর্থিক কার্যসিদ্ধি) জ্ঞানকণিকাগুলি সাচ্চা তথ্যপ্রদান করছে না: একটা অলীক বার্তা দিয়ে সমান অলীক অন্য একরাশ বার্তাকে সমর্থন করছে, বাঁচিয়ে রাখছে।
তত্ত্বকথা ছেড়ে বাস্তব দৃষ্টান্ত দিলে আমার বক্তব্য স্পষ্ট হবে— এতই স্পষ্ট ও সরল যে মনে হবে, ‘এই ব্যাপার! এ তো সবাই জানি, এ নিয়ে বলার কী আছে।’ মনে করিয়ে দিই, উত্তরসত্যের জগতে আমরা খুব সহজে স্বাভাবিকভাবে ঢুকে যাই, টেরই পাই না। ধরুন একটি লোক কোনও কাজের কাজ করে না, তবু সকলে তার প্রশংসায় পঞ্চমুখ। ব্যাখ্যা চেয়ে শুনলেন, ‘না না, তুমি জানো না ওর কত গুণ, কত কীর্তি।’ সেই কীর্তির নজির মিলবে না, বা দেখা যাবে তাতে কারও উপকার হয়নি। অথবা কোনও জিনিস কিনে ঠকলেন, কিন্তু বিক্রেতা বা প্রস্তুতকারক তো বটেই, অন্য লোকেও বলল, ‘বললেই হবে, অত বড় সংস্থার তৈরি!’ ‘অত বড় সংস্থা’র ধারণাটা কায়েম হয়েছে যত না আয়তনের ভিত্তিতে, তার চেয়ে অনেক বেশি প্রচারের দৌলতে, ব্র্যান্ড খাড়া করে।
একই ব্যাপার আরও বড় মাত্রায় দেখি যখন কোনও রাজনৈতিক দল তেমন কোনও উপকার না করে, বা বিশেষভাবেই খারাপ কাজ করে, ফের ভোটে জিতে ক্ষমতায় ফেরে। অনুগামীরা বলেন, ‘হবেই তো, এরা কত ভাল কাজ করেছে!’ সেই ভাল কাজের হিসাব মেলে না, পরিসংখ্যান অন্য কথা বলে; কিংবা দেখা যায় ভাল কাজের খারাপ ফলই বেশি; বা কাজগুলো প্রচারের স্তরে রয়ে গেছে, বাস্তবে প্রায় কিছুই হয়নি। ‘ভাল কাজ’টা যদি পূর্বতন নির্বাচনী প্রতিশ্রুতির অঙ্গ হয়, তার সাফল্যের অতিরঞ্জিত বা মিথ্যা বিবরণ প্রচার হয়। তাতেও না কুলোলে জোটে অজুহাত আর স্তোকবাক্য, কথার সমর্থনে তথ্যপ্রমাণের বদলে আরও আরও কথা— আরশির একটা ছায়ার পিঠে আর একটা ছায়া। এটাই উত্তরসত্যের জগৎ: কী আছে বা কী করছি তা নয়, কী বলছি বানাচ্ছি, একটা মনগড়া জগৎ কী দিয়ে সাজাচ্ছি, মানুষকে কী গ্রহণ করাতে বা অশিষ্ট ভাষায় ‘খাওয়াতে’ পারছি।
এমন ক্ষেত্রে বাস্তব পরিস্থিতিটা চোখে আঙুল দিয়ে দেখালেও অনুগামীদের ভক্তিতে চিড় ধরে না। আসল কথা, তাঁদের উপাস্যদের ঘিরে অতিকথা সৃষ্টি হয়েছে, লোকে তাতে বিশ্বাস করে। সেই অতিকথার জগতে পুরোপুরি মজে গেলে, বাস্তবের মুখোমুখি দাঁড়িয়েও বাস্তব না মানলে, বলা চলে আমরা উত্তরসত্যের নাগরিক। আলোচক লী ম্যাকিন্টায়ার সখেদে বলেছেন, উত্তরসত্যের জগৎ হচ্ছে এমন, যেখানে রাজনৈতিক নেতারা বাস্তব তথ্য অস্বীকার করলে তাঁদের বিন্দুমাত্র খেসারত দিতে হয় না।১৫৭ ডনাল্ড ট্রাম্প স্বমহিমায় আরও মুগ্ধকর দাবি করেছেন: তিনি যদি নিউ ইয়র্কের রাজপথে কাউকে গুলি করে মারেন, তাতেও তাঁর বিন্দুমাত্র ভোট কমবে না।১৫৮ তবে আপত্তিকর, অশ্লীল ও ভীতিপ্রদ উক্তিতে ট্রাম্পকে বহু যোজন ছাড়িয়ে গেছেন ফিলিপিন্সের রাষ্ট্রপতি রোদ্রিগো দুতের্তে।
ঈশ্বরবিশ্বাসের সমর্থনে প্রমাণ চাওয়া হয়তো অনুচিত, কারণ সেটা ব্যক্তিবিশেষের মানসিক অবস্থান। কিন্তু যে মানুষ বা সংস্থা বা ব্যবস্থার সঙ্গে আমাদের বাস্তব জীবনমরণের সম্পর্ক, তাদের কীর্তির যাচাই না করে যুক্তি-তথ্য-প্রমাণের ঊর্ধ্বে তুলে ধরা অসমীচীন মনে হতে পারে, যেন ঈশ্বরের সমগোত্রীয় ভাবা হচ্ছে। যে মানুষ (বা সংস্থা বা ব্যবস্থা) সত্যি হিতকর, তাঁদের ভাবমূর্তি সংকেতের মতো। তাঁদের কথা ভাবলে আমাদের দৃষ্টি যায় তাঁদের সম্পন্ন কোনও কাজে, এবং তার লাভ বা উপকারের দিকে: সেটাই তাঁদের মহত্ত্বের প্রমাণ। আর যদি ‘প্রমাণ’ হয় নিছক তাদের মহিমাকীর্তন, দৃষ্টি তাঁদের উপরই আবদ্ধ থাকে, বুঝতে হবে আমরা অতিকথা ও উত্তরসত্যের অনুগামী।
উত্তরসত্যের জগতের তাই বিশেষ করে তুলনা চলে টাকার বাজারের সঙ্গে, যেখানে টাকার বাস্তব বিনিময়মূল্য বড় কথা নয়। তার বদলে টাকারই একটা যদৃচ্ছ মূল্য ধরে, একটা বিমূর্ত পণ্যের মতো সেটা নিয়েই লেনদেন হয়; বাস্তব পণ্যের সঙ্গে আদৌ যোগ থাকলে তা নেহাত মনগড়া, ব্যবসার প্রয়োজনে ফাঁদা গল্প। দ্বিতীয় অধ্যায়ে ‘ডেরিভেটিভস’এর কথা বলেছিলাম, যেখানে বাস্তব পণ্যের লেনদেনের ভিত্তিতে অন্য বায়বীয় লেনদেন দফায় দফায় হতে থাকে, হতেই থাকে: আসল পণ্যটা ক্রমে অদৃশ্য হয়ে যায়, তার মূল্যের সঙ্গে এই কাল্পনিক লেনদেনের কোনও যোগ থাকে না। উত্তরসত্যের গতিবিধি হুবহু এক ধাঁচের। কাজ-উৎপাদন-উপকারিতা-জনকল্যাণ সংক্রান্ত সব দাবি, সব নির্মাণের বাস্তব প্রয়োগ থাকা স্বাভাবিক। তার বদলে যদি দেখি
• কাজ নিয়ে আলোচনাতেও আদানপ্রদান হচ্ছে কথার পিঠে কথার;
• প্রতিশ্রুতি আর তার পূরণ দুটোই মন কাড়ছে একই ম্যাজিক-দেখানো রেটরিকের জোরে;
• জরুরি সরকারি নীতিনির্দেশের ভাষা ও ঘোষণার ঢং পণ্য প্রচারের বিজ্ঞাপনের মতো;
• গণরাজ্যের নৈর্ব্যক্তিক নীতি ও প্রকল্প কোনও ক্ষমতাসীন ব্যক্তি বা গোষ্ঠীর নামাঙ্কিত;
• সব সরকারি তথ্য শুনে খুশি লাগছে আর বেয়াড়া তথ্যগুলো হারিয়ে যাচ্ছে—
বুঝব এটা উত্তরসত্যের আরশিনগর। তার ভাষার কোনও ‘অর্থমূল্য’ নেই, পোক্ত গ্রাহ্য বাস্তবের স্তরে কোনও কিছু নির্দেশ করছে না।
ঘোর বাস্তবের চিত্র তুলে ধরলাম, কিন্তু আমার আসল উদ্দেশ্য তার অস্তিত্বের ব্যাখ্যা। আমার সমস্ত আলোচনার মধ্য দিয়ে যে মূল ধারণাটা বইছে তা হল, মানুষ বাস করে সংকেতের আবহে। সংকেতের মাধ্যমেই আমরা বহির্বিশ্বকে নির্দেশ করি, তার সঙ্গে যোগাযোগ স্থাপন করি, তাকে জানি বুঝি বদলাই। আজকের দুনিয়ায় সব সংকেতপ্রণালীর অবক্ষয় ও অবমূল্যায়ন ঘটছে। তার ফলে আমাদের চটজলদি কিছু সুবিধা হতে পারে কিন্তু গভীর বৌদ্ধিক ক্ষতি হচ্ছে, জগৎকে আমরা কম করে বুঝছি। উপরন্তু— যদিও সেটা আমার আলোচ্য ছিল না— এই বৌদ্ধিক অবনমনের সঙ্গে নৈতিক অবনমনের একটা যোগ আছে। নৈতিক মূল্যবোধের মূলে আছে যুক্তির প্রয়োগ, ন্যায্যতার বিচার। বুদ্ধির বিকারের সঙ্গে সঙ্গে সমাজে ও রাষ্ট্রে মূল্যবোধের বিকার, ন্যায় প্রতিষ্ঠা ও মঙ্গলসাধনে বিঘ্ন ঘটার আশঙ্কা।
এগুলি যদি আমরা উদ্বেগের কারণ বলে মনে করি, প্রতিকারের প্রথম ধাপ হতে হবে বুদ্ধি আর চিন্তার সংস্কার। এই বই সেই উদ্দেশ্যে শিশুর প্রথম পদক্ষেপের মতো। দান্তের কথা আর একবার মনে করা যাক। আবেগ-অনুভুতি-প্রবৃত্তি পশুদেরও আছে, বুদ্ধি আছে কেবল মানুষের। বুদ্ধিভ্রংশ হলে আমাদের রইল কী?আমার সর্পিল আলোচনা থেকে তুলে উত্তরসত্যের প্রধান লক্ষণগুলি তালিকার মতো সাজিয়ে দিলাম: মিলিয়ে দেখতে সুবিধা হবে। এ সব কথাই পূর্বে বিস্তারে আলোচনা হয়েছে, কখনও কখনও সেই ভাষাই নীচে ব্যবহার করেছি।
• উত্তরসত্য অবশ্যই মিথ্যা, কিন্তু সব মিথ্যা উত্তরসত্য নয়। উত্তরসত্যের লক্ষ্য কেবল ঠকানো নয়, অসত্য প্রতিষ্ঠার জন্য একটা অসার চিন্তাপ্রণালী লোকমানসে প্রতিষ্ঠা করা, এবং তার দ্বারা রাষ্ট্রীয় ও সামাজিক জীবনকে প্রভাবিত করা।
• উত্তরসত্য বাস্তবের উপাদান শুষে নেয়, কিন্তু তা দিয়ে তৈরি করে একটা স্বকীয় বিচ্ছিন্ন নির্মাণ। তার আপাত বাস্তবের সঙ্গে প্রকৃত বাস্তবের যোগ নেই।
• এই কৃত্রিম জগৎ আত্মলিপ্ত ও স্বয়ংসম্পূর্ণ। তার একটা উপাদান আর একটাকে নির্দেশ ও সমর্থন করে, বাস্তবকে নয়। একটা কথা প্রত্যয়িত হয় তথ্যপ্রমাণ দিয়ে নয়, আর একটা কথা দিয়ে। ‘কী আছে’ বা ‘কী করছি’ তা নয়, ‘কী বলছি’ সেটাই আসল, অর্থাৎ মনগড়াটাই আসল।
• উত্তরসত্যে নিজের ইচ্ছা বা অভিপ্রায়মতো কোনও কিছু সত্য বলে মানা হয়, যদিও তা বাস্তবসম্মত নয়। অতএব উত্তরসত্যের বিষয়বস্তু বিশ্বাসের শ্রেণিভুক্ত, যদিও তা যুক্তিগ্রাহ্য তথ্যের ভেক ধরে আসে।
• যাঁরা উত্তরসত্য প্রচার করেন, তাঁরা প্রায়ই তা বিশ্বাস করেন। যাঁরা প্রচারের লক্ষ্য, তাঁরাও সচরাচর তা বিশ্বাস করতে উৎসুক। এই বিশ্বাসের মাধ্যমে প্রচারক ও গ্রাহকের মধ্যে একটা বন্ধন স্থাপিত হয়। উত্তরসত্য কেবল জোর করে চাপিয়ে দেওয়া হয় না, লোকে স্বেচ্ছায় সজ্ঞানে তা গ্রহণ করে, ফলে বিরুদ্ধমত শুনতে চায় না।
• ব্যাপক সমর্থনের ফলে মিথ্যা ধারণাটা কাজে বাস্তবায়িত হয়, অতএব শেষ অবধি ‘সত্য’ হয়ে ওঠে।
• উত্তরসত্যকে কার্যকর করতে হলে তার প্রতিপাদ্যকে বারবার, নিরন্তর লোকের কানে বলে যেতে হয়। বৈচিত্র্য ও বিশ্বাসযোগ্যতার স্বার্থে একই বার্তা বিভিন্ন রূপে ও সূত্রে প্রচারিত হতে পারে।
• আধুনিক বৈদ্যুতিন প্রযুক্তির ফলে বার্তা প্রচারের গতি ও ব্যাপ্তি অকল্পনীয় হারে বেড়ে গেছে; ফলে এই নিরন্তর প্রচার একটা নতুন মাত্রা পেয়েছে। তার প্রধান বাহন কতগুলি জনপ্রিয় সমাজমাধ্যম। এই প্রযুক্তিগত বিপ্লবের ফলেই সাবেক প্রোপাগান্ডা আজ পল্লবিত উত্তরসত্য হয়ে উঠেছে।
• সমাজমাধ্যমে প্রচারের ফলে উত্তরসত্য হয়ে ওঠে আপামর মানুষের ‘আমাদের’ বার্তা: তার পিছনে যে অদৃশ্য শক্তি তাঁদের নিয়ন্ত্রণ করছে, সেটা তাঁরা ভেবে দেখেন না।
• ফলে খোলামেলা ব্যক্তিতান্ত্রিক সমাজেও এমন ছাঁচে-ঢালা অভিসন্ধিমূলক প্রচার ছড়িয়ে পড়ে। বিশ্বের অগ্রগণ্য গণতন্ত্র বলে খ্যাত, এমন সব দেশেও উত্তরসত্যের রমরমা।
• উত্তরসত্যের সঙ্গে অতিকথার ঘনিষ্ঠ যোগ, বিশেষত রাষ্ট্রীয় ও রাজনৈতিক অতিকথার। উত্তরসত্যের একটা বড় অংশ হল রাষ্ট্রীয় অতিকথার বিশদ স্পষ্টীকৃত রূপ।
• অর্থাৎ উত্তরসত্য নৈর্ব্যক্তিক নিরপেক্ষ নয়। একে নিয়ন্ত্রণ করে বৃহৎ রাষ্ট্রীয় শক্তি ও অতিবৃহৎ বিশ্বায়িত পুঁজি। বৈদ্যুতিন মাধ্যমের, বিশেষ করে সমাজমাধ্যমের, যে খোলামেলা গণতান্ত্রিক চেহারা, শেষ বিচারে সেটা কত সীমিত তা উত্তরসত্যের জয়যাত্রা থেকে বোঝা যায়।
• এই শেষ প্রশ্ন আর এক কারণেও ওঠে। যে রাষ্ট্র তার ভাবমূর্তির জন্য উত্তরসত্যের উপর অতিরিক্ত নির্ভরশীল, সেখানে নিছক সত্য তুলে ধরলে শুধু ধিক্কৃত হতে হয় না, রাষ্ট্রের বিরুদ্ধে অপরাধী বলে গণ্য হতে হয়। তুলনায়, যাদের কীর্তিতে সত্যিই রাষ্ট্রের ভাবমূর্তি ক্ষুণ্ণ হয়, তাদের প্রতি রাষ্ট্রের অবস্থান হয় সদয় ও সহিষ্ণু।
১ Plato, Republic, ১ম অধ্যায় (৩৪৫); Aristotle, Politics ১:৯ (১২৫৭)।
২ টাকা আর ভাষার তুলনা নিয়ে চিন্তার ইতিহাসের জন্য দ্র Nigel Dodd, The Social Life of Money, প্রিন্সটন: Princeton University Press, ২০১৪/২০১৬, পৃ: ৩৪-৪২।
৩ Jonathan Swift, Gulliver’s Travels, ৩য় ভাগ ৫ম অধ্যায়।
৪ Aristotle, Politics ১:২ (১২৫৩); Giorgio Agamben, The Open: Man and Animal, Kevin Attell অনূদিত, স্ট্যানফোর্ড: Stanford University Press, ২০০৯, ৯ম অধ্যায়: ‘Anthropological Machine’.
৫ Ferdinand de Saussure, Course in General Linguistics, Wade Baskin অনূদিত, ১৯৫৯; পরিমার্জিত সংস্করণ, [স্থান অনুল্লেখিত]: Fontana, ১৯৭৫, ১ম ভাগ ১:১ম অধ্যায়, পৃ: ৫৫।
৬ দ্র Anne Robert Jacques Turgot, Reflections on the Formation and the Distribution of Riches [1770], William J. Ashley অনূদিত, ১৮৯৮; নিউ ইয়র্ক: Augustus M. Kelley, ১৯৭১, ৩৬শ অধ্যায়, পৃ: ৩৩-৪।
৭ রবীন্দ্রনাথ ঠাকুর, বলাকা ২৮: রবীন্দ্র-রচনাবলী, ১২শ খণ্ড, কলকাতা: বিশ্বভারতী, ১৩৪৯/১৯৪২, পৃ: ৪৯।
৮ Jacques Derrida, Of Grammatology, Gayatri Chakravorty Spivak অনূদিত, পরিমার্জিত সংস্করণ, বল্টিমোর: Johns Hopkins University Press, ২০১৬, পৃ: ৭।
৯ দ্র Marc Shell, The Economy of Literature, বল্টিমোর: Johns Hopkins University Press, ১৯৭৮, পৃ: ৩১-২।
১০ ঝাঁ-ঝোসেফ গ্যু দেখিয়েছেন, আদিম সমাজের চোখে একটা দৈব স্বর্গলব্ধ পদার্থ থেকে সোনা কেমন ধাপে ধাপে বিমূর্ত সাংকেতিক রূপ নিয়েছে: ‘the historical process of descent from an ideal sky where gold played the role of sacred measure of values; then its reign as commodity-money in circulation here on earth … and a gradual movement toward abstraction, which removes all but the nominal dignity of gold as a standard of value for fiduciary currency, through the time when the “controlled currency” of purely conventional signs makes it possible to dispense completely with any reference or recourse to this “barbarian relic” ’: Jean-Joseph Goux, Symbolic Economies, ইথাকা: Cornell University Press, ১৯৯০, পৃ: ১১৪।
১১ Saussure, Course in General Linguitics, ১ম ভাগ ১:১ম অধ্যায়, পৃ: ৬৬-৭।
১২ C.K. Ogden ও I.A. Richards, The Meaning of Meaning, লন্ডন: Kegan Paul, ১৯২৩, পৃ: ১০।
১৩ Aristotle, Organon: On Interpretation ১ (১৬)।
১৪ Charles Sanders Peirce, Collected Papers, স: Charles Hartshorne ও Paul Weiss, কেমব্রিজ, ম্যাসাচুসেট্স: Harvard University Press, ১৯৩১-৫, ১ম খণ্ড, অনুচ্ছেদ ৩৩৯।
১৫ W.B. Yeats, ‘The Statues’, Last Poems: Collected Poems, লন্ডন: Macmillan, ২য় সংস্করণ, ১৯৫২ (১৯৫০), পৃ: ৩৭৫।
১৬ ‘Language disguises thought’: Ludwig Wittgenstein, Tractatus Logico-Philosophicus, ৪.০০২, D.F. Pears ও B.F. McGuinness অনূদিত, লন্ডন: Routledge, ১৯৬১, পৃ: ১৯।
১৭ Sukanta Chaudhuri, The Metaphysics of Text, কেমব্রিজ: Cambridge University Press, ২০১০, পৃ: ৪-৫।
১৮ Aristotle, Politics ১:১০ (১২৫৮)।
১৯ ‘[I]s your gold and silver ewes and rams?’ William Shakespeare, The Merchant of Venice, ১:৩:৯০: The Norton Shakespeare, ৩য় সংস্করণ, নিউ ইয়র্ক: W.W. Norton, ২০১৬।
২০ ‘Commodity circulation is the prerequisite of money circulation’: Karl Marx, ‘The Circulation of Money’ 2:2:b, Critique of Political Economy, S.W. Ryazanskaya অনূদিত, মস্কো: Progress Publishers, অনলাইন সংস্করণ, ১৯৯১, পৃ: ৫৬; url https://www.marxists.org/archive/marx/works/download/Marx_Contribution_to_the_Critique_of_Political_Economy.pdf, ১৫-০৮-২০২০তে দেখা। পুরো আলোচনার জন্য দ্র ‘The Circulation of Money’ অধ্যায়ের 2:2:a থেকে 2:2:c অংশ; এবং আরও বিস্তারে মার্ক্সের পুরো অর্থচিন্তার প্রেক্ষিতে, Karl Marx, Capital, ১ম খণ্ড, ১ম ভাগ, ৪র্থ অধ্যায়।
২১ Marx, Capital, ১ম খণ্ড, Samuel Moore ও Edward Aveling অনূদিত, ১৮৮৭; মস্কো: Progress Publishers, অনলাইন সংস্করণ, ২০১৫, ১ম ভাগ ৪র্থ অধ্যায় (৪র্থ নোট সহ), পৃ: ১০৮-৯; url https://www.marxists.org/archive/marx/works/download/pdf/Capital-Volume-I.pdf, ১৫-০৮-২০২০তে দেখা।
২২ ‘The circulation of money as capital is … an end in itself’: ঐ, ১ম ভাগ ৪র্থ অধ্যায়, পৃ: ১০৪।
২৩ ‘a commodity sui generis … [where] capital as capital becomes a commodity’: ঐ, ৩য় খণ্ড, ইংরেজি অনুবাদ, নিউ ইয়র্ক: International Publishers, অনলাইন সংস্করণ, [সাল অনুল্লেখিত], ৫ম খণ্ড ২১শ অধ্যায়, পৃ: ২৩০; url https://www.marxists.org/archive/marx/works/download/pdf/Capital-Volume-III.pdf, ১৫-০৮-২০২০তে দেখা।
২৪ ‘stock-exchange gambling and the modern bankocracy’: ঐ, ১ম খণ্ড ৮ম ভাগ ৩১শ অধ্যায়, পৃ: ৫৩৬।
২৫ এই ধারণাটি ধরিয়ে দেবার জন্য আমি অচিন চক্রবর্তীর কাছে কৃতজ্ঞ।
২৬ Jean Baudrillard, The Transparency of Evil, James Benedict অনূদিত, লন্ডন: Verso, ১৯৯৩, পৃ: ২৭-৮।
২৭ ‘The economic turn of this deferral of attributing absolute meaning or value is particularly evident in a neoliberal era, when institutions of state sovereignty, with their impetus toward development and their promise of progress, are being turned into financial products by financial actors and sold off to other financial bidders whose interests lie elsewhere.’ Robin Truth Goodman, Promissory Notes: On the Literary Conditions of Debt, অ্যামহার্স্ট, ম্যাসাচুসেটস: Lever Press, ২০১৮, পৃ: ১৪।
২৮ Arjun Appadurai, Banking on Words, শিকাগো: University of Chicago Press, ২০১৬।
২৯ Gilles Deleuze, ‘Postscript on the Societies of Control’, October, ৫৯শ খণ্ড, ১৯৯২, পৃ: ৩-৭। সেই সঙ্গে দ্র Appadurai, Banking on Words, ৭ম অধ্যায়, ‘The Wealth of Dividuals’.
৩০ দ্র Lucas Chancel ও Thomas Piketty, ‘Indian Income Inequality, 1922-2015’, World Inequality Database, Working Paper series no. 2017/11, জুলাই ২০১৭, পৃ: ২১; এবং কোভিডের পরের পরিস্থিতির জন্য ‘Covid-19 widens inequality in India’: Deccan Herald, ২২ জুলাই ২০২০।
৩১ St Augustine, শিক্ষক (De magistro): The Greatness of Soul and The Teacher, Joseph M. Colleran অনূদিত, ওয়েস্টমিনস্টার, মেরিল্যান্ড: Newman Press, 1949, পৃ: ১৪৩।
৩২ ভর্তৃহরি, বাক্যপদীয় ৩:৩। দ্র Bimal Matilal, The Word and the World, দিল্লী: Oxford University Press, ১৯৯০, পৃ: ১২৯।
৩৩ Wittgenstein, Tractatus ৪.০০২।
৩৪ দ্র J.R. Searle, ‘What is a Speech Act?’, The Philosophy of Language, স: J.R. Searle, লন্ডন: Oxford University Press, ১৯৭১, পৃ: ৩৯-৫৩।
৩৫ দ্র Peter L. Shillingsburg, From Gutenberg to Google, কেমব্রিজ: Cambridge University Press, ২০০৬, ৩য় অধ্যায়: ‘Script Act Theory’.
৩৬ Searle, ‘What is a Speech Act?’, পৃ: ৪২।
৩৭ এই ‘ফাঁপা উক্তির’ মনোগ্রাহী আলোচনার জন্য দ্র Jim Sleeper, ‘How Hollow Speech Enables Hostile Speech’, Los Angeles Review of Books, ২৫ অক্টোবর ২০১৮।
৩৮ ‘asignifying semiotics [which] function whether or not they signify something for someone’: Maurizio Lazzarato, Governing by Debt, Joshua David Jordan অনূদিত, লস আঞ্জেলেস: Semiotext(e), ২০১৩, পৃ: ২৪; উল্লেখিত Goodman, Promissory Notes, পৃ: ১৪।
৩৯ ‘In capitalism, sign flows … act directly on material flows, bypassing signification, reference, and denotation’: Lazzarato, ঐ।
৪০ Maurizio Lazzarato, Signs and Machines, Joshua David Jordan অনূদিত, লস আঞ্জেলেস: Semiotext(e), ২০১৪, পৃ: ৮০।
৪১ রবীন্দ্রনাথ ঠাকুর, ‘বন্দী বীর’, কথা, রবীন্দ্র-রচনাবলী, ৭ম খণ্ড, ১৩৪৮/১৯৪১, পৃ: ৫৬।
৪২ ‘temporary assemblages of sociality, identity, and affect’: Appadurai, Banking on Words, পৃ: ১১২।
৪৩ Franco “Bifo” Berardi, The Uprising: On Poetry and Finance, লস আঞ্জেলেস: Semiotext(e), ২০১৩, পৃ: ১৯; উল্লেখিত Goodman, Promissory Notes, পৃ: ৭০।
৪৪ ‘a state of permanent electrocution’: Baudrillard, Transparency of Evil, পৃ: ৩২।
৪৫ George Orwell, Nineteen Eighty-Four, ১৯৪৯; পরিমার্জিত সংস্করণ, লন্ডন: Penguin, ১৯৯০ (১৯৮৯), পৃ: ৩১৩।
৪৬ ঐ, পৃ: ৫৪।
৪৭ Baudrillard, Transparency of Evil, পৃ: ৩৪।
৪৮ ‘From this point of view, myth, art, language and science appear as symbols; not in the sense of mere figures which refer to some given reality …, but in the sense of forces each of which produces and posits a world of its own. … Thus the special symbolic forms are not imitations, but organs of reality, since it is solely by their agency that anything real becomes an object for intellectual apprehension, and as such is made visible to us.’ Ernst Cassirer, Language and Myth, Susanne K. Langer অনূদিত, ১৯৪৬; নিউ ইয়র্ক: Dover, ১৯৫৩, পৃ: ৮।
৪৯ এ বিষয়ে সম্যক আলোচনার জন্য দেখুন Thomas Docherty, Political English: Language and the Decay of Politics, লন্ডন: Bloomsbury, ২০১৯, পৃ: ১০৯-১২।
৫০ Roland Barthes, Mythologies, Annette Lavers অনূদিত, ১৯৭২; লন্ডন: Granada, ১৯৭৯ (১৯৭৩), পৃ: ১৩০।
৫১ Docherty, Political English, পৃ: ১০৮।
৫২ Hannah Arendt, ‘Lying in Politics’, Crises of the Republic, সান দিয়েগো: Harcourt Brace, ১৯৭২, পৃ: ৫।
৫৩ দিল্লির সেন্টার ফর মিডিয়া স্টাডিজের অনুমান: দ্র Archana Chaudhary ও Jeanette Rodrigues, ‘Why India’s election is among the world’s most expensive’, Economic Times, ১২ মার্চ ২০১৯।
৫৪ ‘When populists win elections, they often assault democratic institutions.’ Steven Levitsky ও Daniel Ziblatt, How Democracies Die, Penguin, কিন্ডল সংস্করণ, ২০১৮, পৃ: ২২। ইংরেজি ভাষার বিবর্তনমূলক অনলাইন অভিধান Oxford English Dictionaryতে শব্দটির এই অর্থে প্রথম এবং একমাত্র উদাহরণ ১৯৯৩ সালের।
৫৫ Hannah Arendt, The Origins of Totalitarianism, ২য় পরিবর্ধিত সংস্করণ, ক্লীভল্যান্ড: Meridian Books, ১৯৬২ (১৯৫৮), পৃ: ৩০৬।
৫৬ নিক্কোলো মাকিয়াভেল্লি, রাজপুরুষ (Il principe), ১৭শ অধ্যায়।
৫৭ ‘[T]he law of killing by which totalitarian movements seize and exercise power would remain a law of the movement even if they ever succeeded in making all of humanity subject to their rule.’ Arendt, Origins of Totalitarianism, পৃ: ৪৬৪।
৫৮ ঐ, পৃ: ৪৬২।
৫৯ William Shakespeare, Macbeth ৫:৫:১৮ (Norton Shakespeare)।
৬০ যোহনের সুসমাচার, ২০:২৪-৯।
৬১ দ্র Thomas Piketty, Capital in the Twenty-First Century, Arthur Goldhammer অনূদিত, কেমব্রিজ, ম্যাসাচুসেট্স: Belknap Press, ২০১৪, ৭ম ও ৮ম অধ্যায়; Chancel ও Piketty, Indian Income Inequality.
৬২ ‘It is not so much a question of primitive versus civilized mentality as the relation of two types of thought to each other in any society, whether primitive or civilized, a problem of levels of thought and experience. … [N]ot what are the differences between civilized and primitive modes of thought, but what are the functions of the two kinds of thought in any society, or in human society in general.’ E.E. Evans-Pritchard, Theories of Primitive Religion, অক্সফোর্ড: Clarendon Press, ১৯৭৭ (১৯৬৩), পৃ: ৯১-২।
৬৩ ‘[I]ndeed, all the rules of normal action, normal reasoning and normal relationships may be suspended or distorted.’ G.S. Kirk, Myth: Its Meaning and Functions in Ancient and Other Cultures, কেমব্রিজ: Cambridge University Press, ১৯৭০, পৃ: ২৬৯ (বক্রাক্ষর মূল পাঠে); দ্র পৃ: ২৬৮-৭৪।
৬৪ ‘[T]he manner in which primitive peoples conceptualize their world is not merely coherent but the very one demanded in the case of an object whose elementary structure presents the picture of a discontinuous complexity.’ Claude Lévi-Strauss, The Savage Mind, ইংরেজি অনুবাদ, লন্ডন: Weidenfeld and Nicolson, ১৯৭৪ (১৯৬৬), পৃ: ২৬৭-৮। ‘[T]he usages of our own society … are in a dissociated form among ourselves, while in these exotic societies they appear in an associated one which makes them unrecognizable to us’: ঐ, পৃ: ২৬৫।
৬৫ এই ধারণাটির জন্য আমি সুপ্রিয়া চৌধুরীর কাছে কৃতজ্ঞ।
৬৬ দ্র Kirk, Myth, পৃ: ২৬৩-৮।
৬৭ দ্র Cassirer, Language and Myth, পৃ: ৫৬। অন্যত্র কাস্‌সিরের বলছেন তাঁর সমকালীন নাৎসি শাসনেও তিনি যাদু বা মন্ত্রের মতো ভাষার অনুরূপ ব্যবহার দেখে বিস্মিত হয়েছেন: দ্র Ernst Cassirer, The Myth of the State, নিউ হেভন: Yale University Press, ১৯৪৬, পৃ: ২৮৩।
৬৮ ‘a sort of conceptual apparatus which filters unity through multiplicity, multiplicity through unity, diversity through identity, and identity through diversity’: Lévi-Strauss, The Savage Mind, পৃ: ১৫৩।
৬৯ ঐ, পৃ: ১৮।
৭০ ‘All other things are lost to a mind thus enthralled.’ Cassirer, Language and Myth, পৃ: ৫৮।
৭১ লক্ষণগুলির এই দুটি তালিকার জন্য দ্র Cassirer, Myth of the State, পৃ: ২৮০-৯। বিশদ পৃষ্ঠাসংখ্যা নীচে উপযুক্তভাবে দেওয়া আছে।
৭২ ‘The former social bonds— law, justice, and constitutions— are declared to be without any value. What alone remains is the mystical power and authority of the leader and the leader’s will is supreme law.’ ঐ, পৃ: ২৮০।
৭৩ Arendt, Origins of Totalitarianism, পৃ: ৩৪৮-৯।
৭৪ People’s Liberation Army Daily, বেজিং, ১৩ অগস্ট ১৯৬৬; উল্লেখিত Ramchandra Guha, ‘The Miracles of Mao’, The Telegraph Online, ৪ অগস্ট ২০২০; url: https://www.telegraphindia.com/opinion/the-miracles-of-mao-a-bizarre-anthology-of-devotional-literature/cid/1599399, ১৫-০৮-২০২০তে দেখা।
রামচন্দ্র গুহের এই প্রবন্ধে আলোচিত G.R. Urban সম্পাদিত The Miracles of Mao বইয়ে মাও জে-দংকে ঘিরে অতিকথার একটি কৌতূহলকর বিবরণ আছে।
৭৫ ‘And since, in the totalitarian state, there is no private sphere, independent of political life, the whole life of man is suddenly inundated by a high tide of new rituals. … And just as in primitive societies, the neglect of one of the prescribed rites has meant misery and death.’ Cassirer, Myth of the State, পৃ: ২৮৪।
৭৬ ‘very skilful and cunning artisans’: ঐ, পৃ: ২৮২।
৭৭ ‘[T]he millenium is predicted over and over again.’ ঐ, পৃ: ২৮৯।
৭৮ ঐ, পৃ: ২৩২।
৭৯ ‘an optimally free multiplicity of truths’: Bradford Vivian, ‘On the Erosion of Democracy by Truth’, Philosophy and Rhetoric, ৫১শ খণ্ড, ২০১৮, পৃ: ৪১৮।
৮০ ‘magic words that are destined to produce certain effects and to stir up certain emotions’: Cassirer, Myth of the State, পৃ: ২৮৩।
৮১ ঐ, পৃ: ২৮১।
৮২ Barthes, Mythologies, পৃ: ১৩০-১।
৮৩ ‘A myth cannot be refuted, since it is, at bottom, identical with the convictions of a group, being the expression of these convictions in the language of movement; and it is, in consequence, unanalysable into parts which could be placed on the plane of historical descriptions.’ Georges Sorel, Reflections on Violence, T.E. Hulme অনূদিত, ৩য় সংস্করণ, নিউ ইয়র্ক: B.W. Huebsch, ১৯১২, পৃ: ৩৩।
৮৪ দ্র Jeff Charlett, ‘He’s the Chosen One to Run America’, Vanity Fair, ১৮ জুন ২০২০, পৃ: ৩।
৮৫ Plato, Republic, ২য় অধ্যায় (৩৭৭-৮)।
৮৬ Levitsky ও Ziblatt, How Democracies Die, পৃ: ৭৭-৮৭।
৮৭ ‘employ law to defeat the rule of law’: John Keane, The New Despotism, কেমব্রিজ, ম্যাসাচুসেট্স: Harvard University Press, ২০২০, পৃ: ১৫।
৮৮ Levitsky ও Ziblatt, How Democracies Die, পৃ: ২২-২৩, ৬৫।
৮৯ Cassirer, Myth of the State, পৃ: ২৮৬।
৯০ ঐ, পৃ: ৩৮৬; Arendt, Origins of Totalitarianism, পৃ: ৪৫৫।
৯১ Keane, The New Despotism, পৃ: ১৭।
৯২ মাকিয়াভেল্লি, রাজপুরুষ (Il principe), ১৮শ অধ্যায়।
৯৩ ঐ, ২৫শ অধ্যায়।
৯৪ ঐ, ১৮শ অধ্যায়; দয়িতা মজুমদার অনূদিত, কলকাতা: যাদবপুর বিশ্ববিদ্যালয় প্রকাশনা, ২০১২, পৃ: ১১০।
৯৫ ‘It is faith that moves mountains, because it gives the illusion that mountains move. Illusion is perhaps the only reality in life.’ Mussolini, ‘Da Guicciardini a Sorel’; উল্লেখিত Simonetta Falasca-Zamponi, Fascist Spectacle, বের্কলে: University of California Press, পৃ: ৪৩।
৯৬ মথির সুসমাচার, ১৭:২০।
৯৭ দ্র Umberto Eco, ‘Ur-Fascism’, New York Review of Books, ২২ জুন ১৯৯৫।
৯৮ দ্র Giovanni Giorgini, ‘Five Hundred Years of Italian Scholarship on Machiavelli’s “Prince” ’, Review of Politics, ৭৫ম খণ্ড, ২০১৩, পৃ: ৬৩৭।
৯৯ ‘Mussolini did not have any philosophy: he had only rhetoric.’ Eco, ‘Ur-Fascism’.
১০০ H.G. Wells, ‘The Remarkable Case of Davidson’s Eyes’, Tales of the Unexpected, লন্ডন: Collins, [১৯২৪], পৃ: ৭-১৯।
১০১ এ বিষয়ে খবর দেবার জন্য আমি অমিতা চট্টোপাধ্যায়ের কাছে কৃতজ্ঞ।
১০২ ‘Junk science props up totalitarian regimes. And totalitarian regimes produce junk science.’ Siddhartha Mukherjee, The Gene: An Intimate History, নিউ ইয়র্ক: Scribner, কিন্ডল সংস্করণ, location ২২৪৮। বইটির এই অধ্যায়ে (‘Lives Unworthy of Living’) প্রজনন নিয়ে নাৎসিদের চিন্তা ও পরীক্ষা-নিরীক্ষার বিশদ বিবরণ আছে।
১০৩ উদাহরণস্বরূপ দ্র T.N. Ray, ‘Hindu Eugenics’, Journal of Heredity, ১৮শ খণ্ড, ১৯২৭, পৃ: ৬৭-৭২।
১০৪ যথা: ‘To keep up the purity of the Race and its culture, Germany shocked the world by her purging the country of the Semitic Races— the Jews. Race pride at its highest has been manifested here. Germany has also shown how well-nigh impossible it is for Races and cultures, having differences going to the root, to be assimilated into one united whole, a good lesson for us in Hindusthan to learn and profit by.’ M.S. Golwalkar, We or Our Nationhood Defined, ১৯৩৯; ই-বুক, url http://hinduebooks.blogspot.com, ২৩-০৭-২০২০তে দেখা, পৃ: ৮৭-৮ (বক্রাক্ষর আমার যোগ)।
১০৫ Thomas Kuhn, The Structure of Scientific Revolutions, ১৯৬২; ৩য় সংস্করণ, শিকাগো: University of Chicago Press, ১৯৯৬।
১০৬ ‘If Hindu refugees come from Pakistan should we push them into wells? Should we not keep them here and look after them?’ গান্ধী, প্রার্থনাসভা, ১৪ সেপ্টেম্বর ১৯৪৭; Mohandas Karamchand Gandhi, Collected Works, বৈদ্যুতীন সংস্করণ, নয়া দিল্লী: প্রকাশন বিভাগ, ভারত সরকার, ১৯৯৯, ৯৬ম খণ্ড, পৃ: ৩৭১; url: https://www.gandhiashramsevagram.org/gandhi-literature/collected-works-of-mahatma-gandhi-volume-1-to-98.php, ১৫-০৮-২০২০তে দেখা।
১০৭ ‘It cannot be that no one but Hindus should live in India and if the Muslims want to live here they can do so only as slaves.’ গান্ধী, প্রার্থনাসভা, ১৮ সেপ্টেম্বর ১৯৪৭; Collected Works, ৯৬:৩৮৭।
১০৮ গান্ধী, প্রার্থনাসভা, ৫ জুলাই ১৯৪৭; Collected Works, ৯৫:৪০৪।
১০৯ Jonathan Swift, Gulliver’s Travels, ৪র্থ ভাগ ৩য় অধ্যায়।
১১০ Michel de Montaigne, ‘মিথ্যাবাদীদের সম্বন্ধে’ (‘Des menteurs’): Essais ১:৯।
১১১ ‘[I]ts findings are not matching the narrative articulated by the government’: P.C. Mohanan, সাক্ষাৎকার, Scroll.in, ২ মে ২০২০; url: https://scroll.in/article/921925/interview-former-statistics-body-chief-on-government-interference-and-suppression-of-jobs-data, ১৫-০৮-২০২০তে দেখা।
১১২ Arendt, ‘Lying in Politics’, Crises, পৃ: ৩৯। আরেন্ট শব্দটা এই প্রবন্ধে চারবার ব্যবহার করেছেন, তার মধ্যে এখানে তার বিস্তৃত আলোচনা আছে।
১১৩ মাকিয়াভেল্লি, রাজপুরুষ, ১৯শ অধ্যায়।
১১৪ Arendt, Origins of Totalitarianism, পৃ: ৩৫৩।
১১৫ ঐ, পৃ: ৪১২।
১১৬ ঐ, পৃ: ৩৫৩।
১১৭ আরেন্টের বক্তব্য প্রাথমিকভাবে অতীত ইতিহাসের পুনর্লিখন সম্পর্কে; কিন্তু তাঁর ভাষা থেকে স্পষ্ট, ভবিষ্যৎকে খুশিমতো নির্মাণ করার সম্ভাবনাও তাঁর মাথায় আছে: ‘Men who act … will hardly have the natural scientist’s patience to wait until theories and hypothetical explanations are verified or denied by facts. Instead, they will be tempted to fit their reality … into their theory, thus mentally getting rid of its disconcerting contingency.’ Arendt, ‘Lying in Politics’, Crises, পৃ: ১১-১২ (বক্রাক্ষর মূল পাঠে)।
১১৮ Keane, The New Despotism, পৃ: ১২৬।
১১৯ ‘War is peace. Freedom is slavery. Ignorance is strength.’ Orwell, Nineteen Eighty-Four, পৃ: ২৯।
১২০ ঐ, পৃ: ২২১।
১২১ দ্র Tiziana Andina, ‘Truth, Lies, and Post-Truth’, Post-Truth, Philosophy and Law, স: Angela Condello ও Tiziana Andina, অ্যাবিংডন: Routledge, ২০১৯, পৃ: ১-১৩।
১২২ Michel de Montaigne, ‘অনুশোচনা সম্বন্ধে’ (‘Du repentir’): Essais ৩:২।
১২৩ ‘Post-truth is the final misguided move away from objective truth to relativization of truth. …[I]n being subjective, it makes assertions or propositions true depending only on how individuals take things to be.’ C.G. Prado, ‘Introduction: The New Subjectivism’, America’s Post-Truth Phenomenon, স: C.G. Prado, সান্তা বারবারা: Praeger, ২০১৮, পৃ: ২ (বক্রাক্ষর মূল পাঠে)।
১২৪ সব ভাষ্যকার এটা মানেন না। দৃষ্টান্ত: Anna Elisabetta Galeotti, ‘Believing Fake News’, Post-Truth, Philosophy and Law, পৃ: ২২১।
১২৫ দ্র Sergio Sismondo, ‘Post-truth?’, Social Studies of Science, ৪৭শ খণ্ড, ২০১৭, পৃ: ৩।
১২৬ দ্র The Guardian, ২৮ সেপ্টেম্বর ২০০৪; url: https://www.theguardian.com/uk/2004/sep/28/labourconference.labour1, ১৫-০৮-২০২০তে দেখা।
১২৭ ইরাক সংক্রান্ত পাশ্চাত্য অতিকথা প্রচারের কৌতূহলপ্রদ বিবরণের জন্য দ্র Eliot Weinberger, ‘What I Heard about Iraq’, London Review of Books, ৩ ফেব্রুয়ারি ২০০৫।
১২৮ ‘[W]hen we act, we create our own reality.’ New York Times, ১৪ অক্টোবর ২০০৪; উল্লেখিত Galeotti, ‘Believing Fake News’, পৃ: ২২১ (পাদটীকা)।
১২৯ Peace to Prosperity: A Vision to Improve the Lives of the Palestinian and Israeli People, [ওয়াশিংটন: White House], জানুয়ারি ২০২০।
১৩০ ‘Sovereignty is an amorphous concept that has evolved over time. … The notion that sovereignty is a static and consistently defined term has been an unncessary stumbling block in past negotiations. Pragmatic and operational concerns that effect security and prosperity are what is most important.’ ঐ, পৃ: ৯।
১৩১ ঐ, পৃ: ৬।
১৩২ ‘significant territorial expansion’ বনাম ‘territory reasonably comparable in size’: ঐ, পৃ: ১১-১২।
১৩৩ বিশ্ব জুড়ে এই প্রবণতার বিশদ আলোচনার জন্য দ্র Levitsky ও Ziblatt, How Democracies Die, এবং Keane, The New Despotism। আমেরিকার প্রেক্ষিতে বিশেষ আলোচনার জন্য দ্র Alan Waring, The New Authoritarianism, স্টুটগার্ট: Ibidem, ২০১৯, ১ম খণ্ড ১১শ অধ্যায়, এবং Levitsky ও Ziblatt, How Democracies Die.
১৩৪ Andina, ‘Truth, Lies, and Post-Truth’, পৃ:৩। আর দ্র Lee McIntyre, Post-Truth, কেমব্রিজ, ম্যাসাচুসেট্স: MIT Press, ২০১৮, ২য় অধ্যায়, ‘Science Denial as a Road Map for Understanding Post-Truth’; Sismondo, ‘Post-truth?’, পৃ: ৪-৫।
১৩৫ দ্র ‘How Covid numbers were hushed up’, The Telegraph, ২০ সেপ্টেম্বর ২০২০।
১৩৬ দ্র Tiziana Andina ও Angela Condello, Post-Truth, Philosophy and Law, Introduction, পৃ: xv.
১৩৭ এ বিষয়ে ডনাল্ড ট্রাম্পের টুইটের সম্ভার সম্বন্ধে দ্র Docherty, Political English, পৃ: ১৩৭-৮।
১৩৮ McIntyre, Post-Truth, পৃ: ১০।
১৩৯ রবীন্দ্রনাথ ঠাকুর, ‘ভাষা ও ছন্দ’, কাহিনী, রবীন্দ্র-রচনাবলী, ৫ম খণ্ড, ১৩৪৭/১৯৪০, পৃ: ৯৭।
১৪০ রবীন্দ্রনাথ ঠাকুর, ‘সাধারণ মেয়ে’, পুনশ্চ, রবীন্দ্র-রচনাবলী, ১৬শ খণ্ড, ১৩৫০/১৯৪৩, পৃ: ৭৩।
১৪১ দ্র ‘Who are members of “Tukde Tukde Gang”: RTI’, Economic Times, ১৫ জানুয়ারি ২০২০।
১৪২ দ্র Vesna Pešić ও Charles Simic, ‘The Age of Total Lies’, New York Review of Books, ৬ ফেব্রুয়ারি ২০১৭।
১৪৩ ইউরোপের ইতিহাস জুড়ে মিথ্যা গুজব, হুজুগ আর প্রতারণার বিবরণের জন্য দ্র Charles Mackay, Extraordinary Popular Delusions and the Madness of Crowds, লন্ডন: R. Bentley, ১৮৪১। ঊনিশ শতকের এই বইটি এখনও পুনর্মুদ্রিত হয়ে চলেছে।
১৪৪ বিশদ তথ্যের জন্য আন্তর্জাতিক সংস্থা Access Now, url: https://www.accessnow.org/keepiton/ ও ভারতীয় সংস্থা Internet Shutdowns, url: https://internetshutdowns.in/ ওয়েবসাইট দেখুন। এই সংখ্যাগুলি পাওয়া গেছে ৯ অক্টোবর ২০২০তে দেখে।
১৪৫ ‘[W]hile the ban undoubtedly limits … militant groups, it has caused immense harm to people’s lives, industry, health, education and the media’: Jammu and Kashmir: The Impact of Lockdowns on Human Rights: August 2019 – July 2020: Report, Forum for Human Rights in Jammu and Kashmir, জুলাই ২০২০, পৃ: ১৬।
১৪৬ তার কয়েকটি উল্লেখযোগ্য দৃষ্টান্তের জন্য দ্র Keane, The New Despotism, পৃ: ১৪৪-৭।
১৪৭ দ্র Oliver Thomson, Mass Persuasion in History, এডিনবরা: Paul Harris, ১৯৭৭, পৃ: ১১১।
১৪৮ ‘The broad masses of a nation … in the primitive simplicity of their minds they more readily fall victims to the big lie than the small lie, since they themselves often tell small lies in little matters but would be ashamed to resort to large-scale falsehood. It would never come into their heads to fabricate colossal untruths, and they would not believe that others could have the impudence to distort the truth so infamously. … For the grossly impudent lie always leaves traces behind it, even after it has been nailed down, a fact which is known to all expert liars in this world and to all who conspire together in the art of lying.’ Adolf Hitler, Mein Kampf, James Murphy অনূদিত, লন্ডন: Hurst and Blackett, ১৯৩৯, পৃ: ১৯৬-৭।
১৪৯ দ্র Christopher Paul ও Miriam Matthews, ‘The Russian “Firehose of Falsehood” Propaganda Model’, Rand Corportion, ২০১৬; url: https://www.rand.org/pubs/perspectives/PE198.html, ১৫-০৮-২০২০তে দেখা।
১৫০ দ্র Waring, ২য় খণ্ড, পৃ: ২৬, ৮০-১।
১৫১ দ্র Peter Pomerantsev, This Is Not Propaganda, ই-বুক, লন্ডন: Faber, ২০১৯, ২য় ভাগ: ‘Democracy at Sea’.
১৫২ দ্র Keane, The New Despotism, পৃ: ১৪২-৮।
১৫৩ মেক্সিকোর জন্য দ্র Pomerantsev, This Is Not Propaganda, পৃ: ৫৭-৬৮; ফিলিপিন্সের জন্য ঐ, পৃ: ১৩-২৭।
১৫৪ দ্র Sophie Vaughan, ‘Political Organizing is Moving Online for the 2020 Campaign Cycle’, Teen Vogue, ২২ মে ২০২০।
১৫৫ ‘[P]ost-truth is a distinct regime of truth singularly suited to late neoliberal governance.’ Barbara A. Biesecker, ‘Guest Editor’s Introduction: Towards an Archaeogenealogy of Post-truth’, Philosophy and Rhetoric, ৫১শ খণ্ড, ২০১৮, পৃ: ৩৩০।
১৫৬ কিউএননের দুটি প্রাঞ্জল বিবরণের জন্য দেখুন Marc-André Argentino, ‘QAnon Conspiracy Followers Step Out’, The Conversation, ৯ জুলাই ২০২০, url: https://theconversation.com/qanon-conspiracy-theory-followers-step-out-of-the-shadows-and-may-be-headed-to-congress-141581, ৭ অক্টোবর ২০২০তে দেখা; এবং ‘Quite frankly terrifying’, The Guardian, ২০ সেপ্টেম্বর ২০২০, url: https://www.theguardian.com/world/2020/sep/20/the-qanon-conspiracy, ৭ অক্টোবর ২০২০তে দেখা।
১৫৭ ‘In a world in which politicians can challenge the facts and pay no political price whatsoever, post-truth is bigger than any one person.’ McIntyre, Post-Truth, পৃ: ১৫ (বক্রাক্ষর মূল পাঠে)।
১৫৮ দ্র Roger Berkowitz, ‘Why Arendt Matters’, Los Angeles Review of Books, ১৮ মার্চ ২০১৭।