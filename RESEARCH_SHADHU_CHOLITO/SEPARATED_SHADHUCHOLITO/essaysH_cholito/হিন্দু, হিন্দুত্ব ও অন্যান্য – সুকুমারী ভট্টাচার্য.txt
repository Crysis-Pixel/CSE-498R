যদিহ ঘোরং যদিহ ক্রূরং যদিহ পাপম্।
তচ্ছান্তং তচ্ছিবং সর্বমিহ শমন্তু নঃ।
(অথর্ববেদ ১৯:৯:১৩-১৪)
অথর্ববেদের এই প্রার্থনাটি সকলেরই মর্ম স্পর্শ করে। কারণ, প্রথমত, সকল মানুষই জানে এর প্রাথমার্ধে পৃথিবীর যে-রূপটি বর্ণনা করা হয়েছে তা একেবারে সত্য, সমস্ত মানুষেরই অভিজ্ঞতায় এটি সত্য। ইহ’ মানে এই পৃথিবীতে যা কিছু ঘোর, যা কিছু নিষ্ঠুর এবং যা কিছু অমঙ্গলের— এবং এ সবের প্রচুর উপাদান পৃথিবীতে সকলেরই রোজ চোখে পড়ে— তার অবসান হোক। অর্থাৎ শান্ত হোক, তা মঙ্গলকর হোক, সব কিছুই শান্ত হোক।
নানা দিক থেকেই এ প্রার্থনাটির কিছু বৈশিষ্ট্য আছে। প্রথমত, এটি পরিসরে খুব ছোট এবং মূলত একটি সম্পূর্ণ সূক্ত। মনে হয়, কোনও কোনও সাংমনস্য সূক্ত বা যজ্ঞীয় অনুষ্ঠানের শেষে এটি হয় সমস্বরে, নয়তো পুরোহিতের উদাত্ত কণ্ঠে উচ্চারিত হত।
এতে কী বলা হচ্ছে? পৃথিবীতে যত মন্দ, নিষ্ঠুরতা, যত অশুভ আছে তা যেন প্রতিহত হয়; যেন সব কিছুই শান্ত হয়। এর মধ্যে প্রধানত, লক্ষ করি, সূক্ত রচিয়তা যেন সমস্ত মানুষের প্রতিনিধিত্ব করে পৃথিবীর যত অশুভ অমঙ্গল ও নিষ্ঠুরতা আছে তার থেকে মুক্তির জন্য প্রার্থনা করছেন, অর্থাৎ ওই ক্রুরতা ও অমঙ্গলকে স্বীকার করছেন। তার থেকে যেন পৃথিবীর মানুষ অব্যাহতি পায় এ তারই প্রার্থনা। দ্বিতীয়ত, এ সব অশুভ ও নিষ্ঠুরতা থেকে মুক্তি পাওয়া সম্ভব, এ বিশ্বাস এ প্রার্থনায় স্পষ্ট। কিন্তু আশ্চর্যের বিষয়, যদিও সূক্তটির শীর্ষে ব্রহ্মার নাম আছে, সেটাতে কোনও বৈশিষ্ট্য নেই; ব্রহ্মা এখানে অথর্ববেদের একজন প্রধান দেবতা এবং বহু সূক্তেই তাঁর উল্লেখ আছে। আসলে এ প্রার্থনা কোনও বিশেষ দেবতার কাছে নয়, অনুক্ত বিশ্বশক্তির কাছে এ প্রার্থনা: ‘তুমি দাও’ বলছে না, বলছে, ‘যেন হয়’। কেমন করে হবে সে বিষয়ে কোনও ইঙ্গিত নেই। এবং এখানেই এ সূক্তের বৈশিষ্ট্য।
যেখানে অধিকাংশ প্রার্থনাই ধন দাও, যশ দাও, আয়ু দাও, জয় দাও ধরনের, সেখানে এ প্রার্থনায় ব্রহ্মার নাম শিরোনামে আছে, ইনি অথর্ববেদের প্রধান ও সাধারণ দেবতা। কোনও উদ্দিষ্ট দেবতা নেই। এবং প্রার্থিত বস্তুও কোনও পার্থিব লাভের জন্য এখানে চাওয়া হচ্ছে না। এ সূক্তের কোনও রচয়িতার নাম নেই অর্থাৎ যেমন কোনও বিশেষ দেবতার কাছে এ প্রার্থনা নয়, তেমনই কোনও বিশেষ ঋষিরও নয় এ প্রার্থনা। আবার কোনও আবেদন-নিবেদন নেই এতে।
সব মিলে মনে হয়, যেন সমস্ত পৃথিবীর হয়ে কোনও এক ঋষি অদৃশ্য, অজ্ঞাত-পরিচয় কোনও এক বিশ্বনিয়ন্তার কাছে এই আবেদন করছে। সবচেয়ে বেশি করে যা চোখে পড়ে তা হল, এ প্রার্থনার মধ্যে কোনও স্থানকালের, কোনও বিশেষ প্রার্থিতব্যের ইঙ্গিত নেই। সেই দিক থেকে প্রার্থনাটির মধ্যে একটি নির্বিশেষ নিরঞ্জনতা আছে, যা অন্যত্র বিরল। যেন কোনও বিশেষ প্রার্থী কোনও বিশেষ দেবতার কাছে কোনও বিশেষ প্রার্থনা করছে না।
এইখানেই সূক্তাংশটির জোর। প্রার্থনাটি কীসের জন্যে? পৃথিবীতে যা কিছু অশুভ ও নির্দয়তা আছে, যা মানুষকে অহরহ পীড়িত করছে তার থেকে পরিত্রাণের জন্যে। কার পরিত্রাণ? তাবৎ বিশ্বমানবের। কারণ, এই নিষ্ঠুর অশুভশক্তির দ্বারা বিশ্বের সব মানুষই অহরহ পীড়িত হচ্ছে। অস্পষ্ট একটি ইঙ্গিত যেন আছে যে, এই নিষ্ঠুরতা অমঙ্গল মানুষেরই সৃষ্ট, এর অন্তরালে মানুষের পাপ, অন্যের ক্ষতি করার প্রবৃত্তি সক্রিয়। দীর্ঘকালের অভিজ্ঞতায় মানুষ জানে, পৃথিবীতে তার অবস্থান চতুর্দিকে হিংসা ও মানুষের-প্রতি-মানুষের অমঙ্গল চেষ্টা— এতেই সমাকীর্ণ তার জীবন। এ সব চিরকাল আছে এবং মানুষ তার অবচেতনে জানে, চিরকাল থাকবেও। এর কোনও প্রতিকার মানুষের সমাজে নেই। কোনও দেবতার কাছে বা কোনও যজ্ঞকর্মের মাধ্যমে এর প্রতিবিধান মেলে না। অথচ মানুষের জীবন এর দ্বারা নিষ্প্রতিকার ভাবে বিপন্ন, সেই জন্যেই এই প্রার্থনা।
এই প্রার্থনা যুগে যুগে, সর্বত্রই, অথচ কোনওদিন কোনওখানেই সব অমঙ্গলের, অন্যায়ের নিষ্ঠুরতার নিরসন হয় না, তবুও— এবং তাই-ই— প্রার্থনা। সর্বমানুষের, সর্বকালের।বেশ খানিকটা পিছিয়ে গিয়ে শুরু করতে হবে। যে মাহেশের রথ পশ্চিমবঙ্গে বিখ্যাত, সেই মাহেশের জমিদারের অষ্টাবিংশ শতকের শেষদিকে কী একটা কারণে চিত্ত পরিবর্তন হয়, তিনি সহসা খ্রিস্টধর্ম গ্রহণ করেন এবং জীবনযাত্রা থেকে হিন্দু চাল-চলন সম্পূর্ণ বিসর্জন দেন। আমার ঠাকুরমা শেষ জীবন পর্যন্ত বঁটি শিলনোড়া ব্যবহার করতেন। পরনের বেশবাস বিলিতি হয়ে গেল। আমার ঠাকুরমা মাহেশের জমিদারের কনিষ্ঠা কন্যা, নাম প্রিয়বালা, তাঁর দিদি লীলাবতী অপূর্বা সুন্দরী ছিলেন। দীর্ঘদেহিনী, শ্বেতচন্দনের মতো গাত্রবর্ণ। ঠাকুরদা সে তুলনায় অনেক সাদাসিধে দেখতে ছিলেন, পড়তেন স্কটিশ স্কুলের নবম কিংবা দশম শ্রেণিতে। পিতার নির্দেলশে এরা শাড়ি পরতে পেতেন না, যদিও ঠাকুরমা বিবাহের দিন থেকেই আমরণ শাড়িই পরতেন। তিনি ছিলেন বুদ্ধিমজী স্বল্পভাষিণী এবং শান্ত স্বভাবের।
বড় ঠাকুরমা লীলাবতীর বিয়ে হয়েছিল সোনাটিকরি গ্রামের জমিদার এবং পাশ করা ডাক্তারের সঙ্গে। ইনি মারা যান শেষ যৌবনেই, তার পর লীলাবতী সম্পত্তির কিছু অংশ নিয়ে ছোট বোনের সঙ্গে বাস করতে এলেন মহানাদ গ্রামে। সেইখানেই আমরা তাঁকে দেখেছি। পুরো সাহেবি ইংরেজি বলতেন ইংরেজি কেতায়। মুখ ফিরিয়ে থাকলে একেবারেই বোঝা যেত না, এ-ইংরেজি কোনও বাঙালিনী বলছেন! ও দিকে ঠাকুমাও এ রকম ভাল ইংরেজি বললেও তার বাংলাটি ছিল মধুর। বেয়ারা-বাবুর্চি-খানসামার সংসারে মানুষ হয়েও এঁরা গোপনে অনেকটা বাঙালিয়ানা বজায় রেখেছিলেন মৃত্যু পর্যন্ত। এঁর একটি খাতা দেখেছিলাম মুক্তোর মতো হস্তাক্ষরে। তাতে উনি আশপাশের সমাজের বহু জীবনরীতি, বিশ্বাস ও চালচলনের বর্ণনার সমালোচনা করেছিলেন। আমার প্রবল আত্মগ্লানি রয়ে গেল খাতাটি যথাকালে নিয়ে নিইনি বলে।
প্রিয়বালার চার ছেলেমেয়ে— বিদ্যুৎপ্রভা, সরসীকুমার, চারুপ্রভা ও নলিনীকুমার। জ্যেষ্ঠপুত্র সরসীকুমার আমার বাবা। তাঁর জ্যেষ্ঠভগিনী বিদ্যুৎপ্রভা এক অসামান্য নারী ছিলেন। বাবার জন্ম ১৮৯৩ সালের ৩০ আগস্ট, মৃত্যুদিন ২৩ অক্টোবর। বড় পিসিমা জন্মেছিলেন ১৮৮৯ সালের ২ জুলাই।
মাহেশের জমিদার খ্রিস্টধর্ম গ্রহণ করে মেয়েদের বিয়ের জন্য প্রথম প্রজন্মের খ্রিস্টান ছেলে খুঁজছিলেন। যশোরে মাইকেল মধুসূদনের বাড়ি কপোতাক্ষ নদীর তীরে সাগরদাঁড়ি গ্রামে। সেখানে ঠাকুরদাদার ছেলেবেলার খেলার সঙ্গিনী ছিলেন এক বিধবা কিশোরী। ঠাকুরদা তখন কলকাতার কলেজে পড়েন, গ্রীষ্মের ছুটিতে দেশে গেছেন। প্রচণ্ড গরমের দিনে তিনি পাশের বাড়ির বন্ধুটির খুব কান্নার শব্দ পেয়ে মেয়েটির মাকে জিজ্ঞেস করেন, ‘ও কাঁদে কেন?’ মার উত্তর, আজ একাদশী, ওর তেষ্টা পেয়েছে, কিন্তু বিধবার তো আজ নিরম্বু উপবাস। অনেক অনুনয়-বিনয় করেও যখন বন্ধুর জন্য এতটুকু জলের ব্যবস্থা করতে পারলেন না, তখন সোজা কলকাতায় এসে বিশপস কলেজে বিএ পড়লেন। সাহেবকে বললেন, আমি এখনই খ্রিস্টান হব। ধর্মের তত্ত্বকথা পরে শুনে শিখব। কিছু তর্কাতর্কির পর সাহেব তাঁকে খ্রিস্টধর্মে দীক্ষা দিলেন। দেশে ফিরে সে কথা জানাতে, তাঁর পিতা তাঁকে ত্যাজ্যপুত্র করেন। বড় সম্পত্তি থেকে, জমিদারিতে তাঁর অংশ থেকে বিপিনবিহারী দত্ত বঞ্চিত হলেন। অত্যন্ত বুদ্ধিমান এই ছাত্র কলকাতার এক ধনী ছাত্রকে পড়িয়ে পাশ করাবার বিনিময়ে অন্ন ও আশ্রয় পেলেন। যাই হোক, তাঁর ছাত্র টেনেটুনে পাশ করলেও, ঠাকুরদা নিজে আশানুরূপ ফল করতে পারেননি। পরে তিনি mixed course-এ (তখন চালু ছিল) সংস্কৃত দর্শন ও কেমিস্ট্রি নিয়ে পাশ করলেন। তখন স্কটিশ চার্জ কলেজের কয়েকটি বিষয়ে এমএ পড়ানো হত।
বাবা স্কটিশ কলেজেই এমএ পড়তেন। পাশ করার পর প্রথমে হিমালয়ের সাধুদের সঙ্গে কিছুকাল ধর্মচর্চা করেন। এঁদের জীবনযাত্রা খুব কঠিন ছিল। অনিয়মিত সামান্য খাওয়া তাও প্রধানত শিলাজতু— পাথর কেটে কোথাও কোথাও গাঢ় গোলাপি চটচটে মধুর মতো ঘন রসবেরিয়ে জমা হত। খেতে মিষ্টি এবং বেশ কয়েক ঘণ্টা শরীরকে পুষ্টি ও উষ্ণতা দিত, ঝরনার জল এবং দৈবাৎ দু’-একটা ফলও মিলত।
তখনকার দিনে ধর্মজিজ্ঞাসা একটা চলতি ব্যাপার ছিল। কোন নামে রূপে ভগবান সত্য— এই নিয়ে খুব চর্চা-অনুসন্ধান চলত। এই আবহাওয়ার মধ্যে বাবাও আক্রান্ত হন এবং তাঁর বিশ্বাস জন্মায় প্রাচীন শাস্ত্রের ঋষিরা যখন হিমালয়ে, বেশি ভক্তিমান, কীর্তিমান, সাধু আছেন সে জন্যে ওখানে গিয়ে সাধনা করা দরকার, গেলেনও তাই। নানা দেশের নানা ভাষাভাষীর নানান দার্শনিক ঋষিদের সঙ্গে একে একে আলাপ করলেন। যা শুনলেন, তাতে ওঁর জিজ্ঞাসা মিটল না। ফিরে এলেন। এলেন কলকাতার রামকৃষ্ণ মিশনের আশ্রমে দক্ষিণেশ্বরে। পরে একে একে রাজস্থানের ও পাঞ্জাবের কয়েকটি স্কুলের হেডমাস্টারের কাজ করলেন। গরিবের ছেলেরও দেশভ্রমণের শখ থাকতে পারে। তখন এ ছাড়া কোনও উপায় ছিল না। রাজস্থানে পশুবধ নিষিদ্ধ ছিল বলে রাস্তায় হাঁটলে হরিণ ও ময়ূরের দল নিৰ্ভয়ে পাশাপাশি হাঁটত, পিঠে হাত বুলিয়ে দিলে গা-ঝাড়া দিয়ে পরম নির্ভয়ে আগের মতো হাঁটত। পাঞ্জাবে অমৃতসর, আম্বালা, বাটালা ও আরও দু-তিন জায়গায় কয়েক মাস পড়ানোর সুবাদেই ঘুরেছিলেন।তাঁর স্বভাব ছিল তীক্ষ্ণদৃষ্টিতে সব কিছু লক্ষ করা। তাই তাঁর কাছে এ সব জায়গার গার্হস্থ্য ও সমাজজীবনের বহু অনুপুঙ্খ শুনতে পেয়েছিলাম।
ধর্মানুসন্ধিৎসা তাঁকে নানা দিকে নিয়ে যেত। তাই রাজস্থান ও পাঞ্জাবে গমন। পরে তিনি ছোট ভাইকে নিয়ে রামকৃষ্ণ মিশনের আশ্রমে গেলেন দীক্ষা নেবার আশায়। স্বামীজিরা বিশেষ উৎসাহ দেননি। ভোজনশালায় আশ্রমিকরা খেতে বসতেন; বাবা ও কাকাকে খাবার দেওয়া হত দরজার বাইরে মাটিতে। আশ্রমিকদের জন্য বরাদ্দ ছিল মাথাপিছু দু’খানি ধুতি, পরিধেয় ও উত্তরীয় হিসেবে। বাবা ও কাকাকে একখানি করে ধুতি দিয়ে বলা হল, আধখানা ধুতি ও অপরার্ধ উত্তরীয় হিসাবে ব্যবহার করতে। সর্বধর্মসমন্বয়ের পীঠস্থানে ওই জাতিভেদটা বাবাকে বড় ধাক্কা দেয়। যেমন দেয় আশ্রমে কেবল কালীপুজোর অনুষ্ঠান; অন্য কোনও ধর্মের অনুষ্ঠান হত না। নিজেদের আদর্শ থেকেই ওরা এমন বহু ছোট-বড় বিষয়ে সরে থাকতেন।
একবার পূর্ববঙ্গে বিধ্বংসী বন্যা হয়। ত্রাণকার্যে নিযুক্ত কিছু শিষ্যের সঙ্গে বাবাকেও যেতে হয়েছিল। প্রকাণ্ড বটগাছের উপর বিশাল পাটা পেতে গাছের ওপর খিচুড়ি রান্না করে মোটা গরুবাঁধা দড়িতে প্রকাণ্ড ডেকচি বেঁধে দড়ি ধরে অতি সাবধানে নামাতে হত। এ কাজ বাবাকেই দেওয়া হয়েছিল। নৌকোয় করে বারে বারে বন্যাপ্লুত গ্রামে প্রয়োজন মতো খিচুড়ি বিতরণ করতেন। কাজটা বিপজ্জনক। অতএব খ্রিস্টানের ছেলের প্রাণের ওপর দিয়ে বিপদটা যাক।
বেশ কিছুদিন পরে কাশীতে প্লেগের মহামারী শুরু হয়। সেখানেও বাবার সঙ্গে আর একজন শিষ্যকে পাঠানো হল। সে কাশীতে উধাও হল। বাবা একা কিছুদিন রোগীদের যথারীতি শুশ্রূষা করে েিজ পেটের অসুখে পড়লেন। সেটা প্লেগ না হলেও যথেষ্ট কষ্টদায়ক ছিল। শরীর যখন যন্ত্রণায় নিরতিশয় কাতর, তখন প্রায় অজ্ঞান অবস্থায় দশাশ্বমেধ ঘাটের সিঁড়িতে শুয়ে পড়লেন। দু’দিন পরে এক অচেনা ভদ্রলোক (ইনি তৎকালীন বাংলা গভর্নর হরেন মুখোপাধ্যায়ের সহোদর ভাই তারক মুখোপাধ্যায়) এসে রুগ্ন বাবাকে পাঁজাকোলা করে তুলে নিজের বাড়িতে নিয়ে প্রথম ক’দিন ডাক্তার দেখিয়ে সুস্থ করলেন। যদিও বাবা তখন খুবই দুর্বল ও শয্যাগত। সুস্থ হলে তাঁর সঙ্গে খ্রিস্টধর্ম ও অন্যান্য ধর্মের আলোচনায় ব্যাপৃত রইলেন। মূল সূত্র নিয়ে এই দুই ধর্মান্বেষী আলোচনা করে সিদ্ধান্তে এলেন যে খ্রিস্টধর্ম প্রাচ্যেরই সৃষ্টি। কিন্তু সর্বত্রই একে সাহেবি পোশাকে, ভাষায়, নামে ও আচার আচরণে বিদেশি আবরণে প্রকাশ ও প্রচার করা হচ্ছে। আর এ দেশের লোকেরা এটাকে সাহেবি ধৰ্ম বলে বাবতে অভ্যস্ত হয়েছে এবং নিজেদের ধর্মজীবন থেকে দূরে রেখেছে। এই মোহ আবরণ সরিয়ে দিয়ে একান্ত ভাবে ধর্ম বলে প্রকাশ করলে দেশের লোকের দ্বিধা হবে না, খ্রিস্টান বলে পরিচিত হতে। খ্রিস্টানের পক্ষেও ভারতীয় থেকেও পুরো খ্রিস্টান হয়ে থাকা সহজ হবে। এর জন্য আমার মামা ও কাকাকে সঙ্গে নিলেন। এর কিছু পরে উপযুক্ত কর্মকাণ্ডে এক রূপদান করে একটা অতি বাস্তব কর্মকাণ্ড সৃষ্টি করে এক অভিযানে সক্রিয় হওয়ার উদ্যোগ। পাঞ্জাবের লুধিয়ানা থেকে চিঠি লেখেন। এই সিদ্ধান্ত কাজে পরিণত করবার আগে অনেক দীর্ঘ প্রস্তুতি ছিল।
পিসিমা শান্তিনিকেতনে কাজে যোগ দিতে আসার পর তাঁর সঙ্গে দেখা করতে আসেন বাবা। রবীন্দ্রনাথ দর্শনের কিছু কিছু বিষয়ের শাস্ত্রীয় ব্যাখ্যার জন্য বাবার সঙ্গে বেশ কিছুকাল আলাপ করেন। ১৯১৩ সালে নোবেল প্রাইজ পাবার পরে রবীন্দ্রনাথ যে ভাষণ দেন, তাতে দেশবাসীকে অনুরোগ করেন। বেশ কিছু কথা ছিল। বিদেশ কবিকে সম্মান করার আগে দেশ তাকে চেনেনি, এবং এর মধ্যে প্রতীচ্যকে প্রাধান্য দেওয়ার দীনতারও উল্লেখ ছিল। অধিকাংশ শ্রোতা এতে মনঃক্ষুণ্ণ হলেও বাবা কিন্তু রবীন্দ্রনাথের উক্তির ভাবার্থ স্বীকার করেন। অল্প কিছুদিন পরে রবীন্দ্রনাথ বিলেতে গেলেন, বাবা কলকাতায় ফিরলেন।
তত দিনে বাবাও পিসেমশায়দের প্রস্তাবিত ব্যাপারটি অনেকটাই বাস্তবায়িত হবার দিকে এগিয়েছে। টাকার জোগাড় হল। পিসেমশায়ের অনেক নিজস্ব টাকা দান, ঠাকুরমার দিদি লীলাবতী দেবীর কাছ থেকে বেশ কিছু ধার। লীলাবতী জমিদারবাড়ির বিধবা দিদিমা ও ঠাকুরমার কিছু টাকা নিয়ে একটা বড় মূলধনে প্রাথমিক কাজগুলো— জমি কেনা গিডনে গ্রামে, ধানজমি পুষ্টিকর খাদ্যে লালিত শুয়োর, যার চাহিদা কলকাতায় সাহেবদের কাছে প্রচুর ছিল এবং যা এদের কাছে প্রভূত লাভজনক ছিল ব্যবসায়িক দিক থেকে, সুবিস্তৃত ধানজমিতে তখনকার সবচেয়ে আধুনিক পদ্ধতিতে ধানচাষ হত এবং সেটা খুবই লাভজনক হতে লাগল ক্রমেই। সাঁওতালদের বৃহৎ এক দরিদ্র দল সাগ্রহে এবং সানন্দে এগিয়ে এসেছিল। কারণ, এঁদের ব্যবহার ছিল মানবিক ও সমান আচরণে গঠিত।
গিডনিতে মা সংসার নিয়ে ব্যস্ত থাকতেন। আমি অত্যন্ত দুরন্ত ছিলাম ওই তিন বছর বয়সেই। আর আমার বোন দেড় বছর বয়সে অত্যন্ত শান্ত ছিল। মা দু’জনের জন্য দুটি সাঁওতাল মেয়ে নিযুক্ত করেন দেখাশোনা করবার জন্য। আমারটির নাম রাইমণি, বোনেরটির নাম সুখী। একদিন জেদ করে ওদের বাড়ি গেলাম এবং অত্যন্ত জেদ করে ওদের যে-হাঁড়িয়া জ্বাল দেওয়া হচ্ছিল, তার থেকে অল্প একটু খেলাম। এর পরে বাড়ি নিয়ে যেতে, মা তাঁর তিন বছরের রক্তচক্ষু-কন্যাকে দেখেই রাইমণিকে ছাড়িয়ে দিতে বদ্ধপরিকর। রাইমণির কাপড় জোর করে ধরে থেকে সে-যাত্রা রক্ষা হল। সুখী ও রাইমণি আমাদের শালবনে নিয়ে যেত। আমরা সেখানে রজন সংগ্রহ করতাম। মা-বাবা দু’জনই বেহালা বাজাতেন, ওঁদের কাজে লাগত। বনজঙ্গলে ওদের সঙ্গে ঘুরে বেড়ানোই প্রধান কাজ ছিল এবং অত্যন্ত আনন্দ পেতাম ছোটখাটো ঝরনার ধারে নানা জাতীয় জীব গাছলতা দেখে বেড়াতে। বলা বাহুল্য, এই স্বপ্নস্পর্শ থেকে উৎখাত হওয়াটা ভীষণ কষ্টকর ছিল।
বেশ চলল বছর তিনেক, লাভ ভালই হচ্ছিল। চতুর্থ বছরে মারাত্মক খরা, খালবিল শুকিয়ে উঠল, চাষ একেবারে বন্ধ। শুয়োরদের স্নান ও পানের জলে এত টান পড়ল যে, সেগুলোকে বিক্রি করে দেওয়া হল। এক রাত্রির কথা মনে পড়ে, আমরা ছোটরা পাশের ঘরে শুয়ে শুনতে পাচ্ছিলাম, খুব জোর আলোচনা হচ্ছিল। সকালে বাবা, কাকা মামা ও পিসেমশায়কে সামনে রেখে সাঁওতালদের বললেন, ‘ভুখা মজুরদের পাতের ভাত ও শখের শুয়োরের মাংস বেচতে পারবেন না তাঁরা।’ সব চাবি ওদের হাতে তুলে দিলেন, ওরা সরবে কাঁদতে লাগল। অত্যন্ত ভারী মন নিয়ে আমরা সবাই কলকাতায় ফিরলাম দু’দিন পরে। খ্রিস্টধর্মকে ভারতীয় রূপ দেবার এই পর্ব ওখানেই শেষ হল। যতদূর জানি, এ চেষ্টা তেমন ভাবে পরে কেউ করেনি। কলকাতায় বাবা, মামা ও কাকা ফিরলেন ওদের অংশের বিপুল ঋণের বোঝা নিয়ে। সকলেরই আয় কম, ফলে দীর্ঘকাল ধরে অতি কষ্টে ঋণ শোধ করা হল।
***
মাহেশের জমিদারের কন্যাদায় জটিল হয়ে উঠল এই কারণে যে, তিনি কন্যাদের জন্য প্রথম প্রজন্মের খ্রিস্টান পাত্র খুঁজছিলেন এবং সেটা বেশ বিরল ছিল। এ দিকে বিপিনবিহারী দত্তেরও ওই সমস্যা। যাই হোক, লোকপরম্পরায় উভয়ের উভয়ের সন্ধান করে শেষ পর্যন্ত দুই পরিবারের যোগ হল। মাশেহের প্রথমা কন্যা লীলাবতী দেবীর বিয়ে হল হুগলির সোনাটিকরি গ্রামের জমিদার ও পাশ করা ডাক্তারের সঙ্গে। দ্বিতীয় কন্যা প্রিয়বালার বিয়ে হল মাইকেল মধুসূদনের জ্ঞাতিভ্রাতা বিপিনবিহারী দত্ত, আমার ঠাকুরদার সঙ্গে। মাহেশের জমিদারের শখ ছিল হুগলির মহানদ (লোকে মলে মহানাদ) গ্রামে মেয়ে জামাইয়ের বাস্তবাড়ি তৈরি করে দেবেন। বড় বড় ঘরের চওড়া বারান্দা দেওয়া একটি বাড়ি, খানিকটা জায়গা ছেড়ে চার ঘরের দোতলা একটি অতিথিসদন তৈরি করে দেওয়া। সঙ্গে বড় একটা বাগান; মাতাদিঘি নামে সুবিস্তৃত এক তৃতীয়াংশ। বাড়ির উঠোন ছাড়িয়েই বেশ বড় একটি বাগান। সেখানে মজবুত ও সুদৃশ্য এক দোলনা, আর মার্বেল পাথরের দুটি সুদৃশ্য আসন। সারাদিনের স্কুলের হেডমাস্টারি, গির্জার পাদরির কাজ সেরে ওই শ্বেতপাথরের আসনে বসে ঠাকুমার সঙ্গে বিদেশি সাহিত্য পাঠ, তার ভাষ্য ইত্যাদি দিয়ে ঠাকুমার জ্ঞান ও সাহিত্যের রসগ্রহণের পরিধি বাড়ানো। ঠাকুরমা এক সঙ্গে নানা সাহিত্যিক ধর্মীয়, সামাজিক, দার্শনিক আলোচনা করতেন। প্রেমালাপ ও হাস্যরসেরও কিছু মিলত এখানে।
বেশ চলছিল, এমন সময়ে ওঁদের প্রথম সন্তান কী এক রোগে ভুগে মারা গেল অতি শৈশবেই। স্নেহপ্রবণ মাহেশের শ্বশুরমশায় প্রায় তখনই জামাইকে ডাক্তারি পড়তে পাঠালেন। তিনি ফিরলে আশপাশের পাঁচখানি গ্রামের তিনি একমাত্র ডাক্তার হলেন। পরিশ্রম বাড়ল, দায়িত্ব ও কর্মভারও বাড়ল। শরীরের ওপর ধকল বাড়ল। যখন তাঁর তেতাল্লিশ বছর বয়স, তখন এক ভিন গ্রামের মানুষ ছাদছাড়া এক গরুরগাড়িতে করে রোগী দেখতে নিয়ে গেল। রোগী দেখে এসেই জ্বর। শরীরের যন্ত্রণা নিয়ে শয্যা। রোগটা ম্যালিগন্যান্ট ম্যালেরিয়া। তখন এ রোগের নির্ণয় হত না। ছেলেমেয়ে, চিকিৎসা কিছুই ছিল না। ছ’দিন ভুগে সাতদিনের দিন ঠাকুরদার দেহান্ত ঘটে।
ছত্রিশ বছরের ঠাকুরমার হাতে কোনও সঞ্চয় ছিল না। চারটি ছেলেমেয়ে। এমন সময়ে প্রেসবিটিয়ান মিশন ওঁদের পাশে এসে দাঁড়াল। বুদ্ধিমতী ছাত্রী বিদ্যুৎপ্রভাকে লুধিয়ানায় ডাক্তারি পড়তে পাঠালেন। সেখানে প্রত্যেকটি পাত্রেই অত্যুষ্ট নম্বর পেয়ে প্রথম হলেন। এমবিবিএস ডিগ্রি পেলেন না। কারণ, পিতার মৃত্যুর পরেই লুধিয়ানা চলে আসতে হয় এবং অর্থাভাবেই আইএসি পড়া হয়নি। বড় পিসিমার কর্তৃপক্ষের অনুরোধ, যেন ওঁকে এমবিবিএসের পুরো কোর্সটা পড়তে দেওয়া হয়। ডিগ্রির জন্য লালায়িত ছিলেন না, ছিলেন জ্ঞানের জন্য। পুরো কোর্সটা উনি একাগ্র নিষ্ঠায় শেষ করেন। পরবর্তী জীবনে গয়ায় কর্মকালে উনি প্রচুর যশ অর্জন করেন।
ওখানে পরীক্ষার প্রত্যেক পত্রে নব্বইয়ের ঘরে নম্বর পেয়েছিলেন তার প্রতিলিপি আমি দেখেছি। গয়ায় পাশ করে উনি আমন্ত্রিত হন দিল্লি লেডি আরউইন কলেজে। কিছু কাজ করার পর রবীন্দ্রনাথ লুধিয়ানা কর্তৃপক্ষকে লেখেন, একজন নির্ভরযোগ্য লেডি ডাক্তার পাঠাতে। তাঁরা উত্তরে জানান, যাকে পাঠাচ্ছি (পিসিমা) তেমন ছাত্রী আগে কখনও পাইনি, পরেও কখনও পাব বলে মনে হয় না। নিয়োগপত্র পেয়েই বড় পিসিমা সাহেবি মানের বেতন, কোয়ার্টাস ও দুটি অনুচরের (সরকারি নিয়োগের) পাওনা ছেড়ে পরের ট্রেনেই চলে এলেন খড়ের ছাউনির মাটির ঘরে। মহাখুশি। কবির কাছাকাছি থাকতে পারবেন বলে।
এর পর ছোটভাইকে স্কুলে দিয়ে পরপর বিশপস কলেজে আইএসসি পাশ করে, স্কটিশ চার্চ কলেজ থেকে বিএসসি মিক্সড কোর্স অর্থাৎ দর্শন ইতিহাসের সঙ্গে কেমিস্ট্রি নিয়ে বিএ পাশ করেন। বাবা অসুস্থ হয়ে ক’দিনের জন্যে দেশে গেলে, এমএ ক্লাসে মিশনারি সাহেব ক্যামেরন হস্টেলে বাবার ঘরটা আর একজনকে দিয়ে দিলেন। ফলে মফস্সলের আশ্রয়হীন ছেলে এমএ পড়বার সময়ে ক্লাসের শ্রেষ্ঠ ছাত্র হয়েও পরীক্ষা দিতে পারলেন না। দেশে ফিরে গেলেন।
বাবার পরিচ্ছদ ছিল অতি সাধারণ। সেটা স্বাধীনতা সংগ্রামের যুগ অর্থাৎ দেশে বহুসংখ্যক লোকই গান্ধীবাদী, বাবাও তাই। পরনে সাদা খদ্দরের থান। খদ্দর ভারী বলে, বাবা নিজের কাপড় সর্বদা নিজেই কাটতেন। ঠিকের মেয়েটির উপর বাড়তি ওজন চাপাতেন না। খদ্দরের পাঞ্জাবি ও পায়ে বিদ্যাসাগরি চপ্পল। আমাদের এক জ্ঞাতির বিয়েতে কন্যাসম্প্রদান করেন, কন্যার পিতা মারাত্মক অসুস্থ হওয়ায়। ওদের বাড়ি থেকে অনুরোধ এল, বাবা যেন সম্প্ৰদান করেন। অবস্থা বুঝে বাবা রাজি হলেন। পরদিন সকালে সাজসঞ্জাম নিয়ে দর্জি হাজির। বাবা বাড়ির গৃহিণীকে বললেন, আপনি তো জানেন, আমি খদ্দর পরি, এ সব কেন? তিনি বললেন, তুমি তো রায়সাহেবের কন্যাকে সম্প্রদান করবে, এতটুকু না হলে কী চলে বাবা। বললেন, তাহলে কাপড়ই সম্প্রদান করুক, আমাকে বাদ দিন। কিছু বাকবিতণ্ডার পরে ওরা রাজি হলেন। খদ্দর পরেই বাবা সম্প্রদান করলেন।
এর পরে ঘটনার আনুপূর্বিকতায় হয়তো খানিকটা গোলমাল থাকবে। তবে যতদূর মনে পড়ে, এর পরে বাবা হিমালয়ে যান। গুহায় গুহায় নানা সম্প্রদায়ের সন্ন্যাসীর সঙ্গে আলাপ-আলোচনা করেন। ওই সময়টার শিক্ষিত বাঙালি যুবকের একাংশে ধর্ম সম্বন্ধে নানা প্রশ্ন ছিল। ধর্মের সত্যস্বরূপ কী এই নিয়ে নানা সংশয় ছিল আগেই বলেছি। বাংলা, ইংরেজি ও চলন-সই হিন্দি ও ওড়িয়া বলতে পারতেন। ও দিকে খাদ্যাভাব অর্থাভাব খুব ছিল। পাহাড়ি গরু-মোষের যৎসামান্য দুধের অংশ এবং শিলাজতু প্রশ্নের গ্রহণযোগ্য উত্তর না পেয়ে কয়েক মাসের মধ্যেই চলে আসেন।
এর পরে বাবা কাকাকে নিয়ে রামকৃষ্ণ মিশনে আশ্রমবাসী হিসেবে থাকতে চান। কর্তৃপক্ষ এক পক্ষ এক বৎসর পরে দীক্ষা দেবেন বলেছিলেন। দেননি। তা ছাড়া তাঁদের সঙ্গে যা যা ঘটে তা আগেই বলেছি।
এর পর খ্রিস্টধর্মকে প্রাচ্যধর্ম প্রমাণ ও দেশে সে ধর্মের প্রচারের উদ্দেশ্যে গিডনিতে উদ্যোগের কথা আগেই লিখেছি।
এর পরে শুরু হল ঋণশোধের পর্ব। পিসেমশায়ের শিয়ালদায় ওমদাবাজা লেনে সুবৃহৎ তিনতলা বাড়ি ছিল। তার বিক্রয়মূল্য ছিল প্রকাণ্ড। উনি মামাকে নিজের কাছে রেখে ম্যাট্রিক পাশ করিয়ে দেবার দায়িত্ব নিলেন। মুশকিল হল বাবার। কাকাকে ম্যাট্রিক পাশ করাবার দায়িত্ব। তাই বালেশ্বরে স্কুলে হেডমাস্টারের পদ নিলেন। কাকার শিক্ষা ও থাকা-খাওয়ার দায়িত্ব ও মাসে ঋণশোধ করতে লাগলেন। এরই মধ্যে একজন মহাজন একটা বড় অঙ্কের পরিশোধ দাবি করলেন, এক মাসের মধ্যেই। আমার তখন বছর ছয়েক বয়স, তবু বুঝতে পেরেছিলাম, ভীষণ একটা অর্থকৃচ্ছ্রতায় আচ্ছন্ন হয়ে আছেন বাবা। তবু সদাপ্রসন্ন হাসিখুশি ও রসিক গল্প দিয়ে পরিস্থিতিকে জয় করেছিলেন তিনি।
বালেশ্বরের পরে আরও দু’-চারটে স্কুলে হেডমাস্টারের পদে কাজ করেন বাবা। আশ্চর্য ভাল শিক্ষক ছিলেন। যারা পড়েছে তাঁর কাছে তারা এই সেদিনও এমন গল্প করেছে যে, হঠাৎ শুনলে অত্যুক্তি মনে হতে পারে। এ খবরটা আমরা বাবার জীবৎকালে জানতে পারিনি। জেনেছি অল্প কিছুদিন আগে। এবং এ সব ক্ষেত্রে প্রায়ই যা হয়, স্কুল বাবাকে দিয়ে কঠিন দায়িত্বপূর্ণ কাজ করিয়ে নিত প্রায় বিনামূল্যেই। একটু বড় হয়ে জিজ্ঞেস করলে বলতেন, আমি দরাদরি করলে ওরা কাজটা আমার কাছ থেকে কেড়ে নিয়ে অন্য কাউকে দিতেন। যিনি টাকাটা বেশি পেতেন, কিন্তু কাজটার গুরুত্ব বুঝে সেটা করতে পারতেন না। বাবা বাংলা সাহিত্য এত পুঙ্খানুপুঙ্খ ভাবে পড়েছিলেন যে, তাঁর বাংলা জ্ঞান ও সাহিত্যিক ভাষায় কিছু লেখা অতি সহজ ছিল। সেই ভাষা তাঁর সহকর্মীদের কারও আয়ত্তে ছিল না। ফলে অর্থের দিক দিয়ে প্রবঞ্চনা পেলেও সম্মান প্রচুর পেয়েছিলেন।
শান্তিনিকেতনে রবীন্দ্রনাথের সঙ্গে বাবার অনেক কথা হয়। কবি দর্শন সম্বন্ধে আলোচনা করতেন, কারণ উপনিষৎ ও গীতার বিভিন্ন যোগ এবং যোগাশাস্ত্রের সমবায় সূত্রগুলি আলোচনা হত। নতুন করে রাজযোগ সম্বন্ধে কবির আগ্রহ ছিল এবং এ নিয়ে আলোচনা ও হত বেশি। কবির পাশের ঘরে বাবার অবস্থান। যে দিন কবি নোবেল প্রাইজ পাবার পরে শান্তিনিকেতনের সমবেত জনগণকে কিছু কটু কথা বলেন, বাবা সেই সভায় উপস্থিত ছিলেন। বাবা বলতেন, রবীন্দ্রনাথের বক্তৃতায় যে ক্ষোভ, দুঃখ ও অভিমান ছিল, সেটা সম্পূর্ণতই যথাযথ ছিল। কবি যথার্থই বলেন যে, তিনি যদিও দীর্ঘকাল ধরে কবিতা লিখছেন— প্ৰায় চল্লিশ বছর, সে কবিতার উৎকর্ষ দেশের লোক বোঝেনি। যখন বিদেশি পাঠক, বোদ্ধা প্রশংসা করল, তখন দেশের লোকের চেতনা হল যে, আমি কবিতা লিখে থাকি এবং সে কবিতা বিদ্বজ্জনের কাছে আদরণীয়। বিদেশি রসজ্ঞদের প্রশংসার পর দেশের লোকের স্বীকৃতি কবিকে আহত করে। এটা এতটাই স্বাভাবিক প্রক্রিয়া যে, বাবা একে অস্বাভাবিক বলে মনে করেননি। তাঁর কবিতা নিয়ে বেশ কিছু কবি অকবি নানা ব্যঙ্গপরিহাস করেছিল। কবি তার উত্তর দেন ছড়া বা সরস উক্তিতে। এর কিছুদিন পরে কবি আমন্ত্রিত হয়ে ইংল্যাণ্ডে চলে যান। বাবা কলকাতায় কাজে ফিরে আসেন। বাবা যথাসম্ভব লেখাপড়া ও পঠনে মনোযোগী ছিলেন। ১৯৪৫ সালে ম্যালিগন্যান্ট ম্যালেরিয়ায় আক্রান্ত হন। প্রায় অচৈতন্য অবস্থায় ছ’দিন কাটাবার পরে সপ্তম দিনের সকালে শেষ নিঃশ্বাস ত্যাগ করেন। কিছু কথা শেষে বলেছিলেন, তার মধ্যে মাকে দেখিস। এটুকু ছাড়া অন্য কথাগুলি আবছা, বুঝতে পারা যায়নি।
এ তো গেল বাবার কর্মজীবনের ছোট আলেখ্য। বাবার চিত্ত সর্বদাই নতুন ভাবে, চিন্তায় উদ্বেলিত থাকত। বাবা কেমিস্ট্রির জ্ঞান কাজে লাগিয়ে সোনা বানালেন। স্পেসিফি, গ্র্যাভিটি, নাইট্রিক অ্যাসিড না গলা এবং রং না হারানো এই তিনটি পরীক্ষায় পাস করলে ১৮ ক্যারাট পর্যন্ত সোনাতেই অনেক লাভ। বাবার মন ছিল ভীষণ বিজ্ঞাননিষ্ঠ। বিএসসি-তে কেমিস্ট্রি তাঁর পাঠ্য ছিল এবং অনেক বই পড়েছিলেন এবং অনেক ল্যাবরেটরির পরীক্ষানিরীক্ষাও করেছিলেন। লাভের মধ্যে মায়েরী গলার মটরমালার একটি করে মটর যেত। অবশেষে খাঁটি সোনার চেয়ে কম মানের সোনা হল, যা নাইট্রিট অ্যাসিডে গলে না। রং পালটায় না, শুধু নির্দিষ্ট পরিমাণের চেয়ে কম ওজনের সোনা পাওয়া গেল। ইংরেজিতে যাকে বলে specfic grouth ঠিক পাওয়া গেল না। মেদিনীপুরের সবচেয়ে বড় স্বর্ণকার আমাদের পারিবারিক বন্ধু হেমন্ত তখনকার বাজার দরের চেয়ে ভরি পিছু তিন টাকা দিয়ে বহু পরিমাণ সোনা কেনবার জন্যে বাবাকে বহু অনুরোধ করলেন কিন্তু ততক্ষণে সোনার টুকরো এবং রাসায়নিক দ্রব্য সব রাস্তায়। বাাব ছিলেন প্রকৃত আদর্শবাদী, অতএব যা করলেন এত মাস ধরে তা যখন খাঁটি সোনায় উত্তীর্ণ হল না, তখন তিনি তাঁর পরিশ্রমকে ব্যর্থ জ্ঞান করে ওর থেকে সরে এলেন। এবং একদিনও পিছনে ফিরে চাইলেন না। আঘাত নিশ্চয়ই পেয়েছিলেন, কিন্তু বাবার অনুশোচনার কোনও প্রকাশই ছিল না।
এর মধ্যে স্কুলের পরীক্ষার প্রচুর টাকার কালি স্কুল কেনে দেখে, ভাবলেন স্বদেশি রসায়নে প্রস্তুত কালি থাকলে দেশের অনেক টাকা বাঁচে। কাজেই এর পরই শুরু হল দীর্ঘদিন ধরে কালির পর্ব। নিশাদল এবং আরও চার-পাঁচটি উপাদানকে তাপে ও মিশ্রণের নানা প্রক্রিয়ায় কালিতে পরিণত করার বিচিত্র প্রচেষ্টা। ৭/৮টি বোতলে নানা গুণের সিদ্ধিযুক্ত কালি হত। এরই শেষদিকে ম্যালিগন্যান্ট ম্যালেরিয়ায় সাত দিন ভুগে সমস্ত পরীক্ষা-নিরীক্ষার বাইরে চলে গেলেন। কয়েকদিন পর আমার ভাই ও আমি বোতলগুলো থেকে কালি ঢেলে দেখলাম, তলায় তলানি জমে না এবং নাইট্রিক অ্যাসিডে গলে না। শুকিয়ে গেলে জল দিলে রং একেবারে পাকা থাকে, তখন বৈজ্ঞানিক পরীক্ষায় অনভিজ্ঞ আমরা দুই ভাইবোন সম্পূর্ণ বিমূঢ় অবস্থায় বসে রইলাম। রাসায়নিক পদার্থ সবই হাতের কাছে, কিন্তু কোনটা কতখানি কখন দিতে হবে, কতক্ষণ জ্বাল দিতে হবে তাও আমরা জানি না। বহু বছর বোতলগুলি ফেলতে পারিনি। ওই কালি ব্যবহার করেছি অনেকদিন কিন্তু ওর রহস্যমোচন করতে পারিনি। কারণ, রসায়ন সম্বন্ধে অতটা জ্ঞান ছিল না। ওই একনিষ্ঠ সাধনাও ছিল না।
বাবা যে কাজে হাত দিতেন সেটা নিখুঁত ভাবে না করে উঠতে চাইতেন না। তাঁর এ গুণটা আমাদের কারওরই ছিল না। এ সব রাসায়নিক পরীক্ষা-নিরীক্ষার মধ্যেই স্কুলের হেডমাস্টার ও অন্য এক ধনী লোক দুটি বৃহৎ গ্রন্থ ইংরেজি থেকে বাংলায় অনুবাদ করতে দেন। দুটি কাজই খুব কঠিন ছিল। শুধু ইংরেজি থেকে বাংলায় অনুবাদ মাত্র নয়, বাবার আদর্শ ছিল অনুবাদটি যেন যথার্থ বাংলা বাগধারাকে মেনে চলে। বহু পরিশ্রম করে বই দুটি অনুবাদ করার পরে মোটামুটি ‘ভাল হয়েছে’, বেশ হয়েছে বলা হল এবং পরিশ্রুত অর্থের অর্ধেক দিয়ে বিদায় দেওয়া হল। বানিদ্দের অনুবাদ দুটির খুব প্রশংসা হওয়ার পরে বাবা আরও অনুবাদ করার জন্য আমন্ত্রিত হন, কিন্তু পরিশ্রমের মর্যাদা ও অর্থমূল্য না পাওয়ায় তিক্ত অভিজ্ঞতা বাধা হয়ে দাঁড়ায়। আর কোনও অনুবাদ করেননি। অথচ বাবা সংস্কৃত ভাল জানতেন বলে তাঁর বাংলা অনুবাদগুলি সহজ সুখপাঠ্য এবং যথাযথ হত।
বাংলা পড়াতেন। স্কটিশ চার্চ কলেজের পণ্ডিত দুর্গামোহন ভট্টাচার্যের সঙ্গে বাবার হৃদ্যতা ছিল, সেটা অবশ্য বাবার সংস্কৃত জ্ঞানের ওপরে প্রোথিত ছিল।
তাঁর পড়ানোর পদ্ধতি সম্বন্ধে কয়েকজন প্রাক্তন ছাত্রের মন্তব্য মনে পড়ে। ইংরেজির অধ্যাপক জ্যোতি ভট্টাচার্য প্রথম দর্শনেই আমাকে বলেন, বউদি, তুমি দাদার স্ত্রী হিসেবে আমার কাছে যতটা আপন ও সম্মানের তার চেয়েও বেশি দামি হয়েছ সরসীবাবুর মেয়ে হিসেবে। আমি দেশে-বিদেশে নানা শিক্ষকের কাছে পড়েছি, কিন্তু সরসীবাবুর মেধা এবং স্বয়মুদ্ভাবিত শিক্ষাপ্রণালীর কোনও তুলনা কোথাও পাইনি। প্রখ্যাত নাট্যকার বাদল সরকার আমার বিশেষ কনিষ্ঠ প্রিয়জন ছিল। এই সে দিন চলে গেল। সেও এই কথাই বলেছিল।
স্কুলে বাবা পড়াতেন নবম ও দশম শ্রেণিতে। কিন্তু স্কুলের নীচের শ্রেণিতে শিক্ষক না এলে ছেলেদের প্রচণ্ড কোলাহল বন্ধ করার জন্য অন্য যে কোনও শিক্ষককে সেই ছোট ক্লাসে পাঠানো হত। এমনই এক নীচের ক্লাসে গিয়ে বাবা দেখেন দুটি ছেলের মধ্যে প্রবল মারামারি হচ্ছে। তার মধ্যে ৬/৭ বছরের ছেলে বাবা ঢোকামাত্রই আদেশ দিল, ওকে মারো, ও আমার পেনসিল নিয়েছে। বাবা কিছুই করছেন না দেখে বাবার হাত ধরে টানতে টানতে হেডমাস্টারের ঘরে নিয়ে গিয়ে বাবাকে দেখিয়ে হুকুম দিল একে মারো। হেডমাস্টার ও বাবা যুগপৎ হেসে ফেললেন, মৌচাকে ঢিল পড়ল। ছেলেটি পরম বিরক্তি ও অবজ্ঞার সঙ্গে বলল, তোমরা কেউ কোনও কাজের নয়। ফলে দু’জনকে দুটি চড় মেরে বেরিয়ে গেল।
আর একদিন বড়দের ক্লাসে তেমনই ডেঁপো ছেলেদের এটা ওটা জিজ্ঞেস করেন এবং প্রত্যেকটার ভুল উত্তর পেয়ে শেষে জিজ্ঞাসা করলেন, বল তো life is not a bed of roses মানে কী? ক্লাস চুপ। এক মিনিট পরে শেষ বেঞ্চির একটি অপেক্ষাকৃত বয়স্ক ছেলে বলল, ‘আমি বলব স্যর?’ বল। সে পরম বিজ্ঞতা ও পরিতুষ্টির সঙ্গে বলল, জীবন ফুলশয্যা নয়।
এমন একাধিকবার ঘটেছে, বাবা না হেসে শুনেছেন। আবার অনেকে বলে, যাদের মধ্যে সূক্ষ্ম বুদ্ধির চিহ্ন দেখতেন, স্কুলের পরেও তাদের বহু জিজ্ঞাসার সমাধান করতেন। বাবার জীবৎকালে ওঁর কথায় কখনও জানতে পারিনি, শিক্ষক হিসেবে কী বিপুল পরিমাণ শ্রদ্ধা ওঁকে ঘিরে জমে উঠেছিল। নিজের থেকে এ সব কথা বলবার লোক তিনি ছিলেন না। তাই আমি এগুলি দশক কয়েক পর বিখ্যাত কিছু ছাত্র ও তাঁর সহকর্মীদের কাছে শুনে অবাক হই।
অবশ্য সেটা আমাদের অজ্ঞানতা। কারণ, আমাকেও তো বাবা ভারতীয় দর্শন ইতিহাস সাহিত্য কত প্রাঞ্জল ভাবে কত কিছু বুঝিয়েছিলেন। সে কথা ভুলবার নয়। তখন ভাবতাম বুঝি সব শিক্ষকই এত সমৃদ্ধ ভাবে পড়ান। ছেলেবেলায় পড়া বোঝার জন্যে বাবা যে ভাবে সহজে বোঝাতেন তার তুলনা নেই। কিন্তু অধ্যাপক বাবাকে ভাল করে চিনলাম কলেজে উঠে। জটিল কঠিন প্রশ্নের যেমন সহজে উত্তর দিতেন যুক্তির পরম্পরা দিয়ে, তার তুলনা নেই। আজ বুঝি বাবার ইচ্ছে ছিল, আমি দর্শন ভাল করে বুঝে শেষ পর্যন্ত দার্শনিক হই। তিনি দর্শন অত ভাল করে পড়াবার সুযোগ পাননি, পড়াতেন ইংরেজি, বাংলা ও ইতিহাস। প্রায় পাশ করে যখন বললাম সংস্কৃত পড়ব, তখন বাবার মুখটা বিষাদে মলিন হয়ে উঠল দু’-তিন মিনিট চুপ করে থেকে বললেন, ‘কেন, সংস্কৃত পড়তে চাস?’ বললাম, প্রাচীন ভারত কী ভাবে চিন্তা করত, যে আদর্শের নিরিখ তাঁরা রেখে গেছেন, সেটা কেন প্রয়োজন বা কোন উদ্দেশ্যে রেখে গেছেন, তা জানবার জন্য সংস্কৃত পড়তে চাই। অর্থাৎ প্রাচীন ভারতের চিত্ত বিবর্তন শিখতে চাই। তুমি কিন্তু আমাকে কিছু কিছু দর্শন পড়িও, কারণ দর্শনও প্রাচীন ভারতের চিন্তাকে পুষ্ট করেছিল। শর্ত হয়ে গেল, বাবা খানিকটা খুশি হলেন।
বাবার পড়ানোর পদ্ধতি প্লেটো অনুসারী। প্রশ্নোত্তরের মাধ্যমে বিষয়টা প্রাঞ্জল করে তোলা। বাবা পড়তেন খুব খুঁটিয়ে, পড়ে পুরো আয়ত্ত করতেন। ফলে, আমরা তাঁর কাছ থেকে যা পেতাম, সেটা এক পরিলক্ষিত সিদ্ধান্ত। পড়াতে বাবা ভালবাসতেন এবং পড়তেও। বাবার যুক্তিপরম্পরা গঠন থেকে শিখেছিলাম অনেক, যদিও কাজে লাগাতে পারিনি বিশেষ।। কিন্তু বাবার কাছে পড়া একটা আনন্দময় প্রক্রিয়া তার মধ্যে যুক্তির একটা সতেজ মেরুদণ্ড ছিল, যা কখনও কেবলমাত্র বিলাসিতা হয়ে ওঠেনি। সে মূলধন কি আজও ফুরিয়েছে? মনেও হয় না। এখনও কথা বা আলোচনায় তাঁকে মনে হয়, এই ধরনের প্রসঙ্গে বাবা তো এই কথা বলতেন। ওই স্মৃতিটুকুর মূল্য অনেক। এরই মধ্যে এক সময়ে বেশ খেটেখুটে হোমিওপ্যাথিক বই আনিয়ে পড়ে পরীক্ষা দিয়ে এম ডি এবং মাস দুয়েকের মধ্যে মানিকতলার শেষ প্রান্তে বড় রাস্তার ওপরে একখানি ঘর ভাড়া করে বইয়ের একটি আলমারি কিনলেন। রোগীর আগমন প্রথম দিন থেকেই, কিছু নাম ও পরিচিতি; কিছু কিছু রোগ সারতেই লাগল।
মাঝে মাঝে আমার ছুটির দিনে রবিবারে আমি ওই ডিসপেনসারিতে বসে থাকতাম। দেখতাম মাঝেমাঝেই বাবার স্থানীয় এক আজ্ঞাবহ অনুচর ছোট ছোট চিরকুট ও কোনও রোগীকে নিয়ে আমাদের বাড়ি যেত এবং ২/৩ কিলো চাল বা একখানি কাপড়, চাদর বা শীতবস্ত্র নিয়ে বাড়িতে যেত। বাবার স্কুলের পারিশ্রমিক এমন ছিল না যে, এই ভাবে খয়রাতি করা যেত। মায়ের এই প্রশ্নে বাবার উত্তর ছিল, সে রোগী অনাহারে বা অপুষ্টিতে ভুগছে সে তো শুধু ওষুধে সারবে না। খাদ্য ও শীতার্ত রোগীকে বস্ত্র দিতে হবে। দিল্লির ভবানী সেনগুপ্ত (বাবাকে মেসোমশাই বলত) বিশেষ সম্মান করত ও তার সংসারে অস্বাচ্ছন্দ্যের মধ্যে বিবেকের প্রেরণায় আর্থিক অবস্থায় ওই দানধ্যানকে সম্ভ্রমের চোখে দেখত এবং নিজে স্বেচ্ছাপ্রণোদিত হয়ে বাবার কম্পাউণ্ডারের কাজ করল বেশ কয়েক মাস। অবশেষে একদিন মাকে জিজ্ঞেস করল ডাক্তারখানা থেকে এ পর্যন্ত ক’পয়সা বাড়িতে এসেছে? সেই সঙ্গে মাকে পরামর্শ দিল ‘ও ডাক্তারখানা তুলে দিন মাসিমা, নইলে অচিরেই আপনার পরিবার দেউলে হয়ে যাবে। কথাটা রূঢ় বাস্তবের হলেও ভবিষ্যদ্বাণী হিসেবে একেবারে সত্যি। উঠে গেল ডাক্তারখানা। দুটো বইয়ের আলমারি বিক্রি করা গেল। তৃতীয়টাতে বাবার দামি ওষুধের বইগুলো রাখা হল। ডাক্তারখানা উঠে যাওয়ার পর বাবাকে মাঝেমাঝে করুণ চোখে আলমারিটার দিকে তাকাতে দেখেছি। যদিও সারা জীবন লোককে ওষুধ দিয়েছিলেন। অধিকাংশই বিনামূল্যে। বেশ কিছু দুরারোগ্য রোগ সারাতে দেখেছি সেগুলি সব বলবার সময় নেই। একটির কথাই বলব যতদিন ডিসপেনসারি ছিল, আমার ছুটির দিনে প্রায়ই ডিসপেনসারিতে বসতাম। একবার সকাল ন’টা নাগাদ বসে আছি, এমন সময়ে প্রকাণ্ড এক বিলিতি লিমোজিন গাড়ি সামনে এসে দাঁড়াল। একজন প্রায় প্রৌঢ়া ভদ্রমহিলা নামলেন, সঙ্গে এক অপূর্ব সুন্দরী তরুণী। দুজনেরই মুখ বিষণ্ণ। ভদ্রমহিলা নেমে এসেছ বাবার পা জড়িয়ে ধরলেন, আমার একটা উপায় বের কর বাবা। এই মেয়েকে সাত মাস পেটে নিয়ে বিধবা হয়েছি। ও বড় হতে আমাদেরই সমান মানের এক জমিদারের ছেলে ওকে বিয়ে করে। কিন্তু আড়াই বছরেও ছেলেপুলে হল না বলে, ওর বাবা বলছেন, এত বড় জমিদার বংশ শেষ হয়ে যেতে দেব না, ছেলের আবার বিয়ে দেব। আমার আর মেয়ের কী অবস্থা হবে, বাবা? অনেক শুনেছি, তুমি বাবা ধন্বন্তরী। একটা উপায় করো বাবা। জামাই ডাক্তার দেখিয়েছে, তার নাকি কোনও দোষ নেই।
বাবা বললেন, অনেকটা দেরি হবে আপনার। কিছু খেয়ে আসুন। ঘণ্টাখানেক পরে ফিরলেন। আমাকে দিয়ে বাবা বাড়িতে বলে পাঠালেন, উনি দই মিষ্টি কলা খাবেন, ফিরতে অনেক দেরি হবে। বিস্তর বই নামিয়ে দেখে, নোট করে, অবশেষে ছ’টায় ওদের ওষুধ দিয়ে তিন মাস পরে খবর দিতে বললেন। তিন মাস গেল। ছ’মাস, ন-দশ মাস হল, কোনও খবর এল না। বাবা খুব হতাশ হয়ে পড়লেন।
অবশেষে এক বছর দু’মাস পরে সেই লিমোজেন গাড়ি ও অন্য একটা গাড়ি এসে দাঁড়াল। এক মাসের একটি বাচ্চা, দেবশিশুর মতো দেখতে, কোলে নিয়ে সোজা বাবার পায়ের কাছে নামিয়ে বললেন, এ হল তোমার আশীর্বাদ বাবা, তবে আশীর্বাদ করো, যেন মানুষ হয়। বলতে বলতে অন্য গাড়িটা থেকে বিশাল আকৃতি ছ’টা পিতলের বারকোশ নামল, সেগুলো থেকে সোনারূপার বস্তু এবং নানান মিষ্টান্ন পায়েস ফল ইত্যাদি নামল।
বাবা বললেন, মা আমাদের পেশায় উপহার নেওয়া বারণ। অনেক জবরদস্তির পর শুধু এক বারকোশ মিষ্টি ও পায়েস নিলেন। সে বারকোশটি এখনও আমার কাছে আছে। কিছুক্ষণ কথা বলে ওঁরা চলে গেলেন। বাবা তৃপ্তির নিঃশ্বাস ফেলে বললেন, যাক ওষুধটা কাজ করেছে।
প্রসঙ্গত বলি, বাবার হাতের লেখা মুক্তোর মতো ছিল। চশমার অনেক পাওয়ার ছিল। একবার একটি চালে রবীন্দ্রনাথের পুরো একটি কবিতা আর একটি পোস্টকার্ডে প্রকাণ্ড বড় কবিতা লিখে পুরস্কার পেয়েছিলেন।
আমাদের বাড়িটা খ্রিস্টান পরিবার; সেই সময়ে পশ্চিমবঙ্গের অধিকাংশ খ্রিস্টান পরিবারে বেশ খানিকটা সাহেবিয়ানা অনুপ্রবিষ্ট ছিল। পোশাকে খাদ্যে কথাবার্তায় আচরণে এটা প্রকট হত। এই ব্যাপারটা বাবা একেবারেই বরদাস্ত করতে পারতেন না। বলতেন, যে কথার বাংলা প্রতিশব্দ আছে, তার জন্যে ইংরেজি বলে নিজের ভাষার অপমান করব কেন? যেমন বলতে, বাঙালি বাংলা বলবে স্বাভাবিক বাংলা স্বরক্ষেপে। তার মধ্যে আগন্তুক ইংরেজি উচ্চারণের লেশমাত্র থাকবে না। বাংলা সাহিত্যের ওপরে তাঁর গভীর আকর্ষণ ছিল। ঊনবিংশ শতকের সাহিত্য ভাল জানতেন ও আমাদের পড়তে বলতেন, এমনকী যাদুগোপাল চট্টোপাধ্যায় পর্যন্ত। বলতেন, এদের লেখা পড়লে বুঝতে পারবি মধুসূদ ও তাঁর সমসাময়িকরা কোথায় বড়, কেন বড়। রবীন্দ্রনাথের সঙ্গে বেশ কিছুদিন কাটিয়েছিলেন। বলতেন, তাঁর কাছে কবিতা শোনা অদ্ভুত মোহসৃষ্টিকারী, প্রধানত তাঁর শব্দপ্রয়োগ (একেবারে শেষ দিকটা ছাড়া)। বাবা পছন্দ করতেন কথ্য বাংলা, কিছু কিছু প্রচলিত বাগভঙ্গি সমেত। তার মধ্যে খনার বচন ইত্যাদি লোকচলিত ভাষায় এক ধরনের সাবলীলতা আনে, যাতে কথ্য ভাষার আকর্ষণ বাড়ে। শান্তিপুরের কথ্য ভাষার সঙ্গে খানিকটা মিল আছে।
পূজা-আর্চা ছিল না বটে, কিন্তু তিনটি উৎসব— খ্রিস্ট জন্মদিন (বড়দিন) ঈস্টার খ্রিস্টের পুনরুত্থানের কাহিনির দিন এবং বাড়ির সকলের জন্মদিন। এতে যার জন্মদিতন সে নতুন জামাকাপড় পেত। একটু ভাল খাবার ও অনিবার্য ভাবে থাকত পায়েস। কখনও চন্দনের ফোঁটাও দিতেন মা। কেক কখনও প্রাধান্য পেত না। প্রণামের চল ছিল, ক্রমে বন্ধ হয়ে যায়। লোক নেমন্তন্ন করা কখনও, জন্মদিনটায় হলেও সর্বদা নয়। সব মিলে পুজো আচ্চা বাদে হিন্দু উৎসবের সঙ্গে মিল ছিল খানিকটা।
বাবার স্বাদেশিকতা কিন্তু অন্ধ ছিল না। বিদেশের যা কিছু ভাল, গ্রহণীয় তার সম্বন্ধে মুক্ত দৃষ্টি ছিল। যা ভাল, তা কেন ভাল, বুঝিয়ে দিতেন এবং নিজেদের জীবনে তার স্থান করে দিতে শেখাতেন। সব যে পেরেছি, তা নয়, তিনু বাবার উদ্দেশ্য ও মনোভাব বুঝে নিতে পারতাম।
এই কারণে ভাল বিদেশি সাহিত্যে যাতে আমাদের অনুরাগ জন্মায় তারও চেষ্টা করতেন। মা বাবা দু’জনেই বেহালা বাজাতেন। দু’জনেই দুটো বেহালা বিবাহের উপহার হিসেবে পেয়েছিলেন। মা বাবা দু’জনেই ছবি আঁকতেন। প্রতিকৃতিই শুধু, একটুও উঁচুদরের নয়, তবে ওই আগ্রহটা আমাদের আকৃষ্ট করত। দরিদ্র সংসারে সারা দিনের পর একটু সময় বের করে নিয়ে দৈনন্দিন প্রয়োজনের ঊর্ধ্বে শিল্পজগতে একটু খানি পা রাখতে পেরে দু’জনেই কৃতার্থ বোধ করতেন। কোনও অর্থেই আমাদের বাড়িটা শিল্পচর্চায় লিপ্ত ছিল না। আমি শুধু বলতে চাই যে, শিল্প যে জীবনবোধের মানকে খানিকটা উঁচুতে গেলে সেটা সম্বন্ধে আমরা যাতে অবহিত হই সেই চেষ্টাটুকু ছিল। বড় শিল্পীদের প্রদর্শনীগুলোয় মা আমাকে নিয়ে যেতেন এবং দু-তিন ঘণ্টা সময় ছবি দেখে মুগ্ধ হয়ে কাটাতেন। এতে আমি শিল্পানুরাগী হয়ে উঠিনি কিন্তু আজ বুঝি যে জ্ঞান হয়ে অবধি এতে মুগ্ধ হতে শিখেছি। শিল্পী শম্ভু মামাকে বলেছি সে কথা। ওঁর পরিচিত যন্ত্রশিল্পী কয়েকবার আমাদের বাড়িতে এসে এস্রাজ বাজিয়েছেন। শম্ভু মামাও বাঁশি বাজাতেন। ছবিও আঁকতেন। ওই সময়টা একটা উচ্চতর পরিবেশে চলে যেত মনটা। বাবা শান্তিনিকেতনে যে পরিবেশে, যে উচ্চতর পরিবেশ উচ্চতর স্তরে মনটাকে নিয়ে যেতে পারতেন, কবিতা, নাটক, আবৃত্তি গানের কিছু প্রভাব রয়ে গিয়েছিল তাঁর জীবনে। এটা টের পেতাম গান, কবিতা ইত্যাদি শোনার সময়ে তাঁর মুগ্ধ তন্ময় দৃষ্টিতে। অথচ গদগদ ভাবটা একেবারেই ছিল না। ছিল শ্রদ্ধাপ্লুত তন্ময়তা। এই সময়টাই কেমন করে যেন ধীরে ধীরে অবচেতনে অনুপ্রবিষ্ট হয়ে গিয়েছিল। ধীরে ধীরে তা বুঝতে পেরেছিলাম।
বছরে প্রায় আট-ন মাস প্রতি শনিবারে বাবা আমাকে নিয়ে জাদুঘর দেখাতে নিয়ে যেতেন। এমনিতেই বাবা ইতিহাসে আকৃষ্ট ছিলেন, স্কুলের ওপরের তিন ক্লাসে পড়াতেন ও আমাকে প্রাচীন গ্রিস, রোম ও আলেকজান্দ্রিয়া, চিন এ সব দেশের প্রত্নবস্তু দেখিয়ে বুঝিয়ে দিতেন সেগুলি কোন ঐতিহাসিক পরিবেশে নির্মিত হয়েছিল। আর একটি জিনিস আমি প্রায় প্রত্যেক বারেই দেখতাম, সেটা হল পাথরের গায়ে লতাপাতার ছোপ। সে লতাপাতা ঝরে গেছে, কিন্তু তাদের অস্তিত্ব ছাপ রেখে গেছে। সে যে কী সুন্দর দেখতে, এখনও মনে গাঁথা তাদের মনোহারিণী রূপরেখাগুলি। প্রাচীন ঐতিহাসিক বস্তু নিয়ে সারা সপ্তাহ পড়ে শনিবারে আমাকে তাদের উৎপত্তির বিবরণ শোনাতেন। জাদুঘর যাত্রাটা আমার কাছে তীর্থযাত্রার মতো ছিল। কী আগ্রহ নিয়েই না যেতাম এবং দাঁড়িয়ে দাঁড়িয়ে উপভোগ করতাম। অতি প্রাচীন ইতিহাসকে তাঁর বিবরণে কেমন যেন জীবন্ত করে তুলতেন। তার কিছু এখনও মনে আছে।
লেখাপড়ার ব্যাপারে বাবাকে তুষ্ট রাখা কঠিন ছিল। কারণ, সামান্যতম ত্রুটিও শুধরে দিতেন। যেমন তেমন করে কোনও কাজ করা একেবারেই পছন্দ করতেন না। একবার আমাকে বললেন, আমি কখনওই তোর কাছে এটা চাইব না যে, তুই ক্লাসে প্রতিবার প্রথম হবি। আমি শুধু বলব যে, পরীক্ষা দিয়ে তুই যেন নিজে বলতে পারিস এর চেয়ে ভাল করে আমি পড়া তৈরি করতে পারতাম না। দু’বছর পরে বাবাকে বললাম, তোমার দুষ্টুমি বুদ্ধি এ বার টের পেয়েছি। ছোট স্কুলে প্রত্যেকবার প্রথম হওয়ার চেয়ে অনেক কঠিন নিজের সাধ্যশক্তির চরম উৎকর্ষ রাখতে পারা। পরে অবশ্য সেই চেষ্টাই করতাম।
পড়াশোনার চেয়ে অনেক বড় এক উচ্চমানের দাবি করতেন, যেন সব নৈতিক ও সামাজিক অর্থে পুরো মানুষ হয়ে উঠতে পারি। সেটা পারিনি। গ্লানি কোনওদিন যাবে না। আমার অভিজ্ঞতায় বাবা ছিলেন, তেমনই এক সম্পূর্ণ মানুষই। তাঁর কন্যা বলেই আমার যা কিছু গর্ব উচ্চাশা এবং অপূর্ণতার বোধ।
বাবার আর একটা অভ্যাস ছিল, যা দেশের বাড়ি বা মামার বাড়িতে গেলে দেখা যেত। আমাদের নিয়ে সকালে বেড়াতে বেরিয়ে কামারের নেহই, কুমোরের চাক বা পোয়ান, জলের জাল, তাঁতির তাঁত এগুলি দেখিয়ে নাম বলে ও কোন যন্ত্রে কী ভাবে কাজ হয় তা বুঝিয়ে দিতেন। পুকুরের পাশে দাঁড়িয়ে টানা বেড়াজাল, খ্যাপলা জাল বাঁ কুড়োল, আরও কত রকমের জালের নাম ও কাজ বুঝিয়ে দিতেন। দীর্ঘ নগরজীবনের অভিজ্ঞতায় আজ সে সব বেশির ভাগই ভুলে গেছি। বাবা কিন্তু ভিন্ন পেশার লোকদের ও তাঁদের পেশার প্রতি সম্মান দেখিয়ে দাদা কাকা বলে সম্বোধন করতেন। তাদের অনেকেই জানত না যে, এমএ পর্যন্ত পড়া মানুষটি তাদের পেশার প্রতি যথেষ্ট সশ্রদ্ধ ছিলেন। আমায় বুঝিয়ে দিতেন এদের পেশাই আমাদের দৈনন্দিন জীবনকে খাওয়া পরার জোগান দিচ্ছে। বলতেন, সর্বদা এদের সম্মান করবি, কারণ এরা যা তৈরি করছে, তাই দিয়েই আমাদের দৈনন্দিন জীবনযাত্রা চলছে। কত বিভিন্ন বিষয়ে যে বাবার সজাগ সশ্রদ্ধ, কৌতূহল ছিল তা ভাবলে অবাক লাগে। পরে আর একটা জিনিস বুঝেছি, হাতে পায়ে খাটো যারা, তাদের বাবা সম্মান করতেন এবং আমাদেরও তাদের সম্মান করতে শেখাতেন। কিছু শিক্ষা এখনও মনের মধ্যে প্রোথিত হয়ে রয়েছে।
লেখাপড়ার চেয়ে যেটাতে বাবা বেশি জোর দিতেন তা হল চরিত্র। এবং সেটাও সরাসরি উপদেশ দিয়ে নয়। নিজের আচরণ যেখানে নীতিবিচ্যুত হয়েছে মৃদুস্বরে তার একটা বিবরণ। এটা সরাসরি বকুনির চোখে অনেক অনেক বেশি মর্মভেদী। অনেক বাবা মাকে দেখেছি অন্যের ছেলেমেয়ের ভুল ত্রুটি বিস্তারিত করে নিজের সন্তানদের শেখাতেন। এতে ফল বড় খারাপ হত। নিজের ছেলেদের একটা আত্মতৃপ্তি যেমন জন্মাত তেমনই অন্যদের প্রতি অবজ্ঞাও বাড়ত। এই সব ক্ষতিকর উপায় ত্যাগ করে নিজের সন্তানদের আচরণটা স্পষ্ট বর্ণনা করলে ছেলেমেয়ে নিজেরাই দেখতে পায়, তাদের নিজেদের আচরণের সমালোচনা নিজেরাই করতে পারে। এটাই তাদের মনে থাকে এবং হয়তো কতকটা স্থায়ী ভাবেই ববাবকি করে মারধোর করে যে সংশোধন বা শাসন তাতে গুরুজনদের ওপরে একটা বিদূষতা ও প্রচ্ছন্ন ক্রোধ জন্মাত, তাতে শিক্ষাটা বঙ্কিম ও কষ্টকর অভিজ্ঞতায় পরিণত হয়।
আমাদের বাড়িতে মারধোর করে শাসন দেখিনি। মুখের কথায়, কখনও-বা গল্পচ্ছলে যা শাসন পেয়েছি তার অনেকটাই এখনও মনে আছে। বাবা স্বভাবে গম্ভীর ছিলেন কিন্তু হাসতে ও হাসাতে পারতেন। গল্পের মধ্যে হাসির উপাদান একটি স্নিগ্ধতা সঞ্চয় করত। স্কুলে শুনেছি বাবার পড়ানোর পদ্ধতিটা অনেকটা অন্য রকম ছিল, আগেই বলেছি সে কথা।
এমনিতেই মাঝেমাঝে অন্য কথার মাঝখানে প্রশ্ন করতেন, কেন? এমন করে হল, না হলে কী হত? পদ্ধতিটা সুপ্রাচীন। প্লেটো এই পদ্ধতিতে পড়াতেন। আমাদের দেশে উপনিষদের আখ্যানগুলিতেও মাঝে মাঝে এই পদ্ধতির প্রয়োগ দেখতে পাই। গুরু-শিষ্যে সংলাপে যখন এই পদ্ধতির প্রয়োগ দেখি, তখন বুঝি আত্মবিশ্লেষণ ঠিক এই ভাবেই হওয়া উচিত। গার্গী এই ধারায় বেশি দূর এগিয়ে গিয়েছিলেন বলে যাজ্ঞবল্ক্য ক্রুদ্ধ হয়ে বলেন, তুমি আর প্রশ্ন কোরো না, গার্গী তা হলে তোমার মাথা খসে পড়বে। এটা প্রায় প্রত্যক্ষ, নিজের অজ্ঞানের স্বীকৃতি। বাবা ততটুকুই এ পদ্ধতির অনুসরণ করতেন, যতটায় শিক্ষার্থীর জ্ঞান বাড়ে, আত্মবিশ্বাস না কমে যায়। কখনও প্রাচীন সাহিত্যের কোনও উপাখ্যান থেকে বিশ্লেষণ করে তার যে অংশটা কাজে লাগবে তাই দিয়ে শিক্ষার্থীর জ্ঞানের প্রসার বাড়াতেন, কখনওই তার আত্মবিশ্বাসে ঘা দিয়ে নিজের গৌরব বাড়াবার চেষ্টা করতেন না। আজ মনে হয় শিক্ষার্থীর কাছে যে শ্রদ্ধা ও ভক্তি তিনি পেতেন, তাতে বেশ খানিকটা ভালবাসাও মিশে থাকত। এই পিতাকে এত কম দিন পেয়েছি, তাঁর কাছে জ্ঞানের অনুশীলনের সময় এত কম বছর পেয়েছি যে, এখনও একটা ক্ষোভ রয়ে গেছে।
ধর্ম সম্বন্ধে অন্বেষা আমাকে বিশেষ স্পর্শ করত না। স্কুলের শেষের দিক থেকেই বিশেষত কলেজের দ্বিতীয়-তৃতীয় বর্ষ থেকে ধর্ম সম্বন্ধে নানা রকম বই পড়তাম এবং নানা ধর্মের বক্তব্য এবং নানা রকম দার্শনিক মতের সঙ্গে তাদের বিরোধ বেশ উত্তেজনা সৃষ্টি করত। এ বিষয়ে বাড়ির সকলের থেকে ধীরে ধীরে সরে আসছিলাম যদিও কাউকে না জানিয়ে। খুব কষ্ট হত কারণ, চিন্তাজগতে আমার সবচেয়ে বড় বন্ধু বাবা, তার সঙ্গে মানসিক দূরত্ব বাড়ছিল। একদিন সাহসে ভর করে বাবাকে দুখানি বই পড়তে দিলাম। ফ্রয়েডের মনস্তত্ত্বের ওপরে একটি ও ডারউইনের বিবর্তনবাদ সম্বন্ধে একটি। বিস্মিত হয়ে দেখলাম, গভীর অভিনিবেশ নিয়ে বাবা দুটোই পড়ছেন। আমাকে শুধু বললেন, ‘আগে এগুলো পড়তে দিসনি কেন?’ দার্শনিক গঠনের মন ওগুলো থেকে যা পেতেন আমার পক্ষে ততটা বোঝা সম্ভব ছিল না। দেখতাম বাবা ভ্রূ কুঁচকে একমনে বই পড়ছেন, নোট নিচ্ছেন। নোটগুলো নিজেই ছিঁড়ে ফেলে দিয়েছিলেন। আমি রেখে দিলে আমারই লাভ হত। তা হল না। তার অল্প কিছু কালের মধ্যে বাবার মৃত্যু হয়। ফলে একেবারে শেষের দিকে কোনও সিদ্ধান্তের মনোভাব নিয়ে বই দুটো পড়তেন। দার্শনিক চিন্তাধারায় কৈশোরের শেষ দিক থেকেই তাঁর মনটা দীক্ষিত ছিল এবং বিজ্ঞানে তাঁর বরাবরের আগ্রহ। ফলে এই দুটো মনকে আমি যা পেয়েছিলাম, বাবা নিঃসংশয়ে তার চেয়ে অনেক বেশি পেয়েছিলেন। বাবা বাংলা ভাষা সম্বন্ধে তাঁর যথার্থ অর্থাৎ নির্ভুল প্রয়োগ সম্বন্ধে খুব সচেতন ছিলেন। দুটি উপায়ে এটা নিশ্চিত করতেন। ঊনবিংশ ও বিংশ শতকের বাংলা প্রচুর পরিমাণে পড়তেন, দুটো ভাষার পার্থক্য কোথায় তা দেখিয়ে দিয়ে আমাদের অবহিত করতেন। মান্য বাংলা ভাষার কাছাকাছি কথ্য ভাষা বলতে ও লিখতে শিখিয়েছেন। কথাবার্তার মধ্যে ভুল প্রয়োগ দেখলে শুধরে দিতেন।
খ্রিস্টান সমাজ ছোট সমাজ। ১৩৩৮ সালে তাদের যে সব ছাত্রছাত্রী পরীক্ষায় বিশেষ ভাল করেছিল, তাদের সংবর্ধনার জন্য একটি সভার আয়োজন করেছিল। আমাদের বসিয়েছিল ঠিক মাঝখানে। প্রচণ্ড ভিড়। সে ভিড়ের প্রান্তে দাঁড়িয়ে বাবা। একটি ছেলে বলল, ওই শাদা বুটিদার শাড়িপরা মহিলার সঙ্গে একবারটি দেখা করতে চাই। কী করা যায় বলুন তো। বাবা গম্ভীর ভাবে বললেন, ‘আমারও ওই মহিলার সঙ্গে দেখা করা দরকার। দেখি ভিড়ের ওপাশ দিয়ে যদি কাছে হয়’ বলে চলে গেলেন এবং আমাদের পরিবারের সকলকে নিয়ে বাড়ি এলেন। পথে গল্পটা বললেন। এমন বেশ কয়েকবার গম্ভীর মুখে পরিহাস করতে শুনেছি। ওঁর ছাত্ররাও তাঁর এই ধরনের কয়েকটি পরিহাসের কাহিনি মনে রেখেছেন।
বাবা সহজে কাউকে তুচ্ছ করতেন না, কিন্তু যে অন্যায়কারী সে নিজের বাড়ির লোক হলেও ধীরে ধীরে বুঝিয়ে দিতেন, অন্যায়টা কেন অন্যায় এবং এর পরেও সেটা দেখতে কঠোর ভাবে তার প্রতিবাদ ও প্রতিবিধান করতেন। বাল্যে কৈশোরে অনেক সুশিক্ষা পেয়েছি। সব যে কাজে লাগাতে পেরেছি তা নয়। তবে যুক্তি সহ কথা বললে সাধারণত তার একটা প্রভাব পড়ে চরিত্রে।
এরই মধ্যে যুদ্ধ (প্রথম মহা) শুধু হল, জিনিসপত্রের দাম বাড়ল। এক স্কুলশিক্ষকের পক্ষে সংসার চালানো কঠিন হয়ে উঠল। বাধ্য হয়ে বাবা গৃহশিক্ষকের কাজ নিলেন। সকালে উঠে গোহাটা থেকে আমাদের দুধ এনে চা খেয়ে বাজার যেতেন, পরে স্নান সেরে খেয়ে স্কুলে যেতেন। সাড়ে চারটে নাগাদ ফিরে কয়েক মিনিট বিশ্রাম করে চা খেয়ে তৈরি হয়ে ছাত্রটিকে পড়াতে যেতেন। একদিন ছাত্রটির অসুখ, সে পড়বে না, তাই আমার সঙ্গে হাঁটতে বেরোলেন। সেই দিনের কর্মক্লিষ্ট মুখটা দেখে আমার একটা যন্ত্রণা হতে লাগল। একটি ক্লিষ্ট উত্তেজিত স্বদ্দের বাবাকে বললাম, যাই বলো বাবা, শিক্ষকদের পারিশ্রমিক বেশ খানিকটা বেশি হওয়া উচিত। বাড়িতেও তো তাঁর পঠন-পাঠনের জন্য প্রস্তুতি নেন। বিষয়টাকে আশপাশ থেকে বোঝবার জন্য। এই মানুষটাকে যদি সারাক্ষণ অন্যান্য কাজে খাটতে হয় ভাল করে পড়াবার জন্যে, তা হলে পুরো শিক্ষক জগৎটাকেই অবমাননা ও তাদের ওপরে শারীরিক ও মানসিক অত্যাচার করা হয়। তোমাদের মর্মান্তিক দক্ষিণাটা নেহাৎ কম। এটা বেশ খানিকটা বাড়লে তোমাদের দক্ষতা ও পড়ানোর তৃপ্তিও বাড়ে। বাবা একটু থেমে বললেন— দেখ, শিক্ষকরা বহুকাল ধরে প্রয়োজনের তুলনায় কম টাকা পাচ্ছেন, টাকার প্রয়োজন এঁদের সত্যিই আছে। ফলে তলে তলে এদের লোভও জমেছে খানিকটা। হঠাৎ অনেক বেশি টাকা পেলে, এঁরা হয়তো নিচু হয়ে হরির লুট কুড়োবেন। সে জন্য এখন যা পাই, তার চেয়ে বেশ খানিকটা বেশি মাইনে হওয়া উচিত, যাতে সংসারে মোটামুটি সচ্ছলতা থাকে। বাবা দেখি যাননি, কিন্তু পরে আমরা অনেক শিক্ষককে নিচু হয়ে হরির লুট কুড়োতে দেখেছি। বেশ কিছু শিক্ষক যাঁদের সৎ বলে জানতাম, তাঁদের লোভী অর্থ সঞ্চয়ে একনিষ্ঠ হতে দেখেছি।
শিক্ষকরা শিক্ষা দেন দুভাবে। পঠনপাঠনের মাধ্যমে আপনি আরচি ধর্ম অপরে শিখাও। সচ্ছলতা প্রয়োজন, প্রাচুর্য নয়। তাঁর নিজের আচরণ ও আদর্শ থেকে বেশ কিছু সহকর্মী ও ছাত্রজীবনে নীতির একটা উচ্চ আদর্শ লাভ করেছেন। এ বস্তু আজকের জগতে এত বিরল হয়েছে যে, বাবার কথা প্রায়ই মনে পড়ে। এ আদর্শে অনুপ্রাণিত কয়েকজন বাবার সম্বন্ধে কথা বলতে গিয়ে এই নির্লোভ সংযমের কথা বলেছেন। পরে অবশ্য দেখেছি, কেউ কেউ আদর্শ দিয়ে শুরু করেও পরে অর্থসন্ধানী লোভীতে পরিণত হয়েছেন। বাবা একা নয়, তখনও দেশে নির্লোভ অর্থ সঞ্চয়ে বিমুখ, বরং নতুন বই ও নতুন শিক্ষার দিকে একান্ত আগ্রহী ছিলেন। এঁরা কেউ কেউ পরস্পরের সঙ্গে শিক্ষাভ্রাতৃত্ব বজায় রেখে চলেছিলেন। বাবার মত ছিল, বুনো রামনাথ আর বিলাসী শিক্ষাকর্মীর মাঝামাঝি একটা অবস্থান অনায়াসেই নেওয়া যায়।
শিক্ষার ব্যাপারে আগ্রহী ছিলেন বলে রসহীন কঠোর শিক্ষাব্রতী ছিলেন, এ কথা কিন্তু সত্য নয়। বাবা যথেষ্ট হাসতে এবং হাসাতে পারতেন। হয়তো এটাও তাঁর জনপ্রিয়তার একটা কারণ ছিল। ছাত্রদের উত্তরপত্রে নম্বর বা উচ্চ-নীচ নম্বর দেওয়া সম্বন্ধে তখনই তাঁর নিজস্ব ভিন্ন মতামত ছিল, যা আজকে আবার শিক্ষাজগতে আলোচনার বিষয় হয়ে দেখা দিয়েছে। ভাল ছাত্রের ধীরে ধীরে শিক্ষাগত অবক্ষয় ও খারাপ ছাত্রের ধীরে ধীরে উন্নতি কী ভাবে হয় তা অনুসন্ধান করতেন। ছাত্রদের ডেকে গল্পের বা আলাপের মধ্যে দিয়ে তাদের মানসিক গানে কোন বৈশিষ্ট্যের জন্য তাদের শিক্ষার উন্নতি হচ্ছে, তা খুঁজে বের করে আবার ওই গল্পের ছলে তাদের পথ দেখিয়ে দিতেন। বহুবার এর ফল পেয়েছেন। যাদের একেবারে পছন্দ করতেন না, তাঁরা হল ভেঁপো ছেলে বলে। প্রায়শই এরা ধনীগৃহের সন্তান। বাড়ি থেকে এরা প্রশ্রয় এবং ‘হাত খরচ’ বলে অনেকটা টাকা পেত। হোটেলে খাওয়া সিনেমা দেখা ইত্যাদিতে তাদের ‘পকেটমানি’ খরচ করে ফেলত। টাকা দিয়ে অনেক বিলাসব্যসনের বস্তু কেনা যায়, কিন্তু চরিত্র গঠনে টাকা সৎ ভাবেও খরচ করা যায়, সেটা অনেকেই জানত না, আর অনেকে জেনেও জানত না। এই শেষোক্তদের সঙ্গে বাবা কথা বলে বেশির ভাগ ক্ষেত্রে ব্যর্থ হয়েছেন, তার কারণ, এ সব ছেলেরা পেত মা-বাবার আনুকূল্য। এ ছায়াটা এখনও বর্তমান।
বাবা বিশ্বাস করতেন, প্রায় সব ছেলেই যথাকালে যথোপযুক্ত শাসন পেলে এবং বেশি কাঁচা টাকা হাতে না পেলে খানিকটা শুধরোবেই। এর দৃষ্টান্ত, তাঁর সাধনায় বরাবরই সাফল্য পেয়েছিলেন। এখনও তাঁর কিছু ছাত্র যথাসময়ে স্বভাব পরিবর্তন করে সমাজের উন্নতির জন্য অসাধ্য কল্যাণব্রতে ব্রতী হয়েছেন। সাংখ্য বাবার বহুপঠিত বিষয় ছিল। মনস্তত্ত্বের সঙ্গে এর বেশ কিছু মিল ছিল। একটা বই লেখার অভিপ্রায় ছিল, সময়ের অভাবে সেটা আর হল না। বাবার বিজ্ঞানমনস্কতা তার কলেজের পাঠ্যতালিকায় বেশ কিছু বিজ্ঞানের বই পড়ার ফল। বাহান্ন বছর বয়সে মৃত্যু কতকটা অকালমৃত্যুই বটে। কত কিছু বলতেন, ভাবতেন হয়তো লিখতেনও। সে সবের সময় ছিল না।
তবু দু-একটা ঘটনা মনে পড়ে। বিএ পরীক্ষায় অনার্সে সর্বোচ্চ নম্বর পাওয়ার জন্য ঈশান বৃত্তি পাওয়ার কথা। কিন্তু ওই বৃত্তি দেওয়ার মালিকের নির্দেশ ছিল বৃত্তি প্রাপককে হিন্দু হতে হবে। আমার জন্ম খ্রিস্টান পরিবারে, কাজেই ওটা আমার নাগালের বাইরে। অন্যটা অনার্সের প্রাপকদের মধ্যে উচ্চতম নম্বর যায়, তার জন্য জুবিলি পোস্ট গ্র্যাজুয়েট বৃত্তি। সেটা পেলাম কারণ, তার ক্ষেত্রে জাতিবর্ণ নির্দেশ ছিল না। তখনকার দিনে তারও অর্থমূল্য ৩২ টাকা; সেটার জন্য খুশি ছিলাম বটে কিন্তু ৪০ টাকা— যা তখন একজন কেরানির মাসিক মাইনে, যেটা আমাদের গরিবের সংসারে সত্যকার সাহায্য হত, তা পেলান না বলে, বাড়ির সমস্যা আর্থিক ভাবে আর দূর করতে পারলাম না বলে অসম্ভব কষ্ট পেয়েছিলাম। আর এই জন্যে যে লেখাপড়ার জগতে জাতিবর্ণ দিয়ে মূল্যায়ন, আমার কাছে অত্যন্ত অসংগত মনে হয়েছিল। দিন কতক বেশ মনমরা হয়েছিলাম। সন্ধেবেলা বাবা ছাত্ৰ পড়াতে যেতেন, আমি একা ঘরে চুপ করে বসে থাকতাম। একদিন বাবার ছাত্র পড়বে না বলে তার সঙ্গে হাঁটতে বেরোলাম। বাবা জিজ্ঞেস করলেন, ‘গয়া স্টেশনে ট্রনে ঢোকার আগে কী হয় মনে আছে তোর?’ গয়ায় আমার বড়পিসিমা থাকতেন, আমরা মাঝে মধ্যে তাঁর কাছে যেতাম। তাই মনে ছিল। বললাম, হ্যাঁ পরপর পাঁচটা টানেলে ট্রেন ঢোকে। ঢোকবার সময়ে কী হয়? বললাম, ‘বাইরের আলোগুলো নিভে যায়।’ আর— ‘ট্রেনের ভেতরের আলোগুলো জ্বলে ওঠে। প্রায়ান্ধকার রাস্তায় বাবা আমার সামনে মুখোমুখি হয়ে দাঁড়িয়ে বললেন, ‘ওই আলোগুলো কখনও নিভতে দেসনে।’ বাবার কথা ক’টি আমার জীবনের মূলমন্ত্র হয়ে আছে। জীবিনের অন্ধকারের দিনে ওই কথাগুলো অবলম্বন করে আসন্ন হতাশার গুহার থেকে বহুবার উঠে দাঁড়াতে পেরেছি।
বাবার দেশপ্রেম ছিল নীরব। একজন দরিদ্র শিক্ষকের পক্ষে কাজে যা করা সম্ভব ছিল, তা বিনা দ্বিধায় করেছেন। একটি নিঃসম্বল ছাত্রকে প্রতি সপ্তাহের মোটা খরচগুলি প্রত্যেক সপ্তাহে দিতেন। ছেলেটি বুদ্ধিমান ছিল এবং পরে পরীক্ষায় ভাল ফল করেছিল। এই ছেলেটির কৃতজ্ঞতার সীমা ছিল। কত রকমের ছোটখাটো জিনিসের— যেমন ছাতা, চটি, পাঠ্যপুস্তক, জল খাবারের পয়সা বা ওষুধ কেনার পয়সা দিয়ে তাদের ছোট-বড় সংকট থেকে উদ্ধার করেছেন যে তার ইয়ত্তা নেই। নিজে থেকে কাউকে জানাতেন না, কখনও কখনও শুধু মাকে জানাতেন। স্কুলের নির্দেশে দু’খানি বই লিখে দিয়েছিলেন। এবং একটি বেশ বড় অনুবাদ কর্মও করেছিলেন। ওই টাকাটা ছাত্রহিতের জন্য মূলত ব্যবহার করতেন। স্কুল তিনটি এই ধরনের পারিশ্রমিকে ওঁকে বেশ ঠকিয়েছিল। পরে আর কর্তৃপক্ষের নির্দেশে এ রকম ভাবে আত্মসম্মান খর্ব হতে দেননি। সংসারের খরচ থেকেও গরিব ছাত্রদের সাহায্য করতেন। এক এক সময় খুব দরিদ্র ছাত্রদের পরীক্ষার আগে পড়িয়ে দিতেন। পুরো পাঠ্যতালিকার সমস্ত অংশটা বলা বাহুল্য, সবটাই বিনা পয়সায়। এমন কয়েকজন অনেক বড় পদ পেয়ে বড় পদের অধিকারী হয়ে কখনও কিছু উপহার নিয়ে এসে প্রণাম করেছে। চলে যাবার পর আমি জিজ্ঞেস করেছি, ‘ছেলেটি কে বাবা?’ বলতেন কবে লেখাপড়ার সংকটে হয়তো কিছু বুঝিয়ে দিয়েছি ওকে, ছেলেটা তা ভোলেনি তাই।’
এমন বহু লোককে সাধ্যমতো সাহায্য করতেন, কাউকে কিছু বলতেন না। না বলে নীরবে এই শিক্ষাটি দিতেন যে, বাইবেলে যে শিক্ষা আছে— তোমার ডান হাত কী করে, তোমার বাঁ হাত যেন তা জানতে না পারে।
একজন চিনা ফেরিওয়ালা জিনিস বেচতে এসে ভাষার ব্যবধান সত্ত্বেও ভাঙা ইংরেজি ও হিন্দিতে বাবার সঙ্গে বন্ধুত্ব করেছিল। ওঁদের মধ্যে এক সঙ্গে চা-খাবার খাওয়া উপহার আদান প্রদানে বছর তিনেক খুববন্ধুত্ব হয়। বিদায় নেবার দিন দু’জনেরই চোখে জল।
বলতেন, কত দূর দেশ থেকে গাধা ভাড়া করে, কতকটা ট্রেনে, এই ভাবে মাথায় বেঁধে বোঝা নিয়ে আসে, কত টাকাই বা রোজগার, নিত্য নতুন দেশ দেখার আগ্রহ ওর প্রবল। এইখানটায় দুজনের মিল।
বাবার চরিত্রে নানা রকম বৈচিত্র্য ছিল, কিন্তু খুব চাপ ছিল বাবার ওপর।
একটা ঘটনা মনে পড়ে, আমাদের বাড়িতে একটা নীল এনামেল করা সাবানদানি ছিল। একদিন আমার হাত থেকে পড়ে গিয়ে তার একটা খুব ছোট্ট টুকরো খসে যায়। অত্যন্ত ক্রুদ্ধ স্বরে বাবা বললেন, ভাঙলি তাও কার জিনিস? কবির। বললাম, তা হলে তুমি ওটা পেলে কী করে? বললে, কবি আর আমি পাশাপাশি ঘরে থাকতুম। এক স্নানের ঘরে স্নান করতুম। একবার উনি বিলেত গেলেন আমার সাবানকৌটো নিয়েই, বাড়ি আসবার সময়ে আমি ওঁরটা নিয়ে এলুম।’দুটো একই রকম ছিল। কবির ব্যবহার্য একটা বস্তুর সম্বন্ধেও এতটা দায়িত্ববোধ।
কবির আসন্ন মৃত্যুর কথা জেনে বাবা যৎসামান্য খেয়ে স্কুলে গিয়ে কিছু পরে ফিরে এলেন। উদভ্রান্তের মতো নয়, চোখ নামিয়ে প্রশান্ত ভাবে মাকে বললেন চলে গেলেন, taller than the tallest। আর কিছু না বলে কাচের পাত্র জলে ভরে সঙ্গে একটি গ্লাস নিয়ে উঠে গেলেন। তখন চারটে হবে, বললেন কেউ যেন না ডাকে। ছাদের ভেতর দিক থেকে তালা দিয়ে একা সারারাত রইলেন। সকালে থমথমে চেহারা ও জবাফুলের মতো লাল চোখ দেখে বুঝলাম কথা বলা যাবে না। পরদিন স্কুল বন্ধ, সেদিনও নীরবে একাকী আমাদের সাহস হয়নি কথা বলার। তৃতীয় দিনে দরকারি দু-একটা কথা বললেন। তার পর আমাদের সাহস বাড়লে খুব ধীরে দু-চারটি কথা বললেন। কোথায় ব্যথা লেগেছিল তা ওরই মধ্যে একদিন এ কথায় বলেছিলেন: ইন্দ্রপাত। অদ্ভুত এক স্থৈর্যে নিজেকে প্রকাশ বা অযুক্তি থেকে সরিয়ে রেখেছিলেন। ওই গাম্ভীর্য আমরা কেউ পাইনি, কিন্তু মাঝেমাঝে যেন বাবার সম্মান করার জন্যই বিশেষ বিশেষ পরিবেশেও গম্ভীর হয়ে যাই। তবে ভেবে দেখেছি, ওই পরিবেশে যে ধরনের আলাপ চলে, তার সঙ্গে সুর মেলালে বাবাকে তাঁর আচরণকে যেন নীচে নামিয়ে আনা হয়। অথচ বাবা সুরসিক ছিলেন, গম্ভীর মুখে এমন কথা বলতে পারতেন, যাতে শ্রোতা যথেষ্ট আমোদ পেতেন।
ঘনিষ্ঠ বন্ধু তেমন কেউ ছিলেন না বাবার। কিন্তু গুণী পণ্ডিত কিছু লোক বাবাকে শ্রদ্ধা করতেন, বাবাও তাঁদের শ্রদ্ধা করতেন। সংস্কৃতজগতে সর্বজনশ্রদ্ধেয় পণ্ডিত দুর্গামোহন ভট্টাচার্যের (যাঁর বহু বিদ্যাবিদ শ্রীমান সুধীর ভট্টাচার্য পিতার আরব্ধ কাজ উপনিষদ সংহিতার শেষ অর্থাৎ চতুর্থ খণ্ড শেষ করেছেন) সঙ্গে বাবার বন্ধুত্ব ছিল। আরও দু-চারজন বাঙালি ও অবাঙালি পণ্ডিতের সঙ্গে বন্ধুত্ব ছিল।
বিদ্যাচর্চার বাইরে মানুষ বাবার নিজস্ব কিছু কিছু সমস্যা পরস্পরবিরোধী আগ্রহের কারণ ছিল। তা নিয়ে বাবাকে বিচলিত হতে দেখিনি। আমরা যখন বেশ ছোট, তখন এক পারিবারিক বন্ধুর সঙ্গে মা-বাবার বেশ উত্তেজিত আলোচনা শুনতাম, বলশেভিক তত্ত্ব নিয়ে। কোথাও কোনও সংগ্রাম বা বিপ্লব হচ্ছে ওই নামে। এতে আমাদের সরিয়ে রাখা হত ওই আলোচনা থেকে। তা ছাড়া আমরা এত ছোট ছিলাম যে বুঝিয়ে দিলেও বুঝতে পারতাম না। শুধু বলতে চাই যে, পৃথিবীর কোনও প্রান্তে যদি অশান্তি ও ক্ষয়ক্ষতি ধ্বংস-হিংসা হত, সে সব সম্বন্ধে বাবা (মা-ও) অবহিত থাকতে চাইতেন এবং যথাসম্ভব থাকতেনও।
মোটের ওপর গান্ধীবাদী হলেও গান্ধীবাদে বাবার বেশ কিছু আপত্তিও ছিল। বাবা বলতেন, এত বড় একটা দেশের মানুষের বস্ত্রসংকট মোচন করার জন্য খদ্দর বুনে সমাধান করা যাবে না। সে সময়ও লোকে দিতে পারবে না। সে মূল্যও না। তা ছাড়া গান্ধীজির যন্ত্রবিমুখতা আধুনিক যুগে সম্পূর্ণ অচল একটা তত্ত্ব। বিশের শতকে দ্বিতীয় শতকের জীবনযাত্রা যাপন করা চলে না। কাজেই গান্ধীজির স্বল্পব্যয়ের পরিচ্ছন্ন জীবনযাপন করার আদর্শকে সম্মান করলেন। নিশ্চিত ভাবে গান্ধীজির অনুসরণ করতে পারতেন না। এক দিকে গান্ধীবাদীদের নিষ্প্রশ্ন অনুসরণ অন্য দিকে গান্ধীজির ব্যবহার শাসকদলের সঙ্গে এই দুটোর কোনও টাই বাবা মেনে নিতে পারতেন না। ফলে গান্ধী সমন্বন্ধে যথেষ্ট শ্রদ্ধা থাকলেও, তাঁর রাজনীতি, সমাজনীতি নিয়ে ভিন্নমতও বেশ ছিল। মা-বাবার একা আলাপ থেকে ‘বলশেভিক ‘মনশেভিক’ শব্দ দুটো মাঝেমাঝে কানে আসত, মানে বুঝতুম না। কিন্তু বুঝতাম অন্যান্য দেশের রাজনীতির সঙ্গে কিছু পরিচয় ছিল। মোটের উপর দেশের স্বাধীনতার জন্য একনিষ্ঠ আগ্রহই দু’জনের মধ্যে একই রকম অনুপ্রেরণা জাগাত। বাবাকে বুঝতাম কতটুকুই বা? কিন্তু শ্রদ্ধা করার মতো বহু উপাদান চোখে পড়ত।একবিংশ শতাব্দীতে পৌঁছে আমাদের নাকি বৈদিক জীবনযাত্রায় অভ্যস্ত হতে হবে। বেদ জানতে হবে, সংস্কৃতে কথা বলা রপ্ত করতে হবে, চর্চা করতে হবে জ্যোতিষশাস্ত্রের। ভয়ঙ্কর ব্যাপার। এ তো পিছনে হাঁটার শামিল। অবশ্য, এ সবই কেন্দ্রের বর্তমান বিজেপি-জোট সরকারের ফতোয়া। ওরা হিন্দুত্বের সংহতি চাইছে বেদের নামে। বলছে, বেদ অপৌরুষের, স্বয়ংসম্পূর্ণ। সভ্যতা, বিজ্ঞান, গণিতশাস্ত্রের ২৫০০ বছরের প্রভূত অগ্রগতির পর কট্টর হিন্দুত্ববাদীদের নির্দেশনামা মেনে নেওয়ার অর্থই সমাজটাকে আরও কয়েকশো বছরে পিছিয়ে দেওয়া। এটা বাঞ্ছনীয় নয়। মেনেও নেওয়া যায় না, মানলে সব তালগোল পাকিয়ে যাবে।
বেদ মানব কেন? বহুতর বিজ্ঞানের উন্নতির যুগে বেদের এ ধরনের চর্চা বাঞ্ছনীয়ও নয়। এর আগে অবশ্য বৈদিক জীবনযাত্রার ধারণাগুলি বুঝে নিতে হবে। বহু জীবনমুখী ধারণার সঙ্গে এমন কথাও আছে যে, পুরুষ খেয়ে এঁটোটা স্ত্রীকে দেবে। বেদকে মানতে গেলে আজকের যুগে কোনও স্ত্রী এই শর্তে স্বামীর সঙ্গে ঘর করবেন? এটা তো যুক্তি বুদ্ধিতেও মেনে নেওয়া যায় না। বলা আছে, ব্যবহারের সম্পূর্ণ অযোগ্য জামা, জুতো, ছাতা ভৃত্যকে দিতে হবে। এই শর্তেও কি কেউ আজ কাজ করতে রাজি হবেন? বেদের কথা অনুযায়ী, যে কোনও নারীর পক্ষে একজন পুরুষই যথেষ্ট; অথচ একটি পুরুষের জন্যে অন্তত দু’জন নারীর প্রয়োজন। এই উদ্ভট যুক্তি নারীরা কোনও ভাবেই মেনে নেবেন না, এটা ভারতীয় সংবিধানেও আটকাবে। নারী আন্দোলনে তোলপাড় হবে দেশ। যেমন আর এক জায়গায় বলা আছে, ছুঁচো, পেঁচা, কালো সাপ, শকুন, নারী এবং শূদ্র একই ধরনের অশুচি; এদের দেখলেও পাপ হয়। এদের মারলে একই প্রায়শ্চিত্ত— এক বেলা উপবাস। বলা আছে, শিক্ষিতা বা ধনবতী নারী পুরুষের সমান। এই অধিকার একমাত্র পুরুষেরই। এমনকী নারীর দেহের উপরও তার কোনও নিজস্ব অধিকার নেই। এ সব মানলে তো ক্রমশ পিছিয়ে পড়বে সমাজ। আর মানতে যাবেই বা কেন?
অনেকটাই এগিয়ে চলা সমাজের উপর জোর করে বহু পশ্চাতের বৈদিক ভাবনাচিন্তা চাপিয়ে দেওয়ার চেষ্টা চলছে। যা সম্পূর্ণ অযৌক্তিক, অবৈজ্ঞানিক ও অনৈতিহাসিকও। হিন্দুত্বের নামে বেদ চাপিয়ে দেওয়ার চেষ্টা হলেও বেদের সঙ্গে হিন্দুধর্মের অমিল নেহাত কম নয়। প্রথমত, হিন্দুধর্ম সেই অর্থে বেদ বিরোধী। বেদের যজ্ঞে মন্দির, মূর্তির স্থান ছিল না। পশুবলি দেওয়া হত পশুর শ্বাসরোধ করে। নৈবেদ্যে ব্যবহার করা হত যবের রুটি, দুধ, ঘি, গো-মাংস, দই, পায়স, সুরা ইত্যাদি। হিন্দুদের নৈবেদ্যের সঙ্গে এ সবের কোনও মিলই নেই। হিন্দুর মন্দির, মূর্তি আছে। আর নৈবেদ্যের ডালি সাজানো হয় ফল, আতপ চাল, দুগ্ধজাত মিষ্টান্ন দিয়ে।
দ্বিতীয়ত, হিন্দুধর্মে ব্রত, তীর্থ, মানত, ধ্যান, জপ-তপ প্রচলন অধিকমাত্রায় লক্ষ করা যায়; বেদে এ সবের কোনও উল্লেখই নেই।
তৃতীয়ত, হিন্দুদের পুজোর মন্ত্রগুলি প্রায়শই অস্থানপ্রযুক্ত বৈদিক ও পৌরাণিক মন্ত্রের জগাখিচুড়ি। তবে প্রার্থনার ক্ষেত্রে মিল আছে, দুই ক্ষেত্রেই প্রার্থনা ঐহিকসুখের জন্য।
হিন্দুধর্মের সঙ্গে বেদের মিল আছে আর একটি বিষয়ে। বেদ এবং হিন্দুধর্মের মূল শাস্ত্রগুলিতে নৈতিকতার কোনও বালাই নেই। মানুষের জীবন, নীতি, আদর্শের কথা ভাবতে হলে, বেদে বিশেষ কোনও নির্দেশ পাব না। হিন্দুধর্মেও একই অবস্থা। দু’ক্ষেত্রেই বার ব্রত পাব, চিহ্ন মিলবে না নৈতিকতার।
অন্য দিকে, সমাজ এগিয়েছে নীতিশাস্ত্রের উপর ভর করেই। ‘ethics’ নিয়ে দুশো বছর ধরে বিস্তর চর্চা হয়েছে। আর বেদের নামে অত সহজে ছেড়ে দিতে হবে ‘ethics’ বা নীতিশাস্ত্রকে? সভ্যতার বৈশিষ্ট্যগুলি ত্যাগ করতে হবে শুধুমাত্র একজন ‘হিন্দু’ বা ‘নববৈদিক’ হবার লিপ্সায়?
তা হলে কি বেদের কোনওই প্রয়োজন নেই? আছে, অবশ্যই আছে।
খ্রিস্টপূর্ব দ্বাদশ শতকের বড় সাহিত্য হল বেদ। পরিপূর্ণ দশ হাজারের বেশি শ্লোকের সমাহার। সমাজজীবনের সম্পূর্ণ চিত্রও মেলে বেদে। মানুষে মানুষে প্রকারভেদে আজও তেমন কোনও তারতম্য ঘটেনি। মানব প্রকৃতির চিত্রও এক। ‘সাংমনস্য’ শান্তি রক্ষার উদ্দেশ্যে রচিত সূত্র পারিবারিক, অর্থাৎ তখনও সব পরিবারে নিরন্তর সুখ, শান্তি ছিল না। যা আজও তেমনই আছে। বৈদিক চরিত্রগুলিও ছিল বিশ্বাসযোগ্য। বেদে বহু তথ্যও আমরা পাই। উদ্ভিজ, প্রাণিজ, খনিজ, কর্মবিভাগ, জাতিভেদ, আচার-আচরণ, বিশ্বাস, অবিশ্বাস সবই পাই বেদে। প্রকৃতি, সমাজ, আশা-আকাঙ্ক্ষা, স্বপ্ন সাধনার সন্ধানও মেলে। দুঃখ দারিদ্র্যও স্মরণ করতে হলে ঋষি বামদেবের কথা বলা যায়। তিনি বলছেন, ‘অভাবে কুকুরের নাড়িভুঁড়ি রান্না করে খেয়েছি।’ চণ্ডালের পরিত্যক্ত ওই নাড়িভুঁড়ি খেতে হয়েছে ঋষিকে। অর্থাৎ, বেদে ক্ষুধা, অনাহারের কথা বহু বহু বার উচ্চারিত যা আজ অত্যন্ত প্রাসঙ্গিক। বৈদিক সমাজব্যবস্থার বিশেষ বিশেষ অংশে বর্তমানের সঙ্গে সাযুজ্য আছে।
বেদের পঁচাত্তর ভাগ সূক্তই (শ্লোকসমষ্টি) প্রার্থনা-নির্ভর। বাকি পঁচিশ ভাগের মধ্যে বেশ কিছু অংশ উন্নত চিন্তার পরিচায়ক। সে অর্থে, সব দিক থেকেই বেদ প্রাচীনকালের অনবদ্য প্রতিরূপ। বেদেই প্রথম ভারতীয় ভাষায় সাহিত্য চিন্তাধারার বিকাশ। এক কথায় বেদ এক অপরিহার্য উত্তরাধিকার।
বেদের জ্যোতিষচর্চা নিয়ে এখন বেশ হইচই হচ্ছে। এমনকী বৈদিক হিন্দুরা আজ জ্যোতিষশাস্ত্রকে পাঠক্রমের অন্তর্ভুক্ত করতে শুরু করেছে। হ্যাঁ, বেদে জ্যোতিষচর্চা উল্লেখ আছে বইকি। গ্রহ, নক্ষত্রের অবস্থান নিয়ে ঋগ্বেদ, যজুর্বেদে প্রায় পঞ্চাশের মতো শ্লোক পাওয়া যায়। যজ্ঞের কাল নির্ণয়ের জন্য গ্রহ-নক্ষত্রের অবস্থা জেনে যজ্ঞের তিথি ঠিক করবার জন্যই এই চর্চা করা হত। প্রয়োজনের তাগিদে এই চর্চা। তবে এটা জ্যোতিষচর্চা নয়, জ্যোতির্বিজ্ঞান। এখন জ্যোতিষচর্চার কথা বলা হচ্ছে। এই চর্চার উদ্ভব মধ্যযুগের শেষে। গ্রহরত্ন, হস্তরেখা বিচার, কোষ্ঠিবিচার এই সমস্ত বৈদিক যুগে প্রয়োজনই ছিল না। এখন অবশ্য এ-নিয়ে ফলাও ব্যবসা চলছে তথাপি এই বিদ্যা কোনও মতেই বিজ্ঞান নয়। এটি একটি অর্বাচীন বিদ্যা। এই অবিদ্যা শিখতেই বা যাব কেন?
কথা চলছে কথ্য সংস্কৃত চালু করা নিয়েও। বিশ্ববিদ্যালয় মঞ্জুরি কমিশন সম্প্রতি এ বিষয়ে ফলাও বিজ্ঞাপন ছেপেছে। বলা হয়েছে, স্নাতকদের মধ্যে থেকেই নেওয়া হবে কথ্য সংস্কৃতের অধ্যাপক। কলেজ, বিশ্ববিদ্যালয়ে এর জন্য পদও থাকছে। পরীক্ষার মাধ্যমে নির্বাচন হবে না, মনোনায়ন করা হবে। এ সবই সম্পূর্ণ অবাস্তব বেআইনি প্রক্রিয়া।
প্রশ্ন হচ্ছে, হঠাৎ কথ্য সংস্কৃত কেন?
আসলে কট্টরপন্থীরা মনে করছেন, ভারত হিন্দুদের দেশ আর সংস্কৃতই হিন্দুর আদি ভাষা। দুটোই ভুল।
ভারতে হিন্দুরা সংখ্যাগরিষ্ঠ, সন্দেহ নেই। তবে অন্য বহু ধর্মের মানুষও তো এখানে বসবাস করেন। মুসলমান, খ্রিস্টান, বৌদ্ধ, জৈন ও শিখরা বাস করছেন এক সঙ্গে। ফলে ভারতবর্ষ শুধুমাত্র হিন্দুদের দেশ হতে পারে না। দ্বিতীয়ত, হিন্দুর ভাষা একমাত্র সংস্কৃত নয়। সংস্কৃত প্রাচীনকালের শিক্ষিত মানুষের ভাষা। প্রকৃত দেশীয় কথ্য ভাষা হল বৈদিকযুগ থেকেই প্রাকৃত। কালের বিবর্তনে পালি ও খ্রিষ্টীয় দশম-একাদশ শতকে কথ্যভাষাগুলির উদ্ভব, এ সব ভাষার বিবর্তন এখনও চলছে। আমরা যে ভাষায় কথা বলি, তা মূলত প্রাকৃত থেকেই উদ্ভূত।
সর্বশেষ আদমসুমারিতে কৃত্রিম ভাবে কিছু সংখ্যক সংস্কৃতভাষীর কথা নথিবদ্ধ করা হয়েছে। আমার প্রশ্ন, এই তথাকথিত সংস্কৃতভাষীরা বাজারে গিয়ে আলু, পটল কী ভাষায় কেনেন? আসলে এই দাবি সম্পূর্ণ মিথ্যা। আজকের ভারতীয়রা সংস্কৃতভাষী নন, অঞ্চলিক ভাষাভাষী।
বলা হচ্ছে, সংস্কৃতকে সম্মান জানাতে তাকে মাতৃ ভাষা বলা চলবে না। স্পষ্টই বলা যায়, যে ভাষায় স্বাভাবিক ভাবে মানুষ কথা বলেন, শুধু সেটাই জীবিত ভাষা। রবীন্দ্রনাথকে সম্মান জানাতে কি বলতে হবে যে, তিনি বেঁচে আছেন? মৃত ভাষাকেও সম্মান জানানো যায়। গ্রিক, ল্যাটিন, হিব্রুকে মৃত ভাষা বলে স্বীকার করেও এখনও সেগুলির অনেক উন্নতমানের চর্চা চলছে। সংস্কৃত নিয়ে যত উচ্চগ্রামে চিৎকার চলছে, চর্চা চলছে না অনুরূপ উন্নতমানের। কিছু মৃত্যু স্বীকার করতেই হয়। প্রাচীন আসিরীয়, ব্যাবিলনীয়, মিশরীয় ভাষা মৃত হলেও এগুলির চর্চা হয়। সংস্কৃতকে মৃত ভাষা বলে স্বীকার করেও একে সম্মান করে ওঁরা চর্চা করবেন।
আমরা সহজ এবং বলিষ্ঠ মনোভাব থেকেই সংস্কৃত চর্চা করতে পারি। এর জন্য হুলিয়া জারির প্রয়োজন নেই। খোলা চোখে ভারতবর্ষে হিন্দুর উদ্ভব, অবস্থান দেখে আলোচনা করলে এবং বৈদিক ও আদিমধ্যযুগীয় সংস্কৃত ভাষার চর্চা করলে হয়তো সঙ্ঘীদের মতে আদর্শ হিন্দু হওয়া যাবে না, কিন্তু শিক্ষিত ভারতবাসী হওয়া যাবে।কুন্তিভোজ রাজার কন্যা কুন্তী। তরুণী, সুন্দরী, যিনি সহজাত কবচ-কুণ্ডল নিয়েই যেন তেজের প্রতীক। একবার রাজার অতিথি হয়ে এলেন দুর্বাসা ঋষি। রাজার নির্দেশে কুমারী কন্যা কুন্তী তাঁর সর্বান্ত পরিচর্যা করলেন। তাঁর যত্ন ও সেবায় তুষ্ট হয়ে ঋষি যাবার সময়ে তাঁকে বর দিলেন: একটি মন্ত্র, সেইটি উচ্চারণ করে কুন্তী যে দেবতাকে ডাকবেন, তিনিই এসে উপস্থিত হবেন। তরুণী কুন্তী কৌতূহলী হয়ে মন্ত্র দিয়ে সূর্যকে ডাকতে সূর্য এসে হাজির, বর দিলেন : আমি শুধু আঙুল দিয়ে স্পর্শ করব তুমি সৎ, অনবদ্য শক্তিমান পুত্র লাভ করবে। তোমার কৌমার্য অক্ষত থাকবে। কুন্তীর এই পুত্রই হল কর্ণ। এ দিকে রাজকন্যা কুমারী কুন্তী পড়লেন মহা বিপাকে। যথাকালে সখীদের সাহায্যে গর্ভ গোপনে লালন করে অবশেষে যথাকালে জন্ম দিলেন সর্ব সুলক্ষণযুক্ত এক কুমারের। এর বৈশিষ্ট্য ছিল সহজাত কবচ ও কুণ্ডল। সখীদের সঙ্গে পরামর্শ করে একটি পেটিকায় শিশুটিকে সাজিয়ে শুইয়ে নদীর জলে ভাসিয়ে দিলেন। অনেক দূরে এক গ্রামে অধিরথ নামের এক সারথি (যার স্ত্রীর নাম রাধা) ওই শিশুটিকে তুলে নিয়ে লালনপালনই শুধু করলেন না, কৈশোরকাল থেকে তাকেই ক্ষত্রিয়ের পাঠক্রম নিপুণ ভাবে আয়ত্ত করালেন। স্বাস্থ্যবান বুদ্ধিমান কর্ণ নানা বিদ্যা আয়ত্ত করলেন। ফলে, মহাপরাক্রমশালী এক বীর হয়ে উঠলেন। কুন্তীর সঙ্গে তাঁর আর একবারমাত্র দেখা হয়েছিল, জীবনের প্রায় শেষে এসে। কর্ণকে তখন কুন্তী অনুনয় করেন, তুমি যেহেতু কুত্তীর প্রথম সন্তান, তাই প্রথম পাণ্ডব হিসাবে পাণ্ডবপক্ষে যোগ দিয়ে, অর্জুনের অগ্রজের স্থান নিয়ে যুদ্ধ করতে। কিন্তু শৈশব থেকেই অনাদৃত কর্ণ এতদিন পরে মাকে সম্মান দিলেন কিন্তু তাঁর প্রস্তাবে সম্মত হতে পারলেন না। কারণ, তিনি ‘অধিরথসূতপুত্র রাধাগর্ভজাত’। কুন্তীর গর্ভজাত সন্তান তাঁকে তাঁর প্রাপ্য সম্মান ও স্থান দিতে পারলেন না। কিশোরী কুন্তী যে কৌতূহলী হয়ে ঋষির বরে সূর্যের স্পর্শেই পুত্র লাভ করেছিলেন, তার সবটাই নাকচ হয়ে গেল। দীর্ঘকাল মনে মনে যাকে জ্যেষ্ঠপুত্রের আসনে রেখেছিলেন, সে দুর্জয় অভিমানে সেই চূড়ান্ত অপমানের শোধ নিল এই ভাবে।
যৌবনে কুন্তীর বিবাহ হল পাণ্ডুর সঙ্গে এবং সেই মন্ত্রবলে দেবতাদের আহ্বান করে ধর্মের কাছে যুধিষ্ঠিরকে, বায়ুর কাছে ভীমকে এবং ইন্দ্রের কাছ থেকে অর্জুনকে পেলেন। মাদ্রী ওই মন্ত্র শিখে অশ্বিনীদ্বয়ের কাছ থেকে নকুল ও সহদেবকে পেলেন। কিছুকাল পরে পাণ্ডুর মৃত্যু হয়, মাদ্রী সহমৃতা হলে বিধবা কুন্তী একাই পঞ্চপাণ্ডবের মা হয়ে রইলেন জীবনের শেষ দিন পর্যন্ত।
মাঝে শকুনির প্ররোচনায় যুধিষ্ঠির পাশা খেলায় হারলেন। পাশা খেলা যুধিষ্ঠিরের নেশা ছিল, কিন্তু দক্ষতা ছিল না। এ কথা শকুনি জানতেন এবং পাণ্ডবদের সর্বনাশের এই পথটি বেছে নেন। পাণ্ডবদের ধনেপ্রাণে বিনষ্ট করতে তাই যুধিষ্ঠিরকে মিথ্যা স্তাবকতার দ্বারা একেবারে নিজের বশীভূত করলেন। উন্মত্তের মতো একে একে বাজি রাখতে গিয়ে যখন দ্রৌপদীকে বাজি রাখলেন ও হারলেন, তখন সেই বিপন্ন পুত্রবধূটিকে টেনে এনে বাঁচালেন কুন্তী। দ্বিতীয়বার পাশা খেলায় হেরে পাণ্ডবরা বারো বছর বনবাস ও এক বৎসর অজ্ঞাতবাসে গেলেন। এর পর বনবাসের দিনে, প্রৌঢ়া শাশুড়ির ভূমিকায়, দ্রৌপদীর সহায় এবং মানসিক আশ্রয় ছিলেন কুন্তী।
এর আগে একবার শকুনির প্ররোচনায় দুর্যোধনেরা কুন্তী ও পঞ্চপাণ্ডবকে পুড়িয়ে মারবার ব্যবস্থা করে, লাক্ষা দিয়ে একটি আপাত স্বাভাবিক গৃহ নির্মাণ করে পাণ্ডবদের সপরিবারে সেখানে বাস করতে বলে। কুন্তী ব্যাপারটা সন্দেহ করেন। নিজেই পাঁচ চণ্ডাল পুত্র ও তাদের মাকে নিমন্ত্রণ করে খাদ্যের সঙ্গে প্রচুর সুরা পান করিয়ে পুত্রদের ব্যাপারটা ব্যাখ্যা করে বলে। চণ্ডালরা যখন সুরায় আচ্ছন্ন তখন নিজের পুত্রদের সঙ্গে নিয়ে সুড়ঙ্গ পথে নীরবে বেরিয়ে যান। পরদিন ওখানে পাঁচটা পুরুষ ও এক নারীর দগ্ধ দেহ দেখে শকুনি আশ্বস্ত হল। ভাবল কুন্তী ও পঞ্চপাণ্ডব মারা গেছে। এ দিকে কুন্তী-সহ পাণ্ডবেরা ঘুরতে ঘুরতে নানা ঘটনাচক্রে দ্রুপদের রাজ্যে এসে শোনেন দ্রৌপদীর স্বয়ংবরের কথা। তাঁরা সেখানে যোগদান করেন। অর্জুন দ্রৌপদীকে লাভ করেন। সব কিছু জানাজানি হয়ে গেলে সস্ত্রীক পাণ্ডবেরা স্বগৃহে ফিরে আসেন। এর পরই পাশা খেলার ঘটনা। যখন দ্রৌপদী শুনলেন যে, যুধিষ্ঠির পাশায় তাঁকে বাজি রেখে হেরেছেন, তখন তিনি জিজ্ঞাসা করলেন, যুধিষ্ঠির আগে নিজেকে বাজি রেখে হেরেছে না দ্রৌপদীকেই। উত্তর এল, আগে নিজেকে বাজি রেখে হেরেছেন। বুদ্ধিমতী দ্রৌপদী বললেন, স্বয়ং হেরেছে যে, সে তো তার স্ত্রীর আধিপত্য হারিয়েছে, অতএব দ্বিতীয় পাশা খেলা এবং এ বারও পরাজয়। ফলে সিদ্ধান্ত হল, দ্বাদশ বছর বনবাস ও এক বৎসর অজ্ঞাতবাস— এই শাস্তি ধার্য হলে পাণ্ডবরা বনবাসে গেলেন, কুন্তী রাজগৃহে রইলেন। বারো বছর বনবাসের পরে পাণ্ডবরা বিরাট রাজার রাজগৃহে ভিন্ন ভিন্ন ছদ্মবেশে রইলেন। তেরো বছর পর রাজধানীতে ফিরে শুরু হল কুরুপাণ্ডব যুদ্ধের প্রস্তুতি। তখন পাঁচ ছেলে নিয়ে কুন্তী রাজপ্রাসাদে।
যুদ্ধের পর, কৌরব যোদ্ধাদের মৃত্যুর পরে রাজধানী থেকে কুন্তী গান্ধারী ও ধৃতরাষ্ট্র বনবাসে যাবার সিদ্ধান্ত নিলেন। যেহেতু সিংহাসনের অধিকার অনির্ণীত রইল, অতএব যুদ্ধই তখন একমাত্র সিদ্ধান্ত বলে গৃহীত হয়েছিল। ঠিক যুদ্ধের আগে, কুন্তী এক অন্ধকার সন্ধ্যায় কর্ণের সঙ্গে দেখা করে, কর্ণের জন্মবৃত্তান্ত তাকে বললেন। বললেন, রাজকন্যার পুত্রকে কত দুঃখে তিনি নদীতে ভাসিয়ে দিয়েছিলেন। রাজপুরীতে তাঁর কোনও বৈধ স্থান ছিল না। অবিবাহিত কন্যা কোন পরিচয়ে তাঁকে লালন করবেন? কেই বা ওই বৃত্তান্ত বিশ্বাস করবে? কাজেই, সহজাত কবচ-কুণ্ডল-সুদ্ধ তিনি ছোট এক ভেলায় তাঁকে রাজপুত্রের সাজেই ভাসিয়ে দিলেন। সূতপল্লির বাসিন্দা নিঃসন্তান অধিরথ ও রাধা তাকে দেবতার দান রূপে পেয়ে অতি হৃষ্টচিত্তে তাকে লালন করলেন। কিন্তু কুন্তীর জীবনে সেই দিন যে দাহ তাঁর মর্মস্থলে জ্বলে উঠল, সে তো আর কোনও দিন মিটল না। ধর্ম, ইন্দ্র, বায়ু তিন দেবতাকে আহ্বান করে আরও তিনটি দেবপুত্রকে লাভ করলেন বটে কিন্তু কিশোরী কন্যার সেই প্রথম সন্তানকে ত্যাগ করতে বাধ্য হওয়ার জ্বালা তাঁর কোনওদিনই মেটেনি। তাই যুদ্ধের ঠিক পূর্বে তিনি কর্ণকে অনুরোধ করলেন, যেন তাঁর জ্যেষ্ঠপুত্রের যথার্থ স্থানে আসীন হয়ে প্রথম পাণ্ডবের স্থানে থেকে যুদ্ধ পরিচালনা করে। কিন্তু অভিমানী জননীর অভিমানী পুত্র তাঁর অনুরোধে সম্মত হতে পারলেন না। হৃদয়ের প্রথম জ্বালা দ্বিগুণ হয়ে উঠল। অবমানিতা মাতা, পুত্রের কাছ থেকে ফিরে গেলেন, সেই দ্বিগুণ জ্বালাকে সঙ্গত বলে মেনে নিয়েই গেলেন। জন্মানোর পরেই যে শিশু পরিত্যাজ্য হয়েছিল, তার অভিমান— সারা জীবন অধিরথসূতপুত্র রাধাগর্ভজাত যার পরিচয়, সে আজ গৌরবের লোভে জ্যেষ্ঠপাণ্ডব পরিচয় গ্রহণ করবে কেন? সারা জীবন কুন্তী যাকে কোনও সম্মান দেননি, আজ সেই সম্মানের লোভে? না না এ সেই সূর্যতনয় কর্ণের দ্বারা সম্ভব নয়। অথচ কুন্তীরও পুত্রজন্মের পরে আর কোনও গত্যন্তর ছিল না। প্রবল নিরুদ্ধ ক্রন্দন চেপে কুন্তী ফিরে গেলেন তাঁর অন্তরে দেদীপ্যমান অগ্নিকে লোকচক্ষুর অন্তরালে সঙ্গোপনে লালন করে। তার পর যুদ্ধ।
বেশ কিছু বৎসর আগে গান্ধার রাজদুহিতা এ প্রাসাদে আসেন জ্যেষ্ঠ রাজপুত্র ধৃতরাষ্ট্রের রাজবধূ হয়ে। এসে আবিষ্কার করেন স্বামী অন্ধ। পতিব্রতা নারী স্থির করলেন, এই যে নানারূপে মণ্ডিত পৃথিবী তাঁর স্বামী কোনওদিনই দেখতে পাননি, পাবেনও না, তাই আদর্শ স্ত্রী হিসেবে গান্ধারী, এই দৃশ্যমান পৃথিবীর রূপ চোখে দেখলে স্বামী যেখানে বঞ্চিত সেখানে তাঁর অবারিত ভোগ অন্যায়। তাই বস্ত্রখণ্ড দিয়ে দু’-চোখের দৃষ্টিকে নির্বাসন দিলেন: অন্ধের অন্ধ-স্ত্রী।
ধীরে ধীরে গান্ধারী আবিষ্কার করলেন, তাঁর স্বামীর অন্ধত্ব আরও অনেক গভীর, অনেক বড় পরিমাপের— এ অন্ধত্ব নৈতিক ও আধ্যাত্মিক। এর মধ্যে ভ্রান্তবোধ নেই, আছে আত্মপ্রতারণা। কৌরবদের চরিত্র, উদ্দেশ্য ও লক্ষ্য এবং কার্যপদ্ধতি সব জেনেও কেবলমাত্র নিজের পুত্র বলে তাদের সব অপরাধ সমর্থন করা অন্যায়। এবং এ অপরাধগুলি সংখ্যায় যেমন বেশি, কালপরিসরে তেমনই বহু বিস্তৃত। গান্ধারী নীতিবোধের প্রেরণায় বারবার ধৃতরাষ্ট্রকে বলেছেন, পুত্রপক্ষ ত্যাগ করে পাণ্ডবদের ন্যায্য প্রাপ্য সিংহাসন তাদের ফিরিয়ে দিতে। তারা ন্যায়নিষ্ঠ। কৌরবরা দীর্ঘকাল ধরে পরপর মিথ্যাচরণ ও অন্যায় আচরণ করছেন; সিংহাসনে তাদের অধিকার থাকতে পারে না। ধৃতরাষ্ট্রের চর্মচক্ষুই শুধু অন্ধ ছিল না, তাঁর নীতিবোধ বলেও কিছু ছিল না। ছিল না কোনও আধ্যাত্মিক বোধের দৃষ্টি। অন্ধত্বের দোহাই দিয়ে প্রকৃত পাপের দায় থেকে তাঁর মুক্তি নেই। নিজে এই বোধকে নিত্য দৃঢ় আধ্যাত্মিকতার সাহায্যে গান্ধারী দৃঢ় করতে চাইতেন ও ব্যর্থ হতেন। চর্মচক্ষুর সঙ্গে সঙ্গে মর্মচক্ষুও অকর্মণ্য। পাশা খেলায় পরপর যা কিছু যুধিষ্ঠির বাজি রাখছিলেন, তার মধ্যেও বহু অন্যায় ছিল।
ধৃতরাষ্ট্র স্বামী, অন্ধ তাই গান্ধারী স্বেচ্ছান্ধ, নিজের চক্ষু দু’টিকে বেঁধে রাখলেন। কিন্তু তাঁর নৈতিক দৃষ্টি ছিল স্পষ্ট, উজ্জ্বল। তাই সমস্ত বিবাহিত জীবনটা তাঁকে অন্তর্দগ্ধ হতে হয়েছিল।
ধৃতরাষ্ট্র অন্তরে বাহিরে অন্ধ। রাজ্যলোভী শরীরের অন্ধত্বের খুঁত থাকায় সিংহাসনে তাঁর অধিকার নেই। তাই ছলে বলে কৌশলে পুত্রদের জন্য সেই অধিকার যে-কোনও ভাবে কেড়ে নিতে তাঁর দ্বিধা নেই। পাশা খেলায় দক্ষতা নেই, লোভ আছে। মাঝে মাঝেই খবর পাচ্ছেন, দুর্যোধন শকুনি এদের কুচক্রান্তে পাণ্ডবদের ক্ষতি ঘটিয়ে তাঁর নিজের পুত্ররা নিজেদের সুবিধা করে নিচ্ছে। সিংহাসনে পাণ্ডবদের অধিকার খর্ব করবার দিকে ধীরে ধীরে অগ্রসর হচ্ছে। পিতা হিসাবে যেখানে এ সবে বাধা দিয়ে নিজের পুত্রদের লোভ ও উচ্চাশাকে খর্ব করা উচিত ছিল, সেখানে নৈতিক অন্ধতা তাঁর ন্যায়-অন্যায়ের বোধকে সম্পূর্ণ আচ্ছন্ন করে রেখেছিল। তাই গান্ধারীর সৎপরামর্শে কখনও কর্ণপাত করেননি, বরং ধীরে ধীরে গভীরতর পাপের দিকে সজ্ঞানে নেমে গেছেন।
রাজত্বের স্পৃহা একদিন চলে গেল, এবং সে শক্তি তাঁর কোনওদিনই ছিল না। প্রচুর অন্যায়, জুয়ার নেশা জেনে শুনে অন্যায় করা, সারা জীবনই এ সব করে এসেছেন। জীবনের শেষ পর্বে এসে রাজসিংহাসনের নেশাও ছুটে গেল, সিংহাসনে পাণ্ডবদের একাধিপত্য মেনে নিতে হল। নিজের শতপুত্র প্রায় নিঃশেষ। শেষ পর্যন্ত ঠিক করলেন, গান্ধারী ও কুন্তীকে নিয়ে বনবাসে যাবেন। সঙ্গে বিদুরও চললেন এবং সঞ্জয়। কয়েকদিন পরে দেখা গেল, নিত্য-উপবাসী বিদুরের ছায়াদেহ যুধিষ্ঠিরের শরীরে বিলীন হয়ে গেল— দু’জনেই ধর্মের পুত্র ছিলেন। তারও কিছুকাল পরে, বনবাসের কিছুকাল পরে, একদিন বনে দাবানলের চিহ্ন দেখা যেতে এঁরা সঞ্জয়কে পালাতে বললেন। এ বার গান্ধারী ও কুন্তী-সহ ধৃতরাষ্ট্র দাবানলে দগ্ধ হয়ে মৃত্যুবরণ করলেন। মহাভারতে রাষ্ট্রনীতির সব মুখ্য চরিত্র অগ্নিদগ্ধ হয়ে প্রাণত্যাগ করলেন। কিছুকাল পরে পাণ্ডবেরা এঁদের খুঁজতে খুঁজতে এসে দগ্ধ কঙ্কালগুলির সন্ধান পান এবং যথাবিধি অন্ত্যেষ্টিক্রিয়া সম্পাদন করলেন।
মহাভারতে অগ্নি নানা রূপে ও প্রসঙ্গে দেখা দেন। প্রথম থেকেই কৌরব ও পাণ্ডব রাজপুত্রদের মধ্যে শত্রুতা ছিল। এতটাই যে, পরস্পরের শত্রুতা করা তাদের শৈশব ও কৈশোরে যেন এক বিনোদনে পরিণত হয়েছিল। একপক্ষের ক্ষতি হলে অপরপক্ষ উল্লসিত হত। এ সময়ে তাদের শিক্ষার কাল, এ শিক্ষার মধ্যে ক্ষত্রিয় হিসেবে অস্ত্রশিক্ষার প্রাধান্য ছিল। পরস্পরের ক্ষতি করা একটা বিলাসিতা বলে গণিত হত। অর্থাৎ বিদ্বেষের একটা আগুন দু’-পক্ষের মধ্যে যেন সর্বদাই প্রজ্জ্বলিত ছিল।
এ আগুনে ইন্ধন জোগাত শকুনি, কর্ণ এরা। যৌবনেও এরা পরস্পরের ক্ষতি করার জন্যে সর্বদা উৎসাহী ছিল। কুন্তী যখন বুঝতে পারলেন যে, অপরপক্ষ তাঁকে সন্তান-সহ পুড়িয়ে মারতে উদ্যোগ করছিলেন, তখন তাঁর জীবনে একটা বড় পাপের ভার জুড়ে রইল। এ আর এক আগুন। সম্পূর্ণ নিরপরাধ চণ্ডাল পরিবারের ছ’-টি প্রাণী জতুগৃহে দগ্ধ হল। কুন্তীর জীবনে সত্যকার পাপের কালিমা লাগল, যদিও আত্মরক্ষা ও সন্তানদের রক্ষার জন্য ওই নৃশংস কাজটা করে অগ্নিদাহের কালিমা লাগল, তবু এ তো সত্যকার পাপেরই কালিমা। জীবন এ ধরনের কালিমার মূল্য শোধ করে নেয়। যত বিলম্বিত হোক, এ পরিশোধ প্রায়ই ঘটে। তবে মা হয়ে কুন্তী সন্তানদের ও তাঁর নিজের প্রাণ বাঁচাবার চেষ্টা করবেনই তো। সে কাজে সিদ্ধি লাভ করে তিনি তখনকার মতো নিজেকে পাপী ভাবেননি, কারণ, পাণ্ডবদের জীবনের দায় তাঁরই, বিশেষত মাদ্রীর মৃত্যুর পর। অবশ্য এ কথাও সত্য, এটা না করলে পঞ্চপুত্র-সহ তিনি জতুগৃহে দগ্ধ হয়ে মরতেন। তবু এটা পাপের আয়োজন। এ আগুন জমে রইল।
ধৃতরাষ্ট্রের নৈতিক আধ্যাত্মিক নানা পাপ ছিল। একমাত্র গান্ধারীর, পাপী রাজার বধুর, নৈতিক দৃষ্টি দিব্যদৃষ্টির মতো স্পষ্ট। তিনি জানেন, সমস্ত কুরুক্ষেত্র যুদ্ধটা তাঁর স্বামী, শকুনি ও কর্ণ এবং পুত্রদের বেশ কিছু বর্ষের সঞ্চিত পাপের ফলে ধীরে ধীরে এগোচ্ছিল এক মহতী বিনষ্টির দিকে। যদিও তিনি ছিলেন ব্যক্তিগত ভাবে নিষ্পাপ
অরণ্যবাস প্রায়শ্চিত্ত নয়। ওই দাবানল পাপের অনলের প্রতীক। হঠাৎ জন্মে-ওঠা সঞ্চিত আগুনের বহু সহস্র স্ফুলিঙ্গের কারণে জ্বলে এটা। সঞ্জয়কে ধৃতরাষ্ট্র দাবানলের পূর্ব সূচনা দেখে বললেন, পালাও এখনই পালাও। নিষ্পাপ সঞ্জয় পালিয়ে বাঁচল। কুন্তীর অপরাধ-সচেতন মন স্বকৃত অপরাধের এই প্রলয়ংকর প্রকাশ থেকে পালাতে চায়নি। পাপী স্বার্থপর, পাশার নেশায় পরপর অন্যায় করে যাওয়া ধৃতরাষ্ট্র মনে মনে জানলেন, এ দাবানল মুখ্যত তাঁর কুল ধ্বংস করতে উদ্যত। পবিত্রতা গান্ধারীর চোখের আবরণ পুড়ে গেল। তিনি দেখলেন, তাঁর নির্দোষ জীবন ও চূড়ান্ত পাতিব্রত্যও তাঁকে স্বামীর পাপের অংশদায়িত্ব থেকে বাঁচাতে পারবে না। মহাভারতের মুখ্য চরিত্রগুলি, বিশেষত পাণ্ডবেরা, মহাপ্রস্থানের পথে বা হিমালয় আরোহণ করে স্বর্গে গেলেন কিন্তু এই তিনজন মহাপ্রস্থান, স্বর্গারোহণ কোনওটাই করেননি। এঁরা মর্তেই দাবানলে প্রাণত্যাগ করেন। তিনজন তিন ভাবে অন্তর্জালায় জ্বলছিলেন। শরীরের সঙ্গেই সেই জ্বালার অবসান ঘটাল দাবানল— সে যুগে অগ্নির যে ভীষণতম প্রকাশ তার মধ্যে দাঁড়িয়ে প্রাণত্যাগ করেন। সারা জীবনই এঁরা নানা আকৃতি-প্রকৃতির ছোট বড় স্ফুলিঙ্গের বোঝা অন্তরে বহন করেন। আজ সেই সমস্ত স্ফুলিঙ্গ যেন একত্র হয়ে দাবানলের রূপে এঁদের মৃত্যু ঘটাল। মহাভারতের প্রথম থেকেই এই সব স্ফুলিঙ্গ বিরাজ করত নানারূপে— ধৃতরাষ্ট্র, যার নামের অর্থ রাষ্ট্রকে যিনি ধারণ করেছেন। তিনি যেন রাষ্ট্রের বাইরে একান্ত ভাবে লোভ, ঈর্ষার জ্বালাকে নানারূপে অন্তরে ধারণ করেছিলেন। নিজে রাজা হতে পারেননি অতএব সিংহাসনের জন্য এবং সেই কারণে পাণ্ডবদের সম্বন্ধে তিনি সারা জীবন গভীর ঈর্ষা অন্তরে লালন করে এসেছেন। কুন্তীর নানা জ্বালা কৌরবদের প্রতি ঈর্ষা বিদ্বেষের রূপে সারা জীবন তাঁর অন্তরে জ্বলে। তা ছাড়া কুমারী সন্তানকে কোলে তুলে নিয়ে লালন করতে না পারার জ্বালা, শেষ পর্যন্ত তাঁর প্রস্তাবে তাঁর জ্যেষ্ঠ পুত্র কর্ণের অসম্মতি সেই জ্বালাকে দুঃসহ করে তুলেছিল। গান্ধারী (পৃথিবীকে যিনি ধারণ করেন), তিনি পৃথিবীর কোনও দায়িত্ব পালন করতেই পারেননি। লোভী, পাপী স্বামীর কাছে নৈতিক যুক্তি— যা দিয়ে তিনি ব্যর্থ হয়েছিলেন, তাঁর সিংহাসনের লোভ সারা জীবন প্রতিহত হয়েছিল, যে অগ্নিপিণ্ড তিনি অন্তরে ধারণ করেছিলেন, দাবানলে তাই বৃহদাকার হয়ে তাঁর জীবনান্ত ঘটাল।
অগ্নি সমস্তটাই সর্বদাই যেন রোষ, হিংসা, দ্বেষ, উচ্চাকাঙ্ক্ষার প্রতীক। তাই এই অন্তিম দাবানলটি যেন একটা বিভীষিকাময় প্রতীক। সেই দাবানলে মৃত্যু যেন মহাভারতে একটি মর্মকথার প্রতীক।হোমারের দু’টি মহাকাব্যের প্রায় দেড় হাজার বছর আগের এক অনামিক রচয়িতার রচনা পৃথিবীর প্রথম মহাকাব্য, গিলগামেশ। মেসোপটেমিয়ার উরুক শহরে এটি রচিত বলেই মনে হয়। এক দুঃসাহসী অভিযানের কাহিনি, সঙ্গে নৈতিকতা ও এক গভীর বিষাদেরও কাহিনি সম্পৃক্ত এতে। আসিরীয়ার রাজা অসুরবনিপালের ছিল সংগ্রহ ও সংকলনের নেশা, সুবৃহৎ সেই সংকলিত গ্রন্থাগারের ভাণ্ডারের মধ্যে পৃথিবীর এই প্রথম মহাকাব্য, গিলগামেশ ছিল। সংকলনের অল্প পরেই এই অজ্ঞাত কবির মহাকাব্যটি এমনকী এর নায়কের নামও লুপ্ত হয়ে যায় দীর্ঘকালের মতো। মাত্র উনিশ শতকে বেশ কয়েকজন মনীষীর ঐকান্তিক চেষ্টায় এই মহাকাব্যটি খণ্ড খণ্ড ভাবে সংগৃহীত হয়। উদ্ধারকর্তাদের প্রথম ও প্রধান নাম ক্যামবেল টমসন, ১৯২৮ থেকে ১৯৩০-এর মধ্যে তিনি এর খণ্ডগুলি সংগ্রহ করেন ও অনুবাদও করেন। আরও আধুনিককালে পেনসিলভ্যানিয়ার অধ্যাপক স্যামুয়েল ক্রেমার এটির অনুবাদ ও সম্পাদনা করেন। তাঁর গবেষণায় মহাকাব্যটি খ্রিস্টপূর্ব তৃতীয় সহস্রাব্দের রচনা বলে প্রতিষ্ঠিত হয়। ঊনবিংশ শতকের মাঝামাঝি অস্টিন লেয়ার্ড এক বন্ধুর সঙ্গে সিংহলে গিয়েছিলেন অন্য কাজে, বিলম্ব হওয়ার ফলে সিংহলের কথা ওঁরা ভুলেই যান ও বছর কয়েক পর ব্রিটিশ মিউজিয়ামে এনে পৌঁছে দেন বহু আসিরীয় ভাস্কর্যের নিদর্শন ও অজস্র পাথরের টালির ওপর লেখা এক কাহিনি। বর্তমানে এগুলির সংখ্যা পঁচিশ হাজারেরও বেশি। পাথরের ওপর ধাতুর কলমে কৌণিক লিপিতে (Cuneiform) লেখা। ওই অঞ্চলে মহাকাব্যটি লুপ্ত হলেও মধ্যে মধ্যে অন্যত্র এর উল্লেখ ও ছোটখাটো উদ্ধৃতি পাওয়া যায়, তা থেকে বোঝা যায়, এটি মৌখিক ভাবে অন্তত চালু ছিল কাছাকাছি জনগোষ্ঠীতে এবং এর মধ্যে এশীয় প্রভাব যথেষ্টই ছিল।
মেসোপটেমিয়ার প্রথম সাক্ষর জাতি ছিল সুমেরীয়রা। উরুকের মহাপ্লাবনের পরবর্তী পঞ্চম রাজা বলে গিলগামেশ উল্লিখিত। এঁর মৃত্যুর পর, এঁর জীবন ক্রমে ক্রমে মহাকাব্যের বিষয়বস্তু হয়ে উঠল নানা কারণে। কাজেই কাহিনিটিও অমরত্ব লাভ করেনি। বিশেষত্ব, অন্য সব লেখাই ছিল ব্যবসা-বাণিজ্য সংক্রান্ত। তার মধ্যে ঘটনাবহুল সুদীর্ঘ এই জীবনকাহিনি সহজেই পাঠকের দৃষ্টি আকর্ষণ করে। গিলগামেশ কাহিনি অবলম্বনে মোট পাঁচটি রচনা পাওয়া যায়। এগুলির মধ্যে গিলগামেশের মৃত্যু’ শুধু সুমেরীয় ভাষাতেই পাওয়া যায় এবং এটি মহাকাব্য গিলগামেশের সঙ্গে সম্পৃক্ত নয়।
কাহিনিটি লিপিবদ্ধ হয় অসংখ্য পাথরের টালিতে। উনিশ শতকের মাঝামাঝি এই নিয়ে নিনেভেতে প্রত্নখননে এগুলির আবিষ্কার ও উদ্ধার হয় এবং পরে রলিনসন এটির লিপি পাঠ করেন বাগদাদে। স্মিথ পাঠোদ্ধার করছিলেন, করতে করতেই আলেপ্পোর কাছে তাঁর মৃত্যু হয় রোগে ও অনাহারে। এ সব সত্ত্বেও তিরিশ থেকে চল্লিশ হাজার পাথরের চতুষ্কোণ খণ্ড আবিষ্কার হয়েছিল। যেগুলি পেনসিলভ্যানিয়া ও ইস্তাম্বুলে দান করে দেওয়া হয়। এই সুবৃহৎ মহাকাব্যের হাজার হাজার শিলাখণ্ডের মধ্যে বেশ কয়েকটি একটি জাহাজডুবিতে ডুবে যায়; সেগুলি আর পাওয়া যায়নি। তবু বাকিগুলি নিয়েই একটি পূর্ণাঙ্গ মহাকাব্য পাওয়া যায়। এটা সৌভাগ্যের কথা।
২
সত্যমিথ্যা জানবার সুযোগ নেই, কিন্তু উরুকের কোনও রাজার নাম ছিল গিলগামেশ। এ সত্য মহাকাব্যের। পরবর্তী সাহিত্যে গিলগামেশ পাতালের বিচারপতি, মহাকাব্যে তাঁর মা এক দেবী, যাঁর কাছ থেকে তিনি পেয়েছিলেন আশ্চর্য সৌন্দর্য শক্তি এবং চঞ্চলতা। মানুষ পিতার কাছ থেকে তিনি পেয়েছিলেন মরণশীলতা। মা তাঁর জীবনে অপেক্ষাকৃত গৌণ চরিত্র, মধ্যে মধ্যে তাঁর সঙ্গে গিলগামেশের সাক্ষাৎ ও আলোচনা হত, এই পর্যন্ত। পিতা কোনও মর্ত মানুষই হবেন, কিন্তু মাঝে মাঝে মানসিক সংকটে তিনি ডাকেন ‘লুণ্ডলবাণ্ডা’-কে পিতৃরূপে, অথবা পিতৃস্থানীয়রূপে। এই গিলগামেশ দুই তৃতীয়াংশ দেবতা, মাত্র এক তৃতীয়াংশ মানুষ। সে ঘুরে বেড়াত জন্তুদের মধ্যে, অত্যন্ত উদ্ধত বেপরোয়া ভাবে। কিন্তু তার হৃদয়ের আর্তি ছিল একটি মানুষ বন্ধু পাবার জন্যে, একটি ভাইয়ের মতো বন্ধুর জন্যে। এ জন্যে সে দেবতাদের অনুনয় করত। দেবতারা তার প্রার্থনা পূর্ণ করলেন, এনকিছুকে সৃষ্টি করলেন, গিলগামেশের সোদরোপম বন্ধু। এই এনকিডু স্বাস্থ্যবান, বীর এবং স্থির। দেবী ইশতার তাকে পাবার জন্য উন্মাদ হয়ে উঠলেন এবং এনকিডু তাঁর কামনা চরিতার্থ করলেন। এক সপ্তাহ তাঁরা উন্মাদনায় কাটালেন এবং তার পরে এনকিছু তাঁকে ত্যাগ করে এলেন। ফিরে যখন এলেন তাঁর জীবজন্তু বন্ধুরা তাঁকে পরিহার করতে লাগল, তখন তিনি গিলগামেশের কাছে এলেন। গিলগামেশ অত্যন্ত সমাদরে তাঁকে আলিঙ্গন করলেন। দুই বন্ধুতে জঙ্গলে ঘুরে ঘুরে বেড়িয়ে দিন কাটাতেন। পরম আনন্দে।
অনেক দেবতা গিলগামেশের আশ্চর্য শৌর্য ও শক্তির জন্য তাঁকে ঈর্ষা করতেন। তাঁরা নিজেদের মধ্যে পরামর্শ করে তাঁর শান্তিক্ষয়ের জন্য কৌশলে তাঁকে এক গণিকার কাছে পাঠালেন। কিন্তু গিলগামেশের যৌন উগ্রতা এত প্রবল ছিল যে, কুমারী, সধবা ও বিধবার আর্তনাদে বাতাস ভারী হয়ে উঠল। এ আর্তনাদ যখন দেবতাদের কানে উঠল তখন তাঁরাও বিচলিত হলেন। এ দিকে এনকিছু গিলগামেশের সান্নিধ্য হারিয়ে খুবই বিমর্ষ বোধ করলেন। একা একা বনে বনে ঘুরে ঘুরে কান্নাকাটি করতে লাগলেন। এনকিডু কেঁদে কেঁদে শীর্ণ হয়ে যেতে লাগলেন এবং দেবতাদের ওপর দোষারোপ করতে লাগলেন, লঘুপাপে গুরুদণ্ডের জন্যে। ক্রমে ক্রমে শীর্ণ হতে হতে একদিন তাঁর মৃত্যু হল। গিলগামেশ বন্ধুর উদ্দেশে উচ্চস্বরে বিলাপ করতে লাগলেন। দিনের পর দিন যেতে যেতে মৃতদেহের শরীরে যখন কীট দেখা গেল তখন তিনি একটা রাজকীয় অন্ত্যেষ্টির আয়োজন করলেন। তারই সঙ্গে অনুষ্ঠিত হল এক উৎসব। তার পর গিলগামেশ এনকিছুর দেহ রাসায়নিক প্রক্রিয়ায় সংরক্ষণের ব্যবস্থা করলেন। দেহটি অলংকারে মুড়ে দিলেন এবং একটি সমাধির অভ্যন্তরে নামিয়ে দিলেন।
এই বার শুরু হল গিলগামেশের অশান্ত বিলাপ, যা কোনও প্রবোধই মানল না। নিরন্তর কেঁদেই চললেন তিনি। দিনের পর দিন উচ্চস্বরে আর্ত বিলাপ করার পরে গিলগামেশ সিদ্ধান্ত নিলেন— মৃত্যুকে জয় করতে হবে এবং অনন্ত জীবন লাভ করতে হবে। একজনই অমরত্বের অধিপতি, তাঁর কাছে গিয়ে অমৃত ছিনিয়ে আনতে হবে। এর জন্যে প্রথম কাজই হল যে, এর উপায় বিধান করতে পারে, তেমন লোকের সন্ধান করে তার নির্দেশ মতো চলে অমরত্ব লাভ করা। এনকিডুর মৃত্যুতে তিনি জানলেন, তাঁকেও একদিন এ ভাবে মৃত্যুবরণ করতে হবে এবং শেষ পরিণতি সমাধিতেই। এইটে মেনে নিতে কোনও মতেই পারছিলেন না বলে মৃত্যুকে জয় করার এই প্রয়াস। গিলগামেশ শক্তিমান এবং স্বেচ্ছাচারী ছিলেন বলে দেবতারা তাঁকে শাস্তি দিলেন। এনকিডুর মৃত্যু সেই শাস্তি। গিলগামেশের কাছে এনকিডু ছাড়া জীবন দুর্বহ। তাই তিনি যে-কোনও মূল্যে বন্ধুর শেষ পরিণতি থেকে রক্ষা পাবার চেষ্টা করে, মৃত্যুকে জয় করে, দেবতাদের মতোই অমর হবেন এই সিদ্ধান্ত নিলেন এবং তার জন্যে যে-কোনও মূল্য দিতে প্রস্তুত হলেন। কিন্তু এনকিডুর মৃত্যুর পরে গিলগামেশের নিঃসঙ্গতার একটা নীরব আর্তনাদ বুকে চাপা রইল। অবশেষে তিনি সিদ্ধান্ত নিলেন ‘উতনাপিশতিম’— যাকে লোকে ‘দূরের মানুষ’ বলে, তাঁর কাছে যাবার। সেই দিকে যেতে যেতে তাঁর দেখা হল অর্ধ-দেবী ‘সিদুরি’র সঙ্গে, যিনি সুরা নির্মাণ করতেন। সিদুরি গিলগামেশকে পথের নির্দেশ দেবেন। সিদুরির কাছে গিলগামেশ নিজের শৌর্য নিয়ে বড়াই করলেন। বললেন, বনের সব সিংহ তিনি মেরেছেন এবং ‘হুম্বাবা’ নামের যুদ্ধে হারিয়ে হত্যা করেছেন। কিন্তু সিদুরি তাঁকে স্পষ্টই বলে দিলেন যে, তাঁর অমৃত-অন্বেষণ ব্যর্থ হতে বাধ্য, কারণ, দেবতারা অমৃতকে নিজেদের জন্যেই সংরক্ষণ করেছেন, অতএব গিলগামেশের উচিত ভোগবিলাসের জীবন বেছে নেওয়া। কিন্তু গিলগামেশ তাঁর সংকল্পে অটল। তিনি সিদুরিকে রাজি করালেন পথের নদীটি পেরোবার জন্যে একজন মাঝির সঙ্গে তাঁর পরিচয় করিয়ে দিতে। শেষ পর্যন্ত সিদুরি সেই নাবিকের সঙ্গে গিলগামেশের পরিচয় করিয়ে দিলেন, যে ও পথের সবই জানে। এই নাবিকের নাম উসানাবি। আলাপের পর উসানাবি গিলগামেশকে বলে যে, আগে পথে পড়বে একটি বৃহৎ অরণ্য, যেমন জটিল তেমনই দুর্ভেদ্য, সেটি পার হলে পর সেই প্রায় দুষ্পার নদীটি আসবে। গিলগামেশ তাতেই রাজি হলেন।
৩
এ অরণ্য যথার্থই দুষ্প্রবেশ্য, গাছগুলি গায়ে গায়ে লাগা, চারিদিকে সূচিভেদ্য অন্ধকার, চলার পথ পাওয়া দুঃসাধ্য। গাছগুলি খুবই মোটামোটা এবং লম্বা, নানা লতায় জড়ানো। গিলগামেশ তলোয়ার দিয়ে লতা কেটে কেটে পথ তৈরি করে অতি কষ্টে ধীরে ধীরে এগোতে লাগলেন। দীর্ঘকাল এ ভাবে অতি কষ্টে চলতে চলতে শেষ পর্যন্ত এক সময়ে তিনি এসে পৌঁছলেন সেই দিগন্তবিস্তৃত নদীর ধারে। নৌকোতে বসে উসানাবি। কিছু না বুঝেই গিলগামেশ নৌকোর ভেতর থেকে বড় বড় পাথরের খণ্ডগুলিকে জলে ফেলে দিলেন; অথচ এই পাথরগুলিই নৌকাটিকে স্থির করে ধরে রেখেছিল, অতএব গিলগামেশের হঠকারিতায় বড় একটা ক্ষতি হয়ে গেল। কাজেই আবার অনেক পরিশ্রমে, অনেক কষ্টে, বড় বড় গাছের গুঁড়ি কেটে আনলেন তিনি, এবং সেগুলি দিয়েই নৌকাটিকে অনেক কষ্টে আটকানো হল। এইবার দু’জনে সমস্ত শক্তি একত্র করে বহু কষ্টে নৌকাটিকে নদীর জলে নামালেন।
এ নদী দেখলে মনে হয়, নদী নয়, সমুদ্র। কোনওদিকে কূল দেখা যায় না। তাই দু’জনের সর্বশক্তি প্রয়োগ করে, ওই বিপুল অকূল নদীর ওপরে নৌকো বেয়ে চলেছেন তাঁরা। দিনের পর দিন কেটে গেল, রাতের পর রাত। সপ্তাহের পর সপ্তাহ কেটে গেল; অবশেষে, এক সময়ে তাঁরা সেই তীরে এসে পৌঁছলেন, যেখানে সেই বিখ্যাত ‘উতনাপিশতিম’-এর বাস। সেই বন্দরে পৌঁছে তাঁরা নৌকো আটকে মাটিতে নামলেন।
৪
এই বন্দর, দিলমুন, গিলগামেশের কাছে প্রগাঢ় তাৎপর্যপূর্ণ। কারণ, তাঁর যে বাসনা অমরত্ব লাভ করা, তা এইখানে সম্ভব হবে, উতনাপিশতিম তাঁকে সেই অমোঘ নির্দেশ দেবেন। যে পথে তিনি অমৃতত্ব লাভ করবেন। উতনাপিশতিম এক অতি বৃদ্ধ পিতামহের মতো এক জায়গায় বসেছিলেন। উসানাবি গিলগামেশকে উতনাপিশতিমের সঙ্গে পরিচয় করিয়ে দিলেন। উতনাপিশতিম গিলগামেশকে জিজ্ঞাসা করলেন, সে অত বিমর্ষ কেন। তখন গিলগামেশ তাঁকে বন্ধু এনকিছুর জীবন ও মৃত্যুর কথা বলেন এবং বলেন, মৃত্যুর ওই রূপ তাঁকে এত বিমর্ষ করেছে যে, তিনি মৃত্যুকে জয় করে অমর হতে চান। এর জন্য প্রয়োজনীয় কৌশলটি একমাত্র উতনাপিশতিমেরই জানা আছে, তাই বহু পথ অতিক্রম করে অরণ্য, সমুদ্র বহু কষ্টে পার হয়ে তাঁরই শরণাগত হয়েছেন, যাতে তিনি তাঁকে মৃত্যু জয় করে অমর হবার কৌশলটি শিখিয়ে দেন। এ কথা শুনে উতনাপিশতিম তাঁকে বলেন, অমরত্ব একমাত্র দেবতাদের অধিকার, কোনও মর্ত মানুষ তা পেতে পারে না, তাই গিলগামেশের মৃত্যু অবশ্যম্ভাবী এবং সে জন্যে এখন তাঁর উচিত ভোগবিলাস ঐশ্বর্য স্ফূর্তির মধ্যে জীবনকে যতটা সম্ভব উপভোগ করা, অমরত্বের ব্যর্থ সাধনায় লিপ্ত না হওয়া, কারণ তাতে কোনও সিদ্ধি নেই।
৫
কিন্তু গিলগামেশ নাছোড়বান্দা, অমরত্বের সন্ধান তাঁর চাই-ই। অবশেষে উতনাপিশতিম তাঁকে নদীর নির্দেশ দিলেন, উসানাবি তাঁকে সেখানে নিয়ে যাবেন। সেখানে স্নান করে নদীর তটে জলের মধ্যে একটা ছোট গাছের পল্লব আছে, সেইটি তুলে খেয়ে ফেললে তিনি অমর হতে পারবেন। গভীর উল্লাসে গিলগামেশ উসানাবির সাহায্যে সেই নদীতটে এলেন। পুরনো কাপড় ছেড়ে, স্নান করে, জলের মধ্যে গাছটি দেখতে পেলেন এবং তার পল্লবটি ভেঙে নিয়ে তটে রাখলেন, স্নান সেরে শুদ্ধ হয়ে সেটি খাবেন বলে। স্নান করে উঠতেই দেখতে পেলেন, একটি সাপ জল থেকে উঠে এসে পল্লবটি খেয়ে ফেলল এবং সঙ্গে সঙ্গে নির্মোক ছেড়ে নবীন উজ্জ্বল দেহ পরিগ্রহ করল। অর্থাৎ ওই পল্লবটি সত্যিই নবজীবন দিতে পারে, উতনাপিশতিম তাঁকে ঠকাননি। আবার ওই সাপের উপস্থিতি ও পল্লবটি আত্মসাৎ করে নবজীবন লাভ করার মধ্যে প্রচ্ছন্ন একটা প্রতারণাও তো ছিল। শোকে উন্মাদ গিলগামেশ একেবারে হতাশ ও বিমর্ষ হয়ে নৌকায় ফিরে এলেন। একটু স্তব্ধতার পরে, তাঁর সারা জীবনের সাধনার ব্যর্থতা অনুভব করে মর্মন্তুদ যন্ত্রণায় কাতর হয়ে উসানাবিকে বললেন, উরুক নগরে নিয়ে চলো।’
আবার সেই সুদীর্ঘ নদীপথে যাত্রা। সামনে আর কোনও আশা নেই, লক্ষ্য নেই, পিছনে রয়ে গেল সারা জীবনের সাধনা, দুঃসহ যন্ত্রণা, আশা ও গভীর আশাভঙ্গ। এ যাত্রা পরাজিতের যাত্রা, লক্ষ্যহীনের যাত্রা। আর কোনও কিছুই তার চাইবার নেই, আর কিছু পাবার নেই। সুদীর্ঘ পথ যান্ত্রিক ভাবে অতিক্রম হবে, সম্পূর্ণ নিরুদ্দিষ্ট যাত্রায় এমনকী এক বিপুল যাত্রাভঙ্গের বেদনা নিয়ে।
৬
সুদীর্ঘ পথ অতিক্রম করলেন উর্সানাবির সঙ্গে গিলগামেশ। এনকিডুর মৃত্যুর পর থেকে, মৃত্যুর শেষ কুৎসিত চেহারা দেখবার পর থেকে, গিলগামেশকে পেয়ে বসেছিল এক অন্ধ সাধনা। সে সাধনায় ব্যয় করেছেন দীর্ঘ সময়, প্রায় অভুক্ত থেকে এবং পুরোপুরি বিনিদ্র থেকে। শরীরে নানা ধরনের কষ্ট সহ্য করে, এই শরীরটাকেই মৃত্যুর হাত থেকে ছিনিয়ে নিয়ে অমর করবার উদ্দেশ্যে। এখন সেই শীর্ণ বিধ্বস্ত ক্ষতবিক্ষত শরীরটা এবং পরাহত মনটাকে নিয়ে ধীরে ধীরে যাত্রা শুরু করলেন উরুকের দিকে।
উরুক তাঁর নিজের দেশ। এই শহর তাঁর নিজের রাজধানী। সেখানে ফিরে তিনি উর্সানাবিকে বললেন, প্রাচীরের ওপরে উঠে শহরটার সমৃদ্ধি ভাল করে দেখতে। দেখে মুগ্ধ, অভিভূত হল উর্সানাবি। এই উরুক, এখানকার রাজা হয়েও এত দুঃসহ কষ্ট সহ্য করে উতনাপিশতিমের কাছে যাওয়া, সেখান থেকে নদীতীরে গিয়ে অমরত্ব পদ্মপল্লব তুলে নদীতটে রেখে স্নান, স্নানান্তে দেবতাদের নীরব অট্টহাস্যের মতো সেই মর্মান্তিক প্রতারণা। মানুষের অমৃত চুরি করল সাপ, নির্মোক ত্যাগ করে বারেবারে নবজীবন লাভ করবে সে, আর এত সাধনা, এত কৃচ্ছ্রসাধনের পর অমরত্ব নাগালের মধ্যে এসেও হারিয়ে গেল, মানুষ তাকে হাতে পেল না।
৭
উরুকে এসে গিলগামেশ রাজত্ব করতে লাগলেন, প্রবল বিক্রমে। ধীরে ধীরে যৌবন অস্তমিত হল, প্রৌঢ়ত্ব পেরিয়ে বার্ধক্যে পৌঁছলেন। ইতিমধ্যে তাঁর প্রজাদের জন্য তিনি অনেক উপকার করেছেন, পার্শ্ববর্তী রাজ্য জয় করেছেন, সমৃদ্ধি বাড়িয়েছেন নিজের রাজ্যের। চারিদিকের লোকের মুখেই তাঁর প্রশংসা।
অবশেষে এনকিডুর মতো তিনিও শীর্ণ হলেন, মৃত্যুশয্যায় আরোহণ করলেন এবং যে চক্ষু দু’টি অমরত্বের স্বপ্ন দেখেছিল সারাজীবন, সেই দু’টি চোখই নীরবে মৃত্যুতে মুদিত হয়ে এল। তাঁর মৃত্যুর পরে প্রজারা বেশ কয়েকদিন মরণোৎসব পালন করল এবং এনকিছুর মতোই যখন মৃতদেহে কীট জন্মাল, তখন তারা তাঁকে স্নান করিয়ে বহুমূল্য বসনভূষণে সাজিয়ে সমাধিস্থ করল সসম্মানে ও সগৌরবে।
গিলগামেশের কাহিনি অমরত্ব অনুসন্ধানের, তাঁর কাহিনিই এ বিষয়ে প্রথম। এবং তাঁর যাত্রাপথে বারবার তাঁকে শুনতে হয়েছে, মানুষের নির্দিষ্ট ভাগ্য মৃত্যু, অমরত্ব দেবতার ভাগ, তাঁরা তা কখনওই মানুষকে দেবেন না, মানুষের সঙ্গে ভাগ করে নেবেন না। মানুষ এটা মানতে চায় না, তাই যুগে যুগে নানা প্রক্রিয়ায় যোগসাধনা, তন্ত্রমন্ত্র, যাগযজ্ঞ দিয়ে অমরত্বের সাধনা করেই চলেছে। পাবে না জেনেও এই তীব্র আকাঙ্ক্ষা ও তীব্র সাধনা, যেমন করুণ, তেমনই নিষ্ফল।‘গীতগোবিন্দ’ ভারতবর্ষে একটি অত্যন্ত জনপ্রিয় কাব্য। ওড়িশার মন্দিরে ওড়িশি নৃত্যে ও সুরে গীতগোবিন্দ-গান উপাসনারই একটি অঙ্গ। ফলে দর্শকশ্রোতার মনে যে সাড়া জাগে তাতে নানা আবেগের মিশ্রণ। কারণ, মূল একটি অন্তঃসলিলা ভক্তিরস এতে প্রবাহিত। তা ছাড়া অধিকাংশ গানে পূর্বরাগ, মিলন, বিরহ ইত্যাদি শৃঙ্গাররসের নানা বিভঙ্গ সন্নিহিত থাকে। শ্রোতা বা দর্শক জানে, কৃষ্ণভক্তিই মুখ্য উপপাদ্য, কিন্তু শৃঙ্গাররসের সঙ্গে ওতপ্রোত ভাবে বিজড়িত সে ভক্তি।
জয়দেব ছিলেন বীরভূমের অজয় নদীর তীরে কেন্দুবিল্ব গ্রামে ভোজদেব ও বামাদেবীর পুত্র, সময়টা গৌড়ের রাজা লক্ষ্মণসেনের কিছু পূর্বে। বাল্যে জয়দেবের মধ্যে বৈরাগ্যলক্ষণ প্রবল ছিল; তার পরে ধীরে ধীরে লক্ষ্মণসেনের সভায় প্রতিষ্ঠা লাভ করেন। তার কিছুদিন পরে পদ্মাবতী নামের এক সুন্দরী তরুণীকে বিবাহ করেন ও দু’-জনে গৃহে রাধামাধব প্রতিষ্ঠা করেন। জয়দেবের যশ তাঁর ‘গীতগোবিন্দ’তেই প্রতিষ্ঠিত।
আকারে ছোট এ গ্রন্থটি দ্বাদশ সর্গে বিভক্ত, প্রত্যেক সর্গের প্রথমে একটি কবিতা (শ্লোক), এটি পাঠ করা হত কখনও স্বরে, কখনও বা সুরে গাওয়া হত। তার পরে পরপর গানের শ্রেণি। প্রত্যেক সর্গে কৃষ্ণের এক একটি রূপ বা অভিব্যক্তি: ১. সামোদদামোদর ২. অক্লেশকেশব ৩. মুগ্ধমধুসূদন ৪. স্নিগ্ধমধুসূদন ৫. সাকাঙ্ক্ষপুণ্ডরীকাক্ষ ৬. ধৃষ্টবৈকুণ্ঠ ৭. নাগরনারায়ণ ৮. বিলক্ষলক্ষ্মীপতি ৯. মুগ্ধমুকুন্দ ১০. মুগ্ধমাধব ১১. সানন্দগোবিন্দ ১২. সুপ্রীতপীতাম্বর। সর্গের নামগুলি থেকে বোঝা যায়, এ বইয়ে নায়ক কৃষ্ণেরই প্রাধান্য, বিভিন্ন সর্গে তাঁরই বিভিন্ন মেজাজ ঘিরে নাম, শ্লোকগুলি ওই ভাবেই গ্রথিত। তবে রাধার ভূমিকা কী? পড়তে গেলে দেখা যায়, রাধা খুবই প্রধান চরিত্র, এ কাব্যের খুব বড় একটা অংশ জুড়ে রাধারই কথা, তাঁর প্রেমের নানা অবস্থা পূর্বরাগ, মিলন, বিরহ এ গ্রন্থের মুখ্য উপপাদ্য। গানে ধ্রুবপদ প্রায়ই ঘুরে ঘুরে আসে। নাচে ওড়িশি ভঙ্গিরই প্রাধান্য। এই যে-সব আঙ্গিকে শৃঙ্গাররস ও ভক্তির আবেশ মিশে রয়েছে তার পশ্চাতে আনুমানিক কয়েকশো বছরের যাত্রা, গান ও নাচের পৃথক ও সম্মিলিত ভাবে যে শিল্পরূপটি মন্দিরে অনুষ্ঠিত হত তার সুদীর্ঘ ইতিহাস রয়েছে। যেহেতু নৃত্যগীতেরই প্রাধান্য ছিল তাই শব্দ ও অর্থ কিছু গৌণ।
কিন্তু যেহেতু ‘গীতগোবিন্দ’ কাব্যও বটে তাই শব্দার্থকে উপেক্ষা করা যায় না; এবং এখানেই একটি সমস্যা দেখা দেয়। বিশুদ্ধ কবিতা হিসাবে বিচার করলে এটি নৃত্যগীতের অনুষঙ্গ থেকে বঞ্চিত হয়; তবুও এটি জনপ্রিয়। কারণ, যারা এটা শুধু পড়ে তারাও এর মাধুর্যে মুগ্ধ। কী সেই মাধুর্য? এ মাধুর্য মুখ্যতই শ্রুতিগ্রাহ্য। এতে সুপ্রচুর অনুপ্রাস, কিছু যমক, প্রচুর অন্ত্যমিল এবং তালের স্পষ্ট প্রাধান্য। মনে রাখতে হবে, সংস্কৃতকাব্যের মুখ্য ধারায় অন্ত্যমিল নেই, অনুপ্রাস পরিমিত এবং কিছু স্তোত্রসাহিত্য ছাড়া অন্যত্র তাল অনুপস্থিত। এই যে নতুন লক্ষণ ক’টি, এর কারণ তখন অপভ্রংশ সাহিত্য সৃষ্ট হচ্ছে, ভারতীয় ভাষার মধ্যে ইন্দো-ইউরোপীয় যুগের শেষে ভারতবর্ষে প্রাদেশিক ভাষার নব্যযুগে কথ্য ও লিখিত ভাষা ও সাহিত্য সৃষ্ট হচ্ছে, যেমন বাংলা, হিন্দি, ওড়িয়া, অসমিয়া, গুজরাতি ইত্যাদি। এদের কয়েকটিতেই অন্ত্যমিলযুক্ত কবিতা দেখা দিচ্ছে। সমগ্র গীতগোবিন্দে সমাসবদ্ধ পদের প্রাচুর্য, যা সংস্কৃত কবিতার মূলধারায় অনুপস্থিত এবং গদ্যেও সপ্তম শতাব্দীর আগে নেই, এবং কবিতার পক্ষে যা স্পষ্টতই ক্ষতিকর। কিন্তু এখানে গানই তো বেশি এবং সুরের তানের বিস্তারে সমাসবদ্ধ পদগুলি বিস্তার পায় এবং বিলম্বিত লয়ে তাদের ঘনসন্নিবদ্ধ রূপটি গৌণ হয়ে অন্তর্হিত হয়; তাই কবিতায় যা অসংগত, শ্রুতিকটু, গান তার অনেকটা ভারই বহন করতে পারে। যখন শুধু কবিতা হিসাবে পড়া হয়, তখন এই সব ত্রুটি স্পষ্ট হয়ে ওঠে।
শুরু হল এক অসাধারণ শ্লোক দিয়ে: মেঘৈমেদুরমম্বরং বনভুব: শ্যামাস্তমালক্রমৈঃ। নক্তং, ভীরুরয়ং ত্বমেব তদিমং রাধে গৃহং প্রাপয়। ইত্থং নন্দনিদেশতশ্চলিতয়োঃ প্রত্যধ্বকুঞ্জদ্রুমং, রাধামাধবয়োজয়ন্তি যমুনাকূলে রহঃকেলয়ঃ।। অর্থ, আকাশ মেঘে মেদুর হয়ে উঠেছে, বনভূমি তমালতরুতে শ্যামবর্ণ ধারণ করেছে। (এখন) রাত্রি, এ (কৃষ্ণ) ভীরু, তাই রাধিকা তুমিই একে বাড়িতে পৌঁছ দিয়ে এসো,’নন্দের এই নির্দেশে রাধামাধব যমুনাতীরে পথে চলতে চলতে পথের প্রত্যেকটি কুঞ্জে যে কেলি করলেন, তা-ই তোমাদের রক্ষা করুক।
ওই আশ্চর্য প্রথম চরণটি তার ধ্বনিমাধুর্যে নশো বছর ধরে শ্রোতা পাঠককে মুগ্ধ রেখেছে। দ্বিতীয় শ্লোকে জয়দেব নিজের পরিচয় দিয়েছেন, এর তিনটি চরণই সমাসবদ্ধ এক-একটি পদ, খুব একটা বৈশিষ্ট্য নেই, শুধু বিষয়বস্তুটি নির্দেশিত হল: বাসুদেবের রতিকেলির কথাই এর উপজীব্য। এর পর পাঠক-দর্শককে বলা হচ্ছে: যদি হরিস্মরণে সরসং মনো/যদি বিলাসকলাসু কুতূহলম্। মধুর কোমলকান্ত-পদাবলীং শৃণু তদা জয়দেবসরস্বতীম্।। যদি হরির স্মরণে মন সরস হয়, যদি শৃঙ্গারকলায় কৌতূহল থাকে, তা হলে এই মধুর, কোমল, কমনীয় জয়দেবের কাব্য শোনো। পড়তে পড়তে বোঝা যায়, কবিতার বক্তব্য ও কোমলতা। চতুর্থ শ্লোকে লক্ষ্মণসেনের সভার পঞ্চরত্নের পরিচয়: উমাপতিধর, জয়দেব, শরণ, গোবর্ধন এবং ধোয়ী। এঁদের রচনার বিভিন্ন বৈশিষ্ট্যও বলা হল, নিজের বিষয়ে জয়দেব শুধু বললেন সন্দর্ভশুদ্ধ বাক্যরচনা— যা কেবল জয়দেবই জানেন।
ভূমিকা শেষে মূল কাব্য শুরু হল: কৃষ্ণের দশাবতার নিয়ে রচিত একটি গম্ভীর সুন্দর শ্লোকে: বেদানুদ্ধরতে, জগন্তি জয়তে ভূগোলমুদ্বিভ্রতে দৈত্যান্ দারয়তে বলিং ছলয়তে, ক্ষত্রক্ষয়ং কুর্বতে। পৌলস্ত্যং জয়তে হলং কলয়তে কারুণ্যমাতম্বতে। ম্লেচ্ছান্ মূর্ছয়তে দশাকৃতিকৃতে কৃষ্ণায় তুভ্যং নমঃ।। মৎস্য কূর্ম বরাহ ইত্যাদি অবতারগুলির তালিকা, কিন্তু শব্দবিন্যাসে যেমন মন্দ্র গাম্ভীর্য, তেমনি সরস কোমলতা। ক্রিয়াপদগুলির (আত্মনেপদ, বর্তমানকাল প্রথম একবচনে) একই রকম রূপ কার্যত অনুপ্রাসে পরিণত হয়ে এক ধরনের স্বরের গাম্ভীর্য সৃষ্টি করেছে। পরেও দেখি, এই ধরনের ব্যাকরণগত রূপ নিয়ে অনুপ্রাসের সৃষ্টি হয়েছে। পততি পতত্রে/বিচলতি পত্রে/শঙ্কতি ভবদুপযানম্। রচয়তি শয়নং/ সচকিতনয়নম্/পশ্যতি তব পন্থানম্।। এখানেও শতৃপ্রত্যয়ান্ত শব্দ ও ক্রিয়াপদের ল+তি যোগে একই ধরনের অনুপ্রাস তৈরি হয়েছে। উদ্দেশ্যটা অনুপ্রাস, তবুও প্রসঙ্গত উভয়ক্ষেত্রে অন্ত্যমিলও দেখা দিয়েছে। আগেই বলেছি, এটা তখনকার উদীয়মান অপভ্রংশ সাহিত্যের লক্ষণ। এর মধ্যে তালের প্রভাব খুব স্পষ্টই লক্ষ করা যায় এবং এ তাল কবির অভিপ্রেতও বটে, সচিত্র ও নৃত্যসংযোগে যার রূপায়ণ, তাতে এর উপযোগিতা তো পরিষ্কার
আর একটি বৈশিষ্ট্য, গীতগোবিন্দে সমাসবদ্ধ পদের প্রাচুর্য, এটিও নতুন। কবিতায় সচরাচর সমাসবদ্ধ পদ বাদ দেওয়া হয়। কারণ, কবিতা অত ওজন সইতে পারে না। কিন্তু কবিতাটি রচিত গৌড়ে। অলংকারশাস্ত্রে কবিতায় যে ক’টি ‘রীতি’র উল্লেখ আছে তার মধ্যে একটি হল গৌড়ী, এই গৌড়ী রীতির সংজ্ঞা হল: গৌড়ে সমাসভূয়ত্ত্বম্, অর্থাৎ গৌড়ী রীতিতে প্রচুর সমাস থাকবে। কথা হচ্ছে, গৌড়ী কবিতার পক্ষে এতে ওজনটা বেশি হয়ে যায়। সম্ভবত গানের তানে বিলম্বিত উচ্চারণে এর ভার অনেকটাই ঝরে পড়ে, তাই জয়দেব একে কবিতায় স্থান দিয়েছেন। এবং সমাসের ফাঁকে ফাঁকে তালের অস্তিত্বও যে, একে শ্রোতার কাছে সহনীয় করে তোলে।
২
মাঝে মাঝে গোপন অর্থ কিছু জটিল করে তোলে সাধারণ শব্দার্থকে। যেমন, ‘হে ভ্রাতঃ, এই ভাণ্ডীরতরুমূলে বিশ্রাম করছ কেন? এ যে বিষধর কৃষ্ণসর্পের আকর (অন্য অর্থে কৃষ্ণের সম্ভোগস্থল), ঐ ত দূরে নন্দ-ভবন দেখা যাচ্ছে, ঐখানে যাও’, রাধা এই কথা বলে কৃষ্ণের সম্ভোগ কুঞ্জটিকে নির্জন ও নিরাপদ করে তোলেন। এমন আরও আছে, এবং মনে হয় নাচ গানের অনুষঙ্গযুক্ত শৃঙ্গাররসের গীতিকাব্যে এ ধরনের কৌতুক ও দ্ব্যর্থসূচক শ্লোক না থাকলেই ভাল হত। যেমন রাধাকৃষ্ণের প্রেম যার উপজীব্য, সে কাব্যে কৃষ্ণের বীরকৃতির উল্লেখ মাঝে মাঝেই আছে, তাতে যেন মূল রস ব্যাহত হয় বলে মনে হয়। তেমনই কৃষ্ণ রাধাকে বলছেন, তোমার অনুমতি পেলে আমার কণ্ঠের শোভাবর্ধক যে স্থলকমল তাকেও তিরস্কৃত করে তোমার ওই চরণদু’টিকে অলক্তরসে রঞ্জিত করি। সোজা কথাটা হল, তুমি বললেই তোমাকে আলতা পরাই। (১০:৭) এখানে জটিল বাক্যবিন্যাস কবিতার মর্যাদা বাড়ায়নি বরং কতকটা হাস্যকর করে তুলেছে। এই ধরনের কষ্টকল্পনা, কৃত্রিমতা অন্যত্রও আছে। (৮:৮, ১০:৭, ১০:৮, ১০:১১, ১১:২৮, ২৯ ইত্যাদি) এ ছাড়াও শৃঙ্গাররসের কাব্যের মধ্যে আঙ্গিকের কৌশল দেখাবার জন্যে কিছু কিছু ছন্দের নাম (ওই ছন্দে রচিত শ্লোকে) আছে, যেমন শার্দূলবিক্রীড়িত (৪:১০) উপেন্দ্রবজ্র (৪০) অত্যন্ত রুচিপীড়াকর। তেমনই প্রেমিক কৃষ্ণ যেখানে কাব্যের নায়ক, সেখানে হঠাৎ তাঁকে বীররূপে উপস্থাপিত করা (৮:১০) কবিতার রসভঙ্গ করে। বহু শ্লোকই নেহাত বৈচিত্র্যহীন, সাধারণ, হয়তো গানের সুরে সুরে উতরে যেত, নতুবা কবিতা হিসাবে এগুলি একেবারেই নগণ্য। ফলে কাব্যের নিরিখে গীতগোবিন্দের বিচার করলে এর মান সত্যিই নিচু। শৃঙ্গাররসের কাব্য, অতএব দেহ ও সম্ভোগের বর্ণনা স্বভাবিক ভাবেই এখানে প্রত্যাশিত, কিন্তু অধিকাংশ ক্ষেত্রেই সেগুলি শালীনতাকে লঙ্ঘন করেছে। সুর, তাল, লয় হয়তো এ কাব্যের উপস্থাপনায় একে মঞ্চে বাঁচাত, কিন্তু যেটুকু নিছক কাব্যাংশের বিচার, সেখানে জুগুপ্সা জন্মাবার মতো উপাদান প্রচুর। এর মধ্যে প্রথম দিকে যেটুকু ধর্মীয় উপাদান, সেটুকু বরং রুচিদোষ থেকে রক্ষা পেয়েছে; কখনও বা বিষয়গাম্ভীর্য এবং বর্ণনা সংযমে সত্যিই উৎকর্ষও লাভ করেছে।
এতে প্রকৃতিবর্ণনা বিস্তর আছে, যার মধ্যে শ্রেষ্ঠই বোধহয় প্রথম শ্লোকটি, অন্যত্রও গাছ, ফুল, কুঞ্জ ইত্যাদির আংশিক বর্ণনা বর্ণাঢ্য হয়েছে, বিশেষত রঙের এবং ফুলের কাব্যিক অনুষঙ্গে খানিকটা সমৃদ্ধ করেছে বর্ণনাকে, যদিও এর দ্বারা সেগুলি যথার্থ কবিতা হয়ে ওঠেনি। তেমনই শৃঙ্গাররসের পরিচিত ভাবগুলির বর্ণনাও অধিকাংশই গতানুগতিক, বৈশিষ্ট্যহীন। মঞ্চে মা মন্দিরে এগুলো উতরে যেত হয়তো সুর আর নাচের তালে, কাব্যিক উৎকর্ষে নয়। নানা রকম যে সব কাব্যিক ত্রুটি দেখলাম এ পর্যন্ত, সে সবই হয়তো খানিকটা চাপা পড়ত সুন্দরী, সুসজ্জিতা সুশিক্ষিতা নর্তকীর নাচে, তৌর্যত্রিক বাজনায় (অর্থাৎ বাঁশি জাতের বাদ্যযন্ত্র, তারের যন্ত্র ও মৃদঙ্গ জাতের বাজনা) এবং তার সঙ্গে কোকিলকণ্ঠী গায়িকার গানে। আসলে এতে গানবাজনার সংযুক্ত আবেদনের মধ্যে গানের শব্দার্থের দিকে কেই বা মন দিতে পারত? কাজেই কাব্যগত ত্রুটি গৌণই থাকত।
৩
কিন্তু গীতগোবিন্দ তো কাব্য হিসেবেও পড়া হয়, অতএব কাব্য হিসেবেও তার মূল্যায়ন প্রয়োজন। বিশেষ করে যখন কাব্য হিসেবে এটি খুব জনপ্রিয়। স্যার আর্থার বেরিডেল কি মশায় তাঁর ধ্রুপদী সংস্কৃত সাহিত্যের ইতিহাসে আর সব কাব্যেরই কিছু না কিছু খুঁত ধরেছেন কিন্তু গীতগোবিন্দের প্রসঙ্গে তাঁর কাছাখোলা প্রশংসা বেশ অবাক করে। সাহেবের কাব্যবিচারের নিরিখ এখানে একেবারে নিজস্ব। কীসে তিনি এত মুগ্ধ, অভিভূত? শব্দমাধুর্যে। মনে রাখতে হবে, ইয়োরোপীয় সাহিত্যে শব্দঝংকার নিকৃষ্ট মানের সাহিত্যের লক্ষণ বেশি নেই। অর্থ ও ব্যঞ্জনাই কাব্যকে কাব্য করে। কিন্তু গীতগোবিন্দে শব্দের অভূতপূর্ব ঝঞ্ঝনা এমনই যে, কিথ সাহেক একেবারে নির্বিচারে উচ্ছ্বসিত প্রশংসা করেছেন।
একটু দেখা যাক, কেন সাহেবের এই শব্দঝংকার এত ভাল লেগেছিল। একটি বিখ্যাত শ্লোক দেখি—
‘চন্দনচর্চিতনীলকলেবরপীতবসনবনমালী।
কেলিচলন্মণিকুণ্ডলমণ্ডিতগণ্ডযুগস্মিতশালী।।’ ১/৪০
মানে হল, কৃষ্ণের নীল শরীরে চন্দনচর্চা, গণ্ড দু’টিতে স্মিত হাসি, প্রণয়কালে আন্দোলিত কানের মণিকুণ্ডল আন্দোলিত। অর্থ সম্পূর্ণ বৈশিষ্ট্যহীন; কিন্তু শব্দ? ঝমঝম করেছে বেজেছে চারিটি চরণেই। তেমনই শুধু ছন্দের দোলায় আন্দোলিত শ্লোকও আছে যেমন— ললিতলবঙ্গলতাপরিশীলনকোমলমলয়-সমীরে/মধুকরনিকরকরম্বিকোকিল-কূজিতকুঞ্জকুটীরে।। এখানে প্রথম চরণে ‘ল’-বর্ণের ছ’টি অনুপ্রাস, দ্বিতীয় চরণে ‘কর’ বর্ণদ্বয়ের তিনবার, আর ‘ক’ বর্ণের চারটি অনুপ্রাস। অর্থ হল, মলয় সমীরে কোমল লবঙ্গলতিকার সৌন্দর্য বেড়েছে, মৌমাছিদের মধুর গুঞ্জনে ও কোকিলের কুহুরবে কুঞ্জকুটির মুখরিত হয়েছে। অর্থে কিছুমাত্র বৈশিষ্ট্য নেই। কিন্তু শব্দ? একে তো ঘনসন্নিবদ্ধ গৌড়ী সমাসের সমারোহ, তার ওপরে এত অনুপ্রাস আর কোমল ব্যঞ্জনের ও বর্ণবিন্যাসের ছড়াছড়ি। এ কাব্যে রস কই? বর্ণনা আছে বসন্ত সৌন্দর্যের, আর নায়ক-নায়িকার। কিন্তু সে বর্ণনা পাঠকমনকে কোনও রসে বা গূঢ় বঞ্জনায় পৌঁছে দেয় না।
খুব মধ্যে মধ্যে যৎসামান্য খাঁটি কাব্যের ইঙ্গিত মেলে। যেমন, ত্বমসি মম ভূষণং ত্বমসি মম জীবনং/ত্বমসি মম ভব-জলধিরত্নম্।। (১০:৪) তুমিই আমার ভূষণ, তুমি আমার জীবন, এই জীবন-সমুদ্রে তুমিই আমার রত্ন। এখানে ভূষণ, বা রত্ন প্রেমকে ব্যঞ্জিত করে না, করে কেবল ‘জীবন’ শব্দটি কিন্তু আড়ম্বরসর্বস্ব, অলংকারনির্ভর এ কাব্যে ভূষণ বা রত্ন প্রাধান্য পাবেই, তবু শ্লোকটি খানিকটা গভীরতায় পৌঁছয়।
কাব্য হিসেবে গীতগোবিন্দের দীনতার কারণ হল, প্রকৃত কাব্য সম্বন্ধে মানুষ যা বলবে তা কৃষ্ণের বাঁশি শুনে বাংলা কাব্যে রাধা যা বলেছিলেন তাই: কানের ভিতর দিয়া মরমে পশিল গো/আকুল করিল মোর প্রাণ। একটু লক্ষ করলে দেখি কানে শোনা হল প্রথম পর্ব, অর্থাৎ কাব্য মানুষ প্রথম শোনে, কিন্তু এটা সূত্ৰপাত। পরের ধাপ হল, অর্থবোধের মধ্য দিয়ে মরমে প্রবেশ করা, অর্থাৎ আবেগে অভিভূত হওয়া, সেটা এমনই যে, প্রাণ আকুল হয়ে ওঠে। পরিণতি তা হলে প্রাণকে আকুল করা। মুশকিল হল, গীতগোবিন্দে এমনই শব্দঝংকার যে, সর্বপ্রথম আকুল হয় কান। অনুপ্রাসের ঘটা, নৃত্যপর ছন্দের দোলাতে একটা তাৎক্ষণিক শিহরন জাগে, রক্তস্রোতকে নাচিয়ে তোলে এবং প্রাণ যে আকুল তা শব্দঝংকার ও ছন্দহিল্লোলে, অর্থের গভীরতায় নয়। অভিধা, লক্ষণা ও ব্যঞ্জনা এই সব স্তর পেরিয়ে কাব্যার্থ যে গভীরতায় পৌঁছে মনকে আকুল করে আবেগে উপলব্ধিতে— সে সব এখানে বাইরে রয়ে গেল, অথচ কান মুগ্ধ, রক্তে সে দোলার স্পন্দন লাগল, অন্ধ শরীরী এক ধরনের তালে সত্তা যেন নেচে ওঠে, সেখানে মনের ভূমিকা গৌণ। অথচ কাব্য মনকেই আকুল করবে আবেগে আবার কখনও বা মননের জটিল গ্রন্থিতে, কিন্তু শুধুমাত্র রক্তের হিন্দোলে কখনওই নয়। এইখানেই কবিতা হিসেবে ব্যর্থ ‘গীতগোবিন্দ’।দেবতারা সকলে নয়, তবে অনেকেই তাঁদের অলৌকিক শক্তির মহিমায় উচ্চস্থানে আসীন, নৈতিক উৎকর্ষের জন্য নয়। শিবের সঙ্গে গ্রাম্য মেয়েদের নানা সম্পর্কের কথা শাস্ত্রে লেখে। ব্রহ্মা নিজের কন্যার প্রতি আসক্ত হন। বিষ্ণু বহু রূপে নারীদের ভোগ করেছেন। কৃষ্ণ অবতারে আটটি স্ত্রী এবং ষোলোশো গোপিনী ছাড়াও আরও অনেক রূপে নারীকে ভোগ করেছেন। ইন্দ্র নানা রকম অপকর্ম করেছেন— ভিন্ন বেশে পরস্ত্রী সম্ভোগ থেকে ছদ্মবেশে অসুরী বিলিষ্টেঙ্গা ও অন্যান্য নারীকে প্রবঞ্চনা করে ভোগ করা এ সব তাঁর নিত্যকর্মের মতো ছিল। বেদের ব্রাহ্মণ্য সাহিত্যে এক জায়গায় তাঁর নানা পাপের ফিরিস্তি দেওয়া আছে। ছোট একটা অপেক্ষাকৃত ‘নির্মল’ পাপ হল: অসুররা স্বর্গে যাবার জন্যে ইটের পরে ইট সাজিয়ে স্বর্গের সিঁড়ি তৈরি করছিলেন, এমন সময়ে, শুরুর কাছাকাছি সময়েই ইন্দ্ৰ বললেন, ‘আমার এই চিত্রা ইষ্টকাখানি (ছবি আঁকা ইট) তোমরা তোমাদের সিঁড়িতে নেবে?’ শুনে তো অসুররা মহা খুশি, পেতে দিল ইন্দ্রর ইট। সিঁড়ি যখন খুব উঁচু হয়ে স্বর্গের প্রায় কাছাকাছি, তখন ইন্দ্র এসে ঘাড় চুলকিয়ে বললেন, ‘ভারী মুশকিল হয়েছে, ওই ইটটি যজ্ঞবেদিতে লাগবে, ওটি আমার চাই।’ নিয়ে নেওয়ামাত্র সিঁড়িটি ভেঙে পড়ল, অসুরদের স্বর্গারোহণের স্বপ্ন ভেঙে গেল। এ ছাড়া, বাঁকে করে জিনিসপত্র এনে অসুরদের ঠকানো, ছদ্মরূপে স্বামীর বেশে স্ত্রীকে ছলনা করা, এ সব তাঁর নিত্যকর্ম ছিল বললেই হয়। লোককে মিথ্যা বলে ঠকানো, এও তাঁর অভ্যাস ছিল।
বৃহস্পতি ছিলেন দেবগুরু, দেবতাদের আচার্য, খুব খাতির তাঁর দেবতা এবং মানুষের মধ্যে। তাঁর স্ত্রী তারা, দেবতাদের গুরুপত্নী। বেশ অনেক কাল দু’জন সংসার করবার পর তারার কামনা হল, চন্দ্রের জন্য; চন্দ্র অবশ্য অনেককাল ধরেই তারার জন্য লুব্ধ ছিলেন। একসময় বৃহস্পতির প্রতি তারার অনীহা এমন প্রবল হল যে, তিনি বৃহস্পতিকে ত্যাগ করে চন্দ্রের বাড়ি এসে উপস্থিত হন। চন্দ্ৰ তো মহা উল্লসিত। এক সঙ্গে রইলেন দু’জনে বেশ কিছুকাল। বৎসরান্তে তারার একটি পুত্র হল, নাম হল বুধ। বৃহস্পতি চন্দ্রের বাড়ি হাজির হয়ে স্ত্রী এবং পুত্রকে দাবি করলেন। চন্দ্র আপত্তি করলেন না; তারা বুধকে নিয়ে বৃহস্পতির বাড়ি চলে এলেন এবং সেখানেই রইলেন।
এ সব কাহিনিতে কতকগুলি লক্ষ করবার বিষয় আছে, তারা-বৃহস্পতি-চন্দ্রের কাহিনিটি আজকের সমাজে প্রায় অচল। এর নায়ক-নায়িকা দেবতা, তবুও পরস্ত্রীর সঙ্গে সহবাস এবং নিজের ঔরসে পরস্ত্রীর গর্ভে জাত পুত্রকে চন্দ্র ছেড়ে দিলেন, ছেড়ে দিলেন স্বয়মাগতা প্রণয়িনী তারাকেও। দেবগুরু বৃহস্পতি চন্দ্রের সঙ্গে দীর্ঘকাল সহবাস করার পরও তারাকে পুনরায় গ্রহণ করলেন এবং তারই সঙ্গে বাস করতে লাগলেন। হয়তো বৃহস্পতির পুত্রের প্রয়োজন ছিল এবং নিজ ঔরসে পাননি সে পুত্র বলেই বুধকে গ্রহণ করলেন। কিন্তু সমাজ তখনও পরস্ত্রীর সঙ্গে সহবাসকে পাপ মনে করত, এখনও করে। তবু এমনটা ঘটেছিল।
তুলসী ছিলেন এক বণিকের তরুণী স্ত্রী। নারায়ণ তাঁর প্রেমে পড়ে তুলসীর স্বামীর রূপ ধারণ করেন এবং নিজেকে তুলসীর স্বামী বলে পরিচয় দিয়ে তাকে ধর্ষণ করেন। তুলসীর একটু খটকা লাগে, বলেন, ‘তুমি আমার স্বামী নও’। তাতে নারায়ণ বললেন, তিনি নারায়ণ, বৈকুণ্ঠে তিনিই তুলসীর স্বামী নারায়ণ ছিলেন, তুলসী ছিলেন তাঁর স্ত্রী লক্ষ্মী। মুনিঋষিরাও এমন প্রতারণা হামেশা করতেন, তার প্রভূত নজির রামায়ণ-মহাভারত ও পুরাণগুলিতে। সংখ্যাতেও যেমন কম নয়, বৈচিত্র্যেও তেমনি অসংখ্য।
দেবতারা মিথ্যাচারণ করতেন প্রায়ই। এ নিয়ে কোনও সংশয় নেই। কিন্তু কেন করতেন? প্রথমেই বলা প্রয়োজন, মানুষের অর্থে এঁরা ছিলেন অনৈতিক। যখন আর্যরা এ দেশে এসে প্রাগার্যদের হঠিয়ে দিয়ে বসবাস শুরু করেন, তখন তাঁদের সবচেয়ে বড় প্রয়োজন ছিল প্রাগার্যদের সঙ্গে যুদ্ধে জয়লাভ করা। এর জন্যে চাই শৌর্য, তারই চর্চা হত এবং সেটাই চরিত্রের ঐশ্বর্য বলে গণ্য হত। অন্যান্য নৈতিকতা হয়ে গেল গৌণ। বিষ্ণু-নারায়ণের ছলনা ও মিথ্যাচারের বহু কাহিনি প্রচলিত, এমন কারও নয়। গীতায় অর্জুন নানা প্রতিবাদী যুক্তি দিয়ে কৃষ্ণের কথার খণ্ডন করেই চলেছিলেন, কিন্তু কৃষ্ণ কোনও মতেই অর্জুনের সমর্থন বা আনুগত্য পাচ্ছিলেন না। এ-ই চলেছিল দশটি অধ্যায় ধরে। অবশেষে একাদশ অধ্যায়ে জাদুবিদ্যায় তিনি তাঁর বিশ্বরূপ দেখালেন অর্জুনকে এবং তার পরেই অর্জুন নতমস্তকে কৃষ্ণের ওই রূপের কাছে বা তার মধ্যে যে অলৌকিক মহিমা প্রকাশ হয়েছিল, তার কাছে নিঃশর্ত আত্মসমর্পণ করলেন। যুক্তির স্তরে যে গ্রন্থে দশ অধ্যায়ের তর্ক, তার সমাধান হল যুক্তি বহির্ভূত জাদুবিদ্যায়। এটিও যেন এক ধরনের ছলনা। মনে রাখতে হবে, বিশ্বরূপ দর্শনের আগে অর্জুনকে দিব্যদৃষ্টি দিয়েছিলেন কৃষ্ণ, এর মাধ্যমেও প্রসঙ্গটা চিন্তার স্তর থেকে অকস্মাৎ অলৌকিকের স্তরে উঠে গেল। এর মধ্যেও কি কোনও প্রচ্ছন্ন প্রতারণার আভাস নেই?
হঠাৎ মনে হচ্ছে, দেবতারাই ছলনা করেছেন মহাকাব্যে ও পুরাণে, দেবীরা নয়। না, কোনও মন্তব্য করছি না, শুধু একটা তথ্য পরিবেশন করছি মাত্র।ত্রিপাদবিক্রমেই বিষ্ণু বিখ্যাত। কিন্তু অন্যান্য দেশের পুরাণে অন্যান্য দেবতারও ত্রিপাদবিক্রমে মতো কাহিনি আছে, সর্বত্রই মানুষ কিংবা অন্য জাতের জীবকে প্রতারণা করার জন্য দেবতার এই ভূমিকা
ফিনল্যাণ্ডের মহাকাব্য ‘কালেহ্বালা’র নায়ক হাইনায়মোয়েনেন সন্দেহ করেছিলেন, বামনাকৃতি এক ব্যক্তি বিশেষ একটি প্রকাণ্ড ওক গাছটিকে উপড়ে ফেলতে পারবে কি না; কিন্তু আসলে বামন যখন স্বরূপ ধারণ করল তখন দেখা গেল যে, সে একটি বৃহদাকার দৈত্য। কাজেই স্থানীয় লোকেদের ঠকিয়ে সে ওই ওক গাছটি উপড়ে ফেলল, যেটা সূর্যের আলো আটকে রাখছিল। এই কাহিনির প্রতারক চরিত্রটি যথেচ্ছ রূপ ধারণ করে ইষ্টসিদ্ধি করতে পারে, এমন নানা কাহিনি বিভিন্ন দেশের পুরাণে পাওয়া যায়।
খ্রিস্টপূর্ব তৃতীয় সহস্রাব্দে বা তার কিছু আগে ইন্দো-ইয়োরোপীয় জনগোষ্ঠী ইয়োরোপে নানা দিকে ছড়িয়ে যায় ভিন্ন ভিন্ন দলে। এরা মূলত পশুচারী। এদের মুশকিল হল বাসস্থানের। নতুন জায়গায় অচেনা জনগোষ্ঠীকে কে আশ্রয় দেবে? চেয়েচিন্তে বাসযোগ্য ভূখণ্ড পাওয়া যায় না, কাজেই প্রায়ই এরা ছলনার আশ্রয় নিত। এ সব কাহিনি বিভিন্ন দেশের পুরাণে ধরা আছে। পটভূমিটা পৃথক হলেও, আমাদের পুরাণে বিষ্ণুর ত্রিপাদবিক্রমের উপাখ্যানটা অন্য রকম মনে হলেও, প্রকৃতপক্ষে এটিও ইন্দো-ইয়োরোপীয় অনুপ্রবেশকারীদের ছলনার আশ্রয় নিয়ে জমি দখলেরই ইতিহাস। সুইডেনের মহাকাব্য এড্ডার একটি কাহিনির নাম গিলফাগিং অর্থাৎ ‘গিলফিদের প্রতারণা’। গিলফিদের রাজা একখণ্ড জমি দান করতে প্রস্তুত। দেশের আদি অধিবাসীরা ছিল ‘হ্বানি’র জাতের, আর মোটামুটি দেবতারা ছিল ‘ঈসির’ জাতের। এরা আগন্তুক, এবং এদের ছিল জমির প্রয়োজন। তাই এক বৃদ্ধা ভিখারিনি রাজার কাছে এসে চাষের জমি চাইতে রাজা বললেন, চারটে বলদ একদিন এক রাতে যতটা জমিতে লাঙল দিতে পারবে ততটা জমি তিনি ওই ভিখারিনিকে দান করবেন। এ দিকে ওই বৃদ্ধা ছিল ঈসির জাতের। দৈত্য দেশ থেকে সে চারটে বলদ নিয়ে এল; এরা আসলে তার দৈত্য স্বামীর সন্তান, ছদ্মবেশী বলদ। বৃদ্ধা তাদের লাঙলে জুতে দিলে, লাঙলের ফলা খুব গভীরে গিয়ে জমিটাকে আলগা করে দিলে, বলদরা লাঙল টেনে পশ্চিম সমুদ্রের কাছে নিয়ে গেল একদিন, এক রাতের মধ্যে। এ জমি ঈসিরদেরই হয়ে গেল— অতি বৃহৎ একখণ্ড জমি। লক্ষ করার ব্যাপার হল, দেবতার জাত ঈসিররা পৃথিবীর আদি অধিবাসীদের প্রতারণা করে এখানে বিস্তৃত ভূখণ্ড দখল করছে, ঈসিররা সেই দেবতার জাত, আর হ্বানিরা পৃথিবীর প্রাচীন ও যথার্থ অধিবাসী।
এই বোধটা নানা কাহিনিতেই পাওয়া যাচ্ছে। আমাদের প্রাচীন গ্রন্থেরও অনেক জায়গায় এমন কাহিনি আছে। বিষ্ণু বামন অবতারে রাজা বলির কাছে এসে প্রশ্ন করলেন, তিনটি পদক্ষেপে যে পরিমাণ জমি অতিক্রম করা যায়, ততটা জমি রাজা কি তাকে দেবেন? রাজা সম্মত হলে, বামন স্বরূপে বিরাট আকৃতি ধারণ করে, একটি পদক্ষেপে স্বর্গ ও আর একটিতে মর্ত অধিকার করলে আর তৃতীয় পদক্ষেপের জন্যে কিছুই অবশিষ্ট থাকল না। তখন বামন বাকি পদক্ষেপের জন্য জমি চাইতে বলি বললেন, ‘তা হলে নরকে পদক্ষেপ করো।’ বামন বলির মাথায় পা দিয়ে চেপে তাকে নরকে পাঠালেন। এই ভাবে ত্রিপাদ পরিমাণ জমি দখলের ছলে স্বর্গ মর্ত পাতাল দখল করে নিলেন। এ দিকে স্বর্গ ও মর্ত বামনের অধিকারে এসে গেল। বিষ্ণু দেবতা ছিলেন। এমনই টিউটনিক সাহিত্যে দেখি, ‘ফ্রে’-ও রূপ পরিবর্তন করতে পারতেন, যেমন জার্মান পুরাণ নিবেলুঙ্গেনলিডে ‘আগুহ্লারি’ সৌর দেবতাদের সঙ্গে প্রতারণা করবার জন্যে ভিন্নরূপে দেখা দিতেন। কেন? কোনও ইষ্টসিদ্ধির জন্যে; এবং এ ইষ্টসিদ্ধি হত স্থানীয় অধিবাসীদের কাছ থেকে কিছু কিছু ‘আদায়’ করে নেবার জন্যে।
পৃথিবীর আদি যুগ থেকেই মাঝে মাঝেই কিছু কিছু জাতিগোষ্ঠী দলবদ্ধ ভাবে আদিম বাসভূমি ছেড়ে অন্যত্র চলে যেত; কখনও খাদ্যের অভাবে, কখনও পশুচারণ-ভূমি রুক্ষ হয়ে গেলে, তা ছাড়া অতিবৃষ্টি, অনাবৃষ্টি, পঙ্গপাল ইত্যাদি কারণে। চলে যেতে যেতে যেখানে দেখত জল, গাছপালা আর অনুকূল জমি, সেখানেই বাস করতে চাইত। কিন্তু সেখানকার অধিবাসীরা সব সময়ে আগন্তুকদের বিনা প্রতিবাদে জমি দিত না। কখনও কখনও দিলেও অধিকাংশ সময়েই আপত্তি করত। তখন নিরুপায় হয়ে ছলে-বলে-কৌশলে আগন্তুকরা জমি আদায় করত। যে ক’টা উপাখ্যান উল্লেখ করা হল (এবং আরও অনেক আছে এমন কাহিনি), সেখানে কৌশল এবং ছল দিয়েই ইষ্টসিদ্ধি করতে হত। সব ক’টাতেই স্থানীয় অধিবাসীরা দেবজাতি এবং আগন্তুকরা অসুরজাতি। কেন এমন হল? কারণ, এ সব উপাখ্যান লিখেছে যে সব দেশের আদি অধিবাসীরা; স্বভাবতই তারা নিজেদের দেববংশীয় বলে চিত্রিত করেছে এবং যে আগন্তুকরা ছলে তাদের ভূমি ও সম্পত্তি আদায় করে, তাদের অসুরবংশীয় বলেছে। সব দেশেই ধারণা ছিল, অসুররা মায়াবী এবং অলৌকিক শক্তির অধিকারী। আমাদের পুরাণে ময়দানব এই রকম এক শক্তিমান দানব, কৌরব ঐশ্বর্যের প্রতিস্পর্ধায় এক আশ্চর্য প্রাসাদ নির্মাণ করেন অলৌকিক শক্তিতে। এমন অনেক কাহিনি নানা পুরাণে ছড়ানো আছে, সর্বত্রই আগন্তুকরা অলৌকিক শক্তিশালী এবং সেই শক্তিতে তারা ছলে স্থানীয় অধিবাসীদের কাছ থেকে যা প্রয়োজন, তা প্রতারণার দ্বারা আদায় করে নিয়েছে। ভারতবর্ষের ইতিহাসে আদিপর্বে আগন্তুক আর্যরা প্রাগার্যদের অধিকৃত ভারত ভূখণ্ডের অনেকটা অংশই এই রকম কোনও ভাবে অথবা যুদ্ধ করে দখল করে নিয়েছে। এ ছাড়া তাদের কোনও উপায় হয়তো ছিল না।বহুলপ্রচারিত একটি শ্লোকে শুনি, ‘অহল্যা, দ্রৌপদী, কুন্তী, তারা, মন্দোদরী তথা পঞ্চ কন্যা: স্মরেন্নিত্যং মহাপাতক নাশনম্।। শ্লোকটিতে সব ক’টি নারীকেই কন্যা বলা হয়েছে। যদিও কন্যা শব্দটি কুমারী সম্বন্ধে প্রয়োগ বেশি। ওই পাঁচজন কেউ কুমারী নয়; কিন্তু প্রত্যেকেই দ্বিচারিণী; কেউ স্বেচ্ছায় কেউ বা ঊর্ধ্বতন কারও নির্দেশে।
পঞ্চপাঞ্চব যখন দ্রুপদ রাজার সভা থেকে দ্রৌপদীকে নিয়ে বাড়ি ফিরলেন, তখন স্নানের ঘরে কুন্তী, ছেলেরা বললেন, দেখো মা কী এনেছি। কুন্তী ভাবলেন, মূল্যবান বা স্বাদু বস্তু এনেছে বুঝি, ঘরের ভেতর থেকে নির্দেশ দিলেন, ‘যা এনেছ সকলে সমান ভাগে ভাগ করে নাও।’
এক সময় দ্রুপদ রাজা দ্রোণের কাছে যুদ্ধে পরাজিত হলে, ‘যাজ’ ও ‘উপযাজ’ নামে দুই পুরোহিতের শরণাগত হয়ে রাজা বলেন, আমাকে এমন পুত্র কন্যা দাও, যারা দ্রোণের মৃত্যু ঘটাতে পারবে। দুই পুরোহিত যজ্ঞ করলে প্রথমে অস্ত্র-মণ্ডিত সুসজ্জিত অত্যন্ত সুদর্শন এক পুরুষ যজ্ঞাগ্নি থেকে বেরিয়ে এলেন তিনি ধৃষ্টদ্যুম্ন। পরে বেরিয়ে এলেন যিনি, তিনি মনোরম এক উজ্জ্বল কন্যা দ্রৌপদী। ধীরে ধীরে এই দুই তরুণ-তরুণী দ্রুপদ রাজার কাছে বাড়তে লাগলেন। পুত্রটি বসুবিদ্যা ও অন্যান্য অস্ত্রশিক্ষায় বিভূষিত শিক্ষিত হয়ে উঠলেন।
রূপে গুণে বিভূষিত কন্যাটির বীর্যশুল্কা হবার জন্য দ্রুপদ এক মহতী সভার আয়োজন করলেন। পাণ্ডবরা দ্রুপদ রাজ্যের কাছাকাছি ছিলেন, তাঁরা ওই সভায় যোগদান করার উদ্দেশ্যে সেখানে গেলেন। অর্জুন অপরাজেয় ধনুর্ধর, তাঁর জানাই আছে যে, বীর্যশুল্কা দ্রৌপদী তাঁরই হবে। এদিকে অর্জুনকে দেখে পর্যন্ত দ্রৌপদী উদ্ভাসিত। বড় মোটা সাদা ফুলের একটি গোড়ে মালা দু’-হাতে ধরে স্মিতহাস্যে ধীর পায়ে এগিয়ে এলেন অর্জুনের দিকে। মুখে শুভ্র স্মিত হাস্য, চোখে বিজয়িনীর উজ্জ্বল দৃষ্টি। মাল্যদান করে দ্রৌপদী ও অর্জুন ধীরে ধীরে রাজসভা থেকে বেরিয়ে এলেন সঙ্গে এলেন, আর চার ভাই। বাড়ি এসে মাকে এই মূল্যবান প্রাপ্তি নিবেদন করলেন; কুন্তী স্নান করতে করতে বললেন, ‘যা এনেছ পাঁচভাই সমান ভাগে ভাগ করে নাও।’ বলা বাহুল্য, এখনও যদিও উত্তর-পূর্ব ভারতে কোনও অঞ্চলে বাড়ির এক বা দুই পুত্রের একটিমাত্র স্ত্রী, তখনও তাই ছিল। কিন্তু দ্রুপদ রাজের অমন অসামান্য কন্যার পাঁচ স্বামী হবে, এ কথা দ্রুপদরাজ মানতে পারেননি, এ জন্য যুধিষ্ঠিরের সঙ্গে তাঁর দীর্ঘ বাক্‌বিতণ্ডা চলে; অবশেষে ব্যাস কুন্তীর কথার নির্দেশ যাতে মিথ্যা না হয়, সে জন্যে কুন্তীর নির্দেশ অবশ্য পালনীয় বললেন।
এর মধ্যে হস্তিনাপুর বা রাজসভাতেও এই অচলিত রীতির পুনরুভ্যুত্থান নিয়ে একপ্রস্থ তর্ক হয়ে গেছে। ধৃতরাষ্ট্র, কর্ণ, বিদুর, দ্রোণ ইত্যাদি শাস্ত্রজ্ঞ মহারথীরা অচলিত রীতির বিরুদ্ধে তর্ক করলেন। কিন্তু শেষ পর্যন্ত এঁরা দ্রৌপদীর পঞ্চস্বামিত্ব মেনে নিলেন।
দ্রৌপদীর একার ওপর তাঁর পরিবার ও আগন্তুক অতিথিদের আতিথ্য দেওয়া সম্ভব হচ্ছিল না বলে একদিন সূর্য দেখা দিয়ে বৃহৎ একটি তামার থালা তাঁকে দিয়ে বলেন, অতিথি এলে এই থালাখানি উচ্চে ধরে আমাকে স্মরণ করলেই এটা সুখাদ্যে ভরে উঠবে। এতে দ্রৌপদীর কার্যভার অনেকটাই কমে গেল।
সেই মতোই চলতে লাগল কুন্তী, পাণ্ডবগণ ও দ্রৌপদীর সংসার। একে একে দ্রৌপদী পাঁচটি পুত্রের জননী হলেন— প্রতিবিন্ধ্য, সুতসোম, শ্রুতকৰ্ম্মা, শতানীক ও শ্রুতসেন।
দ্রৌপদীর পাঁচ স্বামী আর একজন সখা— কৃষ্ণ, দ্রৌপদীর সখা ছিলেন। অনাত্মীয় নারী পুরুষের এ ধরনের সখ্য শুধু বিরল নয়, অজ্ঞাতই ছিল।
দৈনন্দিন জীবনে খুচরো বিপর্যয় তো লেগেই ছিল কিন্তু দ্রৌপদী তাতে বিচলিত না হয়ে সমাধান করতেন। সংসার চলছিল শান্ত লয়ে।
কতকটা প্রতিষ্ঠিত হয়ে নেবার পরে পাণ্ডবরা পরামর্শ করে দিগ্বিজয়ে বেরিয়ে পড়েন এবং সফলও হন। ফলে তাঁরা এ বার রাজসূয় যজ্ঞের আয়োজন করেন, এ যজ্ঞে তাঁরা কৃষ্ণকে প্রধানের আসনে অভিষিক্ত করেন। রাজসূয় যজ্ঞে যজ্ঞসম্পাদনকারী রাজা যজ্ঞ শেষে রাজাদের মধ্যে প্রধান বলে গণ্য হত। তবে কৌরবপক্ষ এর মধ্যে এক দ্যূতক্রীড়ার আয়োজন করে। যুধিষ্ঠিরের নেশা দ্যূতক্রীড়া কিন্তু যোগ্যতা কম। তা একে একে সব সম্পত্তি ও চার ভাই খেলায় পণ রেখে হারলেন। বাকি ছিলেন দ্রৌপদী। মতিভ্রষ্ট যুধিষ্ঠির বাজি রেখে তাঁকেও হারলেন। দ্যূতসভা থেকে হুকুম দেওয়া হল, দ্রৌপদীকে সভায় আনা হোক, দুঃশাসন পাণ্ডব প্রাসাদে গিয়ে দ্রৌপদীকে হিড়হিড় করে টেনে আনলেন। রাজকন্যা রাজকুলবধূকে রজস্বলা অবস্থায় প্রকাশ্য টেনে আনা হল। তাঁর সমস্ত মিনতি অগ্রাহ্য করে তাঁর পরনের শাড়িটা ক্রমাগত টানতে লাগলেন, কিন্তু ছাড়িয়ে নেওয়া শাড়ির স্থানে তৎক্ষণাৎ দেখা দিল নতুন এক বস্ত্ৰ— ফলে দ্রৌপদীকে বিবসনা করা গেল না।
কোনও সংস্করণে কৃষ্ণ স্বয়ং উপস্থিত থেকে বস্ত্রহরণ নিবারণ করেন। দ্রৌপদীর সখা কৃষ্ণ সখীর বিপদে অলৌকিক ক্ষমতা দ্বারা তাঁর লজ্জানিবারণ করলেন, এইটেই পণ্ডিতগণের সুচিন্তিত অভিমত। যখন পাণ্ডবরা অজ্ঞাতবাসে ছিলেন তখন এক কামুক কীচকের নজর পড়ল দ্রৌপদীর ওপরে। তার হাত থেকে বাঁচবার জন্যে দ্রৌপদী গেলেন ভীমের কাছে। সব শুনে ভীম লুকিয়ে থেকে কীচককে সম্মুখ সমরে হারিয়ে মেরে ফেললেন। পরে তাঁর অনুচররা এসে ভীমের সঙ্গে যুদ্ধ করে হেরে গিয়ে আহত হয়ে চলে গেলেন।
বনবাসকালে জয়দ্রথ রাক্ষস দ্রৌপদীকে নিয়ে পালিয়েছিলেন, পাণ্ডবরা তাঁকে ফিরিয়ে আনেন। অর্থাৎ স্বামী-শাশুড়ির কাছে সম্মানের আসনে থাকলেও নানা হীন জাতি ও রাক্ষসের দ্বারা দ্রৌপদী আক্রান্ত হয়েছিলেন; তাঁদের কাছে তিনি কেবলমাত্র লোভনীয় নারী, রাক্ষসের কাছে খাদ্যও বটে। বলা বাহুল্য, এই সব আতঙ্ক ও অবমাননায় দ্রৌপদী বিচলিত হলেও স্থৈর্য হারাননি।
অপমানিত হয়েছিলেন আপন জ্যেষ্ঠ স্বামী যুধিষ্ঠিরের কাছে, যিনি এই অলোকসামান্য নারীকে পণ্যবস্তুর মতো পণ রেখেছিলেন, নারীর চূড়ান্ত অপমান করেছিলেন। প্রথমত, দ্রৌপদী রূপেগুণে অদ্বিতীয়া। দ্বিতীয়ত, তিনি একা যুধিষ্ঠিরের স্ত্রী ছিলেন না, অপর চার ভাইয়ের মত না নিয়ে দ্রৌপদীকে পণ রাখার কোনও অধিকারই তাঁর ছিল না এবং এই দুষ্কর্মের জন্য দ্রৌপদীর কাছে ক্ষমা চাওয়াও তিনি দরকার মনে করেননি। পাঁচ রাজপুত্রের একক ভার্যা হয়েও যে সু-উচ্চ সম্মান তাঁর একান্ত প্রাপ্য ছিল তা-ও তিনি পাননি এবং পঞ্চপাণ্ডব তাঁকে বধূ রূপেই দেখতে চেয়েছিলেন ও পেয়েছিলেন। দ্রৌপদী, তাঁদের এত ভাল বুঝতেন যে, যেচে মান কেঁদে সোহাগকে তিনি তাঁর যথার্থ মর্যাদার নীচে মনে করতেন। এখন কত অলক্ষিত অস্বীকৃত মর্যাদায় ভূষিত হয়ে তিনি বেণুদণ্ডের মতো উচ্চ থেকে পাঁচ বিচিত্র স্বামীর বিভিন্ন প্রকাশে বিচলিত না হয়ে আত্মগৌরবের সঙ্গে জীবনের পথ অতিক্রম করে চলেছিলেন।
দৈনন্দিন জীবনে, দ্রৌপদীর ওপরে যে চাপগুলি পড়ছিল সুদীর্ঘকাল ধরে ও অরণ্যবাসের সময়েও এবং যে ভাবে তিনি অবলীলাক্রমে সেগুলির সম্মুখীন হয়ে অতিক্রম করেছিলেন তার কোনও তুলনা নেই।
এক সময়ে অন্য রাজবাড়িতে পাঁচ ভাই ভিন্ন ভিন্ন নামে বিভিন্ন বৃত্তি নিয়ে বেশ কিছুকাল কাটিয়েছিলেন। সেখানে দ্রৌপদী সৈরিন্ধী। এমনিতেই তাঁর রান্নার সুখ্যাতি সকলেই জানত, ওই রাজবাড়িতেও তাঁর এই যশ সকলে জানত এবং তাঁর সমাদর ছড়িয়ে গিয়েছিল। সেখানে দ্রৌপদী পাঁচ স্বামীর কারও কারও দেখা পেতেন লুকিয়ে চুরিয়ে। মনে একটা সান্ত্বনা ছিল যে, স্বামীরা তাঁর মর্যাদা রক্ষা করবেন। করেও ছিলেন। অজ্ঞাতবাসের মধ্যেই কীচক তাঁকে কামনা করবেন জেনে দ্রৌপদী গোপনে ভীমকে সে কথা জানান। মহাবলশালী ভীম কীচক ও তাঁর সাঙ্গোপাঙ্গকে বধ করে দ্রৌপদীকে বিপদমুক্ত করেন। দিন ফুরোলে পাণ্ডবরা এসে তাঁদের যথার্থ পরিচয় দিলেন। দ্রৌপদীও। এমন একটি মহিমান্বিত পরিবারের সান্নিধ্যে ছিলেন বলে রাজা মনে ও প্রকাশ্যেই গৌরব ও আনন্দ প্রকাশ করেন। মহিষী বিশেষ ভাবে দ্রৌপদীকে আশীর্বাদ করলেন।
তার পর যুদ্ধ। প্রতিদিনই আত্মীয়বিয়োগের খবর পেতেন দ্রৌপদী। তাঁর পাঁচ স্বামী ও পুত্ররা যুদ্ধে আহত হচ্ছেন এ সংবাদ রোজই পেতে হচ্ছে তাঁকে। এতে তাঁর মুক্তি নেই। প্রচণ্ড ভারাক্রান্ত হৃদয়ে দিন কাটছে তাঁর, অথচ এ ভার নামাবার স্থান নেই দ্রৌপদীর কুন্তীর মতো তিনিও যথেষ্ট কষ্ট পাচ্ছেন কিন্তু অন্তঃপুরে নিভৃত বিষাদদিগ্ধ চিত্তে দিন কাটাচ্ছেন।
একদিন কৃষ্ণের স্ত্রী সত্যভামা এলেন দ্রৌপদীর সঙ্গে গল্প করতে। প্রশ্ন একটাই: আমার একটিমাত্র স্বামী, তাকে তুষ্ট রাখতে পারি না বহু পরিশ্রম করেও, আর তোমার দেখছি পাঁচ-পাঁচটা স্বামী একজন শাশুড়ি, এঁরা সবাই তোমার গুণে পঞ্চমুখ। তাই জিজ্ঞাসা করতে এসেছি, কোন গুণী বা জ্যোতিষীর দেওয়া কবচ, মাদুলি ব্যবহার করে তুমি এই অসাধ্য সাধন করে চলেছ, আমাকে একটু সন্ধান দিয়ো, আমার সব শ্রম সার্থক হবে। নেহাতই অপারগ হয়ে দ্রৌপদী বললেন, ‘তুমি বিশ্বাস করো ভাই, আমি ঋষী গুণিনের কোনও সাহায্য কখনও নিইনি স্বামীদের তুষ্ট রাখতে।’ ‘তবে কোন উপায়ে তুমি এই অসাধ্য সাধন করে চলেছ, বছরের পর বছর?’ ‘আমার কলাকৌশল শুনবে, সখি?’ ‘বলো, আমি উৎকণ্ঠ হয়ে আছি দীর্ঘকাল ধরে তোমার কাছে এই কথাটি শুনব বলে।’ ‘তবে শোনো সত্যভামা। আমার পাঁচটি স্বামীর ইচ্ছে-অনিচ্ছে, রুচি-অরুচি লক্ষ্য করে জেনেছি, কে কী পছন্দ করে বা করে না। কিন্তু আমার নিয়ম হল, স্বামীরা বা শাশুড়ি জাগবার অনেক আগেই আমি উঠে ঘরদোর পরিষ্কার করি, তার পর প্রাতঃকৃত্য স্নানাদি সেরে বয়স ও মর্যাদা অনুসারে গুরুজনদের অভিবাদন করে সাধ্যমতো যত্ন ও নিষ্ঠা দিয়ে সংসারের কাজে প্রবৃত্ত হই। সব কাজ সেরে ওঁরা ঘুমোতে গেলে পরে আমি শুতে যাই। দেখেছি, এতেই ওঁরা সকলে আমার ওপরে প্রসন্ন থাকেন। এ ছাড়া আমি আর কোনও দৈব, তান্ত্রিক, গুণী বা ঋষির দ্বারস্থ হইনি। কারণ তার কোনও প্রয়োজনই হয়নি।’ সত্যভামা দ্রৌপদীর কথা বিশ্বাস করলেন। পরে দুই সখী যার যার কাজে চলে গেলেন।
ব্যবহারিক জীবনে এই-ই ছিল দ্রৌপদীর সাধনা, সমস্ত শক্তি ইচ্ছা ও নিষ্ঠা নিয়ে একাগ্রচিত্তে দৈনন্দিন কাজকর্ম সাঙ্গ করতেন। এ ছাড়া কোনও ব্যবহারিক, রাজনৈতিক সমস্যা দেখা দিলেও পাণ্ডবরা দ্রৌপদীর সঙ্গে পরামর্শ করতেন। এমনকী যুধিষ্ঠিরও দ্রৌপদীর সঙ্গে ধর্মনীতি ও রাজনীতি বিষয়ে বাক্যালাপ, উত্তর-প্রত্যুত্তর করতেন। অর্থাৎ সংসার প্রতিপালনের জন্য যে সব ক্ষমতার প্রয়োজন, শারীরিক শক্তি ও মানসিক শক্তি তাঁর তা ছিল। উপরন্তু ধর্ম ও শাস্ত্রবিষয়ক চিন্তা ও আলাপের ক্ষমতাও তাঁর ছিল। এই সমস্ত শক্তি বুদ্ধি ও জ্ঞান একটি আধারে বিধৃত ছিল বলে চারপাশের লোকেরা যথেষ্ট শ্রদ্ধা ও সম্ভ্রমের চোখে তাঁকে দেখতেন। নারী বলে হীন মনে করতেন না, বা তাঁর সঙ্গে তর্ক করতে বিমুখ হতেন না। নিজের অন্তর্নিহিত গুণেই দ্রৌপদী একজন বিশিষ্ট নাগরিকের সম্মান পেয়েছিলেন। এ তো গেল দ্রৌপদীর বাইরের দিক। তাঁর প্রকৃত সমস্যা অন্তরে এবং তাঁর প্রকৃত মহিমাও অন্তরে। তাঁর সমস্যা তাঁর একারই, কারণ সমাজের অন্য মেয়েদের প্রত্যেকের একটি করে স্বামী, যাঁর যথাযথ সেবা বা দেখাশোনা করা অপেক্ষাকৃত সহজ। কিন্তু পাঁচজন পাঁচটি পৃথক ব্যক্তি, তাঁদের প্রত্যেকের রুচি ও বোধ পৃথক। সকলকে পৃথক ভাবে লক্ষ করে জানতে হয়, কী পছন্দ ও অপছন্দ করে। প্রত্যেককে পৃথক ভাবে প্রসন্ন রাখা অনেক সহজ কাজ। যাঁর সঙ্গে যে বছর কাটাতে হবে, তাঁকে সম্পূর্ণ ভাবে জেনে নিলে বাকি বছরগুলো চালানো সহজ।
এ তো হল দ্রৌপদীর বাইরের অর্থাৎ পারিবারিক জীবনের অপেক্ষাকৃত সহজ সমস্যা ও সংকট। প্রকৃত যেখানে তাঁর যন্ত্রণা সে হল অর্জুনকে নিয়ে। বিয়ের দিন যে তরুণীর মুখে মাখানো ছিল পরিতৃপ্ত প্রেমের আনন্দে উজ্জ্বল হাসি, দু’-হাতে ধরা ছিল একটি স্থূল শ্বেতপুষ্পের মালা ও বীর্যশুল্কা নারীর গর্ব ও গৌরবের স্মিত হাস্যটি। সভার মধ্যে এই সুন্দরী তরুণীটি ধীর পদক্ষেপে এগিয়ে এসে হাতের মালাটি পরিয়ে দিলেন। মনে জানলেন, চিরকাঙ্ক্ষিত স্বপ্নে দেখা অর্জুনপত্নী হয়ে তাঁর কুমারীজীবনের আশা-আকাঙ্ক্ষা এতদিনে পূর্ণ হল: আজ থেকে দ্রৌপদী অর্জুনের স্ত্রী। কিন্তু শ্রেয়াংসি বহুবিয়ানি, বিঘ্ন সেদিন থেকে শুরু হল। ছেলেরা কুন্তীকে বললেন, দুর্মূল্য বস্তু তাঁরা এনেছেন। ব্যক্তি ‘না বলে’ বস্তু বলাতে নেপথ্য থেকে কুন্তীর নির্দেশ: যা এনেছ পাঁচ ভাই সমান ভাগে ভাগ করে নাও। পরিতৃপ্ত এক পত্নীত্বের আনন্দ গর্বগৌরব সব নিষ্প্রভ, ম্লান হয় দ্রৌপদীর জীবনে।
যদিও দ্রৌপদী একনিষ্ঠ ভাবে অর্জুনকেই ভালবেসে বিবাহের মাল্যদান করেছিলেন, আজ কুন্তীর এই প্রত্যাদেশে তাঁর সেই অতিযত্নে গাঁথা বরণমালাটি পাঁচখণ্ডে বিভক্ত হয়ে তার সৌন্দর্য ও মহিমা হারাল। আর অর্জুনের প্রতি তাঁর একনিষ্ঠতাও সমস্ত মহিমা হারাল। আজ থেকে তিনি পঞ্চপাণ্ডবের স্ত্রী। এমন নারীর কর্তব্য নির্ধারিত হল, প্রত্যেক পাণ্ডবের সঙ্গে এক বৎসর করে থাকতে হবে। সম্ভবত সন্তানের পিতৃত্ব নিরূপণ করার জন্য। কর্তব্যে শিথিল ছিলেন না, সেদিক থেকে কোনও ত্রুটি ছিল না তাঁর। যন্ত্রণা ছিল অতি সংগোপনে চিত্তের কেন্দ্রস্থলে। এঁদের বিয়ের অল্পকালের মধ্যেই তাঁর প্রিয় স্বামী অর্জুন নাগরাজকন্যা উলুপী ও মণিপুর রাজকন্যা চিত্রাঙ্গদাকে বিবাহ করেন। একনিষ্ঠ দ্রৌপদীর দু’টি সপত্নী হল।
যে প্রেমে তিনি একান্তবর্তী সেখানেই আরও দুই রাজকন্যা রাজসপত্নী হওয়াতে দ্রৌপদীর গৌরব খানিকটা ম্লান হল বইকি! কিন্তু দ্রৌপদী কথায় বা কাজে এ নিয়ে কোনও ক্ষোভ জানাননি। নিভৃতে একা অর্জুনকে কিছু বলে থাকলেও তার কোনও প্রমাণ নেই। তবে মনে হয়, তাও বলেননি। কারণ, তাঁর অহংকার। দ্রুপদের রাজসভা থেকে বাড়ি ফিরে অন্তরালে থেকে কুন্তীর নির্দেশ কী শোনার আগে পর্যন্ত তাঁর একজীবন, যা মনে পূর্বপ্রস্তুতি থেকে তিনি নিজেকে অর্জুনের একমাত্র প্রিয়তমা পত্নী ভেবে এসেছেন। রাজসভা থেকে বাড়ি এসেও কুন্তীর আদেশ শোনা পর্যন্ত তিনি লজ্জারুণা পরিতৃপ্তা অর্জুনের পত্নী ছিলেন। দ্রুপদ, তাঁর পুত্র এবং সম্ভবত অন্যদের কথার নিষ্পত্তি হবার পর যখন দ্রৌপদী নিশ্চিত ভাবে জানালেন যে, তিনি পাণ্ডবদের পাঁচ ভাইয়ের একমাত্র পত্নী, সেই হিসেবেই অর্জুনের এক পঞ্চমাংশ পত্নী এবং তিনি ছাড়া আরও দুই রাজকন্যাও তাঁর সপত্নী; তখন বিশেষ করে অর্জুনের পত্নী হওয়ার আকাঙ্ক্ষাকে তিনি আর আমল দিলেন না। ‘সত্য যে কঠিন/কঠিনেরে ভালবাসিলাম।’
এইটিতেই দ্রৌপদী প্রেমে একান্ত একা হয়ে গেলেন। যে-অন্তরে অর্জুনের একাধিপত্য ছিল, তাই রইল; কিন্তু এ একাধিপত্য বিবাহের বাতাবরণে মণ্ডিত। এর মধ্যে তাঁর অন্তরের গভীরতম স্থানে অর্জুনের প্রতি ঐকান্তিক যে প্রেম অনির্বাণ দীপশিখার মতো জ্বলে রইল আমৃত্যু, যার শুধু দীপ্তি নেই, জ্বলন্ত বহ্নিশিখার দাহিকা জ্বালা আছে, সেই অনির্বাণ প্রেমের শিখাটির দীপ্তি ও জ্বালায় সারাজীবনই তিনি দীপান্বিতা ও দহ্যমানা হয়ে রইলেন।
দ্রৌপদীর একান্ত নিজস্ব সময় সম্ভবত খুব কমই ছিল। স্বামীদের কেউ বাইরে গেলে সেই সময়টুকু তাঁর একান্ত নিজস্ব, হয়তো একান্তে কোথাও বসে নিজের অন্তরের দীপ্ত শিখাটির জ্যোতি ও তাপ অনুভব করতেন। এই ছিল তাঁর গোপন বিলাস। যখন অন্যান্য কাজে ব্যস্ত থাকতেন, তখনও তাঁর অন্তরের বেদনাদিগ্ধ উপলব্ধি তাঁর জীবনে এক ধরনের মহিমা সৃষ্টি করত। তিনি নিজে হয়তো সর্বদা সচেতন ভাবে তা উপলব্ধি করতেন না। কিন্তু অন্তরের একান্ত গভীরে ওই অনির্বাণ প্রজ্বলন্ত বহ্নিশিখাটি তাঁর চতুষ্পার্শ্বে যে জ্যোতির্বলয় সৃষ্টি করেছিল, তা তাঁকে অনন্যা করে রেখেছিল।
দ্রৌপদী অনন্যা তাঁর অপরিমেয় বেদনায়। বহির্বিশ্বে তাঁর এই নিরন্তর বেদনার কথা কেউ জানতে পারেনি। জানতেন হয়তো যুধিষ্ঠির। মহাপ্রস্থানের পথে প্রথম ভূপতিত হলেন দ্রৌপদী। যুধিষ্ঠির ভাইদের বললেন, এঁর পাপ হল ইনি অর্জুনকে সর্বাধিক ভালবাসতেন। কিন্তু এ অতলান্ত সুগভীর প্রেমের প্রত্যাখানের যন্ত্রণাই যে তাঁকে একক মহিমা দান করেছে এবং তিনি যে সে প্রত্যাখ্যানকে অন্তরে নৈবেদ্যের মতো স্থান দিয়ে অহরহ দাহের মধ্যে জীবন অতিবাহিত করলেন, এ কথা যুধিষ্ঠিরের উক্তির আগে কেউ জানতেও পারেনি। একনিষ্ঠ প্রেমের আসনে যে নিরন্তর যন্ত্রণা, সেইটি দ্রৌপদীকে অনন্য এক বিরহিণীর মাহাত্ম্যে ভূষিত করেছিল, কেই বা তা জানত? এই যন্ত্রণাই দ্রৌপদীকে অনন্যা করে তুলেছিল।
(প্রথম প্রস্তাব)
কি প্রাচীন, কি আধুনিক, হিন্দুকাব্য সকলের নায়িকাগণের চরিত্র এক ছাঁচে ঢালা দেখা যায়। পতিপরায়ণা, কোমলপ্রকৃতিসম্পন্না, লজ্জাশীলা, সহিষ্ণুতা গুণের বিশেষ অধিকারিণী—ইনিই আর্য্যসাহিত্যের আদর্শস্থলাভিষিক্তা। এই গঠনে বৃদ্ধ বাল্মীকি বিশ্বমনোমোহিনী জনকদুহিতাকে গড়িয়াছিলেন। সেই অবধি আর্য্য নায়িকা সেই আদর্শে গঠিত হইতেছে। শকুন্তলা, দময়ন্তী, রত্নাবলী প্রভৃতি প্রসিদ্ধ নায়িকাগণ-সীতার অনুকরণ মাত্র। অন্য কোন প্রকৃতির নায়িকা যে আর্য্যসাহিত্যে দেখা যায় না, এমত কথা বলিতেছি না—কিন্তু সীতানুবর্ত্তিনী নায়িকারই বাহুল্য। আজিও যিনি সস্তা ছাপাখানা পাইয়া নবেল নাটকাদিতে বিদ্যা প্রকাশ করিতে চাহেন, তিনিই সীতা গড়িতে বসেন।
ইহার কারণও দুরনুমেয় নহে। প্রথমতঃ সীতার চরিত্রটি বড় মধুর, দ্বিতীয়তঃ এই প্রকার স্ত্রীচরিত্রই আর্য্যজাতির নিকট বিশেষ প্রশংসিত, এবং তৃতীয়তঃ আর্য্যস্ত্রীগণের এই জাতীয় উৎকর্ষই সচরাচর আয়ত্ত।
একা দ্রৌপদী সীতার ছায়াও স্পর্শ করেন নাই। এখানে মহাভারতকার অপূর্ব নূতন সৃষ্টি প্রকাশিত করিয়াছেন। সীতার সহস্র অনুকরণ হইয়াছে, কিন্তু দ্রৌপদীর অনুকরণ হইল না।
সীতা সতী, পঞ্চপতিকা দ্রৌপদীকেও মহাভারতকার সতী বলিয়াই পরিচিতা করিয়াছেন; কেন না, কবির অভিপ্রায় এই যে, পতি এক হৌক, পাঁচ হৌক, পতিমাত্র ভজনাই সতীত্ব। উভয়েই পত্নী ও রাজ্ঞীর কর্ত্তব্যানুষ্ঠানে অক্ষুণ্ণমতি, ধর্ম্মনিষ্ঠা এবং গুরুজনের বাধ্য। কিন্তু এই পর্য্যন্ত সাদৃশ্য। সীতা রাজ্ঞী হইয়াও প্রধানতঃ কুলবধূ, দ্রৌপদী কুলবধূ হইয়াও প্রধানতঃ প্রচণ্ড তেজস্বিনী রাজ্ঞী। সীতায় স্ত্রীজাতির কোমল গুণগুলিন পরিস্ফুট, দ্রৌপদীতে স্ত্রীজাতির কঠিন গুণসকল প্রদীপ্ত। সীতা রামের যোগ্যা জায়া, দ্রৌপদী ভীমসেনেরই সুযোগ্য বীরেন্দ্রাণী। সীতাকে হরণ করিতে রাবণের কোন কষ্ট হয় নাই, কিন্তু রক্ষোরাজ লঙ্কেশ যদি দ্রৌপদীহরণে আসিতেন, তবে বোধ হয়, হয় কীচকের ন্যায় প্রাণ হারাইতেন, নয় জয়দ্রথের ন্যায়, দ্রৌপদীর বাহুবলে ভূমে গড়াগড়ি দিতেন।
দ্রৌপদীচরিত্রের রীতিমত বিশ্লেষণ দুরূহ; কেন না, মহাভারত অনন্ত সাগরতুল্য, তাহার অজস্র তরঙ্গাভিঘাতে একটি নায়িকা বা নায়কের চরিত্র তৃণবৎ কোথায় যায়, তাহা পর্য্যবেক্ষণ কে করিতে পারে! তথাপি দুই একটা স্থানে বিশ্লেষণে যত্ন করিতেছি।
দ্রৌপদীর স্বয়ম্বর। দ্রুপদরাজার পণ যে, যে সেই দুর্বেধনীয় লক্ষ্য বিঁধিবে, সেই দ্রৌপদীর পাণিগ্রহণ করিবে। কন্যা সভাতলে আনীতা। পৃথিবীর রাজগণ, বীরগণ, ঋষিগণ সমবেত। এই মহাসভার প্রচণ্ড প্রতাপে কুমারীকুসুম শুকাইয়া উঠে; সেই বিশোষ্যমানা কুমারী লাভার্থ দুর্য্যোধন, জরাসন্ধ, শিশুপাল প্রভৃতি ভুবনপ্রথিত মহাবীরসকল লক্ষ্য বিঁধিতে যত্ন করিতেছেন। একে একে সকলেই বিন্ধনে অক্ষম হইয়া ফিরিয়া আসিতেছেন। হায়! দ্রৌপদীর বিবাহ হয় না।
অন্যান্য রাজগণমধ্যে সর্ব্বশ্রেষ্ঠ অঙ্গাধিপতি কর্ণ লক্ষ্য বিঁধিতে উঠিলেন। ক্ষুদ্র কাব্যকার এখানে কি করিতেন বলা যায় না—কেন না, এটি বিষম সঙ্কট। কাব্যের প্রয়োজন, পাণ্ডবের সঙ্গে দ্রৌপদীর বিবাহ দেওয়াইতে হইবে। কর্ণ লক্ষ্য বিঁধিলে তাহা হয় না। ক্ষুদ্র কবি বোধ হয়, কর্ণকেও লক্ষ্য বিন্ধনে অশক্ত বলিয়া পরিচিত করিতেন। কিন্তু মহাভারতের মহাকবি জাজ্বল্যমান দেখিতে পাইতেছেন যে, কর্ণের বীর্য্য, তাঁহার প্রধান নায়ক অর্জ্জুনের বীর্য্যের মানদণ্ড। কর্ণ প্রতিদ্বন্দ্বী এবং অর্জ্জুনহস্তে পরাভূত বলিয়াই অর্জ্জুনের গৌরবের এত আধিক্য; কর্ণকে অন্যের সঙ্গে ক্ষুদ্রবীর্য্য করিলে অর্জ্জুনের গৌরব কোথা থাকে? এরূপ সঙ্কট, ক্ষুদ্র কবিকে বুঝাইয়া দিলে তিনি অবশ্য স্থির করিবেন যে, তবে অত হাঙ্গামায় কাজ নাই— কর্ণকে না তুলিলেই ভাল হয়। কাব্যের যে সর্ব্বাঙ্গসম্পন্নতার ক্ষতি হয়, তাহা তিনি বুঝিবেন না—সকল রাজাই যেখানে সর্ব্বাঙ্গসুন্দরী লোভে লক্ষ্য বিঁধিতে উঠিতেছেন, সেখানে মহাবলপরাক্রান্ত কর্ণই যে কেন একা উঠিবেন না, এ প্রশ্নের কোন উত্তর নাই।
মহাকবি আশ্চর্য্য কৌশলময়, এবং তীক্ষ্ণ দৃষ্টিশালী। তিনি অবলীলাক্রমে কর্ণকে লক্ষ্যবিন্ধনে উত্থিত করিলেন, কর্ণের বীর্য্যের গৌরব অক্ষুণ্ণ রাখিলেন, এবং সেই অবসরে, সেই উপলক্ষে, সেই একই উপায়ে, আর একটি গুরুতর উদ্দেশ্য সুসিদ্ধ করিলেন। দ্রৌপদীর চরিত্র পাঠকের নিকটে প্রকটিত করিলেন। যে দিন জয়দ্রথ দ্রৌপদী কর্ত্তৃক ভূতলশায়ী হইবে, যে দিন দুর্য্যোধনের সভাতলে দ্যূতজিতা অপমানিতা মহিষী স্বামী হইতেও স্বাতন্ত্র্য অবলম্বনে উন্মুখিনী হইবেন, সে দিন দ্রৌপদীর যে চরিত্র প্রকাশ পাইবে, অদ্য সেই চরিত্রের পরিচয় দিলেন। একটি ক্ষুদ্র কথায় এই সকল উদ্দেশ্য সফল হইল। বলিয়াছি, সেই প্রচণ্ডপ্রতাপসমন্বিতা মহাসভায় কুমারীকুসুম শুকাইয়া উঠে। কিন্তু দ্রৌপদী কুমারী, সেই বিষয় সভাতলে রাজমণ্ডলী, বীরমণ্ডলী, ঋষিমণ্ডলীমধ্যে, দ্রুপদরাজতুল্য পিতার, ধৃষ্টদ্যুম্নতুল্য ভ্রাতার অপেক্ষা না করিয়া, কর্ণকে বিন্ধনোদ্যত দেখিয়া বলিলেন, “আমি সূতপুত্রকে বরণ করিব না |” এই কথা শ্রবণমাত্র কর্ণ সামর্ষ হাস্যে সূর্য্যসন্দর্শনপূর্ব্বক শরাসন পরিত্যাগ করিলেন।
এই কথায় যতটা চরিত্র পরিস্ফুট হইল, শত পৃষ্ঠা লিখিয়াও ততটা প্রকাশ করা দুঃসাধ্য। এস্থলে কোন বিস্তারিত বর্ণনার প্রয়োজন হইল না—দ্রৌপদীকে তেজস্বিনী বা গর্ব্বিতা বলিয়া ব্যাখ্যাত করিবার আবশ্যকতা হইল না। অথচ রাজদুহিতার দুর্দ্দমনীয় গর্ব্ব নিঃসঙ্কোচে বিস্ফারিত হইল।
ইহার পর দ্যূতক্রীড়ায় বিজিতা দ্রৌপদীর চরিত্র অবলোকন কর। মহাগর্ব্বিত, তেজস্বী, এবং বলধারী ভীমার্জ্জুন দ্যূতমুখে বিসর্জ্জিত হইয়াও কোন কথা কহেন নাই, শত্রুর দাসত্ব নিঃশব্দে স্বীকার করিলেন। এস্থলে তাঁহাদিগের অনুগামিনী দাসীর কি করা কর্ত্তব্য? স্বামিকর্ত্তৃক দ্যূতমুখে সমর্পিত হইয়া স্বামিগণের ন্যায় দাসীত্ব স্বীকার করাই আর্য্যনারীর স্বভাবসিদ্ধ। দ্রৌপদী কি করিলেন? তিনি প্রাতিকামীর মুখে দ্যূতবার্ত্তা এবং দুর্য্যোধনের সভায় তাঁহার আহ্বান শুনিয়া বলিলেন, “হে সূতনন্দন! তুমি সভায় গমন করিয়া যুধিষ্ঠিরকে জিজ্ঞাসা কর, তিনি অগ্রে আমাকে, কি আপনাকে দ্যূতমুখে বিসর্জ্জন করিয়াছেন। হে সূতাত্মজ! তুমি যুধিষ্ঠিরের নিকট এই বৃত্তান্ত জানিয়া এস্থানে আগমনপূর্ব্বক আমাকে লইয়া যাইও। ধর্ম্মরাজ কিরূপে পরাজিত হইয়াছেন, জানিয়া আমি তথায় গমন করিব |” দ্রৌপদীর অভিপ্রায়, দাসত্ব স্বীকার করিবেন না।
দ্রৌপদীর চরিত্রে দুইটি লক্ষণ বিশেষ সুস্পষ্ট—এক ধর্ম্মাচরণ, দ্বিতীয় দর্প। দর্প, ধর্ম্মের কিছু, বিরোধী, কিন্তু এই দুইটি লক্ষণের একাধারে সমাবেশ অপ্রকৃত নহে। মহাভারতকার এই দুই লক্ষণ অনেক নায়কে একত্রে সমাবেশ করিয়াছেন; ভীমসেনে, অর্জ্জুনে, অশ্বত্থামায়, এবং সচরাচর ক্ষত্রিয়চরিত্রে এতদুভয়কে মিশ্রিত করিয়াছেন। ভীমসেনে দর্প পূর্ণমাত্রায়, এবং অর্জ্জুনে ও অশ্বত্থামায় অর্দ্ধমাত্রায় দেখা যায়। দর্প শব্দে এখানে আত্মশ্লাঘাপ্রিয়তা নির্দ্দেশ করিতেছি না; মানসিক তেজস্বিতাই আমাদের নির্দ্দেশ্য। এই তেজস্বিতা দ্রৌপদীতেও পূর্ণমাত্রায় ছিল। অর্জ্জুনে এবং অভিমন্যুতে ইহা আত্মশক্তি নিশ্চয়তায় পরিণত হইয়াছিল; ভীমসেনে ইহা বলবৃদ্ধির কারণ হইয়াছিল; দ্রৌপদীতে ইহা ধর্ম্মবৃদ্ধির কারণ হইয়াছে।
সভাতলে দ্রৌপদীর দর্প ও তেজস্বিতা আরও বর্দ্ধিত হইল। তিনি দুঃশাসনকে বলিলেন, “যদি ইন্দ্রাদি দেবগণও তোর সহায় হন, তথাপি রাজপুত্রেরা তোকে কখনই ক্ষমা করিবেন না|” স্বামিকুলকে উপলক্ষ করিয়া সর্ব্বসমীপে মুক্তকণ্ঠে বলিলেন, “ভরতবংশীয়গণের ধর্ম্মে ধিক্! ক্ষত্রধর্ম্মজ্ঞগণের চরিত্র একেবারেই নষ্ট হইয়া গিয়াছে |” ভীষ্মাদি গুরুজনকে মুখের উপর তিরস্কার করিয়া বলিলেন, “বুঝিলাম—দ্রোণ, ভীষ্ম ও মহাত্মা বিদুরের কিছুমাত্র স্বত্ব নাই |” কিন্তু অবলার তেজ কতক্ষণ থাকে! মহাভারতের কবি, মনুষ্যচরিত্র-সাগরের তল পর্য্যন্ত নখদর্পণবৎ দেখিতে পাইতেন। যখন কর্ণ দ্রৌপদীকে বেশ্যা বলিল, দুঃশাসন তাঁহার পরিধেয় আকর্ষণ করিতে গেল, তখন আর দর্প রহিল না—ভয়াধিক্যে হৃদয় দ্রবীভূত হইল। তখন দ্রৌপদী ডাকিতে লাগিলেন, “হা নাথ! হা রমানাথ! হা ব্রজনাথ! হা দু:খনাশ! আমি কৌরবসাগরে নিমগ্ন হইয়াছি—আমাকে উদ্ধার কর!” এস্থলে কবিত্বের চরমোৎকর্ষ।
দ্রৌপদী স্ত্রীজাতি বলিয়া তাঁহার হৃদয়ে দর্প প্রবল, কিন্তু তাঁহার ধর্ম্মজ্ঞানও অসামান্য—যখন তিনি দর্পিতা রাজমহিষী হইয়া না দাঁড়ান, তখন জনমণ্ডলে তাদৃশী ধর্ম্মানুরাগিণী আছে বোধ হয় না। এই প্রবল ধর্ম্মানুরাগই, প্রবলতার দর্পের মানদণ্ডের স্বরূপ। এই অসামান্য ধর্ম্মানুরাগ, এবং তেজস্বিতার সহিত সেই ধর্ম্মানুরাগের রমণীয় সামঞ্জস্য, ধৃতরাষ্ট্রের নিকট তাঁহার বরগ্রহণ কালে অতি সুন্দররূপে পরিস্ফুট হইয়াছে। সেই স্থানটি এত সুন্দর যে, যিনি তাহা শতবার পাঠ করিয়াছেন, তিনি তাহা আর একবার পাঠ করিলেও অসুখী হইবেন না। এজন্য সেই স্থানটি উদ্ধৃত করিলাম।
হিতৈষী রাজা ধৃতরাষ্ট্র দুর্য্যোধনকে এইরূপ তিরস্কার করিয়া সান্ত্বনাবাক্যে দ্রৌপদীকে কহিলেন, হে দ্রুপদতনয়ে! তুমি আমার নিকট স্বীয় অভিলষিত বর প্রার্থনা কর, তুমি আমার সমুদায় বধূগণ অপেক্ষা শ্রেষ্ঠ।
“দ্রৌপদী কহিলেন, হে ভরতকুলপ্রদীপ! যদি প্রসন্ন হইয়া থাকেন, তবে এই বর প্রদান করুন যে, সর্ব্বধর্ম্মযুক্ত শ্রীমান্ যুধিষ্ঠির দাসত্ব হইতে মুক্ত হউন। আপনার পুত্রগণ যেন ঐ মনস্বীকে পুনরায় দাস না বলে, আর আমার পুত্র প্রতিবিন্ধ্য যেন দাসপুত্র না হয়; কেন না, প্রতিবিন্ধ্য রাজপুত্র, বিশেষতঃ ভূপতিগণকর্ত্তৃক লালিত, উহার দাসপুত্রতা হওয়া নিতান্ত অবিধেয়। ধৃতরাষ্ট্র কহিলেন, হে কল্যাণি! আমি তোমার অভিলাষনুরূপ এই বর প্রদান করিলাম; এক্ষণে তোমাকে আর এক বর প্রদান করিতে ইচ্ছা করি; তুমি একমাত্র বরের উপযুক্ত নহ।
“দ্রৌপদী কহিলেন, হে মহারাজ! সরথ সশরাসন ভীম, ধনঞ্জয়, নকুল ও সহদেবের দাসত্ব মোচন হউক। ধৃতরাষ্ট্র কহিলেন, হে নন্দিনি! আমি তোমার প্রার্থনানুরূপ বর প্রদান করিলাম; এক্ষণে তৃতীয় বর প্রার্থনা কর। এই দুই বর দান দ্বারা তোমার যথার্থ সৎকার করা হয় নাই, তুমি ধর্ম্মচারিণী, আমার সমুদায় পুত্রবধূগণ অপেক্ষা শ্রেষ্ঠ।
“দ্রৌপদী কহিলেন, হে ভগবন্! লোভ ধর্ম্মনাশের হেতু, অতএব আমি আর বর প্রার্থনা করি না। আমি তৃতীয় বর লইবার উপযুক্ত নহি; যেহেতু, বৈশ্যের এক বর, ক্ষত্রিয়পত্নীর দুই বর, রাজার তিন বর ও ব্রাহ্মণের শত বর লওয়া কর্ত্তব্য। এক্ষণে আমার পতিগণ দাসত্বরূপ দারুণ পাপপঙ্কে নিমগ্ন হইয়া পুনরায় উদ্ধৃত হইলেন, উঁহারা পুণ্য কর্ম্মানুষ্ঠান দ্বারা শ্রেয়োলাভ করিতে পারিবেন |”
এইরূপ ধর্ম্ম ও গর্ব্বের সুসামঞ্জস্যই দ্রৌপদীচরিত্রের রমণীয়তার প্রধান উপকরণ। যখন জয়দ্রথ তাঁহাকে হরণ মানসে কাম্যকবনে একাকিনী প্রাপ্ত হয়েন, তখন প্রথমে দ্রৌপদী তাঁহাকে ধর্ম্মাচারসঙ্গত অতিথিসমুচিত সৌজন্যে পরিতৃপ্ত করিতে বিলক্ষণ যত্ন করেন; পরে জয়দ্রথ আপনার দুরভিসন্ধি ব্যক্ত করায়, ব্যাঘ্রীর ন্যায় গর্জ্জন করিয়া আপনার তেজোরাশি প্রকাশ করেন। তাঁহার সেই তেজোগর্ব্ব বচনপরম্পরা পাঠে মন আনন্দসাগরে ভাসিতে থাকে। জয়দ্রথ তাহাতে নিরস্ত না হইয়া তাঁহাকে বলপূর্ব্বক আকর্ষণ করিতে গিয়া তাহার সমুচিত প্রতিফল প্রাপ্ত হয়েন; যিনি ভীমার্জ্জুনের পত্নী, এবং ধৃষ্টদ্যুম্নের ভগিনী, তাঁহার বাহুবলে ছিন্নমূল পাদপের ন্যায় মহাবীর সিন্ধুসৌবীরাধিপতি ভূতলে পাতিত হয়েন।
পরিশেষে জয়দ্রথ পুনর্ব্বার বল প্রকাশ করিয়া তাঁহাকে রথে তুলেন; দ্রৌপদী যে আচরণ করিলেন, তাহা নিতান্ত তেজস্বিনী বীরনারীর কার্য্য। তিনি বৃথা বিলাপ ও চিৎকার কিছুই করিলেন না; অন্যান্য স্ত্রীলোকের ন্যায় একবারও অনবধান এবং বিলম্বকারী স্বামিগণের উদ্দেশ্যে ভর্ৎসনা করিলেন না; কেবল কুলপুরোহিত ধৌম্যের চরণে প্রণিপাতপূর্ব্বক জয়দ্রথের রথে আরোহণ করিলেন। পরে যখন জয়দ্রথ দৃশ্যমান পাণ্ডবদিগের পরিচয় জিজ্ঞাসা করিতে লাগিলেন, তখন তিনি জয়দ্রথের রথস্থা হইয়াও যেরূপ গর্ব্বিত বচনে ও নিঃশঙ্কচিত্তে অবলীলাক্রমে স্বামীদিগের পরিচয় দিতে লাগিলেন, তাহা পুনঃ পুনঃ পাঠের যোগ্য।
(দ্বিতীয় প্রস্তাব)
দশ বৎসর হইল, বঙ্গদর্শনে আমি দ্রৌপদী-চরিত্র সমালোচনা করিয়াছিলাম। অন্যান্য আর্য্যনারী-চরিত্র হইতে দ্রৌপদীর-চরিত্রের যে গুরুতর প্রভেদ, তাহা যথাসাধ্য দেখান গিয়াছিল। কিন্তু দ্রৌপদীর চরিত্রের মধ্যগ্রন্থি যে তত্ত্ব, তাহার কোন কথা সে সময় বলা হয় নাই। বলিবার সময় তখন উপস্থিত হয় নাই। এখন বোধ হয়, সে কথাটা বলা যাইতে পারে।
সে তত্ত্বটার বহির্বিকাশ বড় দীপ্তিমান্—এক নারীর পঞ্চ স্বামী অথচ তাঁহাকে কুলটা বলিয়া বিবেচনা করিবার কোন উপায় দেখা যায় না। এমন অসামঞ্জস্যের সামঞ্জস্য কোথা হইতে হইল?
আমাদিগের ইউরোপীয় শিক্ষকেরা ইহার বড় সোজা উত্তর দিয়া থাকেন। ভারতবর্ষীয়েরা বর্ব্বর জাতি—তাহাদিগের মধ্যে স্ত্রীলোকের বহুবিবাহ পদ্ধতি পূর্ব্বকালে প্রচলিত ছিল, সেই কারণে পঞ্চ পাণ্ডবের একই পত্নী। ইউরোপীয় আচার্য্যবর্গের আর কোন সাধ্য থাকুক আর না থাকুক, এ দেশ সম্বন্ধে সোজা কথাগুলো বলিতে বড় মজবুত।
ইউরোপীয়েরা এদেশীয় প্রাচীন গ্রন্থ সকল কিরূপ বুঝেন, তদ্বিষয়ে আমাকে সম্প্রতি কিছু অনুসন্ধান করিতে হইয়াছিল। আমার এই বিশ্বাস হইয়াছে যে, সংস্কৃত সাহিত্য বিষয়ে তাঁহারা যাহা লিখিয়াছেন, তাঁহাদের কৃত বেদ স্মৃতি দর্শন পুরাণ ইতিহাস কাব্য প্রভৃতির অনুবাদ, টীকা, সমালোচন পাঠ করার অপেক্ষা গুরুতর মহাপাতক সাহিত্যজগতে আর কিছু হইতে পারে না; আর মূর্খতা উপস্থিত করিবার এমন সহজ উপায়ও আর কিছুই নাই। এখনও অনেক বাঙ্গালি তাহা পাঠ করেন, তাঁহাদিগের সতর্ক করিবার জন্য এ কথাটা কতক অপ্রাসঙ্গিক হইলেও আমি লিখিতে বাধ্য হইলাম।
সংস্কৃত গ্রন্থের সংখ্যা নাই বলিলেও হয়। যত অনুসন্ধান হইতেছে, তত নূতন নূতন গ্রন্থ আবিষ্কৃত হইতেছে। সংস্কৃত গ্রন্থগুলির তুলনায়, অন্ততঃ আকারে, ইউরোপীয় গ্রন্থগুলিকে গ্রন্থ বলিতে ইচ্ছা করে না। যেমন হস্তীর তুলনায় টেরিয়র, যেমন বটবৃক্ষের তুলনায় উইলো, কি সাইপ্রেস, যেমন গঙ্গা সিন্ধু গোদাবরীর তুলনায় গ্রীক কবিদিগের প্রিয় পার্ব্বতী নির্ঝরিণী, মহাভারত বা রামায়ণের তুলনায় একখানি ইউরোপীয় কাব্য সেইরূপ গ্রন্থ। বেদের সংহিতা, ব্রাহ্মণ, আরণ্যক, উপনিষদ্, গৃহ্যসূত্র, শ্রৌতসূত্র, ধর্ম্মসূত্র, দর্শন, এই সকলের ভাষ্য, তার টীকা, তার ভাষ্য, পুরাণ, ইতিহাস, স্মৃতি, কাব্য, অলঙ্কার, ব্যাকরণ, গণিত জ্যোতিষ, অভিধান, ইত্যাদি নানাবিধ সংস্কৃত গ্রন্থে আজিও ভারতবর্ষ সমাচ্ছন্ন রহিয়াছে। এই লিপিবদ্ধ অনুত্তরণীয় প্রাচীন তত্ত্বসমুদ্র মধ্যে কোথাও ঘুণাক্ষরে এমন কথা নাই যে, প্রাচীন আর্য্যদিগের মধ্যে স্ত্রীলোকের বহুবিবাহ ছিল। তথাপি পাশ্চাত্য পণ্ডিতেরা একা দ্রৌপদীর পঞ্চ স্বামীর কথা শুনিয়া সিদ্ধান্ত করিলেন যে, প্রাচীন ভারতবর্ষীয়দিগের মধ্যে স্ত্রীলোকদিগের বহুবিবাহ প্রচলিত ছিল। এই জাতীয় একজন পণ্ডিত (Fergusson সাহেব) ভগ্ন অট্টালিকার প্রাচীরে গোটাকত বিবস্ত্রা স্ত্রীমূর্ত্তি দেখিয়া সিদ্ধান্ত করিয়াছেন যে, প্রাচীন ভারতবর্ষে স্ত্রীলোকেরা কাপড় পরিত না—সীতা, সাবিত্রী, দ্রৌপদী, দময়ন্তী প্রভৃতি শ্বশুর ভাসুরের সম্মুখে নগ্নাবস্থায় বিচরণ করিত! তাই বলিতেছিলাম—এই সকল পণ্ডিতদিগের রচনা পাঠ করার অপেক্ষা মহাপাতক সাহিত্যসংসারে দুর্লভ।
দ্রৌপদীর পঞ্চ স্বামী হইবার স্থূল তাৎপর্য্য কি, এ কথার মীমাংসা করিবার আগে বিচার করিতে হয় যে, এ কথাটা আদৌ ঐতিহাসিক, না কেবল কবিকল্পনা মাত্র? সত্য সত্যই দ্রৌপদীর পঞ্চ স্বামী ছিল, না কবি এইরূপ সাজাইয়াছেন? মহাভারতের যে ঐতিহাসিক ভিত্তি আছে, তাহা প্রবন্ধান্তরে আমি স্বীকার করিয়াছি ও বুঝাইয়াছি। কিন্তু মহাভারতের ঐতিহাসিক ভিত্তি আছে বলিয়াই যে উহার সকল কথাই ঐতিহাসিক, ইহা সিদ্ধ হয় না। যাহা স্পষ্টতঃ প্রক্ষিপ্ত, তাহা ঐতিহাসিক নহে—এ কথা ত স্বতঃসিদ্ধ। কিন্তু দ্রৌপদী-চরিত্র প্রক্ষিপ্ত বলা যায় না—দ্রৌপদীকে লইয়াই মৌলিক মহাভারত! তাহা হউক—কিন্তু মৌলিক মহাভারতের যত কথা আছে, সকলই যে ঐতিহাসিক এবং সত্য, ইহা বলাও দুঃসাহসের কাজ। যে সময়ে কবিই ইতিহাসবেত্তা, ইতিহাসবেত্তাও কবি, সে সময়ে কাব্যেও ইতিহাস বিমিশ্রণ বড় সহজ। সত্য কথাকে কবির স্বকপোলককল্পিত ব্যাপারে রঞ্জিত করা বিচিত্র নহে। দ্রৌপদী যুধিষ্ঠিরের মহিষী ছিলেন, ইহা না হয় ঐতিহাসিক বলিয়া স্বীকার করা গেল—তিনি যে পঞ্চ পাণ্ডবের মহিষী, ইহাও কি ঐতিহাসিক সত্য বলিয়া স্বীকার করিতে হইবে?
এই দ্রৌপদীর বহুবিবাহ ভিন্ন ভারতবর্ষীয় গ্রন্থসমুদ্র মধ্যে ভারতবর্ষীয় আর্য্যদিগের মধ্যে স্ত্রীগণের বহুবিবাহের কোন নিদর্শন পাওয়া যায় না। বিধবা হইলে স্ত্রীলোক অন্য বিবাহ করিত, এমন প্রমাণ পাওয়া যায়। কিন্তু এক কালে কেহ একাধিক পতির ভার্য্যা ছিল, এমন প্রমাণ পাওয়া যায় না। কখন দেখা গিয়েছে যে, কোন মনুষ্যের প্রতি হস্তে ছয়টি করিয়া দুই হস্তে দ্বাদশ অঙ্গুলি আছে; কখন দেখা গিয়াছে যে, কোন মনুষ্য চক্ষুহীন হইয়া জন্ম গ্রহণ করে। এমন একটি দৃষ্টান্ত দেখিয়া সিদ্ধান্ত করা যায় না যে, মনুষ্যজাতির হাতের আঙ্গুল বারটি, অথবা মনুষ্য অন্ধ হইয়া জন্মে। তেমনি কেবলি দ্রৌপদীর বহুবিবাহ দেখিয়া সিদ্ধান্ত করা যায় না যে, পূর্ব্বে আর্য্যনারীগণ—মধ্যে বহুবিবাহ প্রথা প্রচলিত ছিল। আর মহাভারতেই প্রকাশ যে, এরূপ প্রথা ছিল না; কেন না, দ্রৌপদী সম্বন্ধে এমন অলৌকিক ব্যাপার কেন ঘটিল, তাহার কৈফিয়ৎ দিবার জন্য মহাভারতকার পূর্ব্বজন্মঘটিত নানাবিধ অসম্ভব রচনা করিতে বাধ্য হইয়াছেন।
এখন, যাহা সমাজ মধ্যে একেবারে কোথাও ছিল না, যাহা তাদৃশ সমাজে অত্যন্ত লোকনিন্দার কারণ স্বরূপ হইত সন্দেহ নাই, তাহা পাণ্ডবদিগের ন্যায় লোকবিখ্যাত রাজবংশে ঘটিবার সম্ভাবনা ছিল না। তবে কবির এমন একটা কথা, তত্ত্ববিশেষকে পরিস্ফুট করিবার জন্য গড়িয়া লওয়া বিচিত্র নহে।
গড়া কথার মত, অনেকটা লক্ষণ আছে। দ্রৌপদীর পঞ্চ স্বামীর ঔরসে পঞ্চ পুত্র ছিল। কাহারও ঔরসে দুইটি, কি তিনটি হইল না। কাহারও ঔরসে কন্যা হইল না। কাহারও ঔরস নিষ্ফল গেল না। সেই পাঁচটি পুত্রের মধ্যে কেহ রাজ্যাধিকারী হইল না। কেহই বাঁচিয়া রহিল না। সকলেই এক সময়ে অশ্বত্থামার হস্তে নিধন পাইল। কাহারও কোন কার্য্যকারিতা নাই। সকলেই কুরুক্ষেত্রের যুদ্ধে এক একবার আসিয়া একত্রে দল বাঁধিয়া যুদ্ধ করিয়া চলিয়া যায়। আর কিছুই করে না। পক্ষান্তরে অভিমন্যু, ঘটোৎকচ, বভ্রূবাহন, কেমন জীবন্ত।
জিজ্ঞাসা হইতে পারে, যদি দ্রৌপদীর পঞ্চ বিবাহ গড়া কথাই হইল, যদি দ্রৌপদী একা যুধিষ্ঠিরের ভার্য্যা ছিলেন, তবে কি আর চারি পাণ্ডব অবিবাহিত ছিলেন? ইহার উত্তর কঠিন বটে।
ভীম ও অর্জ্জুনের অন্য বিবাহ ছিল, ইহা আমরা জানি। কিন্তু নকুল সহদেবের অন্য বিবাহ ছিল, এমন কথা মহাভারতে পাই না। পাই না বলিয়াই যে সিদ্ধান্ত করিতে হইবে যে, তাঁহাদের অন্য বিবাহ ছিল না, এমন নহে। মহাভারত প্রধানতঃ প্রথম তিন পাণ্ডবের অর্থাৎ যুধিষ্ঠির ও ভীমার্জ্জুনের জীবনী; অন্য দুই পাণ্ডব তাঁহাদের ছায়া মাত্র—কেবল তাঁহাদের সঙ্গে থাকিয়া কাজ করে। তাঁহাদের অন্য বিবাহ থাকিলে সেটা প্রয়োজনীয় কথা নহে বলিয়া মহাভারতকার ছাড়িয়াও যাইতে পারেন। কথাটা তাদৃশ মারাত্মক নহে। দ্রৌপদীর পঞ্চ স্বামী হওয়ার পক্ষে আমরা উপরে যে আপত্তি দেখাইয়াছি, তাহা অপেক্ষাকৃত অনেক গুরুতর।
এখন, যদি দ্রৌপদীর পঞ্চবিবাহ কবিরই কল্পনা বিবেচনা করা যায়, তবে কবি কি অভিপ্রায়ে এমন বিস্ময়কারী কল্পনার অনুবর্ত্তী হইলেন? বিশেষ কোন গূঢ় অভিপ্রায় না থাকিলে এমন কুটিল পথে যাইবেন কেন? তাঁহার অভিপ্রায় কি? পাঠক যদি ইংরেজদিগের মত বলেন, “Tut! clear case of polyandry!” তবে সব ফুরাইল। আর তা যদি না বলেন, তবে ইহার নিগূঢ় তত্ত্ব অনুসন্ধান করিতে হইবে।
সেই তত্ত্ব অনুসন্ধান করিবার আগে কোন বিজ্ঞ ও শ্রদ্ধাস্পদ লোকের একটি উক্তি আমি উদ্ধৃত করিব। কথাটা প্রচারে প্রকাশিত “কৃষ্ণচরিত্রকে” লক্ষ্য করিয়া উক্ত হইয়াছে—
“শ্রীকৃষ্ণ মর্ত্ত্য শরীর ধারণ পূর্ব্বক ইহলোকে বিচরণ করিয়াছিলেন, একথা আমরাও স্বীকার করি। কিন্তু মহাভারতপ্রণয়নের পূর্বকাল হইতেও যে, শ্রীকৃষ্ণে একটি অতিমানুষ ঐশী শক্তির আবির্ভাব লোকের বিশ্বাসিত হইয়াছিল, তাহাও প্রামাণিক বলিয়া বোধ হয়। সুতরাং প্রথম হইতেই মহাভারতগ্রন্থেও যে সেই বোধের একটি অপূর্ব্ব প্রতিবিম্ব পড়িবে, তাহা আশ্চর্য্যের বিষয় নহে; বস্তুত— তাহাই সম্ভবপর। তবে আমাদের বোধ হয়, মহাভারতরচয়িতা কর্ম্মকাণ্ড বেদব্যাখ্যা প্রভৃতি তাঁহার বহুবিধ উদ্দেশ্যের মধ্যে অর্জ্জুন এবং ভদ্রাকে আদর্শ নর-নারী করিয়া বর্ণন করিয়াছেন, এবং ঈশ্বরে অচল ভক্তি এবং তজ্জাত ঈশ্বরের নেতৃত্বে প্রতীতিই যে আদর্শ পুরুষের প্রকৃত বল, তাহাও প্রদর্শনার্থ নরোত্তম শ্রীকৃষ্ণে একটি বিশেষ ঐশী শক্তিকে মূর্ত্তিমতী করিয়া দেখাইবার প্রয়াস পাইয়াছেন। সে ঐশী শক্তিটি কোন পার্থিব পাত্রে কোন দেশের কোন কবি কর্ত্তৃকই কখন ধৃত হয় নাই। আদি কবি বাল্মীকিও তাহা ধরিবার চেষ্টা করেন নাই—মহাভারতকার সেই কাজে অধ্যবসায় করিয়াছিলেন, এবং তাহা যতদূর সম্পন্ন হইতে পারে, ততদূর সম্পন্ন করিয়াছিলেন বলিয়াই, মহাভারত গ্রন্থখানি পঞ্চম বেদ বলিয়া গণ্য হইয়াছে। ঐ ঐশী শক্তির নাম ‘নির্লিপ্ততা’। শ্রীকৃষ্ণ মনুষ্যরূপী ‘নির্লেপ’।“ *
এই “নির্লেপ” বৈরাগ্য নহে অথবা সাধারণে যাহাকে “বৈরাগ্য” বলে, তাহা নহে। আমি ইহার মর্ম্ম যতদূর বুঝি, গীতা হইতে একটি শ্লোক উদ্ধৃত করিয়া তাহা বুঝাইতেছি।
রাগদ্বেষবিমুক্তৈস্তু বিষয়ানিন্দ্রিয়ৈশ্চরন্।
আত্মবশ্যৈর্বিধেয়াত্মা প্রসাদমধিগচ্ছতি||
আসক্তি বিদ্বেষ রহিত এবং আত্মার বশীভূত ইন্দ্রিয় সকলের দ্বারা (ইন্দ্রিয়ের) বিষয় সকল উপভোগ করিয়া সংযতাত্মা পুরুষ শান্তি প্রাপ্ত হয়েন।
————–
*এডুকেশন গেজেট, ১৮ বৈশাখ ১২৯৩।
————–
অতএব নির্লিপ্তের পক্ষে ইন্দ্রিয় বিষয়ের উপভোগ বর্জ্জন নিষ্প্রয়োজন। এবং বর্জ্জনে সংলেপই বুঝায়। বর্জ্জনের প্রয়োজন আছে, ইহাতেই বুঝায় যে, ইন্দ্রিয়ে এখন আত্মা লিপ্ত আছে—বর্জ্জন ভিন্ন বিচ্ছেদ এখনও অসাধ্য। কিন্তু যিনি ইন্দ্রিয় বিষয়ের উপভোগী থাকিয়াও তাহাতে অনুরাগশূন্য, যিনি সেই সকল ইন্দ্রিয়কে বিজিত করিয়া অনুষ্ঠেয় কর্ম্ম সম্পাদনার্থ বিষয়ের উপভোগ করেন, তিনিই নির্লিপ্ত। তাঁহার আত্মার সঙ্গে ভোগ্য বিষয় আর সংশ্লিষ্ট নহে। তিনি পাপ ও দুঃখের অতীত।
এইরূপ “নির্লেপ” বা “অনাসঙ্গ” পরিস্ফুট করিবার জন্য হিন্দুশাস্ত্রকারেরা একটা কৌশল অবলম্বন করিয়া থাকেন—নির্লিপ্ত বা অনাসক্তকে অধিকমাত্রায় ইন্দ্রিয়ভোগ্য বিষয়ের দ্বারা পরিবেষ্টিত করেন। এই জন্য মহাভারতের পরবর্ত্তী পুরাণকারেরা শ্রীকৃষ্ণকে অসংখ্য বরাঙ্গনামধ্যবর্ত্তী করিয়াছেন। এই জন্য তান্ত্রিকদিগের সাধন প্রণালীতে এত বেশী ইন্দ্রিয়ভোগ্য বস্তুর আবির্ভাব। যে এই সকল মধ্যে যথেচ্ছা বিচরণ করিয়া তাহাতে অনাসক্ত রহিল, সেই নির্লিপ্ত । দ্রৌপদীর বহু স্বামীও এই জন্য। দ্রৌপদী স্ত্রীজাতির অনাসঙ্গ ধর্ম্মের মূর্ত্তিস্বরূপিণী। তৎস্বরূপে তাঁহাকে স্থাপন করাই কবির উদ্দেশ্য। তাই গণিকার ন্যায় পঞ্চ পুরুষের সংসর্গযুক্তা হইয়াও দ্রৌপদী সাধ্বী, পাতিব্রতের পরাকাষ্ঠা। পঞ্চ পতি দ্রৌপদীর নিকট এক পতি মাত্র, উপাসনার এক বস্তু, এবং ধর্ম্মাচরণের একমাত্র অভিন্ন উপলক্ষ্য। যেমন প্রকৃত ধর্ম্মাত্মার নিকট বহু দেবতাও এক ঈশ্বর মাত্র—ঈশ্বরই জ্ঞানীর নিকট এক মাত্র অভিন্ন উপাস্য, তেমনি পঞ্চ স্বামী অনাসঙ্গযুক্তা দ্রৌপদীর নিকট এক মাত্র ধর্ম্মাচরণের স্থল। তাঁহার পক্ষাপক্ষ, ভেদাভেদ, ইতরবিশেষ নাই; তিনি গৃহকর্ম্মে নিষ্কাম, নিশ্চল, নির্লিপ্ত, হইয়া অনুষ্ঠেয় কর্ম্মে প্রবৃত্ত। ইহাই দ্রৌপদী-চরিত্রে অসামঞ্জস্যের সামঞ্জস্য। তবে ঈদৃশ ধর্ম্ম অতিদুঃসাধনীয়। মহাভারতকার মহাপ্রস্থানিক পর্ব্বে সেটুকুও বুঝাইয়াছেন। তথায় কথিত হইয়াছে যে, দ্রৌপদীর অর্জ্জুনের দিকে কিঞ্চিৎ পক্ষপাত ছিল বলিয়া তিনি সেই পাপফলে সশরীরে স্বর্গারোহণ করিতে পারিলেন না—সর্ব্বাগ্রেই পথিমধ্যে পতিতা হইলেন।
বোধ হয়, এখন বুঝিতে পারা যায় যে, দ্রৌপদীর পাঁচ স্বামীর ঔরসে কেবল এক একটি পুত্র কেন? হিন্দু শাস্ত্রানুসারে পুত্রোৎপাদন ধর্ম্ম; গৃহীর তাহাতে বিরতি অধর্ম্ম। পুত্র উৎপন্ন হইলে বিবাহ সফল হইল; না হইলে, ধর্ম্ম অসম্পূর্ণ রহিল। কিন্তু ধর্ম্মের যে প্রয়োজন, এক পুত্রেই তাহা সিদ্ধ হয়। একাধিক পুত্রের উৎপাদন ধর্ম্মার্থে নিষ্প্রয়োজনীয়—কেবল ইন্দ্রিয়তৃপ্তির ফল মাত্র। কিন্তু দ্রৌপদী ইন্দ্রিয়সুখে নির্লিপ্ত; ধর্ম্মের প্রয়োজন সিদ্ধ হইলে, স্বামিগণের সঙ্গে তাঁহার ঐন্দ্রিয়িক সম্বন্ধ বিচ্ছিন্ন হইল। স্বামীর ধর্ম্মার্থ দ্রৌপদী সকল স্বামীর ঔরসে এক এক পুত্র গর্ভে ধারণ করিলেন; তৎপরে নির্লেপবশতঃ আর সন্তান গর্ভে ধারণ করিলেন না। কবির কল্পনার এই তাৎপর্য্য।
এই সকল কথার তাৎপর্য্য বোধ করি, কেহই এমন বুঝিবেন না যে, যে স্ত্রীলোক অনাসঙ্গ ধর্ম্ম গ্রহণ করিবে, সেই পাঁচ ছয়টি মনুষ্যকে স্বামিত্বে বরণ করিবে—তাহা নহিলে ধর্ম্মের সাধন হইবে না। তাৎপর্য্য এই মাত্র যে, যাহার চিত্তশুদ্ধি হইয়াছে, মহাপাতকে পড়িলেও পাপ তাহাকে স্পর্শ করিতে পারে না। দ্রৌপদীর অদৃষ্টে যাহা ঘটিয়াছিল, স্ত্রীলোকের পক্ষে তেমন মহাপাপ আর কিছুই নাই। কিন্তু দ্রৌপদীর চিত্তশুদ্ধি জন্মিয়াছিল বলিয়া, তিনি সেই মহাপাপকেও ধর্ম্মে পরিণত করিয়াছিলেন।
আমি প্রথম প্রবন্ধে দেখাইয়াছি যে, দ্রৌপদী ধর্ম্মবলে অত্যন্ত দৃপ্তা; সে দর্প কখন কখন ধর্ম্মকেও অতিক্রম করে। সেই দর্পের সঙ্গে এই ইন্দ্রিয়জয়ের কোন অসামঞ্জস্য নাই। তবে তাঁহার নিষ্কাম ধর্ম্ম সর্ব্বাঙ্গীণ সম্পূর্ণতা প্রাপ্ত হইয়াছিল কি না, সে স্বতন্ত্র কথা।
জিজ্ঞাসা হইতে পারে, যদি দ্রৌপদীর পঞ্চ বিবাহ গড়া কথাই হইল, যদি দ্রৌপদী একা যুধিষ্ঠিরের ভার্য্যা ছিলেন, তবে কি আর চারি পাণ্ডব অবিবাহিত ছিলেন? ইহার উত্তর কঠিন বটে।
ভীম ও অর্জ্জুনের অন্য বিবাহ ছিল, ইহা আমরা জানি। কিন্তু নকুল সহদেবের অন্য বিবাহ ছিল, এমন কথা মহাভারতে পাই না।
—Mahabharat poRle to janben. Yushisthirer stri holen Devika, Gobasaner kanya. Nakuler potni Karenumati, Sahadever bharyara holen Vijaya o Jarasandhasuta.
প্রাচীন ভারতবর্ষ এক অতি বিস্তৃত সময়কে চিহ্নিত করে। এই নিবন্ধ তার মধ্যে প্রধানত বৈদিকযুগের ওপর নিবদ্ধ থাকবে এবং মহাকাব্যিক যুগকে প্রান্তিক ভাবে স্পর্শ করবে।
সাধারণ ধারণা এই যে, বৈদিক আর্যরা মূলত এক নিরক্ষর শ্রেণির যাযাবর, পশুচারী সম্প্রদায়ের মানুষ ছিল। খুব সম্ভবত খ্রিস্টপূর্ব দ্বাদশ শতকে এরা উত্তর-পশ্চিম ভারতবর্ষে পদার্পণ করে। তারা এখানে এক উন্নততর সুশিক্ষিত এবং কৃষিকেন্দ্রিক সংস্কৃতিমান স্থায়ী অধিবাসীদের মুখোমুখি হয়। আন্তর্গোষ্ঠী এবং আন্তঃকৌম বিরোধ আর্যদের নিজেদের মধ্যেই বিদ্যমান ছিল। দেশজ লোকদের সঙ্গে লড়াই করে, তাদের পরাজিত করে, আর্যরা সুদূর বিন্ধ্যঅঞ্চলে প্রেরণ করেছিল এবং তার সঙ্গে প্রাগার্য গোষ্ঠীগুলির সঙ্গে একটা বোঝাপড়াও তাদের করতে হয়েছিল। ফলে সামাজিক সমন্বয়ের সমস্যাগুলি অঙ্কুরিত হল। সম্ভবত পূর্বতন কালে অন্য কোনও আর্যগোষ্ঠী এ দেশে এসে সিন্ধু সভ্যতার অধিবাসীদের সঙ্গে মিলিত হয়েছিল। হয়তো এদেরই পরবর্তী কালে বৈদিক আর্যরা ‘ব্রাত্য’— এই আখ্যা দিয়েছিল; কিন্তু দেশজ মানুষ ও বৈদিক আর্য— উভয়ের থেকেই এরা অনেকাংশে পৃথক ছিল। কিন্তু সংস্কৃতিগত সমন্বয়-সাধনের প্রক্রিয়া ধীরে ধীরে এবং নিশ্চিত ভাবে এই সব ভিন্নধর্মী উপাদানগুলির সংহতি সাধন করে তুলেছিল। দেশীয় মানুষ এবং বৈদিক আর্য— দু’পক্ষের কাছেই দু’টি পন্থা ছিল: অন্য গোষ্ঠীকে সম্পূর্ণ নির্মূল করা অথবা তাদের যথাসম্ভব আত্মীকরণ। ভারতবর্ষীয়রা দ্বিতীয় পথটিকেই বেছে নিয়েছিল এবং সম্যক ধৈর্য আর সহিষ্ণুতার সঙ্গে তারা দৈনন্দিন সমস্যার সমাধান করতে লাগল।
শাসক আর্যরা যে এই সব সমস্যাগুলির সম্মুখীন হয়েছিলেন, শাস্ত্রে তা স্পষ্ট। ঋগ্বেদের শেষ মন্ত্রে আমরা পাঠ করি: ‘প্রাচীনেরা যেমন ভোগ্যসমূহের সমবণ্টন করেছিলেন, আমরাও যেন তেমন করতে পারি। বাক্যে এবং চিত্তে আমরা যেন সমভাবাপন্ন হই। আমাদের মন্ত্রী, আমাদের গতি যেন ঐক্যবোধযুক্ত হয়, আমাদের হৃদয় এবং বুদ্ধি যেন এই লোকের সঙ্গে ঐক্যে সংহত হয়। আমাদের কামনা বাসনা হৃদয় ও সত্তা যেন একীভূত হয়। আমরা যেন তোমাদের প্রতি সহিষ্ণুতায় সৌম্য হয়ে উঠতে পারি।’ সেই বিখ্যাত অন্তিম মন্ত্রটির সঙ্গে আমরা সকলেই পরিচিত। ‘আমরা যেন একতালে চলি, একসুরে কথা বলি, আমাদের হৃদয় যেন এক হয়।’ বৈচিত্র্যের মধ্যে ঐক্যের প্রার্থনা নিয়েই যজুর্বেদের ‘শিবসংকল্পসূত্র’টি রচিত। সপত্ন অর্থাৎ শত্রুর প্রতি ঘৃণার মনোভাবকে অবলুপ্ত করে এক উদার ও প্রসন্ন মানসকে আহ্বান করেছে এই মন্ত্র। ‘যেমন ভীষণ আদিত্যগণ মরুৎ ও বসুগণের সঙ্গে শান্তিপূর্ণ ভাবে মিলিত হয়েছিলেন, সেই ভাবে আমাদের হৃদয় ও চিত্ত যেন দ্বেষ-হিংসা-রহিত হয়ে এই সব মানুষগুলির সঙ্গে মিশে যায়। দূরস্থিত, নবাগত, অভ্যাগত— সকল মানুষকে আমরা যেন দেবতার মতো শ্রদ্ধা করি। বাজসনেয়ী সংহিতার একটি সূক্ত থেকে আদি বৈদিক সমাজের সমস্যাগুলির রূপ স্পষ্টতর ভাবে প্রতীয়মান হয়। ‘জন্মসূত্রে বা পরিচয়সূত্রে যাঁরা আমাদের ঘনিষ্ঠ নয়, যাঁরা আমাদের প্রতি বৈরীভাবাপন্ন, যাঁরা আমাদের থেকে ভিন্ন মতের, আমরা যেন তাঁদের সানুগ্রহে বরণ করতে পারি, এবং তাঁদের সঙ্গে শান্তিপূর্ণ ভাবে সহাবস্থান করতে পারি।’ অথর্ববেদ এই কামনাকে সর্বাপেক্ষা যথাযথ ভাবে ও বলিষ্ঠরূপে ব্যক্ত করেছে: ‘স্বজনবর্গের প্রতি যেমন, বিদেশি ও বহিরাগতের প্রতিও আমরা যেন সমান দাক্ষিণ্য বহন করি। আমাদের মানসে যেন তাঁদের প্রতি কোনও বৈরীতা পোষণ না করি, আমরা যেন তাঁদের সঙ্গে সহমত হই।’
এ বার কিছুক্ষণের জন্য আমরা এই দেশে বহিরাগত ক্ষুদ্র বা বৃহৎ গোষ্ঠী, যাঁরা বিশ্বাস ও আচারে ভিন্ন পথের, তাঁদের দ্বারা সৃষ্ট সামাজিক সমস্যাগুলির প্রতি দৃষ্টিপাত করি, সাংস্কৃতিক আগ্রাসনের পরিবর্তে, নিজ মতবাদ ও আচরণের বাধ্যতামূলক প্রবর্তনের পরিবর্তে এই সব সুসংস্কৃত ও পরম মানবিক মন্ত্রগুলির লক্ষ্য ছিল অন্যান্য মতাদর্শকেও পূর্ণ শ্রদ্ধা জ্ঞাপন করা।
সময়ের সঙ্গে সঙ্গে বহিরাক্রমণ বহুগণিত হয়েছিল। খ্রিস্টপূর্ব চতুর্থ শতকে গ্রিক আক্রমণ থেকে শুরু করে বহিরাগতের প্রবাহ একে একে আছড়ে পড়েছে; এসেছে পারদ, পল্লব, মূতিব, কুষাণ, শক এবং হূণ-রা। ভিন্ন ভিন্ন ভৌগোলিক অঞ্চল থেকে এরা এসেছিল, সঙ্গে নিয়ে এসেছিল অজ্ঞাত দেবমূর্তি, অপরিচিত ধর্মীয় আচরণ, ভিন্ন ধরনের সামাজিক, অর্থনৈতিক এবং সাস্কৃতিক অভ্যাস এবং মূল্যবোধ। এই সব গোষ্ঠী বা কৌমগুলি দেশীয় মানুষের থেকে যেমন পৃথক ছিল, তেমনই নিজেদের মধ্যেও পরস্পরের থেকে ভিন্ন ছিল। এই ধরনের অভ্যাগম সামাজিক কাঠামোয় সুস্থিত প্রতিষ্ঠানগুলিকে সামাজিক ভাবে পুনঃপুন বিপর্যস্ত করে তুলেছিল, এবং সেই বিশৃঙ্খলাকে প্রতিবার পুনর্বিন্যস্ত করার জন্য সমাজের প্রবীণরা অগ্রণী হয়েছিলেন। তথাপি, কাউকে বিতাড়িত করা হয়নি, কাউকে চির-অপাঙ্ক্তেয় করা হয়নি, কাউকে অবাঞ্ছিত, ভিনদেশিতে পরিণত করা হয়নি।
সূক্তগুলি থেকে এই প্রমাণ পাওয়া যায় যে, প্রতিশোধপ্রবণতা, বিদ্বেষ দ্বারা বৈরীতা— পরিশোধের প্রবণতা তখনও প্রবল ছিল, তাই প্রায়শই শোনা যায়— ‘যারা আমাদের ঘৃণা করে’ বা ‘যাদের আমরা ঘৃণা করি’। সুতরাং স্বভাব প্রবণতা তখনও ছিল। তৎসত্ত্বেও প্রার্থনাগুলি মূলত শান্তি, বোধ এবং সহাবস্থানের উদ্দেশে রচিত। কোনও ঐশী শক্তির অপেক্ষায় এই প্রার্থনা অবসিত ছিল না, মানুষ নিজেই এর দ্বারা তার পাশবিক প্রবৃত্তিকে পরাভূত করে মহত্তর সত্তার জয়লাভে গৌরব অর্জন করেছিল।
মিলিন্দ পঞ্চহতে আমরা বুদ্ধের প্রচারবাণী শুনি, শত্রুর প্রতিও প্রেমপূর্ণ আচরণ করা উচিত।’ সদ্ধর্মপুণ্ডরীকে বুদ্ধ এই নীতি প্রবর্তন করেছেন— ‘বর্ষাধারার মতো সর্ব জীবের কল্যাণ করা উচিত।’ ললিতবিস্তরের সেই অমর বাণী— ‘বহুজনহিতায়, বহুজনসুখায় লোকানুকম্পায়ে মহতো জনঙ্কায়স্যার্থায় সম্ভবত বিশ্বের সর্বোত্তম নৈতিক আদর্শ এখানে ব্যক্ত হয়েছে। ‘আমি তোমাকে ওই একটি সত্য বলছি যুধিষ্ঠির, মানুষের চেয়ে শ্রেষ্ঠ আর কিছু নেই’— যুধিষ্ঠিরের প্রতি ভীষ্মের এই উক্তি থেকে মহত্তর কিছু পৃথিবীর আর কোনও ধর্মে কখনও উচ্চারিত হয়নি।
সমাজে নৈতিক মূল্যবোধের বিরোধী উপাদানগুলিও বিদ্যমান ছিল। আটশত বছরের অধিক সময় ধরে বিভিন্ন বিদেশি গোষ্ঠীর প্রাদুর্ভাব পরিস্থিতিকে জটিলতর করেছিল, সামাজিক শান্তিকে সন্ত্রস্ত করেছিল, সামাজিক ভারসাম্যকে বিপন্ন করেছিল এবং যুগোপযোগী ভাবে গড়ে-ওঠা বিভিন্ন ভাবে একত্রে পরিশীলিত সামাজিক গঠনকে বিপর্যস্ত করতে চেয়েছিল। আমরা বলে থাকি— ‘ধারণাৎ ধর্মঃ’ অর্থাৎ ধর্ম সামাজিক সংহতি দান করে, কী ছিল সেই দার্শনিক গুণগুলি যার দ্বারা প্রাচীন ভারতীয় সমাজ সম্পূর্ণ ভিন্ন মূল্যবোধযুক্ত এবং জীবনযাত্রায় ভিন্নচারী বহিরাগতকেও দিয়েছিল মর্যাদাপূর্ণ সামাজিক সহাবস্থান? এই আত্মীকরণের নিরীক্ষায় তারা কতদূর সফল হয়েছিল? আধুনিক সমাজের দিকে দৃষ্টি নিক্ষেপ করে দেখা যাক। কেউ কি আজ আর এ কথা বলতে পারেন— এই ব্যক্তির পিতৃপিতামহ গ্রিক ছিলেন বা এঁর পূর্বপুরুষ কুষাণ বা হূণবংশীয়? অসম্ভব। শুধুমাত্র এই কারণে যে ওই প্রক্রিয়াটিতে প্রকৃত আন্তরিকতা ছিল, কেবলমাত্র এই কারণে তাদের উপলব্ধি হয়েছিল যে, বিভিন্ন জাতিগত উপাদানের সমন্বয় সাধন করে, বিশেষিত করে, বৈদেশিক ধ্যান ও ধারণাকে আত্মীকরণের দ্বারাই ভারতবর্ষের প্রভূত উন্নতি ঘটবে। তারা বিশ্বাস করেছিল যে, এ পথেই প্রকৃত অগ্রগতি, অন্যথায় সমূহ বিপর্যয়— মহতী বিনষ্টি।
এ কথা ভুললে চলবে না যে, তখন সমস্যাগুলি ছিল আত্যন্তিক ভাবে গুরুত্বপূর্ণ। কারণ, তা তাদের অন্তরতম তন্তুকে দংশন করেছিল, তাদের পরম-আদরে লালিত এবং ঈপ্সিত জাতিগোষ্ঠী এবং মতাদর্শের অস্তিত্বকে ভীতিকর ছায়ায় ঢেকে ফেলতে উদ্যত হয়েছিল।
বৈদিক সাহিত্যের পর্যালোচনায় এটা স্পষ্ট হয় যে, ধীরে ধীরে অনির্ণেয় অথচ অনিবার্য ভাবে অবিরাম এক প্রক্রিয়ার মধ্য দিয়ে ভিন্নধর্মী পরস্পরবিরোধী সত্তাগুলি একটি যৌগিক জাতি-সমগ্রের মধ্যে সংমিশ্রিত হয়ে গেছে। এবং এ ভাবেই একটি অনুপশমিত বিরোধিতা এবং বৈরিতা থেকে এক সমৃদ্ধ সাংস্কৃতিক ঐক্যের নির্মাণ ঘটেছে। সংকীর্ণ সাম্প্রদায়িক স্বার্থের ঊর্ধ্বে মানুষের মহত্তর সত্তার এ এক বিজয়। দুই ভাইবোন একই শ্রেণিতে পড়াশোনা করে। দু’জনেই এক সঙ্গে পরীক্ষায় বসে, একজনের পরীক্ষার ফল অন্য জনের থেকে ভাল হয়। এই কারণে কি দু’জনের সম্পর্কে চিড় ধরে অথবা পারস্পরিক বৈরিতা জন্মায়? এই প্রতিযোগিতায় প্রতিদ্বন্দ্বিতা আছে, ঈর্ষা বা বিদ্বেষ নেই। বাড়িতে তারা একে অন্যের উত্তম ফলের জন্য আনন্দে মেতে ওঠে।
ভারতবর্ষ বহু জাতি-ভাষা-ধর্ম সমন্বিত দেশ। সুতরাং এ দেশের সংস্কৃতিও বহু বৈচিত্র্যপূর্ণ বলা যায়, এ হল অনেকগুলি বিশিষ্ট গোষ্ঠী, যার ঐতিহ্যশালী ইতিহাস বিক্ষিপ্ত ভাবে তিন হাজার বছর ধরে গড়ে উঠেছে— তারই সংমিশ্রণে নির্মিত। সুতরাং ভিন্নমুখীনতা ক্রমশ স্পষ্ট হয়ে উঠেছে, প্রত্যেকটি গোষ্ঠীর স্বীয় বৈশিষ্ট্য পরিস্ফুট হয়েছে। অর্থাৎ যখন যেমন প্রয়োজন, সে অনুসারে তারা নিজেদের সংস্কৃতি, অভ্যাস এবং আচরণকে বিশেষ ভাবে প্রকাশ করেছে, যাতে প্রতিবেশীদের থেকে তাদের অনন্যতা বজায় থাকে। কিন্তু সাংস্কৃতিক বিশেষত্বগুলি তেমন ভাবে গর্ব করার মতো কিছু নয়, এগুলি শুধু গোষ্ঠীগুলির বস্তুগত প্রকৃতিকে চিহ্নিত করে। কিন্তু এগুলিকে যদি উচ্চতর উৎকর্ষের নজির হিসাবে তুলে ধরা হয়, তখন সেই উদ্দেশ্যপূর্ণ তুলনাকে প্রতিবেশীরা নিন্দার্হ বলে মনে করেন। এখন প্রশ্ন হল— যদি এই উৎকর্ষ সত্যিও হয়, তাতেই কী? উত্তর হচ্ছে— কিছু কিছু ক্ষেত্রে উৎকৃষ্টতর হওয়াটাই ভারস্বরূপ; বরং প্রতিবেশীর সংস্কৃতিকেও বিনয়ের সঙ্গে প্রশংসা করতে হবে। অধিকাংশ ক্ষেত্রে দেখা যায় যে, মহৎ ব্যক্তিও তাঁর পার্শ্ববর্তী প্রতিবেশীর মতোই দৈনন্দিন জীবন সাধারণ ভাবে নির্বাহ করেন। সে ক্ষেত্রে তিনি প্রতিবেশীর থেকে বিশিষ্টতর, সেই ক্ষেত্রেই শুধু তাঁর অনন্যতা প্রতিভাত হয়। সুতরাং উভয়ের মধ্যে যোগাযোগের এক বৃহত্তর ক্ষেত্র থেকে যায়।
আমাদের ভারতীয় প্রদেশগুলিতে এই বৈশিষ্ট্যগুলি দেখা যায়। বেশির ভাগ ক্ষেত্রে তাদের জীবনযাপন, আচরণ, চিন্তাধারা এবং ধর্মধারা একই রকম। অভারতীয় জনগণের পাশাপাশি রাখলে এই চিত্র স্পষ্টতর হয়। এই অন্তর্নিহিত সাদৃশ্য আমাদের ভারতীয়ত্বের উপাদান। প্রত্যেক প্রদেশ যে যে ক্ষেত্রে বিশিষ্ট, সেই সেই ক্ষেত্রই সংহতির ভিত্তিস্বরূপ। এবং সেই কারণেই কোনও বিশেষ রাজ্যের সারবত্তাহীন আস্ফালন বা অন্যকে হীন প্রতিপন্ন করার প্রয়াস একেবারেই সমর্থনযোগ্য হয় না। খ্রিস্টপূর্ব প্রথম শতাব্দীর শেষ ভাগে প্রাচীন ভারতীয় সাহিত্যে উত্তর ভারতে ষোলোটি প্রদেশ বা মহাজনপদের উত্থান সম্বন্ধে জানা যায়। পরবর্তী কালের কিছু শতক ধরে কিছু কিছু অঞ্চল এবং জনপদ সম্বন্ধে তাচ্ছিল্যসূচক মন্তব্য শোনা যায়। এই সব জনপদ-অধিবাসীদের নির্বোধ এবং অজ্ঞ বলা হয়েছে। আর পরের সাহিত্যগুলিতে কিছু জনগোষ্ঠীকে ইন্দ্রিয়পরায়ণ বলা হয়েছে, আবার কিছু লোককে ধনলিপ্সু আখ্যা দেওয়া হয়েছে। এটা সুস্পষ্ট যে, কোনও প্রদেশের সমস্ত অধিবাসী একই দোষদুষ্ট বলা যায় না এবং কোনও প্রদেশের অধিবাসীই এত নিষ্কলঙ্ক নয় যে, অন্যদের সংশোধন করার মতো নৈতিক অধিকার তাদের থাকবে। কাজেই, অধিকাংশ ক্ষেত্রে অমূলক হলেও সার্বিক একটা প্রবণতা ছিল কিছু শ্রেণির মানুষকে অবজ্ঞা করার এবং কদর্য ভাবে বর্ণনা করার।
দুর্ভাগ্যবশত এই পক্ষপাত এখনও বিদ্যমান এবং একজন বাঙালি হিসাবে আমার মনে হয়, আমাদের মধ্যেই এর কারণ আছে। আমাদের এক সাংঘাতিক প্রবণতা আছে যে, আমরা ভিন্ন রাজ্যের প্রতিবেশীদের দুর্নামসূচক আখ্যা দিয়ে নিজেদের শ্রেষ্ঠত্ব প্রমাণ করতে প্রয়াসী হই। কার্যত, কিছু অপ্রয়োজনীয় তিক্ততার সূচনা করা ছাড়া এতে কোনও লাভ হয় না— না আমাদের প্রতিবেশীরা কলঙ্কিত হন, না আমাদের নিজস্ব ভাববৃর্তি দীপ্ততর হয় না, শুধুমাত্র যে সব ক্ষেত্রে আমাদের থেকে অন্যেরা অগ্রবর্তী এবং যে সব ক্ষেত্রে আমাদের অযোগ্যতা ও অসাফল্য রয়েছে— সেই সব দুর্বলতাগুলিকে তা প্রকট করে। এর দ্বারা একটা অমূলক বিদ্বেষও প্রকাশ হয়ে পড়ে। নিজেদের ঘাটতি পূরণ করে উচ্চতর উৎকর্ষের সমান মাপে আসার বদলে আমরা তাদের দুর্নাম ছড়াই এবং নিন্দাবাদ করি। এ কথা ভুললে চলবে না যে, জনসংখ্যার সামগ্রিক বিচারে ভারতবর্ষের শ্রেষ্ঠ নিদর্শনগুলি এ কথা প্রমাণ করে যে, প্রতিভার বিচারে ভারতবর্ষ অদ্বিতীয়।
সেই ভাই এবং বোন পরীক্ষার্থীর প্রসঙ্গে ফেরা যাক। যদি তাদের মধ্যে কেউ সাহিত্য এবং ইতিহাসে এবং অন্য জন বিজ্ঞান ও অঙ্কে মেধার পরিচয় দেয় ও পরীক্ষাগৃহ থেকে বেরিয়ে উত্তরগুলির তুলনামূলক আলোচনা করে, তা হলে সাধারণত তারা কী করে? তারা পারস্পরিক দুর্বলতা মেটাবার জন্য পরস্পরকে সাহায্য করে এবং এ ভাবে দু’জনেই লাভবান হয়।
গোখেলের সেই উক্তিটি যে সময়ে সত্য ছিল, সেই সময় আজ অতিক্রান্ত ‘বাঙালি আজ যা ভাবে, বাকি ভারতবর্ষ আগামীকাল তা ভাববে’, পাশ্চাত্যভাবাপন্ন হবার পথে বাঙালি এক কদম আগেই অগ্রসর হয়েছিল। এবং ফলত বিজ্ঞান, প্রযুক্তি এবং অন্যান্য পাশ্চাত্য জ্ঞানের ক্ষেত্রে তার সংস্পর্শ ঘটেছিল। পাঞ্জাব, মহারাষ্ট্র এবং অন্যান্য রাজগুলি এর পরে পরেই এগিয়ে এসেছিল, কিন্তু আত্মতুষ্টিজনিত নিরুদ্যম এবং দীর্ঘসূত্রিতার জন্য বাংলার ক্ষেত্রে নিষ্ঠা ও অধ্যবসায়ের অভাব দেখা দিল। আজ বহুল পরিমাণে পরিস্থিতির পরিবর্তন ঘটেছে এবং অনেক ক্ষেত্রেই বাংলা পিছিয়ে পড়েছে। এ কথা সত্যি যে, এখনও বহু স্বনামখ্যাত মনীষী, সৃজনশীল শিল্পী, বিদগ্ধ বৈজ্ঞানিক এবং চিকিৎসক আছেন। কিন্তু সেই একই চিত্র অন্যান্য রাজ্যে গেলেও দেখা যায়। সেখানেও এমন সব অগ্রণী ব্যক্তি আছেন যাঁদের অবদান বাঙালির কৃতিত্বের সমতূল্য তো বটেই, কখনও কখনও তাকেও ঔজ্জ্বল্যে অতিক্রম করে যায়। এই সব উচ্চতর উৎকর্ষকে স্বীকৃতি দিতে বা প্রশংসা করতে কেন আমরা কুণ্ঠিত হব? বরং তাঁদের বরণ করে নিলে, তাঁদের কৃতিত্বকে অনুধাবন করলে আমাদেরই লাভ হবে।
এ কথা যথার্থ, সে দ্রুতি বা প্রতিবেগ প্রতিযোগিতার অঙ্গ। কিন্তু প্রতিযোগী যদি আত্মবিশ্বাস ও আত্মতুষ্টির প্রাবল্যে স্ফীত রূপ ধারণ করে, তবে পরিণামে এক বেদনাদায়ক এবং অসম্মানজনক শাস্তি পাওয়া ছাড়া আর উপায় থাকে না। পশ্চিমবঙ্গ এক দরিদ্র রাজ্য এবং দারিদ্র্য উন্নতির পথে বহুলাংশে অন্তরায় হয়ে দাঁড়ায়, কিন্তু বিগত শতকে বহু প্রতিভাশীল মানুষ শুধুমাত্র নিজ দক্ষতা, সহজাত সৃজনশীলতা বৈদগ্ধ্য এবং এক অদম্য ইচ্ছাশক্তির দ্বারা এই সব প্রতিবন্ধকতা উত্তীর্ণ হয়েছিলেন। ফলত শিল্পী, বিজ্ঞানী, রাজনৈতিক ও সমাজনৈতিক চিন্তা ব্যক্তিত্বের এক অত্যুজ্জ্বল নক্ষত্রসমাবেশ গড়ে উঠেছিল। এই প্রারম্ভিক প্রজন্মের পর, মনে হয়, দুটি কারণে অধঃপতন ঘনিয়ে এসেছিল— প্রথমত, ইতস্তত বিচ্ছিন্ন ভাবে পাওয়া দু’-একটি দৃষ্টান্ত ছাড়া সর্বত্র সমপর্যায়ের প্রতিভাসম্পন্ন ব্যক্তিত্বের অভাব। দ্বিতীয়ত, পূর্বতন প্রজন্মের গৌরবজনিত যে পাখা তাদের উত্তরপুরুষ অনুভব করত তা তাদের মধ্যে এক অদ্ভুত নৈষ্কর্মের জন্ম দিয়েছিল। এই গর্বিত মনোভাবই তাদের প্ররোচিত করেছিল প্রতিবেশীর প্রতি সম্পূর্ণ অমূলক এক বিদ্বেষের সূচনা করতে এবং এই কারণেই আত্মঘাতী এক সন্তুষ্টি দেখা দিয়েছিল। পূর্বতন প্রজন্মের কৃতিত্ব ও ঐতিহ্যের উত্তরাধিকারী হয়ে বাঙালি ভাবতে শুরু করেছিল যে, তারাই একমাত্র ঈশ্বরের কৃপাধন্য মানুষ।
এখান থেকেই বাস্তববিমুখীনতার শুরু। গুণগত মান ও যোগ্যতার যেমন অবনতি হতে লাগল, তেমনি গর্বিত আত্মপ্রসাদ তুঙ্গে উঠল। মানসিক ভাবে, বাঙালির ধীশক্তি অনেকাংশে দুর্বল হয়ে পড়ল, তার গ্রহণ করার ক্ষমতাও সঙ্কুচিত হতে থাকল। কিন্তু অন্যান্য রাজ্যে এই চিত্র আর একটু অন্য রকম। বলাই বাহুল্য যে, অনেক প্রদেশেই বহু বিশিষ্ট নরনারী আছেন, হয়তো অন্যত্র তাঁদের সংখ্যা কিছু কমও হতে পারে। কিন্তু সেই অল্পত্ব সেই সব প্রাদেশিক জনগণকে অযোগ্য প্রমাণ করে না। প্রতিটি রাজ্যের নিজস্ব ঐতিহ্য ও সংস্কৃতি আছে, আছে লোককথা, শিল্প, নৃত্যগীত এবং নিজস্ব ভাবধারার প্রকাশবাহী বহু আঙ্গিক। এগুলি তাদের নিজস্ব সত্তার বিশেষত্ব বহন করে, এর দ্বারা সামগ্রিক ভাবে দেশের কাছে তারা স্বীকৃতি ও সম্মান দাবি করে নেয়। বাংলা বা অন্য যে কোনও রাজ্যেরই অপর কারও অবদানকে ঘৃণা করা বা অবজ্ঞা করার কোনও যৌক্তিকতা নেই, কারণ তা সার্বিক ভাবে জাতীয় ঐতিহ্যের অন্তর্গত। অন্যান্য রাজ্যেও বর্তমানে বিভিন্ন ক্ষেত্রে অসাধারণ মনস্বী এবং প্রভূত কৃতিত্বশালী নরনারীর উপস্থিতি আমাদের মনোযোগ আকর্ষণ করছে।
তাই এখন সমস্ত রাজ্যগুলি সম্মিলিত ভাবে এমন পরিবেশের সৃষ্টি করেছে যার আনুকূল্যে পারস্পরিক সহযোগিতা ও প্রচেষ্টার দ্বারা এক সন্নিধি রচনা করা যায়। প্রতিবেশী রাজ্যগুলি সম্পর্কে অধিকতর অবহিত থাকলে নিজেদের মধ্যে সামাজিক, অর্থনৈতিক এবং সাংস্কৃতিক সম্বন্ধ সুদৃঢ় হয়। ভারতীয় রাজ্যগুলির পক্ষে সন্নিহিত থাকার এই উপায় বেশ কার্যকর। ঐক্যের জন্য প্রয়োজনীয় বৃহত্তর এবং গুরুত্বপূর্ণ উপাদানগুলিকে বিদ্বিষ্ট মনোভাব নষ্ট করে ফেলে ও জনগণকে বিক্ষিপ্ত করে দেয়। ঐক্যের অর্থ পার্থক্য নির্মূলী করে অর্জিত সহমত অর্জন করা নয়, সমস্ত ব্যবধানকে অতিক্রম করে বহুমুখীনতার মধ্যে যে ভারতীয়ত্ব তাই হল ঐক্য। আমাদের ধর্মক্ষেত্রে বস্তুগত ও গুণগত মানের ব্যাপারে এক বিশাল সমস্যা দেশকে পীড়িত করেছে। এখন এই সমস্যা শতগুণে বৃদ্ধি পেয়েছে। কারণ, আন্তর্জাতিকতার মানের নিরিখেই সর্বশ্রেষ্ঠ উৎকর্ষ যাচাই হয়। এই প্রতিদ্বন্দ্বিতার মনোভাবই দেশের অন্যান্য রাজ্যের সঙ্গে সুনিবিড় সহযোগিতার দ্বারা আমাদের উৎপাদনের গুণগত মানকে সমৃদ্ধ করে তুলতে পারে।
প্রতিযোগিতায় সফল হবার পথে এক ভীতিপ্রদ প্রতিবন্ধকতা হচ্ছে বহুজাতিক সংস্থাগুলির সমগ্র দেশে আগ্রাসী ভাবে ছড়িয়ে পড়া এবং সামন্ততান্ত্রিক বাতাবরণে অভ্যস্ত জনগণের মানসিকতাকে পূর্ণ ভাবে গ্রাস করার চেষ্টা। সমস্ত শ্রেণির ভোগ্যপণ্যকে এক অপরিহার্যতার রূপে তুলে ধরা হয়ে থাকে। আমাদের বিজ্ঞান ও প্রযুক্তিবিদ্যার কাছে এগুলি এক প্রতিস্পর্ধা এবং দেশীয় সংস্থাগুলির কাছেও ভয়ঙ্কর। পরোক্ষে এ ভাবে আমাদের বৈজ্ঞানিক গবেষণা ও অন্যান্য ক্ষেত্রে এটা আঘাত হানছে। কারণ, সংস্থাগুলি আমাদের যুবশক্তির অকল্পনীয় পারিশ্রমিক ও লোভনীয় আনুষঙ্গিক দ্বারা প্রলুব্ধ করতে এগিয়ে এসেছে। প্রতিশ্রুতিমান এবং প্রতিভাসম্পন্ন ছেলেমেয়েরা সুদীর্ঘ শ্রমসাপেক্ষ গবেষণা পরিত্যাগ করে যাচ্ছে। অনিশ্চিত ভবিতব্যে অনাগত পুরস্কারের চেয়ে নবীন সমাজ তাদের বিলাস ও স্বাচ্ছন্দ্যের জন্য কামনা-বাসনার দ্রুত পরিপূর্ণতা চাইছে। এ ভাবে গবেষণা হারাচ্ছে নিবেদিতপ্রাণ কর্মীকে, দেশ হারাচ্ছে জাতীয় বৌরবের উপযুক্ত মেধা, শুধুমাত্র লাভ হচ্ছে শিল্প-ব্যবসা-বাণিজ্যেরই। কারণ, মহার্ঘ মেধাকে হরণ করে তারা আর্থিক লাভকে বহুগুণিত করতে পারছে। আমাদের যোগ্যতার কাছে এ এক দুর্ভাগ্যের সম্ভাবনা, এ একটা সংকট যা আমাদের গোষ্ঠী, ভাষা ও রাজনৈতিক সীমানা বিদীর্ণ করে দিয়েছে, এ একটা প্রতিকূল আহ্বান যা ভারতবর্ষের মহত্তর গৌরবের জন্য নিবেদিত মেধার কাছে ছুড়ে দেওয়া হয়েছে।
সূচনার সেই উদাহরণে ফিরে যাই। স্কুলের সেই তরুণ ভাইবোনের মতো ভিন্ন ভিন্ন ক্ষেত্রে বিশেষত্ব অর্জন করার জন্য রাজগুলির মধ্যে নিশ্চয় পারস্পরিক প্রতিযোগিতা থাকবে। এই ধরনের প্রতিযোগিতা নিঃসন্দেহে স্বাভাবিক এবং স্বাস্থ্যসূচক এবং অসূয়াবিহীন। কারণ, পরীক্ষায় তাদের যে যেমনই করুক না কেন, যেই উচ্চতর নম্বর পাক না কেন, তারা দু’জনেই পরিবারের বৃহত্তর ক্ষেত্রে আনন্দ আর কৃতিত্ব বহন করে আনে।
বলা হয় যে, সাফল্যের চেয়ে সফলতর কিছুই নেই, সত্যি কথা, সাফল্য কি শুধু জাগতিক সম্পদ আর সমৃদ্ধি? এটা একেবারে ভুল ধারণা। কারণ, জাতিগত সম্পদ উত্তরোত্তর বৃদ্ধি পায়, হ্রাস পায় এবং বিনষ্ট হয়। কিন্তু প্রকৃতির জীবনধ্বংসী শক্তিগুলিকে পরাভূত করে যে সাফল্য, প্রকৃতির সঙ্গে এক অন্যানোজীবী বাস্তব সম্পর্কে গড়ে তোলার যে সাফল্য, বিভিন্ন ভাবে প্রতিকূলতাকে আয়ত্ত করে সুদূরপ্রসারী মানবিক বিজয়ের যে সাফল্য— সেগুলি এবং সৃজনশিল্পের প্রকাশগুলি স্বার্থান্বেষণজাত সহজ পরিতৃপ্তির ঊর্ধ্বে এক পরম নৈতিক বিজয়কে আহ্বান করে মানব-ইতিহাসে স্থায়ী এক দিকচিহ্ন এঁকে দেয়।
চার হাজার বছরের সুবিদিত ইতিহাসের অধিকারী, ভাষা এবং শিল্পের বৈচিত্র্য সমন্বিত, বিজ্ঞানের উৎকর্ষে সমৃদ্ধ জনসংখ্যায় বিপুলায়তন ভারতবর্ষে এক বিশাল গৌরবদীপ্ত সম্ভাবনা নিহিত আছে। তা হল— যদি সমস্ত রাজ্যগুলি তাদের সম্পদ আহরণ করে এক সুসমঞ্জস প্রতিযোগিতার মাধ্যমে আপাত বিভেদগুলিকে উত্তীর্ণ হতে পারে, তা হলেই একদিন দূর থেকে দূরতর দিগন্তরেখাকে অতিক্রম করে যাওয়া তাদের পক্ষে সম্ভব হবে। ঋগ্বেদের শেষ মন্ত্রের প্রথম চরণটি হল— গতি, বাক্য ও মনের একতার জন্য প্রার্থনা। এই মন্ত্র আমাদের অনুপ্রাণিত করে বিভেদের ঊর্ধ্বে দৃষ্টিপাত করার জন্য, সত্য এবং আনন্দকে লাভ করে সৌষম্যকে রচনা করার জন্য। এই মন্ত্র আমাদের বৈচিত্র্যের মধ্যে ঐক্য সৃষ্টি করার জন্য সচেতন ও সক্রিয় ভাবে প্রয়াসী হতে আকৃষ্ট করে। এর জন্য আশু প্রয়োজন দেশের বিভিন্ন জনগোষ্ঠীর মধ্যে পারস্পরিক শ্রদ্ধা এবং একত্রে অগ্রগতির জন্য এক গভীর আকাঙ্ক্ষা।আমাদের চলতি ভাষায় অন্তত কিছুদিন আগে পর্যন্ত কিছু কিছু অসুখ-বিসুখের বর্ণনা বা প্রতিশব্দ একটু দৃষ্টি আকর্ষণ করে। যেমন, ‘জ্বরে ফেলেছে’ (যার থেকে ‘জ্বরে পড়েছে’) ‘মাথা ধরেছে’, ‘গা-হাত কামড়াচ্ছে’ (পূর্ববঙ্গে ‘চ্যাবাচ্ছে’), ‘পেট নামাচ্ছে’ ‘জ্বরে পুড়িয়ে দিচ্ছে’, ‘গা-হাত কাঁপাচ্ছে’, ‘শির টান ধরেছে’, এ রকম আরও আছে। এর মধ্যে একটা সাধারণ লক্ষণ আছে: প্রত্যেকটি রোগের বিবরণে যেন কেউ একজন নেপথ্যে থেকে রোগীর কষ্টগুলি সৃষ্টি করছে। কোনও এক ব্যক্তির ইচ্ছায় ও প্রয়াসে রোগগুলি রোগীকে আক্রমণ করছে। এমনটা কেন হল? রোগের আক্রমণ কেন অদৃশ্য শক্তিমান কোনও শত্রুর ওপরে আরোপিত হচ্ছে?
প্রথমত, বীজাণু কি ব্যাকটিরিয়ার কোনও ধারণা তখন ছিল না, তা হলে রোগ হল কেন? নিশ্চয়ই কোনও অদৃশ্য শত্রুর আক্রমণে। অথর্ববেদে কিছু কিছু নামও পাওয়া যায়, স্ত্রী-পুরুষ উভয়েরই। বলা বাহুল্য, সাধারণ মানুষের কল্পনায় এরা প্রেতাত্মা। (মনে পড়ে, কেউ মারা গেলে ইংরেজিতে বলে, He has gone to join the majority, অর্থাৎ জীবিতদের তুলনায় মৃত অর্থাৎ প্রেতের সংখ্যা অনেক বেশি তাই প্রেতরা সংখ্যাগরিষ্ঠ।)
কিন্তু প্রেত ছাড়াই বহু ধরনের ডাকিনী, শঙ্খিনী জাতের আত্মা— অতৃপ্ত আত্মা পরলোকে বিচরণ করে এবং জীবন তাদের সুখের ছিল না বলে তারা সুস্থ মানুষকে অসুস্থ করে তুলে আনন্দ পায়। সাধারণ মানুষের মনে এই সব বায়ুভূত নিরালম্ব আত্মা আকাশে বাতাসে অহরহ বিচরণ করছে। গর্ভবতী নারী, শিশু, অশুচি ব্যক্তিদের কোনও রকমের শারীরিক কষ্ট দিয়েই তারা আত্মপ্রসাদ লাভ করে।
যজুর্বেদ আনুমানিক অষ্টম-সপ্তম খ্রিস্টপূর্ব শতকে রচিত, সেখান থেকেই এ জাতীয় মন্দ শক্তির প্রতীকের নাম ও কাজের কথা শোনা যাচ্ছে; সবচেয়ে বেশি উল্লেখ অথর্ববেদে- এখানে এ সব মন্দ আত্মাদের বহু নামও পাওয়া যায়, এ বিশ্বাস দেশের বাতাসে সঞ্চরণ করত।
অনেক পরে সাহিত্যেও এর প্রমাণ আছে। বাণভট্টের ‘হর্ষচরিত’ (খ্রিস্টীয় সপ্তম শতকের রচনা), সেখানে শিশু জন্মের পূর্ব হতেই আঁতুড় ঘরে নানা ডালপালা ও ধাতুর খণ্ড নির্দিষ্ট স্থানে ঝোলানো, বাঁধা, বা রাখা হয়েছে শুনি। প্রেতের বিশেষ রুচি গর্ভবতী নারী ও নবজাতকের দেহমাংসে। প্রেতেরও ভয়স্থল আছে— ওই সব ধাতু, পাতা, শাখা এরা সহ্য করতে পারে না। তা ছাড়া ইতিমধ্যেই বহু বস্তু কুসংস্কারের জগতে অশুচি বলে পরিগণিত হচ্ছিল, সেগুলি প্রেতদের অনুকূল বা প্রতিকূল, তাই অনেক হিসেব করে রোগী, শিশু ও গর্ভবতী নারীর প্রতি মন্দ আত্মার লোভ থেকে এদের বাঁচানোর চেষ্টা করা হত। এ বিশ্বাসের অবশিষ্ট এখনও দেশে নানা আকারে প্রতিষ্ঠিত। কুসংস্কারের প্রভাব যতদিন না যায় ততদিন অলক্ষ্য কোনও শক্তি মাথা ধরাবে, পা কামড়াবে।বামিয়ানের দু’টি বিখ্যাত বুদ্ধমূর্তি, ১৭৫ ফুট ও ১২০ ফুট উঁচু, কুষাণ যুগে বেলেপাথর কেটে নির্মাণ করা হয়েছিল। এ দু’টি তখন থেকেই ক’দিন আগে পর্যন্ত যেন রূপক ছিল বৌদ্ধধর্মের। বিশেষত বুদ্ধের মহিমার, যা ছিল কুষাণ যুগের একটি বৈশিষ্ট্য। এ ছাড়াও ইতস্তত পাওয়া হাজারখানেক ছোট বড় মূর্তি ও তার ভগ্নাংশ ছিল ওখানকার জাদুঘরে আর ছিল ছবির সারি— রাজহাঁসরা নানা গ্রিবাভঙ্গিতে ভেসে যাচ্ছে জলের ওপরে, হরিণ, পাখি ইত্যাদি। এই শেষেরগুলো বেঁচে যাওয়ার কথা, কারণ, কোরানে শুধু ভাস্কর্যে নর-নারীদেহ নির্মাণের ওপরেই নিষেধ। একটি অপূর্ব বুদ্ধমূর্তি, আসনে উপবিষ্ট, মহিমা ও লাবণ্যে উজ্জ্বল— সে দিন ভেঙে দিল তালিবানরা; পৃথিবীর কেউ কোনও দিনই আর সেটি দেখতে পাবে না। মহাপুরুষের লক্ষণ-সমন্বিত ওই অতিকায় দু’টি বুদ্ধমূর্তিও ইতিহাস থেকে ভেঙে গড়িয়ে পড়ল। কুষাণ যুগের গান্ধার রীতির শিল্পে বুদ্ধমূর্তি নির্মাণের উৎকর্ষ দেখা গিয়েছিল ওই অঞ্চলে, যে সমৃদ্ধি আর কখনও ফিরে আসবে না। বৌদ্ধধর্মের শিল্পিত মহিমা ওই সময়ে ওই অঞ্চলে এমন ভাবে বিকশিত হয়েছিল যে, তার বিবরণ রয়ে গেছে পর্যটকদের বিবরণে। বিখ্যাত রাজা কনিষ্কের মূর্তিটিও তখনকারই, রেহাই পাবে না ধ্বংস থেকে।
ওই অঞ্চলটি প্রাক্-ইসলাম যুগে বৌদ্ধ ছিল এবং বৌদ্ধশিল্প কুষাণ আমলে গান্ধার রীতির ভাস্কর্যে অতুলনীয় ছিল। এখন থেকে মানুষ শুধু তার নীরস বিবরণই পড়বে। শিল্প নিদর্শন আর কোনও দিনই দেখতে পাবে না। এ ধ্বংসের কারণ কী, মূর্তিগুলি শালীনতার আদর্শে নিখুঁত নির্মাণ। তা হলে? কোরানে নিষেধ আছে মানুষের মূর্তি রচনা এবং আড়াই হাজার বছর পর সেই অনুশাসন অনুসারে এই ভাঙন চলছে।
শোনা যাচ্ছে, এ দেশের প্রধানমন্ত্রী নাকি চোদ্দোটি দেশের রাষ্ট্রপতির কাছে চিঠি পাঠিয়েছেন এই ধ্বংসকাণ্ড বন্ধ করতে। কারণ, এ কাজ ‘অসভ্য, বর্বর’। ভুলে যাবার কথা নয়, এই প্রধানমন্ত্রীর নানা সাম্প্রদায়িক ধ্বংসলীলার বিরুদ্ধে পশ্চিমবাংলার তৎকালীন মুখ্যমন্ত্রী যে চিঠি দিয়েছিলেন, তাতে ঠিক ওই দু’টি বিশেষণই ব্যবহার করেছিলেন।
তৈমুরলঙ, চেঙ্গিস খাঁর যুগ পেরিয়ে এসেছি এমন একটা ধারণা গড়ে উঠেছিল আমাদের মনে। ভুল, একেবারেই ভুল, যতক্ষণ অশিক্ষিত, ঈর্ষা ও লোভ মানুষকে প্রণোদিত করবে অন্যের সমৃদ্ধি নষ্ট করতে, ততক্ষণ কে তাকে ঠেকাবে? সে দিনও কেউ পারেনি, আজও এখনও কেউ পারল না। মার্কিন শিল্প সংগ্রহশালা থেকে বলা হয়েছে, তারা শিল্পগুলি কিনে নেবে, কিন্তু কাকস্য পরিবেদনা।
ভাঙছে কারা? তালিবানরা। এরা হল সম্পূর্ণ অশিক্ষিত একটি গোষ্ঠী, যারা ইসলামের মূল্যবোধ প্রতিষ্ঠিত করবে অনিসলামি শিল্প নষ্ট করে। অবশ্য যথার্থ কথা বলতে হলে বলতে হয়, এদের মধ্যে মূল্যবোধের বালাই নেই। ওপরওয়ালাদের নির্দেশে এরা বৃহৎ ধ্বংসক্রিয়ায় নিজেদের শক্তি ও পৌরুষ জাহির করছে। যেমন করে বজরংবলী, রণবীর সেনা, শিবসেনা এবং অন্য কোনও কোনও দল।
১৯৯২-এর ৬ ডিসেম্বরের বহু পূর্বে জ্যোতি বসু তৎকালীন প্রধানমন্ত্রী নরসিমা রাওকে জানিয়েছিলেন এমন একটা প্রলয়ংকর অপকর্ম হবার তোড়জোড় চলছে এবং সেটা নিবারণ করা একটা জাতীয় কর্তব্য। প্রধানমন্ত্রী নাকি সম্মতিও জানিয়েছিলেন। অথচ ঘটনাকালে টিভিতে সাড়ে পাঁচ ঘণ্টা ধরে ধ্বংসলীলা উপভোগ করেছিলেন, নিবারণের কোনও উদ্যোগ নেননি। মসজিদটা ছিল বাবরের নামে উৎসর্গিত, যে বাবর মৃত্যুর পূর্বে পুত্র হুমায়ুনকে চিঠিতে লিখে গিয়েছিলেন, ‘মনে রেখো, তুমি যে দেশে রাজত্ব করবে সেখানে হিন্দু ও মুসলমান দু’ সম্প্রদায়ই তোমার প্রজা। উভয়কেই তুমি সমদৃষ্টিতে দেখবে।’ এই বাবরেরই নামের মসজিদ সমবেত সাম্প্রদায়িক বিদ্বেষের শক্তি দিয়ে ভাঙা হল।
যারা ভাঙল তাদের অধিকাংশই করসেবক, লেখাপড়ার সঙ্গে সম্পর্ক কম ছিল, সঙ্ঘ পরিবারের বিশেষ প্রশিক্ষণে ধ্বংসশক্তিতে পটুত্ব অর্জন করেছিল মাত্র। কিন্তু এদের পিছনে ছিলেন অতি সুশিক্ষিত আটটি ভাষায় দক্ষ প্রধানমন্ত্রী নরসিমা রাও।
তালিবানরা রূঢ়, বর্বর, পরুষ, ঘোরতর অশিক্ষিত এবং পুরোপুরি ধর্মান্ধ, যারা ভাস্কর্য ধ্বংস করে কোরানের নির্দেশ মতো পুণ্য অর্জন করছে, এদের পিছনে যাঁরা আছেন তাঁরা এদের ধর্মান্ধতায় দীক্ষা দিয়ে বর্বরতায় উত্তীর্ণ করে দিয়েছেন। তালিবানদের ক্রিয়াকলাপ একেবারেই সমর্থন করা যায় না, তাদের কাজ যেমন গর্হিত তেমনই নিষ্ঠুর। এদের প্ররোচকরাও অমানবিক ও ধর্মান্ধ। এই ছুতোটুকু কিন্তু সে দিনের অতি সুশিক্ষিত নরসিমা রাওয়ের ছিল না। আজ এই রক্তপিপাসু জঙ্গী সঙ্ঘ পরিবারেরও নেই, যারা পরমতসহিষ্ণু হিন্দু উদারতার গুমর করে এবং একই সঙ্গে দরিদ্র সর্বহারা খ্রিস্টান ও মুসলমানদের ঘর পোড়ায়, প্রাণে মারে, নিরপরাধ ধর্মগুরুকে দু’টি নাবালক পুত্র-সহ পুড়িয়ে মারে, ধর্মসেবিকাদের ধর্ষণ করে। এরা প্রচার করে হিন্দুধর্মের শ্রেষ্ঠত্ব। সারা দেশ শুধু নয়, সারা পৃথিবী আজ দেখছে সে-শ্রেষ্ঠতার চেহারা।
বামিয়ানে ও আফগানিস্তানের অন্যত্র যে বর্বরতা অনুষ্ঠিত হচ্ছে, তার পিছনে আছে মৌলবিদের ধর্মান্ধতা। এটা কারও কাছে ক্ষমা পাওয়ার যোগ্য নয়। শিল্প হল মানুষের সভ্যতার এক পরাকাষ্ঠার পরিচয়, সেই শিল্প যখন যেখানে যে-ই ধ্বংস করুক, সে নির্বোধ পশুর মতো আচরণ করে, মানুষের সম্মানের সম্পূর্ণ অযোগ্য সে। কিন্তু একই কাজ যখন শিক্ষিত দৃষ্টিমান ধর্মান্ধদের প্ররোচনায় অনুষ্ঠিত হয় তখন সেটা অনেক বেশি গর্হিত। তালিবানরা পৃথিবী জোড়া বর্বরতার হিমশিলার উপরিভাগ মাত্র, তার নীচে অনেক গভীরে, গূঢ় অভিসন্ধিমূলক যে সব ধ্বংসের পরিকল্পনা হচ্ছে তার কোনওটা হিন্দু-প্রাধান্য প্রতিষ্ঠার জন্যে কোনওটা বা মুসলিম প্রাধান্য প্রতিষ্ঠার জন্য, সে সব অন্তর্গুঢ় শক্তির খেলা চলে জনতার চোখের আড়ালে, রাজনীতির প্ররোচনায়।
শিল্প মানুষের শ্রেষ্ঠ সত্তার প্রকাশ, তাকে ধ্বংস করা বর্বরের কাজ— তা সে বুদ্ধমূর্তিই হোক আর বাবরি মসজিদই হোক। সমস্ত সভ্য মানুষের কর্তব্য, এ সবের উদ্দেশ্য উদ্ঘাটন করে ধ্বংসক্রিয়াকে ধিক্কার দেওয়া।আড়াই হাজার বছরেরও বেশি আগেকার কথা। গৌতম বুদ্ধ ছিলেন সারা পৃথিবীরই একজন শ্রেষ্ঠ মানুষ, আজও তিনি সারা পৃথিবীর প্রথম সারির এক মহামানব। ইনি আমাদের কী দিয়ে গেলেন?
সেই সময় হিমালয়ের দক্ষিণে নেপাল বিহারের সীমার কাছে শাক্যবংশের রাজ্য ছিল, সেখানে রাজা তখন শুদ্ধোদন, তাঁর রাজধানী ছিল কপিলাবস্তু। শুদ্ধোদনের পাটরানি ছিলেন মায়াদেবী। এক বৈশাখী পূর্ণিমার দিনে, মায়াদেবী তাঁর প্রথম সন্তানের জন্ম দেবার জন্যে যখন বাপের বাড়ি যাবেন বলে বেরিয়েছেন, তখন পথের মধ্যে দু’টি শালগাছের ফাঁকে জন্ম হল তাঁর ছেলের। ছেলের জন্মের সাত দিন পরেই মায়াদেবী মারা গেলেন, তাঁর বোন মহাপ্রজাপতি, শুদ্ধোদনের আর এক রানি, শিশুটিকে মানুষ করবার ভার নিলেন। ছেলের নাম হল সিদ্ধার্থ। গৌতম কুলে জন্ম বলে ওই নামটাও রইল।
ছেলের জন্মের কয়েকদিন পরেই রাজা জ্যোতিষীদের ডাকিয়ে এনে বললেন, তাঁরা যেন গণনা করে বলে দেন, ছেলে বড় হয়ে কী হবে। তাঁরা শুনে বললেন, ‘হয় এ ছেলে বড় হয়ে মস্ত রাজাধিরাজ হবেন, নয়তো এমন সাধু হবেন যিনি মানুষকে মুক্তির পথ বলে দেবেন।’ এর কয়েকদিন পরেই খুব বড় এক ঋষি এলেন রাজসভায়, নাম অসিত, দেখতে চাইলেন শিশুটিকে। ছেলেকে আনা হলে, দেখে অসিত প্রথমে হাসলেন। তার পরে কাঁদলেন। তা দেখে রাজা জানতে চাইলেন, কেন ঋষি এমন করলেন। অসিত বললেন, এ ছেলে বড় হয়ে সন্ন্যাসী হবেন, মানুষকে মুক্তির পথ দেখাবেন। এমন সুলক্ষণ ছেলেকে নিজের চোখে দেখতে পেয়েছেন বলে তিনি হেসেছেন; কিন্তু এখন তাঁর এত বয়স হয়েছে যে, যতদিন ছেলেটি বড় হয়ে ওই জ্ঞান লাভ করবেন, ততদিন তো তিনি বাঁচবেন না। তাই সেই শুভদিন দেখা তাঁর ভাগ্যে ঘটবে না, সেই দুঃখে তিনি কেঁদেছেন! এ কথা শুনে রাজার খুব দুশ্চিন্তা হল; কারণ, অসিতের আগে জ্যোতিষীরাও বলে গিয়েছিলেন যে, ছেলেটি সন্ন্যাসী হয়ে যাবে। রাজা তো চান, ছেলে রাজাধিরাজই হন, তাই তিনি ভাবলেন, ছেলে যদি পৃথিবীর ভোগসুখে একেবারে মেতে থাকে তো আর সাধু হয়ে যাবে না। সেই উদ্দেশ্যে তিনি রাজবাড়িতে অনেক দাসদাসী, নাচগান, খাওয়াদাওয়া, কাপড়-গয়না, উৎসবের আয়োজন করলেন, যাতে ছেলে রাজবাড়িতেই আটকে থাকে। ছেলের কিন্তু সে সব দিকে মন ছিল না। গল্পকথা বলে যে, সিদ্ধার্থ বালক বয়সে প্রথম দিন পাঠশালায় গিয়ে গুরুমশায় ও অন্য ছাত্রদের সামনে বর্ণমালার এক একটি অক্ষর দিয়ে একটি করে ছড়া বেঁধে শোনাতেন, আমরা যেমন অ’য়ে অজগর আসেছ তেড়ে’ বলে অক্ষর শিখি, অনেকটা সেই রকমেরই, কেবল তাঁর ছড়াগুলোর মানে হল, মানুষ যেন ভোগসুখ থেকে মন সরিয়ে নেয়, মায়ামোহে আটকে না থাকে। সিদ্ধার্থের স্বভাব ছিল খুব চুপচাপ ধরনের। একবার রাজবাড়ির সকলে এক চাষি-গাঁয়ে বেড়াতে গেলেন। সকলে ঘুরে ফিরে দেখছেন, খানিক পরে দেখা গেল, রাজকুমার তাঁদের সঙ্গে নেই, খোঁজ করে দেখা গেল তিনি একটি গাছতলায় চুপ করে বসে আছেন, যেন ধ্যানে বসেছেন। লোকজনের ডাকাডাকিতে উঠে এলেন। ক্রমে ক্রমে তাঁর লেখাপড়া শেখা হল। ক্ষত্রিয়ের ছেলে, তাই তির ধনুকের ব্যবহার ও তলোয়ার চালানো এ সবও শিখতে হল; লেখাপড়ার মতো সব কিছুই তিনি অনায়াসে খুব ভাল করেই শিখে নিলেন।
খানিকটা বড় হলে শুদ্ধোদন মনে করলেন, এ বারে বিয়ে দিলে ছেলের মন সংসারে বসবে, তা হলে আর ভয় থাকবে না। দণ্ডপাণি নামে এক শাক্য নেতার মেয়ে গোপার (যশোধরা নামও কোথাও কোথাও পাওয়া যায়) সঙ্গে সিদ্ধার্থের বিয়ে হল। মেয়েটি যেমন সুন্দরী, তেমনই সৎ ও সাহসী। রাজা মনে করলেন, ছেলে এ বার সংসারী হল, আর ভয় নেই। কিছুকাল পরে একটি ছেলেও হল, তার নাম হল রাহুল। শুদ্ধোদন আরও নিশ্চিত হলেন, ছেলে সংসারে আটকে থাকবে। যাতে কোনও অনর্থ না হয় তাই তিনি ব্যবস্থা করলেন যাতে কোনও কষ্টের দৃশ্য সিদ্ধার্থের চোখে না পড়ে। এমনই রাজার কপাল যে, এত ব্যবস্থা সত্ত্বেও একদিন সিদ্ধার্থ বেড়াতে যাবার আগে দেখতে পেলেন একটি খুনখুনে বুড়ো অতি কষ্টে লাঠি ভর করে হাঁটছে; এমন দৃশ্য আগে দেখেননি তাই সারথি ছন্দক বলল, অনেক বয়স হলে সব মানুষই ওই রকম দুর্বল, অসহায় হয়ে পড়ে। শরীরে কোনও জোর থাকে না তো তাই লাঠি ভর করে হাঁটতে হয়। শুনে সিদ্ধার্থের মনটা বড় খারাপ হয়ে গেল। আরও একদিন বেড়াতে বেরিয়ে একটি মানুষকে দেখলেন, কঠিন অসুখে ভুগে ভুগে তার একেবারে হাড়-চামড়া-সার চেহারা হয়েছে। ছন্দক বলল, রোগব্যাধিতে ভুগলে মানুষ অমনই রোগা, দুর্বল হয়ে যায়। মনটা ভারী হয়ে গেল সিদ্ধার্থের। আবার একবার পথে দেখলেন, খাটিয়ায় শুইয়ে একটি শবদেহ নিয়ে যাওয়া হচ্ছে, ছন্দকের কথায় জানলেন, প্রত্যেক মানুষকেই একদিন ওই ভাবে মরতে হবে। বুঝতে পারলেন, ওই হল মৃত্যুর চেহারা, যে-মৃত্যু সমস্ত মানুষের জীবনের শেষ পরিণতি। তা হলে বেঁচে থাকার মানে কী? ভাবিয়ে তুলল রাজকুমারকে। আর একদিন পথে দেখতে পেলেন, এক সাধু চলেছেন ধীর পায়ে ভারী শান্ত, সুন্দর মুখের ভাব। ছন্দক বলল, লোকটি সংসারের মায়ার বাঁধন ছিঁড়ে বেরিয়ে পড়েছে, তাই ওই রকম নিশ্চিন্ত চেহারা তার। এই চারটি দেখা নিয়ে অবিরত ভাবতে লাগলেন রাজকুমার। শুদ্ধোদন সর্বদাই রাজবাড়িতে খাওয়াদাওয়া, সুন্দরী মেয়েদের নাচগান ও নানা উৎসবের ব্যবস্থা করে রেখেছেন, কিন্তু সিদ্ধার্থের সে সবে মন নেই।
তাঁর বয়স যখন ঊনতিরিশ বছর তখন অনেকদিন ধরে অনেক ভেবে তিনি ঠিক করলেন, সংসারের ভোগসুখের মধ্যে জড়িয়ে থাকলে জীবনকে ঠিক করে বোঝা যাবে না। তখনকার লোকে বিশ্বাস করত যে, মানুষ মারা যাবার পরে আবার ভিন্ন ভিন্ন দেহ নিয়ে জন্মায়। এই জন্মান্তরের ধারার শেষ কোথায়? কীসে? এই সব ঠিক করে বুঝে নেবার জন্যে তাঁর মনে হল, পথে দেখা ওই সাধুটির মতো যদি কোনও পিছুটান না রেখে সব ছেড়েছুড়ে বেরিয়ে পড়েন, তা হলে হয়তো সব কিছুর কিনারা করতে পারবেন। রাজবাড়ির ভিড়, উৎসব, বিলাস, গোপা, রাহুল এ সবই বন্ধন, এর থেকে এখনই না বেরোতে পারলে আরও জড়িয়ে পড়তে হবে।
এক রাত্রে ঘুমন্ত স্ত্রী, ছেলের দিকে তাকিয়ে মনে মনে তাদের কাছে বিদায় নিয়ে রাজবাড়ি ছেড়ে ছন্দককে বললেন, তাঁর প্রিয় ঘোড়া কণ্ঠককে নিয়ে আসতে। রথে চড়ে রাজপুরী থেকে খুব তাড়াতাড়ি অনেক দূরে চলে এলেন। রথ থেকে নেমে তাঁর যা রাজকুমারের পোশাক গয়না তা খুলে ছন্দককে দিলেন ও ছন্দক আর কণ্ঠককে বিদায় দিয়ে এগিয়ে গেলেন। ছন্দক কাঁদতে কাঁদতে রাজবাড়িতে গিয়ে সব জানালেন। রাজকুমার একদিকে নিজের তলোয়ার দিয়ে চুল ছেঁটে নিলেন ও সাধারণ জামাকাপড় পরে পথে চলতে লাগলেন। রাজবাড়ি থেকে যখন খোঁজাখুঁজি শুরু হল, তার আগেই তিনি বহু পথ পেরিয়ে এসেছেন।
পথে দু’জন সাধুর সঙ্গে দেখা, তাঁদের নাম আরাড় কালাম ও রুদ্রক রামপুত্র। এঁদের কাছে দীক্ষা নিয়ে সিদ্ধার্থ ছ’-বছর ধরে খুব কঠিন তপস্যা করলেন। প্রথমে যৎসামান্য খেয়ে নানা কষ্টকর ভঙ্গিতে বসে-দাঁড়িয়ে শরীরকে নানা ভাবে কষ্ট দিয়ে একমনে সাধনা। ক্রমে নামমাত্র খাওয়া, তার পরে পুরো উপবাস, শরীর কঙ্কালসার হয়ে গেল। কিন্তু যে জ্ঞান পাবার জন্যে এত কষ্ট— কেন মানুষের জীবনে রোগের কষ্ট, বুড়ো বয়সের কষ্ট, মরণের যাতনা, ফিরে ফিরে জন্ম এই সব কিছুতেই ফিরে ফিরে ভোগা— তার কোনও কুলকিনারা পাওয়া গেল না। তখন তিনি ভেবেচিন্তে ঠিক করলেন, এটা ঠিক পথ নয়। রাজবাড়ির ভোগবিলাসে যেমন ঠিক করে জীবনকে বোঝা যায় না, তেমনই শুধু শুধু শরীরকে এত কষ্ট দিয়ে যে সাধনা, তা দিয়েও জীবনকে বোঝা যায় না, তখন ওই সাধনা ছেড়ে দেওয়াই ঠিক করলেন।
এই বার সিদ্ধার্থ নৈরঞ্জনা নদীতে স্নান করে উঠে দেখলেন, গ্রামের একটি মেয়ে, সুজাতা তাঁর জন্যে পায়েস রেঁধে এনেছে। বহুদিনের উপবাসের পরে ভারী তৃপ্তি করে পায়েসটা খেলেন। তাঁর তপস্যার সময়টায় তাঁর সেবা করত চারটি লোক, তারা যেই দেখল, তিনি কঠিন তপস্যা ছেড়ে স্নান-খাওয়া করলেন অমনি বিরক্ত ও হতাশ হয়ে তারা তাঁকে ছেড়ে চলে গেল। তখন এক ঘেসেড়া তাঁকে এক মুঠো ঘাস দিল। একটা মস্ত ঝাঁকালো বটগাছের নীচে সেই ঘাস বিছিয়ে আসন তৈরি করে তিনি ধ্যানে বসলেন। ঠিক করলেন, ওই আসনে বসে তাঁর শরীর যদি শুকিয়ে যায়, চামড়া হাড় মাংস যদি শেষও হয়ে যায় তবুও বহুকালের সাধনায় যে দুর্লভ বোধ (সত্যজ্ঞান) পাওয়া যায়, তা না পেয়ে তিনি ওই আসন ছেড়ে উঠবেন না।
***
মানুষের সব ভাল কাজ পণ্ড করে একটি মন্দ শক্তি, এমন বিশ্বাস ছিল কিছু লোকের। তাঁরা এ শক্তিকে ‘মার’ নাম দিয়েছিলেন। সিদ্ধার্থের একমনে সাধনা করার ব্যাপারে মারের টনক নড়ল। এ ভাবে যদি ইনি বোধি, সত্যজ্ঞান লাভ করেন, তা হলে তো পৃথিবীর মানুষ আর জরা-মরণের অধীন থাকবে না। মারের শক্তি অনেক, তাই তার ইচ্ছেয় হঠাৎ ভীষণ ঝড়বৃষ্টি, বিদ্যুৎ, বাজপড়া শুরু হয়ে গেল। এদিকে ‘মুচলিন্দ’ নাগ, প্রকাণ্ড বড় একটা সাপ, বুদ্ধের ওপর সদয় হয়ে তার মস্ত ফণা ছড়িয়ে রাখল সিদ্ধার্থের মাথার ওপরে, তাই ঝড়বৃষ্টিতে তাঁর কোনও ক্ষতিই হল না, তাঁর মনেও কোনও অস্থিরতা এল না, তিনি একমনে যেমন ধ্যান করছিলেন, তাই করতে লাগলেন। তখন নিরুপায় হয়ে মার সরাসরি তাঁর সামনে এসে বলল, ‘তোমাকে সারা পৃথিবীর রাজা করে দেব, তুমি এ সাধনা ছেড়ে উঠে পড়ো। আমার এমন শক্তি আছে যার বলে তুমি পরের জন্মে স্বর্গে জন্মাবে, ছেড়ে দাও এ তপস্যা।’ এমনই নানা লোভ ও ভয় দেখাতে লাগল মার, কিন্তু সিদ্ধার্থ একটুও বিচলিত হলেন না, যেমন একমনে ধ্যান করছিলেন তেমনই করতে লাগলেন। তখন মার হাল ছেড়ে দিয়ে চলে গেল। এ বার রাতে এক এক প্রহরে এক একটি চেতনা সিদ্ধার্থের মনে আসতে লাগল। তিনি বুঝলেন, মানুষের মনের লোভ ও বাসনা কামনাই মানুষকে তাড়িয়ে নিয়ে বেড়ায় সারা জীবন, এবং মৃত্যুর পরেও এক জন্ম থেকে আর এক জন্ম। কোনও মতে যদি বাসনাকে মন থেকে পুরোপুরি সরিয়ে দিতে পারা যায়, তা হলে এই জন্ম— শৈশব, কৈশোর, যৌবন, জরা, ব্যাধি, মরণ, আবার ফিরে ফিরে জন্মানো এ সবের সুতোটা ছিঁড়ে যায়। কারণ, লোভ থেকেই সবের শুরু। মরণকালে মনে যে লোভ থাকে, তাই মেটাবার জন্যে আবার ফিরে আসতে হয়। জরা-অসুখ-মরণেরও পুনর্জন্মের বশে আসতে হয়। ওই লোভকে মন থেকে উপড়ে ফেলতে পারলেই এ সব থেকে ছুটি পাওয়া যায়।
চার সপ্তাহ কাটল ওই বটগাছের নীচে, এই চিন্তাগুলোকে স্পষ্ট করে বুঝে নিতে। বুঝলেন, দুঃখ যেমন আছে, তেমনই আছে দুঃখের কারণ, আর আছে দুঃখের শেষ এবং শেষ করবার উপায়। (এই চারটি সত্যকে বৌদ্ধরা বলেন দুঃখ, দুঃখহেতু, দুঃখহানন এবং হানোপায়। এই যে নতুন জ্ঞান তারই নাম বোধি, সে জ্ঞান মুক্তি আনে। বোধি লাভ করে সিদ্ধার্থ বুদ্ধ হতে চলেছেন দেখে, ভীষণ ভয় পেয়ে, মার তার সুন্দরী তিন মেয়েকে পাঠাল, তারা হাবভাব নাচগানের প্রলোভনে সিদ্ধার্থকে বোধির পথ থেকে সরিয়ে নেবার চেষ্টা করল, কিন্তু এ সবে তিনি ভুললেন না। তা দেখে মারের মেয়েরা হতাশ হয়ে ফিরে গেল। মার ও তার মেয়েদের প্রলোভন জয় করে যে জ্ঞান তাঁর এল, সেই বোধি লাভ করে তিনি বুদ্ধ হলেন। তখন তাঁর বয়স পঁয়ত্রিশ বছর।
চার সপ্তাহ ওই বোধি-বটগাছের নীচে ধ্যান করবার পর তাঁর কাছে দু’টি বণিক এল, নাম ত্রপুষ ও ভল্লিক। তারা বাণিজ্যের পথে যেতে যেতে, বোধিবটের নীচে বুদ্ধের শান্ত সুন্দর মূর্তি দেখে, ভক্তিভরে তাঁর কাছে এসে তাঁকে অনুরোধ করল, তাদের দেওয়া খাবার খেতে। পাথরের থালায় তাদের দেওয়া ভাত আর মধুভরা পিঠে খেলেন বুদ্ধ। তাদের শোনালেন তাঁর নতুন পাওয়া জ্ঞান, বোধির কথা, আশীর্বাদ করলেন। এই ত্রপুষ ও ভল্লিকই বুদ্ধের প্রথম গৃহী শিষ্য।
এর পরে বুদ্ধ বসে বসে ভাবতে লাগলেন, তাঁর এই নতুন জ্ঞান নিয়ে তিনি কী করবেন। লোকেদের মধ্যে প্রচার করলে, তারা কি ঠিকমতো ধরতে পারবে তাঁর কথা? অনেক ভেবেচিন্তে তিনি ঠিক করলেন, বোধির জ্ঞান মানুষের মধ্যে ছড়িয়ে দেওয়া চাই। প্রথমে খোঁজ করলেন, তাঁর আগের চেনা দুই সাধু, সেই আরাড় কালাম ও রুদ্রক রামপুত্রের; কিন্তু ততদিনে তাঁরা মারা গেছেন। কাজেই বুদ্ধ তখন চললেন, বারাণসীর পথে। আগেকার পরিচিত ছ’-টি সন্ন্যাসীকে দেখতে পেলেন। এঁদের নাম নিপ্রস্থ জ্ঞাতপুত্র, অজিত কেশকম্বলী, পূরণ কাশ্যপ, ককুদ কাত্যায়ন, সঞ্জয় বৈরাটীপুত্র ও মস্করী গোশাল। বুদ্ধ যে কঠোর সাধনা ও শরীরকে পীড়া দেবার সাধনা ছেড়ে দিয়েছেন, এ কথা এঁরা আগেই শুনেছিলেন, তাই ঠিক করেছিলেন, দাঁড়িয়ে উঠে তাঁকে নমস্কার করবেন না। কিন্তু মুখে মধুর হাসি নিয়ে ধীর শান্ত পায়ে বুদ্ধ যখন তাঁদের দিকে এগিয়ে আসতে লাগলেন, তখন তাঁরা অদ্ভুত এক অস্বস্তিতে পড়লেন; কী যে হল, আপনাআপনিই উঠে দাঁড়িয়ে তাঁকে নমস্কার করলেন। বুদ্ধ তাঁদের কাছে তাঁর জ্ঞান প্রচার করলেন; এক দিকে যেমন পশুবধ করে যজ্ঞ করা অন্যায়, অন্য দিকে তেমনই শরীরকে কঠোর পীড়া দিয়ে যে-সাধনা তা-ও ঠিক পথ নয়, যেমন ঠিক নয় অতিরিক্ত ভোগবিলাসে ডুবে থাকা। যজ্ঞ আর কঠোর সাধনা এই দু’-ভাবেই আগেকার সমাজে লোক ধর্ম আচরণ করত; বুদ্ধ দুটোকেই বাদ দিলেন বলে তাঁর পথকে মধ্যম পন্থা বলে। বুদ্ধ তাঁর সাধু-শিষ্যদের বললেন, ‘মনের মধ্যে লোভ জয় করে লোকের বাড়ি ভিক্ষে চেয়ে একবেলা খেতে, সাধারণ পোশাক পরতে ও সাদাসিধে জীবনযাপন করতে। মানুষের মঙ্গল হয় এমন কাজ করতে ও লোকেদের তাঁর নতুন জ্ঞান শেখাতে। সে সময়ে সব শাস্ত্ৰই সংস্কৃত ভাষায় লেখা হত, পণ্ডিতরা ছাড়া সে ভাষা কেউই বুঝত না, তাই বুদ্ধ বিশেষ করে তাঁর শিষ্যদের বলে দিলেন যে, তারা যখন যে দেশে যাবে, সেখানকার ভাষাতেই প্রচার করবে, সংস্কৃতে নয়। এ কথা তাঁর শিষ্যরা মেনেছিলেন। উরুকে কাশ্যপ, নদী কাশ্যপ, গয়া কাশ্যপ এঁরা তখন যজ্ঞ করছিলেন, বুদ্ধ এসে দাঁড়ালেন তাঁদের সামনে, বাধা পড়ল যজ্ঞে, বুদ্ধ তখন তাঁর নতুন জ্ঞানের বাণী এঁদের শোনালেন, তাঁরা বুদ্ধের পথকে আপনার করে নিলেন। এর মধ্যে আরও বেশ কিছু গৃহীভক্ত হয়েছে তাঁর। ….দ্রিক, মহানাম, অশ্বজিৎ যশ ইত্যাদি পঞ্চাশ জনের মতো। বুদ্ধ এঁদের কাছেও ভাল করে তাঁর বাণী বুঝিয়ে বলে এদের পাঠালেন মানুষের কাছে প্রচার করতে।
গয়ায় এসে প্রচার করলেন বুদ্ধ, সেখান থেকে চলে গেলেন রাজগৃহে। গিয়ে শুনলেন, রোহিণী নদীর জলের ভাগ নিয়ে তুমুল ঝগড়া চলছে শাক্য আর কলীয়দের মধ্যে। তিনি দু’-দলকে ডেকে বিচার করে মিটমাট করে দিলেন। থেমে গেল বহু বছরের বিবাদ। রাজগৃহ ছিল মগধের রাজা বিম্বিসারের রাজধানী। বিম্বিসারের কাছে আগে এক সময় বুদ্ধ প্রতিজ্ঞা করেছিলেন, সাধনায় সিদ্ধিলাভ করবার পরে সেখানে আসবেন। এ বারে তাই এসে রাজার সঙ্গে দেখা করলেন। রাজা তাঁর আর তাঁর শিষ্যদের জন্যে অনেকখানি জমি সমেত মস্ত এক বাঁশবাগান দান করলেন, এটিই হল তাঁর ‘বেণুবনবিহার’। এই সব বিহারে বৌদ্ধরা অনেকে এক সঙ্গে থাকবার জন্য সঙ্ঘ তৈরি করত, বিশেষত বর্ষার মাস ক’টা নিরাপদে কাটানোর জন্যে। এই রাজগৃহেই সারিপুত্র ও মৌদ্‌গল্যায়ন নামে তাঁর দুই বিখ্যাত শিষ্য তাঁর কাছে দীক্ষা নেন। এখানে তাঁদের থাকার আশ্রমবাড়িতে কুমারভৃত্য (অর্থাৎ শিশুদের চিকিৎসক) জীবক অসুস্থ হলে, বুদ্ধ তাঁকে সুস্থ করে দেন ও দীক্ষা দেন।
বোধিলাভের এক বছর পরে পিতা শুদ্ধোদন বারবার তাঁকে ডেকে পাঠালে, বুদ্ধ অবশেষে কপিলাবস্তুতে নিমন্ত্রণ গ্রহণ করলেন। এ বার গোপার চোখে সন্ন্যাসীর চীরবাস পরা স্বামীকে যেন আগের চেয়ে বেশি সুন্দর দেখাল। মায়ের কথায় ছেলে রাহুল এসে বাবার কাছে তাঁর সম্পত্তির ভাগ চাইল, বুদ্ধ তাকে দীক্ষা দিলেন। বললেন, এই-ই তার উত্তরাধিকার। পিতা শুদ্ধোদন বুদ্ধের কাছে একটি ভিক্ষা চাইলেন— মা-বাবার অনুমতি ছাড়া যেন কোনও ছেলেকে দীক্ষা না দেওয়া হয়। বুদ্ধ রাজি হলেন। এ অনুরোধের মূলে ছিল সমাজে বুদ্ধের নামে কিছু নালিশ— ছেলেরা দীক্ষা নেওয়াতে বহু সংসার ভেঙে যাচ্ছিল, মা-বাবা ছেলেকে, বোন ভাইকে, স্ত্রী স্বামীকে, ছেলেমেয়ে বাবাকে হারিয়েছিল। বহু সংসার নানা ভাবে ভেঙে পড়ছিল, তাই বুদ্ধ পরিবারের অনুমতি নেওয়ার কথায় রাজি হলেন।
শাক্যবংশের অনেক বড় বড় লোকেরা নিজের ইচ্ছেয় এসে বুদ্ধের কাছে দীক্ষা নিলেন। এঁদের মধ্যে বুদ্ধ সবচেয়ে আগে দীক্ষা দিলেন উপালি নামে এক নাপিতকে। এরা সব বুদ্ধের গৃহী ভক্ত। এর কিছু পরে শুদ্ধোদন মারা গেলেন, তখন বুদ্ধের মাসি মহাপ্রজাপতি গৌতমী, যিনি বুদ্ধকে সাতদিন বয়স থেকে মানুষ করেছিলেন, তিনি এসে বুদ্ধের কাছে প্রব্রজ্যা (সন্ন্যাস) নিতে চাইলেন, বুদ্ধ রাজি হলেন। এই প্রথম ধর্মজীবনে মেয়েরা একটা স্বাধীন অধিকার পেল, যা তাদের আগে ছিল না। মহাপ্রজাপতির ছেলে নদও দীক্ষা নিল।
ঘুরে ঘুরে প্রচার করতে করতে বুদ্ধ শ্রাবস্তীতে এসে পৌঁছলেন। সেখানে সুদত্ত নামে এক ধনী বহু গরিবদের খাওয়াতেন বলে লোকে তাঁকে ‘অনাথ পিণ্ডদ’ বলত। তিনি বুদ্ধের বিশ্রাম ও সাধনার জন্যে আর এক ধনী জেত-র কাছ থেকে প্রকাণ্ড বড় একটা বাগান কিনতে চাইলে জেত বলেন, পুরো জমিটাকে মোহরে ঢেকে দিলে যত মোহর হয় তা-ই হবে জমিটার দাম।
সুদত্ত সেই দামেই কিনলেন এবং বুদ্ধ ও তাঁর ভক্তদের উপহার দিলেন এই জেত বনবিহারটি। শ্রাবস্তীতে বিশাখা বলে এক ধনী মহিলাও গরিবদের খাওয়াতেন বলে লোকে তাঁর নাম রেখেছেন ‘অনাথপিণ্ডিকা’; ইনিও এসে বুদ্ধের কাছে দীক্ষা নিলেন। ওই দিকেই থাকত এক খুনে ডাকাত, যত লোককে সে মারত, তাদের একটি করে আঙুল কেটে নিয়ে সুতোয় গেঁথে মালা করে পরত বলে তার নাম হয়েছিল ‘অঙ্গুলিমাল’। বুদ্ধকে দেখে দেখে তার মনে ভক্তি হল বলে সে খুন-ডাকাতি ছেড়ে দিয়ে মানুষের ভাল করবার জন্যে বেঁচে থাকতে চাইল। বুদ্ধের কাছে সে দীক্ষা নিল। আম্রপালী নামের মেয়েটার জীবনে শুচি ছিল না, সে যখন বুদ্ধের কাছে এসে তাঁকে লক্ষ করে দেখল ও তাঁর বাণী শুনল, তখন তার বাসনা হল, শুচি পরোপকারী জীবনে বাঁচতে। বুদ্ধের কাছে দীক্ষা নিয়ে সে তার মস্ত বড় আমবাগানটা বুদ্ধ ও ভক্তদের দিয়ে দিল। এমনি করে অনেক ধনী ভক্ত বুদ্ধের কাছে দীক্ষা নেওয়া সাধকদের থাকবার জন্য সঙ্ঘারাম ও বিহার তৈরি করিয়ে দিত ও সাধুদের খাবার ব্যবস্থা করত।
নানা গ্রামে শহরে প্রচার করতে করতে বুদ্ধের যখন বাহাত্তর বছর বয়স হল, সেই সময়ে মগধের রাজা বিম্বিসারের ছেলে অজাতশত্রু বাবাকে মেরে সিংহাসন দখল করে। এই অজাতশত্রু বৌদ্ধধর্মকে তাড়িয়ে পুরনো ব্রাহ্মণ্যধর্মকে ফিরিয়ে আনার জন্যে উঠে পড়ে লেগেছিল। এ ছিল বুদ্ধের মাসতুতো ভাই বুদ্ধের পরম শত্রু দেবদত্তের ভক্ত। দেবদত্ত বুদ্ধকে হিংসা করে নিজে প্রধান ধর্মগুরু হবার চেষ্টা করত। দেবদত্ত ভাড়াটে খুনি দিয়ে বুদ্ধকে মারবার চেষ্টা করে দু’-বার, কিন্তু পারেনি। একবার প্রকাণ্ড এক পাথর ছুড়ে বুদ্ধকে মারতে যায়, সেটা বুদ্ধের গায়ে লাগলই না। তার পর ‘নালাগিরি’ নামের এক মস্ত বড় হাতির পায়ের তলায় বুদ্ধকে গুঁড়িয়ে দেবার ব্যবস্থা করল, কিন্তু নালাগিরি এসে মাথা নোয়াল বুদ্ধের পায়ের কাছে। দেবদত্ত বুদ্ধের সঙ্গে রেষারেষি করে একটা সঙ্ঘ গড়ল বটে কিন্তু অল্পদিন পরে নিজেই মারা গেল। এই দেবদত্তের ভাই আনন্দ ছিল বুদ্ধের সবচেয়ে প্রিয় শিষ্য। আগে শিষ্যরা এক একদিন এক একজন করে বুদ্ধের সেবা করত; সে ব্যবস্থায় বুদ্ধের অসুবিধে হওয়াতে তাঁর জীবনের শেষ পঁচিশ বছর দেবদত্তের ভাই একাই তাঁর সেবা করেছিলেন। নিজে যেমন কোনও বিশেষ সুবিধে নিতেন না আনন্দ, তেমনই লক্ষ রাখতেন অন্য ভক্তরাও যাতে বুদ্ধের সেবা করবার কিছু সুযোগ পায়, বুদ্ধের সুবিধা-অসুবিধের দিকে কড়া নজর ছিল আনন্দর।
কোশলের রাজা প্রসেনজিতের ছেলের সঙ্গে শাক্য রাজকন্যার বিয়ের কথা ছিল, কিন্তু প্রসেনজিতের মা নিচুবংশের মেয়ে ছিলেন বলে শাক্যরা তাঁর ছেলের সঙ্গে তাঁদের কানও রাজকন্যার বিয়ে না দিয়ে এক দাসীর মেয়ের সঙ্গে বিয়ে দিল। তার ছেলে বড় হয়ে যখন একবার মামারবাড়িতে এল, তখন তাদের ব্যবহারে অবহেলা দেখে খোঁজখবর নিয়ে আসল ব্যাপারটা জানতে পারল এবং ভীষণ রেগে গেল। ফিরে গিয়ে সৈন্যসামন্ত এনে কপিলাবস্তু আক্রমণ করে সমস্ত শাক্যদের মেরে ফেলল। বুদ্ধ তাকে এ কাজ করতে বারবার বারণ করেছিলেন, সে শুনল না। বুদ্ধের বংশের সব মানুষকে এমন ভাবে মেরে ফেলাতে তিনি খুবই আঘাত পেয়েছিলেন।
***
বুদ্ধের বয়স যখন প্রায় আশি বছর, তখন তাঁর মনে হল, তিনি আর বেশি দিন বাঁচবেন না। তাই আনন্দকে ডেকে ধর্ম বিষয়ে অনেক উপদেশ দিলেন। শরীরের বল কমে গেলেও কিন্তু বুদ্ধ কাজ ঠিকই করে যেতে লাগলেন, এ গ্রাম থেকে ও গ্রাম, এ শহর থেকে ও শহর ঘুরে ঘুরে তিনি লোকদের মধ্যে প্রচার করে যেতে লাগলেন, যে জ্ঞান বোধিতে পেয়েছিলেন তা-ই সকলকে বোঝাতে লাগলেন। পথে পাবাপুরীতে চুন্দ নামে এক কামারের বাড়িতে খেলেন ‘সুকুর মদ্দর’; কেউ বলে এটা হল ব্যাঙের ছাতা, কেউ বলে কচি শুয়োরের মাংস। যাই হোক, খাবার পর তাঁর খুব পেটের অসুখ করল। বুড়ো বয়সে অসুস্থ শরীরে আর হাঁটতে পারছিলেন না, তাই আনন্দকে বললেন, দুটো শালগাছের মাঝের ফাঁকে কাপড় বিছিয়ে দিতে। তাঁর জন্মও হয়েছিল লুম্বিনীতে দুই শালগাছের মধ্যে। আনন্দ তাঁকে সেখানে যত্ন করে শুইয়ে রেখে একটু দূরে গিয়ে খুব কাঁদলেন। বুদ্ধ তাঁকে ডেকে এনে সান্ত্বনা দিয়ে বোঝালেন যে, সমস্ত প্রাণীকেই একদিন মরতে হয়। এ নিয়ে এত বিচলিত হওয়া কি ঠিক? বললেন, তাঁর কিছু বলার কথা আছে, তাই আনন্দকে বললেন, শিষ্যদের ডেকে দিতে। দলে দলে লোকেরা এসে দাঁড়াল। বুদ্ধ তাদের বললেন, ধর্ম, সঙ্ঘ (সাধুদের আশ্রম) ও বুদ্ধকে মনে রেখে তারা যেন নিজেদের জীবন চালায়, যাতে বারেবারে জন্ম না হয় তার চেষ্টা যেন করে, সে জন্য যেন মন থেকে সব রকমের লোভকে সরিয়ে দেয়। খানিক পরে ধীরে ধীরে তাঁর নিঃশ্বাস থেমে গেল। সে দিনও ছিল বৈশাখী পূর্ণিমা। সমস্ত লোকই গভীর ভাবে শোকে ডুবে রইল; ভক্তরা খুব ঘটা করে মৃতদেহের সৎকার করল। দ্রোণ নামে এক শিষ্য বললেন, গৌতম বুদ্ধর নির্দেশ, তাঁর দেহ যেন পূজার জন্যে ব্যবহার না করা হয়। তাই তাঁর দেহের অবশেষের কিছু কিছু নিয়ে বিভিন্ন জায়গায় আটটি স্তূপ করা হল।
তখনকার ধর্ম ছিল, বহু পশু বধ করে মহা ধুমধাম করে যাগযজ্ঞ করা; সেটা বুদ্ধ মানলেন না। আর এক রকমের ধর্ম ছিল, শরীরকে ভীষণ কষ্ট দিয়ে উপবাস করে, না ঘুমিয়ে, নানা কষ্টকর অবস্থায় বসে-দাঁড়িয়ে ধ্যান করে যাওয়া; এ-ও বুদ্ধ মানলেন না। অতিরিক্ত ভোগসুখের জীবনকে যেমন তিনি বারণ করেছিলেন, বাড়াবাড়ি রকম কষ্টকর সাধনাতেও তেমনই তাঁর একেবারেই সায় ছিল না; তাই তাঁর মতকে ‘মধ্যম পন্থা’ বলা হয়। তাঁর মতে চারটি আর্য সত্য ছিল— মৈত্রী (সকল জীবনকে ভালবাসা), করুণা (সকল জীবের প্রতি দয়া), মুদিতা (সকল জীবের প্রতি সহানুভূতি) ও উপেক্ষা (মনটাকে শান্ত, অবিচল রাখা)। সংসারে নানা রকম দুঃখ আছে, সে সব দুঃখের কারণও আছে, দুঃখকে বিনাশ করাও যায় এবং তার উপায়ও আছে। উপায় হল, মন থেকে সমস্ত বাসনা ঝেড়ে ফেলা, লোভকে উপড়ে ফেলা। এটা করতে পারলেই মনে শান্তি থাকবে। নিজের সমস্ত সাধ্য দিয়ে সব জীবের ভাল করাই একমাত্র ধর্ম। বুদ্ধকে মাঝে মাঝেই লোকেরা ভগবান, আত্মা, পরলোক এ সব নিয়ে প্রশ্ন করত, তিনি কখনওই এ সব প্রশ্নের কোনও উত্তর দিতেন না, চুপ করে থাকতেন। ভাবটা যেন, পৃথিবীতে এই জীবনের চোখের সামনে মানুষের এত দুঃখকষ্ট যখন দেখা যাচ্ছে, তখন সেগুলো দূর করাই তো প্রথম কাজ; ওই সব প্রশ্ন নিয়ে মাথা ঘামানোর কোনও দরকারই নেই।
বুদ্ধের কাছ থেকে পৃথিবী নতুন যা পেল তা হল, জীবমাত্রকেই ভালবাসতে হবে। সমস্ত জীবই তাঁর চোখে সমান ছিল। তাই জাতপাত তিনি একেবারেই মানতেন না, নাপিত উপালি ও তাঁর শিষ্য, যে আম্রপালী অশুচি জীবনযাপন করত, সে-ও যখন পুরনো জীবন থেকে নতুন দিকে মোড় ঘুরল তখন বুদ্ধের দয়া পেল, দীক্ষা নিয়ে তাঁর ভক্ত হল। খুনেডাকাত অঙ্গুলিমালও অন্যায় পথ ছেড়ে এসে তাঁর শিষ্য হল; কামারের ঘরে শুয়োরের মাংসও তাই তিনি খেতে পারেন। জাতিভেদ তখনকার সমাজের মস্ত বড় এক অভিশাপ ছিল, তাকে পুরোপুরি অস্বীকার করলেন বুদ্ধ। বললেন, জন্মের দ্বারা কেউ ব্রাহ্মণ বা চণ্ডাল হয় না, কর্মের দ্বারাই হয়। বড়লোকেরা বহু পশু মেরে খুব জাঁকজমক করে নানা যজ্ঞ করত, বুদ্ধ বললেন, ওতে ধর্ম নেই। ধর্ম তবে কীসে আছে? সকল প্রাণীকে ভালবাসার মধ্যে, যথাসাধ্য তাদের উপকার করাতেই আছে আসল, একমাত্র ধর্ম। তাঁর শাস্ত্র পড়ি, ‘বহুজনহিতায়, বহুজনসুখায়, লোকানুকম্পায়ৈ, মহতো জনকায়স্যার্থায়, মানে, বহু মানুষের মঙ্গলের জন্যে, বহু মানুষের সুখের জন্য, প্রাণীদের প্রতি মমতার বশে, বৃহৎ মানবজাতির জন্যে।’
এর চেয়ে বড় করে ধর্মকে কেউ কখনও ভাবেনি, এর চেয়ে উঁচু করে ধর্মকে কেউ কখনও দেখেনি; তাঁর আগেও নয়, তাঁর পরেও নয়।দুটো ভিন্ন ধরনের ভুল ধারণার প্রতিবাদ করা প্রয়োজন। প্রথমটি প্রায়ই শোনা যায়— বেদের যুগে নারীর স্থান বেশ ভাল ছিল, তখন পুরুষের আধিপত্য থেকে মুক্ত ছিল নারী। এ কথা সর্বৈব মিথ্যা। ঋগ্বেদের এক জায়গায়, মাত্র এক চরণে আছে ‘স্বয়ং সা মিত্রং বনুতে জনে চিৎ’— সমাজে নারী নিজে তার বন্ধু (বা সঙ্গী) নির্বাচন করে। কিংবা গৌণ ব্যাখ্যায় পাই অন্য একটি চরণে বধূর স্থান: ‘উষো যাতি স্বসরস্য পত্নী’ সূর্যের পত্নী ঊষা যাচ্ছে, কোথায়? সূর্যের আগে আগে। কিন্তু নারীর এই সম অবস্থানের দিন ঋগ্বেদেই ফুরিয়ে গেছে। তার শ্বশুরবাড়ি যাবার সময়কার আশীর্বাদ: তুমি শ্বশুর, শাশুড়ি, দেবর, ননদ সকলের সম্রাজ্ঞী হয়ো। বলা বাহুল্য, এ প্রার্থনা ইচ্ছাপূরক। অথর্ববেদ বলে: সূর্যোদয়ে প্রেতরা তেমন করেই পালায় যেমন পালায় শ্বশুরের সামনে থেকে পুত্রবধূ; এ কোনও সম্রাজ্ঞীর আচরণ নয়। পরবর্তী সমস্ত বৈদিক সাহিত্যে নারীর স্থান নীচে এবং অপমানের। বেদ বলছে, ‘খেয়ে এঁটোটা স্ত্রীকে দেবে’। বলছে, ‘নারীর নিজের দেহ ও সম্পত্তির ওপরে কোনও অধিকার নেই’, ‘শিক্ষিত বা বিত্তবতী নারী পুরুষের সমান’ ‘একজন পুরুষের জন্যে অন্তত দু’টি নারী অত্যাবশ্যক, কিন্তু একটি নারীর পক্ষে একটি পুরুষই যথেষ্ট’, ‘নারীকে দান করা হয় ‘কুল’ (বৃহৎ যৌথ পরিবারের কাছে। কাজেই সকলেই তাদের অধিকারভুক্ত নারীটিকে নির্যাতন করতে পারে)’; ‘নারীর স্থান পুরুষের অধীনে’ ইত্যাকার আরও বহু শাস্ত্রোক্তিতে স্পষ্ট করে, নারীর অবনমনের নির্দেশ রয়েছে। উপনয়ন হত না বলে (বেদপাঠে তখনকার দিনে তা-ই ছিল শিক্ষা) তার অধিকার ছিল না, ব্যতিক্রম দিয়ে আইনটিই প্রমাণিত হয়। এই তো নারীর স্থান বৈদিক যুগে। কিন্তু মনে রাখতে হবে, সারা পৃথিবীতেই তখন নারীর স্থান এমনই ছিল, শুধু ভারতবর্ষে নয়, তবু কথাটা উঠছে এই জন্যে যে, আমরা স্ফীতকণ্ঠে দাবি করে থাকি, ভারতবর্ষ নারীকে দেবীর আসনে রেখেছে চিরদিন, কোনওদিন অবমাননা করেনি।
২
দ্বিতীয় যে ভ্রান্ত ধারণার বিস্তার জনমানসে, তা হল: ভারতবর্ষে বিজাতীয় মুসলমানের আগমনে যত অনাসৃষ্টির সূত্রপাত; ওরা বিধর্মী, পর, দূরের, ওদের দূরে রাখাই হিন্দুর ধর্মীয় আত্মরক্ষার পক্ষে একান্ত প্রয়োজনীয়। ভারতবর্ষে প্রথম বিজাতীয়, বিধর্মী আগন্তুক হল আর্যরা, প্রাগার্যদের পরাভূত করে মিশ্র বিবাহে ধীরে ধীরে তাদের সঙ্গে একাত্ম হয়ে উঠেছিল আর্যরা, সৃষ্টি হয়েছিল একটি মিশ্র জনগোষ্ঠীর, তখনও বৈদিক যুগেও ছোট বড় গোষ্ঠী আসছিল, খ্রিস্টপূর্ব চতুর্থ শতক থেকে যবন, পারদ, পহ্লব, মুতিব, কুষাণ, শক, হূণ বহু জনগোষ্ঠীর আগমন এবং আক্রমণ ঘটে। এদের সম্বন্ধে বেদ কী বলে? আক্ষরিক অনুবাদে বলছি। ঋগ্বেদের শেষ সূক্তে পড়ি, ‘প্রাচীনেরা যেমন ভোগ্যসমূহের সমবণ্টন করেছিলেন, আমরাও যেন তেমন করতে পারি। বাক্যে এবং চিত্তে আমরা যেন সমভাবাপন্ন হই। আমাদের মন্ত্র, আমাদের চলাফেরা যেন ঐক্যবোধযুক্ত হয়; আমাদের হৃদয় এবং বুদ্ধি যেন এদের সঙ্গে ঐক্যে সংহত হয়। আমাদের কামনা, বাসনা, হৃদয় ও সত্তা যেন একীভূত হয়। আমরা যেন তোমাদের প্রতি সহিষ্ণুতায় সৌম্য হয়ে উঠতে পারি।’ আরও আছে, ‘আমরা যেন একতালে চলি, একসুরে কথা বলি, আমাদের হৃদয় যেন এক হয়।’ বিখ্যাত শিবসংকল্প সূক্তে শুনি, ‘যেমন ভীষণ আদিত্যগণ মরুৎ ও বসুগণের সঙ্গে শান্তিপূর্ণ ভাবে মিলিত হয়েছিলেন, সেই ভাবে আমাদের হৃদয় ও চিত্ত যেন দ্বেষ-হিংসা-রহিত হয়ে এই সব মানুষগুলির সঙ্গে মিশে যায়। দূরস্থিত, নবাগত, অভ্যাগত সকল মানুষকে আমরা যেন দেবতার মতো শ্রদ্ধা করি।’
যজুর্বেদের একটি সূক্তে বৈদিক সমাজের সমস্যাগুলির রূপ স্পষ্ট বুঝতে পারি: ‘জন্মসূত্রে বা পরিচয়সূত্রে যাঁরা আমাদের প্রতি বৈরীভাবাপন্ন, যাঁরা আমাদের থেকে ভিন্নমতের, আমরা যেন তাঁদের সানুগ্রহে বরণ করি এবং তাঁদের সঙ্গে যেন শান্তিপূর্ণ ভাবে সহাবস্থান করতে পারি।’
অথর্ববেদ এই কামনাটি বলিষ্ঠ ভাবে ব্যক্ত করেছে, ‘স্বজনবর্গের প্রতি যেমন, বিদেশি ও বহিরাগতের প্রতিও যেন আমরা সমান দাক্ষিণ্য বহন করি। আমাদের মানসে যেন তাঁদের প্রতি কোনও বৈরিতা পোষণ না করি, আমরা যেন তাঁদের সঙ্গে সহমত হই।’
এ সব প্রার্থনা যাঁরা করেছিলেন, তাঁরা সারাজীবন একাগ্রচিত্তে সাধনাও করেছিলেন এ প্রার্থনাগুলিকে বাস্তবে পরিণত করতে এবং তাঁদের এ প্রার্থনা পূর্ণ হয়েছিল। বহু বিদেশি আগন্তুক, বহু আক্রমণকারী ভিন্ন ধরনের চিন্তা ও আচরণ নিয়ে এসেছিলেন আর্যাবর্তে। বর্ণবিভক্ত সমাজে তাঁদেরকে মিলিয়ে নেওয়াটা সহজ ছিল না। ধর্মে আচরণে, বিশ্বাসে তাঁরা প্রত্যেকে একে অপরের থেকে এবং সকলেই আর্যদের থেকে নানা ভাবে পৃথক, কখনও বা বিপরীতও ছিলেন। কিন্তু আশ্চর্য সাধনায়, কী কঠোর ব্রতযাপনে এ দেশের মানুষ বিধর্মী বিদেশিকে আপন করে নিল। এমন ভাবেই নিল যে, আজ আঙুল তুলে ভারতবর্ষের কোনও মানুষের দিকে নির্দেশ করে বলতে পারব না যে, এর পূর্বপুরুষ পারদ বা কুষাণ বা শক ছিল। এতগুলি বিভিন্ন মতাবলম্বী জনগোষ্ঠীকে এমন নিঃশেষে নিশ্চিহ্ন করে মিশিয়ে নিতে পেরেছিল সে দিনের ভারতবর্ষ, এমন একান্ত আত্মীয়তায় তাদের কাছে টেনে নিতে পেরেছিল।
৩
এই-ই চলছিল চারশের বছর আগে পর্যন্ত। সুদীর্ঘ মুসলিম শাসনকালের কয়েক শতকের মধ্যে আরব, পারস্য থেকে বহু কবি, গায়ক, স্থপতি, ভাস্কর, চিত্রকর এসেছেন; তাজমহল, জামা মসজিদ, সেকেন্দ্রা বহু স্থাপত্যের অমূল্য নিদর্শন সৃষ্টি হয়েছে, সৌধগাত্রে অদ্ভুত সুরুচিসম্ভূত ভাস্কর্য। নির্মিত হয়েছে মিঞা কি মল্হার, দরবারি কানাড়া, ইমনকল্যাণ, বিলাবল— নানা আশ্চর্য অপার্থিব সুরতরঙ্গ। গ্রন্থচিত্রণ থেকে মুঘল চিত্রশালার বহুতর ছবি এখনও প্রমাণ দেয় অপূর্ব চিত্রকলার। কত কবি কবিতা লিখেছেন এ দেশেই আরবি ফারসি উর্দুতে। কিন্তু এ বৃহৎ কালপর্বে ভারতবর্ষ থেকে একটি নয়া পয়সা আরবে বা পারস্যে যায়নি। এই দীর্ঘ সহাবস্থানের যুগে হিন্দু, মুসলমান, বৌদ্ধ, জৈনরা পাশাপাশি শান্তি ও সৌহার্দ্যে বাস করেছে, ওপরতলায় কখনও কিছু সংঘাত ধর্মান্তরণ হলেও বৃহৎ জনসমাজে এতটুকু চিড় ধরেনি কোথাও।
এর পর ইংরেজ রাজত্ব। ভারতবর্ষ এ আমলে পেয়েছে অনেক, দিয়েছেও কিছু কম নয়। ইংরেজ কখনও ভারতীয়দের কাছে মানুষ হয়ে ওঠেনি, রাজকীয় দূরত্ব রেখে চলেছে চিরকাল।
ইংল্যাণ্ডের প্রধানমন্ত্রী উইলিয়ম পিট দ্য ইয়ঙ্গার (Pitt the Younger) প্রকাশ্য পার্লামেন্টে উচ্চারণ করেন, ‘ভারত একটি দুগ্ধবতী গাভী’ (India is a milch cow)। শোষক শোষিতের সম্বন্ধে এই যেখানে মনোভাব, সেখানে আত্মীয়তার কথাই ওঠে না। অথচ এই আগন্তুক এবং চিরপ্রবাসী ইংরেজদের পদলেহন করতে ভারতীয়দের বাধেনি। দুগ্ধবতী ভারতের দোহন বিশেষ ভাবে হত অবসরপ্রাপ্ত ইংরেজ রাজপুরুষ যখন দেশে ফিরত তখন, তাদেরই করা নিয়ম অনুসারে তাদের বাকি জীবন ইংল্যাণ্ডে দুধে-ঘিয়ে রাখবার জন্যে আক্ষরিক অর্থে কোটি কোটি টাকা বছরের পর বছর এই গরিব দেশ থেকে পাঠানো হত।
যে দেশ অব্রাহ্মণকে বেদ পড়তে বা শুনতে দেয়নি, কেউ ভুল করে পড়লে বা শুনলে যেখানে প্রচণ্ড নিষ্ঠুর শাস্তি হত, সেই দেশে ম্লেচ্ছ ম্যাক্স ম্যুলার সাহেবের কানে বেদ দেওয়ার অপরাধের কোনও ব্রাহ্মরের শাস্তি হয়নি, নগদ অর্থলাভ হয়েছিল প্রচুর। এই সাহেবদের প্রসাদ পাবার জন্যে কী আপ্রাণ সাধনা ছিল ভারতীয় শিক্ষিত সম্প্রদায়ের। যাদের দম্ভ অহমিকার উপযুক্ত জবাব হত ঔদাসীন্য, তাদের জন্যে সতৃষ্ণ লোলুপতা ছিল। কিন্তু যে মুসলমান আত্মীয়কল্প হয়ে মিশে ছিল হিন্দুর সঙ্গে তাকেই পর এবং শত্রুজ্ঞানে দূরে ঠেকিয়ে রাখল ‘হিন্দু’। আজ বৈদিক সহিষ্ণুতার ঐতিহ্য পদদলিত করে মুসলমানকে দূরে ঠেকিয়ে রাখা হচ্ছে অভারতীয়, দ্বিতীয় শ্রেণির নাগরিক বলে।
অর্থাৎ সঙ্ঘ পরিবার ভারতীয় ঐতিহ্যে যা গর্ব করবার ছিল তা ধূলিসাৎ করে নিজেকে কল্পিত শ্রেষ্ঠত্বের আসনে বসাতে গিয়ে দীর্ঘকালের পরমাত্মীয়তুল্য প্রতিবেশীকে ধনে প্রাণে বিনষ্ট করবার সাধনায় ব্রতী। সাধারণ ভারতীয় তো জানে ভারতের পূর্বসাধনা ভেদের মধ্যে সংহতির, ঐক্যের, মৈত্রীর; তারা কি আজকের দানবীয় ধ্বংসযজ্ঞের সামনে দাঁড়িয়ে বলবে না, ‘স নো বুদ্ধ্যা শুভয়া সংযুক্ত’। শুভবুদ্ধির বিকাশে ও সহজ প্রকাশে এই ধ্বংসলীলাকে ঠেকাবেই সংহতিকামী ভারতবাসী।এতদিন শিশুপ্রেমী জওহরলাল নেহরুর জন্মতিথিকেই শিশুদিবস বলে স্বীকার করা হত। এটি খুবই সঙ্গত ও যথার্থ তিথি ছিল; স্বাধীন দেশের প্রথম প্রধানমন্ত্রী, যিনি শিশুদের জন্যে চিন্তা করতেন, তাদের ভালবাসতেন; তাঁর জন্মতিথিকে শিশুদিবস বলে অভিহিত করা তো ঠিকই ছিল। কিন্তু সঙ্ঘ পরিবারের তাতে চলবে না। এক তো নেহরু যথেষ্ট ‘হিন্দু’ ছিলেন না; রাষ্ট্রীয় স্বয়ং সেবক সঙ্ঘ বলে থাকে, নেহরু শুধু জন্মসূত্রেই হিন্দু। শিক্ষা সংস্কারে তিনি অনেক বেশি মুসলিম এবং রুচিতে পাশ্চাত্য অথাৎ খ্রিস্টান। এমন লোকের জন্মতিথির সঙ্গে হিন্দু ভারতীয় শিশুদের সম্পৃক্ত করা তাদের কাছে ঘোরতর অন্যায়। যিশুখ্রিস্টের কাছে একবার ভিড় করে শিশুরা আসছিল, বড়রা তাদের ঠেলে সেখান থেকে সরিয়ে দিচ্ছিল। তখন তিনি বলেন, ‘শিশুদের আমার কাছে আসতে দাও, কারণ স্বর্গরাজ্য এই রকম মানুষেরই জন্যে।’ অর্থাৎ শিশুর মতো সরল লোকেরাই স্বর্গে যাবে। যিশু ঐতিহাসিক ব্যক্তি হলেও, যিশুর প্রকৃত জন্মতিথি ইতিহাস লেখে না। কিন্তু যে কল্পিত তিথিটি প্রায় দু’হাজার বছর ধরে সারা পৃথিবীতে তাঁর জন্মতিথি বলে উদ্যাপিত হয়ে এসেছে, শিশুপ্রেমী সেই মানুষটির জন্মতিথিকেও তো শিশুদিবস বলা চলত?
কিন্তু তা কেমন করে হবে? যিশু তো হিন্দু ছিলেন না। বিজাতীয়, বিধর্মের প্রবক্তা, তাঁর জন্মদিন তো সৎ হিন্দুর সযত্নে পরিহার করাই উচিত। তাই ওটাও হল না। সিদ্ধার্থ ঐতিহাসিক চরিত্র এবং তিনি ব্রাহ্মণ্যসমাজেই জন্মেছিলেন। তাঁর জন্মস্থান, কর্মস্থান ও পুণ্যস্থান (বারাণসী, গঙ্গা ইত্যাদি) সবই ভারতবর্ষেই ছিল, তাঁর জন্মদিনটা— বৈশাখী পূর্ণিমা, যতদূর জানা যায় নির্ধারিতই। কিন্তু এ মানুষ হিন্দুধর্মে মারাত্মক আঘাত হেনেছিল। যজ্ঞ উঠিয়ে দিতে বলেছিল, হিংসাকে বর্জন করতে বলেছিল এবং জাতিভেদ উঠিয়ে দিতে বলেছিল। আরও মুশকিল, দলে দলে লোক তাঁর পথ ও মত মেনে নিয়েছিল। ধর্মান্তকরণ মহাপাপ তাঁর জীবৎকালে শুরু হয়েছিল, আর এই সে দিন তো আম্বেদকর বহু সাঙ্গোপাঙ্গ নিয়ে সুপবিত্র হিন্দুধর্ম ত্যাগ করে বৌদ্ধধর্ম গ্রহণ করেছিলেন। কোনও সৎ হিন্দুর পক্ষে এ সব মেনে নিয়ে, এ সব মানুষের জন্মতিথিকে শিশুদিবস বলে অভিহিত করা কেমন করে সম্ভব? বরং অহিংসাবাদীর সেই জন্মতিথিতে হিংসার অস্ত্র পারমাণবিক বোমা ফাটিয়ে আরও যথার্থ ভাবে উদ্যাপন করে, সারা পৃথিবীকে স্তম্ভিত করে দিয়ে বলা যায় ‘বুদ্ধ হাসলেন’। মহম্মদের জন্মতিথি সুনিশ্চিত ভাবে জানাও যায় না, গেলেও কোনও লাভ হত না, হিন্দুর প্রতিস্পর্ধী যবন ধর্মপ্রবক্তার জন্মতিথি পরম অশুচিতিথি বলেই গণ্য হত। কাজেই জন্মাষ্টমী।
সঙ্ঘ পরিবারের বহুতর অপপ্রচেষ্টার অন্যতম হল জন্মাষ্টমীকে ‘শিশুদিবস’ বলে ঘোষণা করা। প্রচ্ছন্ন কারণটা বোধহয় বালকৃষ্ণের ছবি, গান, কাহিনি ও অতিকথা। বিশেষ করে হরিবংশে যে অলৌকিক শৌর্যের ক্রিয়াগুলি বর্ণিত আছে। বলা বাহুল্য, সে সবই কবি কল্পনাপ্রসূত অলৌকিকতার কাহিনি, কোথাও তার সত্যতার এতটুকু প্রমাণ নেই, থাকা সম্ভব নয়।
কৃষ্ণ কতটা ঐতিহাসিক চরিত্র, সে সম্বন্ধে শাস্ত্র থেকে তথ্য দেখা যেতে পারে। খ্রিস্টপূর্ব ৭ম-৬ষ্ঠ শতকে রচিত ছান্দোগ্য উপনিষদ (৩:২:৬)-এ পড়ি এক কৃষ্ণের কথা, যাঁর মা দেবকী এবং যিনি ‘ঘোর আঙ্গিরস’-এর শিষ্য। এ কৃষ্ণ সম্পূর্ণ মানুষ। ওই কালসীমার মধ্যে বা একটু পরে রচিত ‘ঘটজাতক’-এ এক বাসুদেবের নাম পাই, যার পিতা অন্ধকবেহু (সংস্কৃতে অন্ধকবৃষ্ণি)। [জাতক সংখ্যা ৪৫৪] এর থেকে মনে হয়, বাসুদেব ছিলেন অন্ধকবৃষ্ণি গোষ্ঠীর, অথবা তাঁর মাতৃকুল পিতৃকুলের পরিচয় হয়তো এখানে উল্লেখ করা হয়েছে। খ্রিস্টপূর্ব পঞ্চম শতকে পাণিনি তাঁর অষ্টাধ্যায়ী ব্যাকরণে এক সূত্রে অর্জুন ও বাসুদেবের নাম এক সঙ্গে উল্লেখ করেছেন। (সূত্র সংখ্যা ৪:৩:৯৮) এখানে কৃষ্ণের সঙ্গে অর্জুনের সম্পর্কের উল্লেখ প্রসঙ্গটা ছিল দু’জনেই ভক্তির পাত্র। স্পষ্টতই শৌর্যের জন্য। এবং পাণিনির এই সূত্রেই প্রথম ভক্তিমার্গের উল্লেখ পাই, অর্থাৎ কৃষ্ণ যে ভক্তির পাত্র তাঁর বীরত্বের জন্যে, সেটা জানতে পারি; কিন্তু তখনও তাঁকে মানুষ অর্জুনের মানুষ সহচর হিসেবেই দেখা হচ্ছে। খ্রিস্টপূর্ব চতুর্থ শতকের শেষ দিকে মেগাস্থিনিসের ভ্রমণ বৃত্তান্তের যে বিবরণ আরিয়ান তাঁর ‘ইণ্ডিকে’ গ্রন্থে দিয়েছেন সেখানে দেখি, ‘শৌরসেনী (নামের) এক ভারতীয় জনগোষ্ঠী এই হেরাক্লেসকে বিশিষ্ট ভাবে সম্মান করে, ইনি দু’টি বৃহৎ নগরীর অধিপতি মেথ্রো (মথুরা) ও ক্লেইসোবোরা (কৃষ্ণপুর, বৃন্দাবন)’। (ইণ্ডিকে ৮:৫-৭) এই হেরাক্লেসকে কৃষ্ণের সঙ্গে অভিন্ন মনে করা হয়, ইনি বৃষ্ণিদের বাসভূমি শূরসেন দেশে বাস করতেন। এই শূরসেন আদিতে একটি গোষ্ঠীরাজ্য ছিল, কিন্তু পরে ক্রমে ক্রমে খ্রিস্টপূর্ব ষষ্ঠ শতকের কাছাকাছি ষোড়শ মহাজনপদের একটি হয়ে ওঠে। শূরসেন অঞ্চলে কৃষ্ণ বিশেষ সমাদৃত বীর ছিলেন। খ্রিস্টপূর্ব দ্বিতীয় শতকে পতঞ্জলি পাণিনির ব্যাকরণের ব্যাখ্যায় তাঁর ‘মহাভাষ্য’ রচনা করেন। পাণিনির একটি সূত্রের (৪:৩:৯৮) ভাষ্যে তিনি কৃষ্ণকে দেবতা বলে উল্লেখ করেন। খ্রিস্টপূর্ব সপ্তম শতকের মানুষ কৃষ্ণ ধীরে ধীরে লোককথায় আতিশয্যে অতিকথায় দেবায়িত হলেন, এই প্রথম খ্রিস্টপূর্ব দ্বিতীয় শতকে, প্রথম উল্লেখের পাঁচশো বছর পরে। এই শতকের শেষ দিকে দেশে ভক্তির নানা প্রকাশের একটি হয়ে উঠল বাসুদেব-পন্থা; কৃষ্ণ হলেন দেবতা, গরুড় হলেন তাঁর বাহন। এই সময়ে বেসনগরে গরুড়ধ্বজ স্তম্ভটি দেবদেব-বাসুদেবের উদ্দেশে নির্মিত হয়। এই শিলালেখটি গ্রিক রাজা আন্তিয়ালকিদেস (খ্রিস্টপূর্ব দ্বিতীয় শতকের তৃতীয় পাদের)-এর সময়ের; এই সময়ে বহু মুদ্রাতেও বাসুদেবের উল্লেখ পাওয়া যায়। পরের শতকে দেখি, বৃষ্ণিবংশের পাঁচটি বীর বিশেষ ভাবে সম্মানিত; এঁরা হলেন বাসুদেব, সংকর্ষণ প্রদ্যুম্ন, অনিরুদ্ধ ও শাম্ব। খ্রিস্টীয় প্রথম শতকে এঁরা ‘পঞ্চবৃষ্ণিবীর’ বলে পূজিত হতেন। এই ব্যূহবাদ কিন্তু উদ্ভূত হয় শ-খানেক বছর আগেই; এই মতে ব্যূহবাদ বাসুদেব হলেন দেবতা, পরা বাসুদেবেরই প্রকাশ। খ্রিস্টীয় প্রথম শতকের শেষ দিকের নানাঘাট শিলালেখেও সংকর্ষণ ও বাসুদেবের উল্লেখ পাই। খ্রিস্টপূর্ব প্রথম শতকের একদম শেষ দিকে ঘোসুণ্ডি শিলালেখে পরমদেবতা হয়ে ওঠেন নারায়ণ, ‘পাঞ্চরাত্র সত্র’-এর অনুষ্ঠান করে। নারায়ণের সঙ্গে বাসুদেবের অভেদ সম্পর্ক এই সময়ে নির্মিত হয়। গরুড়, যাকে সূর্যের সঙ্গে অভিন্ন মনে করা হত, তাঁর সঙ্গে সংযোগের ফলে নারায়ণ বাসুদেবের ‘চক্র’ এখন হয়ে ওঠে সৌর বিষ্ণুর চিহ্ন এবং বিষ্ণু ও নারায়ণ একীভূত হবার ফলে বাসুদেব-নারায়ণ ও বিষ্ণুও একাত্ম হন। অর্থাৎ বিভিন্ন স্থানে ও অঞ্চলে এই তিন দেবতাকে কেন্দ্র করে যে সব উপাসনাগোষ্ঠী গঠিত হয়েছিল, সেগুলি এই সময়ে একই মার্গের মধ্যে বিলীন হল এবং এর মধ্যেই অভ্যুত্থান ঘটল বৈষ্ণব মতের। এ দিকে খ্রিস্টপূর্ব দ্বিতীয় থেকে খ্রিস্টীয় দ্বিতীয় শতকের মধ্যে ব্রাহ্মণ্য ও বৌদ্ধ উভয় ধর্মেই অবতারবাদ খুব প্রবল হয়ে ওঠে; ফলে বিষ্ণুনারায়ণের অবতার হলেন কৃষ্ণ। মৎস্য, কূর্ম, বরাহ, নৃসিংহ, বামন, বলরাম, রামচন্দ্র, পরশুরাম, বুদ্ধ ও কল্কি হলেন কৃষ্ণের দশটি অবতার; কুষাণ যুগে অবতারবাদের খুব প্রাদুর্ভাব ঘটে। খ্রিস্টপূর্ব চতুর্থ শতকে মহাভারতে ও জাতকে নানা নামের ও আকৃতির অবতার দেখা দেন। কোনও মহৎ কীর্তির কর্তা হন অবতার এবং সৃষ্টির বিবর্তনের গোড়া থেকেই যে অবতার ছিল তা প্রতিপন্ন করবার জন্যে পিছিয়ে গিয়ে, মৎস্য, কূর্ম, বরাহ, নৃসিংহ ও বামনকে কল্পনা করা হল। রামায়ণ-মহাভারতে বলরাম, রামচন্দ্র ও পরশুরাম এবং বহু শতাব্দী আগের বুদ্ধের ভক্তসংখ্যা, মহিমা ও প্রভাব বাড়ার জন্যে অনেক পরে তাঁকেও অবতারের তালিকায় অন্তর্ভুক্ত করা হল। প্রলয় ঘটাবার জন্যে যে অবতারটির প্রয়োজন পরে হবে, কল্পি নামে তাঁকেও উপস্থাপিত করা হল এ তালিকার মধ্যে। নানা অঞ্চলে নানা ধরনের দেবতা দেবায়িত (টোটেম) জীবজন্তুর উপাসনা প্রচলিত ছিল। ব্রাহ্মণ্যধর্মের আওতায় তাদের আনার জন্যেও অবতারবাদের প্রয়োজন ছিল। দশাবতারের বাইরেও আরও বহু অবতারের নাম ও লীলার কাহিনি পাই পুরাণগুলিতে।
অবতারবাদের প্রভাবে দেবায়িত মানুষ কৃষ্ণ ধীরে ধীরে ব্রাহ্মণ্যসমাজে প্রাধান্য লাভ করলেন, এটা আরও সম্ভব হল প্রধানত দুটো কারণে: প্রথমত, আর্যাবর্তে ভক্তিবাদের উদ্ভব মুখ্যত ভাগবত প্রস্থানের মধ্যে দিয়ে এবং কৃষ্ণের সঙ্গে এই উপাসনা জুড়ে যাওয়াতে কৃষ্ণই এর কেন্দ্র-দেবতা হয়ে উঠলেন। ভগবৎ শব্দ (ভগবান যার থেকে হয়েছে) থেকে ‘ভাগবত’ সম্প্রদায়ের নামে। অর্থাৎ কৃষ্ণই ভগবান। এই সম্প্রদায়ের মধ্য দিয়েই কৃষ্ণ প্রাধান্য লাভ করেন, সম্প্রদায়ের মানুষের ভক্তির কেন্দ্রেই ভগবান কৃষ্ণ। সম্প্রদায়ের প্রসারের সঙ্গে সঙ্গে কৃষ্ণের প্রভাবও বাড়তে লাগল। দ্বিতীয়ত, উত্তর ভারতে কৃষ্ণকে অবলম্বন করে কয়েক ধরনের অতিকথা চালু হচ্ছিল তখন, কৃষ্ণে এসে সেগুলি জুড়লেন। ফলে কৃষ্ণকে নিয়ে নানা কাহিনি নির্মিত হল; বাল্যে তিনি নানা অলৌকিক কাজ করেন। অসীম শৌর্যের পরিচয় দেন। বহু পরাক্রান্ত শত্রুকে অনায়াসে পরাস্ত ও নিহত করেন। অন্য দিকে জননী যশোদার আদরের দুলাল বালগোপাল। ননী চুরি করে খান— যে সমস্ত দুষ্টুমি সব ছোট ছেলেই বাড়িতে করে থাকে, কৃষ্ণের বেলা সেগুলি বিশেষ বিশেষ লীলার মর্যাদা পেল ভক্তির মুগ্ধতায়। বালগোপাল ছাড়াও কিশোর কৃষ্ণ সম্মানের সঙ্গে বৃন্দাবনের বনে বনে গোচারণ করতেন। এ সব দিয়ে গোষ্ঠলীলায় অতিকথা তৈরি হয়। তার মধ্যে অলৌকিক কিছু না থাকলেও কবিত্বের দ্বারা সে সব লীলা সৌন্দর্যমণ্ডিত হয়ে উঠেছিল।
এর পরের যুগে কৃষ্ণের অন্য দু’টি পরিচয়ও এ কাহিনিতেই সংযোজিত হয়। প্রথমত, যৌবনের কৃষ্ণ অর্জুনের সখা এবং মহাভারতের যুদ্ধে অর্জুনের সারথি। এখানে পঞ্চ বৃষ্ণিবীরের অন্তর্গত বাসুদেবকেই দেখতে পাই বীরের ভূমিকায় এবং সখার ভূমিকায়। কৌরব-পাণ্ডবের লোকক্ষয়ী যুদ্ধ নিবারণ করার সাধ্য থাকা সত্ত্বেও করেননি; এ জন্যে গান্ধারী তাঁকে যে অভিশাপ দিয়েছিলেন তা ফলে যাওয়াতে কৃষ্ণের অপরাধ প্রমাণিত হয়। এ ছাড়া তরুণ কৃষ্ণ বাঁশি বাজায় এবং গোপকন্যা রাধার প্রেমিক। সমাজবিধির হিসাবে এ প্রেম অবৈধ, রাধা বিবাহিত, এবং সম্পর্কে কৃষ্ণের গুরুজন। প্রেমের কাহিনিতে এমন হয়েই থাকে, তবে ভগবান কৃষ্ণের কাহিনিতে এটা তো ঠিক সঙ্গত নয়। এ কৃষ্ণও ভগবান কৃষ্ণের মূল কাহিনির অন্তর্গত, এটা বাদ দিয়ে উপাস্য দেবতার চরিত্র হয় না। প্রেম কাহিনির নায়ক নির্মিত হলেও এত রকমের কৃষ্ণকথা দেশে চলিত ছিল নানা অঞ্চলে— বৃন্দাবনে, মথুরায়, দ্বারকায় ও অন্যত্র— সেগুলি এক সঙ্গে জুড়ে তৈরি হল একটি বিচিত্র জটিল কাহিনি, কাব্যে, গানে। যাত্রাপালয়, নাটকে যার সুদূর প্রসারিত জনপ্রিয়তা। কিন্তু এর বিভিন্ন খণ্ডের উৎপত্তি ও বিকাশ যেমন বিভিন্ন অঞ্চলে, তেমনই বিভিন্ন কালেও; অর্থাৎ বেশ কয়েক শতাব্দী ধরে এর বিবর্তন। সাহিত্যে, বিষ্ণুপুরাণে, হরিবংশে ও ভাগবতপুরাণে একটি পূর্ণ রূপ পরিগ্রহ করে; আজকের কৃষ্ণকথাতে সেই পূর্ণ রূপটি পাওয়া যায়।
আজ সঙ্ঘ পরিবার এর একটি অংশ আরোপ করতে চায় শিশুদিবসের ওপরে; সেই অংশটিকেই যার কোনও প্রমাণ নেই। খ্রিস্টপূর্ব সপ্তম শতকের অন্ধ-কবৃষ্ণিবংশের সেই যে মানুষ কৃষ্ণ, যার মধ্যে আচার্যের নামই শুধু জানা যায়, তিনি কবে জন্মেছিলেন তার কোনও হদিশ কোথাও মেলে না। পঞ্চবৃষ্ণিবীরের অন্তর্গত বাসুদেবেরও কোনও জন্মতিথির খবর পাওয়া যায় না। ভাগবত প্রস্থানের বাসুদেবেরও নয়। মহাভারতের কৃষ্ণের বংশপরিচয় মিললেও জন্মদিনের তারিখ মেলে না। পুরাণে যখন প্রায় হাজার বছর ধরে বহুতর কৃষ্ণকথার দ্বারা কৃষ্ণ কাহিনিকে নির্মাণ করা হল, তখন এক কৃষ্ণ। অষ্টমী তিথিতে কংসের হাতে আসন্ন মৃত্যু এড়াতে পিতা বাসুদেব শিশু কৃষ্ণকে নিয়ে গোপপল্লিতে যশোদার জিম্মায় তার নিরাপত্তা বিধানের যে কাহিনিটি তৈরি করা হল, সেটি প্রথম কৃষ্ণের উল্লেখ থেকে হাজার বছরেরও বেশি পরে নির্মিত। অর্থাৎ কৃষ্ণকথা জন্মেছিল যখন তার প্রায় হাজার বছর পরে কৃষ্ণের একটা জন্মদিন কল্পিত হল; গল্পটিকে ভাল মতো গড়ে তোলার জন্যে। অতএব জন্মাষ্টমীর কল্পনা পুরাণের শেষের দিকের। প্রমাণ তো নেই-ই, কারণও কিছু নেই।
এতক্ষণ পর্যন্ত যা আলোচনা করা হল, এক অর্থে তা ভূমিকা মাত্র। ভূমিকা সঙ্ঘ পরিবারের এই নবতম সিদ্ধান্তের। দেশে সমাজের নানা অংশ নিয়ে নানা দিবস যাপন করার প্রথা আছে, তার কোনওটা সাময়িক, কোনওটা স্থায়ী, শিশুদিবস প্রতি বছরেই একদিন উদযাপিত হয়। এই একটি দিনই দেশের ভবিষ্যতের অভিমুখে, ভারতবর্ষের ভাবী নাগরিকদের অভ্যর্থনা করার দিন, শুভদিনগুলির মধ্যে শুভতম একটি বিশিষ্ট তাৎপর্যপূর্ণ দিন।
যে মানুষটা তাঁর বর্তমান পরিচয়ে ইতিহাসে কোনও দিন ছিলেন না, যাঁর বাল্যলীলায় বহু প্রতারণার, ছলায় ইষ্টসিদ্ধি, এবং অসম্ভাব্য কবিকল্পিত বীরত্বের উপাখ্যান দিয়ে যা নির্মিত তাঁর কল্পিত জন্মতিথি— যার একফোঁটাও ঐতিহাসিকতা নেই— সেই হল নিষ্পাপ শিশুদের অভ্যর্থনা দিবস। যৌবনেও তাঁর বহু কাজ অনৈতিক। সে জন্যে ধর্মচারিণী গান্ধারী তাঁকে নিষ্ঠুর শাপ দিয়েছিলেন, এবং সে শাপ অক্ষরে অক্ষরে ফলে গিয়ে প্রমাণ করেছিল যে, গান্ধারীর অভিযোগ যথার্থ ছিল। গীতায় যুক্তি দিয়ে অর্জুনের যুক্তির সদুত্তর দিতে না পেরে যে কৃষ্ণ জাদুপ্রভাবে অর্জুনকে বশীভূত করেছিল, সেই কৃষ্ণের জন্মতিথি শিশুদিবস? কোনও শিশু বড় হয়ে কৌতূহলবশে যদি কৃষ্ণের জীবনী অনুধাবন করতে চায় ও দেখে শৈশব থেকে শত্রুজয়, বিপদ উদ্ধার ইত্যাদির জন্য তাঁর মিথ্যাচারণে কখনও বাধেনি, কুরুক্ষেত্রের বিপুল লোকক্ষয় ইচ্ছে করলেই নিবারণ করতে পারলেও করেনি, আকৈশোর বন্ধু অর্জুনের মর্মান্তিক প্রশ্নের উত্তর যুক্তি দিয়ে দিতে না পেরে, জাদু দিয়ে তার সন্দেহ নিরসন করেছেন, বয়সে ও সম্পর্কে বড় পরস্ত্রীর সঙ্গে অবৈধ প্রেমের দীর্ঘলীলার পর, তাঁকেও প্রবঞ্চনা করে ত্যাগ করে চলে গিয়ে রাজা হয়ে বসলেন বসুদেবের সিংহাসনে— এবং নানাবিধ অপরাধ ও প্রতারণার পর, পরিত্যক্ত নির্বান্ধব অবস্থায় তাঁর মৃত্যু হল, তাঁর বংশের নারীরা শত্রুহস্তে লুণ্ঠিত হল তাঁর পাপের ফলে, তখন সেই কৌতূহলী শিশুর কতটা সঙ্গত মনে হবে জন্মাষ্টমীকে শিশুদিবস হিসেবে চিহ্নিত করা?
কিন্তু কে জানে, ওই ধরনের বহু প্রতারণা, ধূর্ততা, শঠতায় যেন তারা নিজেদের অগোচরে দীক্ষা পায়, এইটেই হয়তো এ সব কর্মকর্তাদের অভিপ্রেত। তাদের আচরণে আজ কৃষ্ণের নানা অসাধুতা সর্বত্র নানা ভাবেই প্রতিফলিত, সঙ্ঘ পরিবারের আদর্শ হিন্দু নাগরিকের বাল্যদীক্ষা কি তাই জন্মাষ্টমীতে শিশুদিবস উদ্যাপন করার মধ্য দিয়ে শুরু করার দ্বারা সূচিত? বেদব্যাসের জীবনকথার কিছুই জানা যায় না, তাঁকেও টেনে আনা হচ্ছে। কিন্তু এ সবের চেয়ে অনেক বেশি অর্থবহ গোলওয়ালকার ইত্যাদির জন্মদিবস উদ্যাপনে বাধ্য করা ভারতবর্ষের ভাবী নাগরিককে। অবশ্য সূচনাই যদি হয় নানা মিথ্যাজালে জড়িত একটি জন্মদিবসকে দিয়ে, তবে বাকিগুলি তো আপনিই আসবে। কী জাতীয় নাগরিক গড়ার ব্রত এদের, তা আজ আর দেশের কাছে বিশেষ গোপন নেই। কিন্তু এখনও দেশের শিশুগুলি সম্বন্ধে সাধারণ দেশবাসীর একটা নির্মল আবেগ আছে। জন্মাষ্টমীকে শিশুদিবস ঘোষণা করার মধ্যে সেটিকে অঙ্কুরে বিনাশ করার প্রয়াস দেখা যায়। নেহরু জন্মদিবসেই যদি অধিকাংশ শিশু-শিক্ষাপ্রতিষ্ঠান শিশু দিবসের উৎসব অনুষ্ঠান করে, জন্মাষ্টমী তিথি হিসাবে সম্পূর্ণ উপেক্ষা করে, তবেই এ অপপ্রচেষ্টার সমুচিত উত্তর দেওয়া হয়।
সঙ্ঘ পরিবারের সাম্প্রতিকতম দু’টি স্বপ্নবিলাস হল: সাপ্তাহিক ছুটিটা রবিবার থেকে মঙ্গলবার করা হোক আর বিশ্ব শ্রমিক দিবসটা পয়লা মে থেকে সরিয়ে বিশ্বকর্মা পুজোর দিনে নিয়ে আসা হোক। যুক্তি কী? রবিবারের ছুটিটা খ্রিস্টানদের ধর্মশাস্ত্র বাইবেল থেকে পাওয়া। সেখানে প্রথম পর্বে সৃষ্টির বিবরণ আছে: ঈশ্বর প্রথম দিনে আলো সৃষ্টি করলেন এবং ক্রমে ক্রমে ছ’দিন জড়জগৎ ও জীবজগৎ সৃষ্টি করে ষষ্ঠদিনে মানুষ সৃষ্টি করলেন। সমাপ্ত হল সৃষ্টিপর্ব, ঈশ্বর তাঁর সৃষ্টি নিরীক্ষণ করে খুশি হলেন এবং সৃষ্টির আয়াসে ক্লান্ত হয়ে পড়েছিলেন বলে সপ্তম দিনে বিশ্রাম করলেন। এই বিশ্রামবারকে হিব্রুতে স্যাবাথ বলে। সোমবার সপ্তাহের শুরু, কাজেই স্যাবাথ হল রবিবারে। এই কাহিনির অনুসরণে মানুষ রবিবারকে বিশ্রামবার বলে অভিহিত করে সে দিনটিকে সাপ্তাহিক বিশ্রামের জন্যে নির্দিষ্ট করল। কিন্তু সঙ্ঘ পরিবারের পক্ষে এত বড় একটা অহিন্দু ঐতিহ্য মেনে নেওয়া অসম্ভব। কাজেই সাপ্তাহিক বিরতির বার বদলাতে হবে এবং সেটা নির্ধারিত হল মঙ্গলবার; কেন? মঙ্গলবার বজরংবলী হনুমানের জন্মবার। প্রথমত, দেশের অধিকাংশ মানুষের কাছে হনুমান ‘রামায়ণ’ কাহিনির একটি কল্পিত চরিত্র মাত্র, শ্রদ্ধেয় বা উপাস্য দেবতা নয়। দ্বিতীয়ত, কোনও শাস্ত্রে হনুমানের জন্মবার নির্দিষ্ট করে বলা নেই; মঙ্গলবার একটা অর্বাচীন আরোপমাত্র। তৃতীয়ত, হনুমানের জন্মবারের কী মাহাত্ম্য থাকতে পারে অধিকাংশ হনুমানে অবিশ্বাসী হিন্দু, বহুসংখ্যক মুসলমান, খ্রিস্টান, জৈন, বৌদ্ধ ও বিপুলসংখ্যক আদিবাসীর কাছে? রবিবারের স্বপক্ষেও কোনও ইতিহাস নেই, কিন্তু প্রায় দু’হাজার বছরের ঐতিহ্য আছে, সারা পৃথিবীর অধিকাংশ অঞ্চলে এটি স্বীকৃত সাপ্তাহিক বিরতির দিন। শুধু খ্রিস্টান জগৎ উদ্ভূত হওয়ার কারণে এই সুদীর্ঘ ঐতিহ্যকে পদদলিত করতে হবে? তা-ও হনুমানের জন্যে— যে বারটা উপকথার উপনায়কের কল্পিত জন্মবার, তার জন্যে? সংকীর্ণ দৃষ্টির জুলুম আরও কত দূরে যাবে?
মে দিবস সম্বন্ধে এদের অনীহার প্রকৃত কারণ হল, সমগ্র সাম্যবাদী দেশে ও ইতিহাসে এটি বিশ্ব-শ্রমিক ঐক্যের প্রতীক বলে উদ্যাপিত হয়। এরা কি জানে না যে, মে দিবস প্রথম উদ্যাপিত হয় আমেরিকায়, রাশিয়ায় নয়? এর উদ্ভাবক কার্ল মার্কস নন, সমবেত শ্রমিক শ্রেণি যারা দৈনিক পরিশ্রমের কালসীমা নিরূপিত করতে চেয়েছিল আট ঘণ্টায়। কারণ, ধনিক সমাজ সুদীর্ঘকাল ধরে নির্মম ভাবে শ্রমিকের শ্রম শোষণ করছিল অপর্যাপ্ত পরিমাণে। তাদের শ্রমের কোনও নির্দিষ্ট সময়সীমা ছিল না, দশ-বারো থেকে ষোলো-সতেরো ঘণ্টা পর্যন্ত খাটিয়ে নিত শ্রমিককে সুবিধে পেলেই। স্বাস্থ্য ভেঙে যেত শ্রমিকের, বিশ্রাম থাকত না, পুষ্টি থাকত না, নিরাপত্তা থাকত না, অবকাশ বলে কিছুই থাকত না। সমস্ত শ্রমিকসমাজ বাস্তবক্ষেত্রে ক্রীতদাসের মতো অনিয়মিত পরিমাণ শ্রম দিতে বাধ্য হত নামমাত্র বেতনে। এর বিরুদ্ধে সংহত শক্তিশালী শ্রমিক সংগ্রামের জয়ের তিথি হল মে দিবস। দিনটির অপরিসীম তাৎপর্য আছে আজও। কারণ, প্রথমত, ওই দিনে সংহত শ্রমিকশক্তি প্রবল প্রতিপক্ষ এটিটদের বাধ্য করেছিল তাদের দাবি মানতে। দ্বিতীয়ত, পৃথিবীর বৃহৎ সংখ্যক শ্রমিক এখনও ওই দিনে অর্জিত অধিকার থেকে বঞ্চিত। ফলে পয়লা মে এখনও দিকচক্রবালের সেই উদয়সূর্যের মহিমার প্রতীক শ্রমিকসমাজের কাছে।
কিন্তু পয়লা মে-র গায়ে লেগে আছে সাম্যবাদের সংস্পর্শের গন্ধ, বড্ড বেশি অনুষঙ্গ এবং দুনিয়াকে মজদুরের সংগ্রামের ডাকের সঙ্গে, তাদের আশা-আকাঙ্ক্ষার সঙ্গে, তাদের অপ্রাপ্ত অধিকার অর্জনের অঙ্গীকারের সঙ্গে। যাদের শেকল ছাড়া কিছুই হারাবার নেই তাঁরা উলঙ্গ নাগা সন্ন্যাসীর চেয়েও ভয়াবহ জীব, মে দিবস সেই শক্তিহীন সর্বহারার বিজয়ের তিথি, যা শ্রমিকের স্বপ্নের সূচনা করেছিল। তাই যত সত্বর সম্ভব এই ঐতিহ্যকে বিনষ্ট করা প্রয়োজন। বিকল্পে বিশ্ব শ্রমিক দিবস কবে উদ্যাপিত হবে? বিশ্বকর্মা পুজোর দিন। নয় কেন, বিশ্বকর্মাজিও তো শ্রমিকেরই প্রতীক? শ্রমের অধিদেবতা এবং তাঁর সবচেয়ে বড় দাবি তিনি হিন্দুর দেবতা। অতএব মামলা টিকবে না কেন?
কারণ, বিশ্বকর্মা ধোপে টেকে না। কে এই বিশ্বকর্মা? ঋগ্বেদে বিশ্বকর্মা বিশেষ্য নয়, বিশেষণ, প্রধানত ইন্দ্রের। কিন্তু তা ছাড়াও ব্রহ্মা, প্রজাপতি, অগ্নি, সূর্য ইত্যাদি বহু দেবতার বর্ণনায় তাঁদের সম্বন্ধে ‘বিশ্বকর্মা’ শব্দটি গুণবাচক বিশেষণ হিসেবে ব্যবহৃত হয়েছে। বেদে একটা প্রবণতা একৈকাপি দেববাদ (henotheism)। এর ফলে যখন যে দেবতার স্তব করা হচ্ছে, তিনি তখনকার মতো সর্বশ্রেষ্ঠ দেবতা বলে বর্ণিত হন; এরই একটা প্রকাশ পর্যায়ক্রমে সমস্ত প্রধান দেবতাকে বিশ্বস্রষ্টা বা বিশ্বকর্মা বলা হয়েছে। এঁরা শ্রোতার কাছে বিশ্বস্রষ্টা, অন্তত তখনকার মতো। কিন্তু বেদে শ্রমের প্রথম অধিদেবতা ত্বষ্টা। যিনি দধীচির অস্থি দিয়ে বজ্র নির্মাণ করেছিলেন অসুর নিধনের জন্য; আরও অনেক পরিচয় দিয়েছিলেন কারুবিদ্যার। খোদাই করে এমন আর একজন হল তক্ষা, যে শব্দটির সঙ্গে ব্যুৎপত্তিগত যোগ গ্রিক ‘টেখনে’ শব্দের, যার থেকে ইংরেজিতে পাই টেকনোলজি বা টেকনিশিয়ান, কারিগরি বিদ্যা বা কারিগর। ত্বষ্টা শ্রমের সঙ্গে প্রত্যক্ষ ভাবে যুক্ত। বিশ্বসৃষ্টির সঙ্গে তত্ত্বগত ভাবে প্রজাপতি, বৃহস্পতি, ব্রহ্মণস্পতি, পুরুষ এঁদের যোগ। পরবর্তী পুরাণে স্থাপত্যের অধিদেবতা ময়দানব যিনি ইন্দ্রপ্রস্থ নির্মাণ করেন, বিমান নির্মাণ করেন ও অন্যান্য স্থাপত্যকর্মের সঙ্গে যিনি যুক্ত। কিন্তু ত্বষ্টা বা ময় বিশ্বকর্মা নামের দেবতা নয়।
এ বিশ্বকর্মা কবে এল, কোথা থেকে এল? ঊনবিংশ শতকের শেষ পাদে স্বদেশি ভাবনা নানারূপে প্রকাশ পায়; কংগ্রেস স্থাপিত হয়, শিবাজী-উৎসব, গণেশ পূজা প্রবর্তন, হিন্দুমেলায় স্বদেশি শিল্পকলার চর্চা ও প্রদর্শনী ইত্যাদি রূপে। পাশ্চাত্যে শিল্প বিপ্লবের পরে শ্রমিক, কারিগর, কারুকৃৎ ও কারুশিল্পী স্বীকৃতি ও প্রতিষ্ঠা পেতে আরম্ভ করে এবং তখন সন্ধান শুরু হয় এদের একজন অধিদেবতার। এই বার, বেদের বিশেষণটি বিশেষ্য হয়ে ওঠে— জন্ম হয় ঝা-চকচকে নতুন এক দেবতা বিশ্বকর্মার। এঁকে দেবমণ্ডলীতে আভিজাত্য দেবার উদ্দেশে দেবরাজ ইন্দ্রের পৌরাণিক মূর্তিই একে দেওয়া হল— গজারোহী সুসজ্জিত অলংকৃত এক দেবতা, আধুনিক কালের ইন্দ্র, যে দেবতাটি সম্বন্ধে বেদে বারবার বিশ্বকর্মা বিশেষণটি ব্যবহৃত হয়েছিল। আজকের রূপের এই বিশ্বকর্মা সৃষ্টিকর্তা হওয়া দূরস্থান, শ্রমিকের সঙ্গে এঁর সামান্যতম যোগসূত্রও নেই।
ইনি যে দেবমণ্ডলীতে সদ্য-নির্মিত অর্বাচীন, এমনকী পুরাণোত্তর এক দেবতা, তার একটি প্রমাণ হল, অন্য প্রসিদ্ধ দেবদেবীর মতো এঁর পূজাতিথি চান্দ্রমাসের তিথি হিসেবে হয় না, ইংরেজি বর্ষপঞ্জিতে নির্দিষ্ট বড়দিনের মতোই একই তিথিতে— ১৭ সেপ্টেম্বরে এঁর পুজো হয়। কোনও অভিজাত পৌরাণিক দেবতার পুজোই বিজাতীয় বর্ষপঞ্জির তিথি ধরে হয় না। তবু এই পুজোর তিথিকে বিশ্বশ্রমিক দিবস হিসেবে নির্দিষ্ট করে দিতে চায় সঙ্ঘীরা। কারণ, এঁর প্রধান গুণ হল, শ্রম বা শ্রমিকের সঙ্গে এঁর দূরতম যোগও নেই। বেশ শুদ্ধসত্ত্ব, সম্ভ্রান্ত, ভদ্রলোক দেবতা, ঊনবিংশ শতকের বাঙালি জমিদারের গৌরবান্বিত মূর্তি। এবং এ পূজা একান্তই বাঙালির, প্রবাসী বাঙালির। তবু একে গোবলয়ের সঙ্ঘীরা জাতে তুলছে কেন? কারণ, অন্য প্রদেশে এঁর কোনও বিকল্প নেই এবং এঁর গায়ে একফোঁটাও শ্রমিক রক্ত নেই। এখন যখন সারা পৃথিবী জুড়ে শ্রমিকরা বিশ্বায়নের বিরুদ্ধে সমবেত হচ্ছে, তখন এই বেশ ধনী ভদ্রলোক-চেহারার দেবতাটিকে দিয়ে সেই বন্যা রুখবার চেষ্টা করে দেখছে এরা। শিকল ছড়া যাদের হারাবার কিছু নেই, তারা কি এই ফাঁকিতে ভুলতে পারে? সনাতন মে দিবসই তাদের প্রেরণা জুগিয়েছে এতদিন; এর পরেও ওই তিথিটিই তাদের কাছে পুণ্যতিথি হয়ে থাকবে।সম্প্রতি বিশ্ববিদ্যালয় মঞ্জুরি কমিশন থেকে বিশ্ববিদ্যালয়গুলিতে নির্দেশ এসেছে, যেন সংস্কৃত শিক্ষার ব্যবস্থা করা হয় এবং বৈদিক ফলিত জ্যোতিষ অবশ্যপাঠ্য করা হয়। প্রথমটি সম্বন্ধে কোনও দ্বিমত নেই, যদিও সেটি একটি মহাবিদ্যালয়ে স্নাতক স্তরেই হওয়া উচিত, বিশ্ববিদ্যালয় স্তরে নয়। তথাপি এর একটা সর্বজনস্বীকৃত উপযোগিতা আছে।
কিন্তু বৈদিক ফলিত জ্যোতিষ? ফলিত জ্যোতিষ (astronomy অর্থে) বেদাঙ্গের অন্তর্ভুক্ত কিন্তু এ সম্বন্ধে মাত্র একটিই গ্রন্থ পাওয়া যায়, লগধের লেখা ‘জ্যোতিষ-বেদাঙ্গ’ অথবা ‘বেদাঙ্গজ্যোতিষ’। ছন্দে রচিত এ বইটি, ঋগ্বেদ সংস্করণে ৩৬টি শ্লোকে ও যজুর্বেদ সংস্করণে ৪৩টি শ্লোকে। এটি যজ্ঞের উপযুক্ত তিথির জন্যে সূর্য ও চন্দ্রের উত্তরায়ণ এবং পূর্ণিমা-অমাবস্যা নির্ণয়ের হিসাবের গ্রন্থ।
ইদানীং কিছু কিছু গ্রন্থ রচিত হচ্ছে বৈদিক ফলিত জ্যোতিষ সম্বন্ধে। এর মধ্যে Hindu Astrology for the Modern Astrologer James D Braha; David Frawley-
The Astrology of the Seer: A Comprehensive guide to Vedic Astrology; Haribhai Pandya, S Dutt Dikshit & R N M Kansu The Nakshatras: The Lunar Mansions of Vedic Astrology— এই বইগুলির উদ্দেশ্য, বেদে ফলিত জ্যোতিষ ছিল তা প্রমাণ করা; উৎসপাঠ থেকে টেনে টেনে নিজেদের মতের অনুকূলে ‘প্রমাণ’ গঠন করা, যে প্রমাণ সম্পূর্ণ কাল্পনিক এবং কষ্টকল্পিত।
কেন এই দুশ্চেষ্টা? বেদে কোথাও ফলিত জ্যোতিষ নেই। নেই এ কথা বলতে ক্ষতি কী ছিল?
বেশ কতকগুলি বিষয়কে লেখকরা ইচ্ছে করেই রহস্যাবৃত করে রাখেন; তাতে সুবিধে এই যে, সাধারণ মানুষকে ধোঁকা দেওয়া সহজ হয়, বোঝানো যায় যে, বিষয়গুলি এতই দুর্ব্বেয় যে সহজ সাধারণবোধ্য ভাষায় তা বোঝানো যায় না। এই বিষয়গুলির মধ্যে ফলিত জ্যোতিষ অন্যতম। গ্রহ-নক্ষত্র কী ভাবে ভাগ্য নিয়ন্ত্রিত করে, বিভিন্ন মণিরত্ন কবচ তাগা মাদুলি ধারণে কী ভাবে মানুষ তার ভাগ্য ও ভবিষ্যৎকে অনুকূল করে তোলে এবং প্রয়োজনমতো দুর্ভাগ্যকে খণ্ডন ও প্রতিরোধ করতে পারে, তারই আলোচনা ফলিত জ্যোতিষের অন্তর্গত। আর আছে সামুদ্রিক জ্যোতিষ, যার আলোচ্য বস্তু হল, মানুষের অবয়বের বিভিন্ন লক্ষণ থেকে তার ভাগ্য নির্ণয় করা; তার শরীর-গঠন, হাত-পায়ের রেখা, চোখ, কান ইত্যাদি প্রত্যঙ্গগুলির বিচার করে মানুষের চরিত্রও ভাগ্য নিরূপণ করা।
মানুষ নিজের ভাগ্য নিয়ন্ত্রণের জন্য গ্রহ-নক্ষত্র বিচার, রত্নধারণ ও সামুদ্রিক লক্ষণ বিচার করে এসেছে দীর্ঘকাল ধরে। গত দেড়শো বছর ধরে বিজ্ঞানের অগ্রগতির সঙ্গে নানা ক্ষেত্রেই মানুষের সংস্কারমুক্তি ঘটছে। ফলে বহু ব্যাপারকে সে এখন বিজ্ঞানের দৃষ্টিতে দেখছে, এবং যারা ফলিত জ্যোতিষীর নিরূপিত ব্যবস্থা গ্রহণ করেও অভীষ্ট ফল লাভ করছে না, তারাও ক্রমেই এ শাস্ত্রে বিশ্বাস হারাচ্ছে। এতে ফলিত জ্যোতিষ সম্পর্কে দীর্ঘকালব্যাপী যে কুসংস্কার সমাজে চালু ছিল, সেগুলিতে মানুষের বিশ্বাস ক্ষীণ হচ্ছে বা থাকছেই না। বিজ্ঞানমনস্কতা বাড়ার সঙ্গে সঙ্গে লোকে সব বিশ্বাস সব সংস্কারকে বিজ্ঞানের দৃষ্টিতে বিচার করে দেখছে এবং আগের মতো নির্বিচারে গ্রহণ করতে পারছে না। এই অবিশ্বাস বাড়ার অনুপাতেই কোথাও কোথাও জ্যোতিষীদের পসার কমেছে।
এরই পাশাপাশি গত শতকের শেষ দিকে দেশের অভ্যন্তরীণ ও আন্তর্জাতিক পরিস্থিতিতে ব্যাপক পরিবর্তন এসেছে। বিশ্বায়নের আগ্রাসী প্রকোপে মানুষের জীবনে এত বড় ধাক্কা লাগল যে, তার অস্তিত্বে নিরাপত্তা বিপন্ন হয়ে উঠল। ফলে নতুন এক স্তরে অজ্ঞান ভাগ্যভবিষ্যৎ নিয়ে আশঙ্কা দেখা দিল। যেন এক অজ্ঞাত দানবশক্তির দ্বারা আক্রমণের সম্ভাবনা দেখা দিয়েছে। এর থেকে পরিত্রাণের কোনও উপায় তার জানা নেই। ফলে সে শরণাপন্ন হয় তার পুরনো পরিত্রাতা জ্যোতিষীর। এতে যে তার বিপদ কাটে তা নয়; কিন্তু মনটা আশ্বস্ত হয়। জ্যোতিষীরা এত ছক কেটে হিসেবপত্তর করে সর্বজ্ঞের মতো বিধান দেয় কবচমাদুলির, শান্তি স্বস্ত্যয়নের ও নানা রকম প্রতিষেধক ক্রিয়াকর্মের, যে রকম ব্যাখ্যা দেয় মানুষের বিপদ ও দুর্দৈবের, যে সাধারণ মানুষ তখনকার মতো ক্ষণিক একটা আশ্বাস ও শান্তি পায়। নিজস্ব পৌরুষ বা সংহত মানবিক চেষ্টায় দুর্যোগ খণ্ডনের চেষ্টা করে না। এতে প্রশ্রয় পায় এক ধরনের নিষ্ক্রিয়তা, নিয়তিনির্ভরতা এবং বেশ কার্যকর ভাবে স্তিমিত হয়ে যায় আত্মশক্তিতে প্রত্যয়ী পুরুষকার-নির্ভর মানসিকতা।
ঠিক এইটেই প্রয়োজন সঙ্ঘ পরিবারের: মানুষ যেন আত্মশক্তিতে বিশ্বাস হারায়। সমবেত প্রতিবাদ-চেষ্টা থেকে বিরত হয়। বর্তমানের আগ্রাসী বিশ্বায়নের আক্রমণ যেন মানুষকে দিশেহারা ও বিহ্বল করে রাখে এবং আশেপাশে প্রতিকারের কোনও আশা দেখতে না পেয়ে সে যেন দৈববিশ্বাসী হয়ে দৈবজ্ঞদের শরণাপন্ন হয়। এই দৈবজ্ঞরা বরাবরই ছিল, কিন্তু গত কয়েক বছরে চক্রবৃদ্ধি হারে তাদের সংখ্যা বেড়েছে। এখন এক কলকাতা শহরেই নারীপুরুষ মিলে কয়েক হাজার জ্যোতিষী এবং তাদের রমরমা প্রতিষ্ঠা-সমৃদ্ধি অবিশ্বাস্য হারে। এদের খদ্দেররা কোটিপতি থেকে দিনমজুর পর্যন্ত, এদের অনুগত পোষ্য গোপনে সংবাদসংগ্রহকারীরা সংখ্যায় অনেক এবং এদের প্রচারও সুদূরব্যাপী।
এখন খুব কম লোকই জানেন যে, বৈদিক জ্যোতিষ ছিল খুব ছোট একটি গ্রন্থ, যাতে গ্রহ-নক্ষত্রদের অবস্থান নিয়েই আলোচনা, যজ্ঞের উপযুক্ত ঋতুনির্ণয় যার উদ্দেশ্য। এ ছাড়া ফলিত জ্যোতিষ সম্বন্ধে বেদে কোনও আলোচনাই নেই, কেবল সামুদ্রিক জ্যোতিষ; সুলক্ষণ কুমার ও সুলক্ষণা কন্যার লক্ষণ সম্বন্ধে সামান্য কিছু উল্লেখ আছে বিবাহের পাত্রপাত্রী নির্বাচনের প্রসঙ্গে। মানুষের জীবনের ওপরে জ্যোতিষ্কদের প্রভাব বিষয়ে কোনও কথা নেই, যেমন গ্রহরত্ন বা কবচমাদুলি ধারণ সম্বন্ধেও কোনও কথা নেই। তবু এত আগ্রহ কেন বৈদিক ফলিত জ্যোতিষ সম্বন্ধে? কারণ, তা হলে আজকের ফলিত জ্যোতিষচর্চা প্রাচীনতার আভিজাত্য পায়, এবং এটা যে প্রাচীনতা নয়, খাস বৈদিক প্রাচীনতা, ‘বেদে ছিল’ এ কথা বলায় এখনও এ দেশে একটা প্রায় অতিলৌকিকতার আবেশ সৃষ্টি করে। আর তার দ্বারাই যেন প্রমাণিত হয় রাশি বিচার, রত্ন মাদুলি কবচ ধারণ এ সব অর্বাচীন উদ্ভাবন নয়, বহু বহু প্রাচীনকাল, সেই বেদের কাল থেকেই আছে।
কোনও তত্ত্বের প্রামাণ্যতা নিরূপিত হতে পারে দুটি উপায়ে: প্রথমত যুক্তি দিয়ে, বিজ্ঞানসম্মত যুক্তিপরম্পরা দ্বারা সিদ্ধান্তে উপনীত হওয়া যায়, সে সিদ্ধান্ত তখন অভ্রান্ত, অতএব সর্বজনগ্রাহ্য হয়ে ওঠে। যেখানে যুক্তি দিয়ে কোনও তত্ত্বকে প্রমাণ করা যায় না অথচ তাকে সর্বজনের স্বীকৃতি পাওয়ানো চাই-ই, সেখানে এই অপকৌশলটি প্রয়োগ করা হয়ে থাকে। যুক্তি যখন জোটে না তখন সমাজপতিরা প্রমাণার্থীকে বলেন, ‘তোমরা বললেই হল, চিরকালটা লোকে এইটেই মেনে এসেছে, করে এসেছে…’ অর্থাৎ যুক্তির বিকল্প হল প্রাচীনতার দোহাই। এবং মানুষের আতঙ্ক হয়, সুদীর্ঘকালের আচরিত বিধি লঙ্ঘন করতে। অতএব চলতে থাকে অযৌক্তিক আচরণ। এই কারণে রাশিচক্রের দোষ খণ্ডন থেকে কবচ মাদুলি গ্রহরত্ন ধারণ, হস্তরেখা বিচার এবং সেখানে সংকেতিত দুর্যোগের খণ্ডনে ও অন্ধবিশ্বাসে বহুবিধ ব্যয়সাধ্য বিধান মেনে চলতে হবে।
এর তিনটি ফল: প্রথমত, মানুষের যুক্তিকে নিষ্ক্রিয় করে তুলে রাখা। দ্বিতীয়ত, অযৌক্তিক সংস্কারের কাছে আত্মসমর্পণ করা। তৃতীয়ত, এই অযৌক্তিক আচরণকে প্রাচীনতার মহিমায় মণ্ডিত করে তাকে গৌরবান্বিত করা। ফলিত জ্যোতিষ বীজাকারেও বেদে ছিল না, তবু সেই কাল্পনিক তত্ত্বকে স্বীকার করতে হবে এবং ফলিত জ্যোতিষের নির্দেশ অনুযায়ী জীবনধারণ করতে হবে। তার অর্থ, মানুষের বুদ্ধি পক্ষাঘাতগ্রস্ত হয়েই থাকবে, বুদ্ধিগ্রাহ্য সিদ্ধান্তের বদলে সে কুসংস্কার দিয়ে জীবন চালিত করবে। জ্যোতিষীরা তাদের অবৈজ্ঞানিক সিদ্ধান্ত জনসাধারণ্যে প্রচার করেই চলবে। সাধারণ মানুষ এই বহুলপ্রচারিত ভ্রান্তির মধ্যেই নির্বাসিত হয়ে থাকবে। যথার্থ জ্ঞানান্বেষণে ও যুক্তিসিদ্ধ তত্ত্ব দিয়ে জীবন নিয়ন্ত্রণ করা যাবে না।
‘বেদে উদ্ভূত’ এই মিথ্যাটির দ্বারা ফলিত জ্যোতিষ যে কৃত্রিম আভিজাত্য পায় তার দ্বারা সঙ্ঘপরিবারের কী লাভ হয়? সহজেই বোঝা যায় যে, আজকে যারা ফলিত জ্যোতিষ চর্চা করে, তাদের তা হলে অর্বাচীন, স্বকপোলকল্পিত তত্ত্বের চর্চা করছেন এমন কথা বলা যাবে না; ফলে এর গ্রহণযোগ্যতা বাড়বে। এই গ্রহণযোগ্যতার ভিত্তি বিজ্ঞানে নয়, কেবলমাত্র এ দেশের প্রাচীনতম গ্রন্থ বেদের সূত্র ধরে, যদিও বাস্তবে এ সূত্রটির কোনও অস্তিত্বই নেই।
বর্তমান ভারতবাসীর চিন্তাধারার সামনে দু’টি পথ খোলা আছে— (১) ইতিহাস- বিজ্ঞাননিষ্ঠ চিন্তা (২) প্রাচীন সংস্কারের উত্তরাধিকার অবৈজ্ঞানিক চিন্তা। প্রাচীন চিন্তাধারার মধ্যে অবশ্যই সুস্থ বিজ্ঞানী ধারা বহুদিন বর্তমান ছিল। কিন্তু একটা পর্যায়ে, এই ধারা সুস্থ বিজ্ঞানের দিকে পিছন ফিরে, অর্থাৎ বিজ্ঞান যখন তার ওই সংস্কারকে অপ্রমাণ করেছে তখনও, সেই অবৈজ্ঞানিক চিন্তাকেই অবলম্বন করল তখন বিজ্ঞানের সঙ্গে বিরোধের কারণে এ বিশ্বাস ভ্রান্তিনিষ্ঠ, অতএব চিন্তাশীল মানুষের কাছে গ্রহণের অযোগ্য হয়ে উঠল। এখনও দেশে ওই দুই ধারাই বর্তমান। ফলিত জ্যোতিষের যে কোনও বৈজ্ঞানিক ভিত্তি নেই, এটা সমস্ত বিজ্ঞানমনস্ক শিক্ষিত মানুষই জানেন। যদিও বিপদে পড়ে অনেকেই বুদ্ধির বদলে চিরাভ্যস্ত ফলিত জ্যোতিষের আশ্রয় নেন, ফল হোক আর না হোক।
এর ফলে ফলিত জ্যোতিষের রমরমা সারা দেশজুড়ে। এই সে দিন ১৭ আগস্ট বিশ্ব ফলিত জ্যোতিষ সমাবেশ অনুষ্ঠিত হল, দেশের, বিদেশের জ্যোতিষীরা সমবেত হয়েছিলেন; জ্যোতিষের শ্রেষ্ঠ গ্রন্থ পুরস্কৃত হয় এবং এ-নিয়ে নানা আলোচনা চলে ক’দিন ধরে। ভারতবর্ষে প্রতি বছরেই ইতস্তত এমন সমাবেশ অনুষ্ঠিত হয় এবং শুধু ভারতবর্ষে নয়, পৃথিবীর অন্যান্য দেশেও এ চর্চা চলে। এর দ্বারা প্রমাণ হয়, দেশের একটা মহলে ফলিত জ্যোতিষের বেশ একটা ফলাও ব্যবসা দীর্ঘকাল ধরে চলে এসেছে এবং এখনও মহাসমারোহে চলছে।
এখন বরং এর দাপট বেড়েছে। একটা কারণ হল, খোদ সাহেবরাও এ-নিয়ে চর্চা করে, ফলে দীর্ঘকাল পরাধীন থাকা জাতের কাছে এর নতুন আভিজাত্য প্রতিপন্ন হয়েছে। এতদিন বহু তথাকথিত বিজ্ঞানশিক্ষিত আধুনিক মানুষ অন্ধের মতো ফলিত জ্যোতিষে বিশ্বাস করেছেন, তার ওপরে সাহেবরা এ শাস্ত্রের চর্চা করে এবং সর্বোপরি বেদে নাকি এ চর্চা ছিল। অতএব এর আভিজাত্য অনস্বীকার্য এবং এর গ্রহণযোগ্যতা প্রমাণসিদ্ধ।
এখন, ঠিক এখন, ফলিত জ্যোতিষের চাহিদা হঠাৎ খুব বেড়েছে। তার কারণ, এখন মানুষের জীবন, ভাগ্য, ভবিষ্যৎ নিয়ে অনিশ্চয়তাও খুব বেড়েছে। গরিব দেশে এক শ্রেণির মানুষ বিশ্বায়নের কল্যাণে হঠাৎ ধনী হয়েছে; সেই ধন আকস্মিক ভাবে এসেছে, থাকবে কি না তা নিয়ে দুশ্চিন্তা আছে, তাই কোনও একটা অতিলৌকিক শক্তিকে হাত ধরে ধনটা কায়েম করার বাসনায় রাশিচক্র বিচার, গ্রহরত্ন ধারণ, সামুদ্রিক লক্ষণের প্রতিকারে শান্তি-স্বস্ত্যয়ন করার জন্যে জ্যোতিষীর শরণাপন্ন হতে হচ্ছে। আবার গরিব চাষি-মজুরও নিজেদের ভবিষ্যৎকে নিশ্চিত করবার জন্যে— অনাবৃষ্টি, অতিবৃষ্টি, খরা, বন্যা থেকে বাঁচতে, অথবা ছাঁটাই থেকে বাঁচতে, কোনও না কোনও সবজান্তা জ্যোতিষের আশ্রয় নিচ্ছেন। এ সবের খুব একটা সুবিধে আছে। সম্ভাব্যতার (probability) যে বৈজ্ঞানিক আইন চালু আছে, সে-অনুসারে সব সম্ভাব্যতারই ফাঁক থাকে, যার দ্বারা ব্যাখ্যা করা যায় এ গণনার বা নিদানের নিষ্ফলতা; অর্থাৎ কাকতালীয়বৎ কিছু মিলে যায় এবং অন্য অনেক কিছু মেলে না। না মিললে অনুষ্ঠানের ফাঁক ধরে দেয় জ্যোতিষী, ব্যাখ্যা হয়; ত্রুটির জন্যই বিফল হয়েছে অনুষ্ঠান। কিন্তু কিছু কিছু তো মেলে, সেইগুলিকেই আঁকড়ে ধরে থাকে বিপদ-সমুদ্রে ডুবন্ত মানুষ।
ভিত যার প্রকৃতপক্ষে এত নড়বড়ে, বিজ্ঞানের নিরিখে যা যথার্থ বিজ্ঞান বলে প্রতিপন্ন হতেই পারে না, সেই ফলিত জ্যোতিষকে কাল্পনিক আভিজাত্য দিয়ে ‘বৈদিক’ বলে সম্পূর্ণ অবিদ্যমান বৈদিক ফলিত জ্যোতিষকে এখন পাঠ্য করার প্রস্তাব করা হচ্ছে। এ জ্যোতিষে বর্তমানের ছাত্রছাত্রী নতুন কী পাবে, যার জন্যে একে বাজারে আমদানি করা হচ্ছে?
প্রথমত, ছাত্রছাত্রীরা জানবে যে, বেদের কাল থেকে একটি অবিচ্ছিন্ন ধারায় ফলিত জ্যোতিষের চর্চা চলছে, কাজেই তাদের ভক্তি ও বিশ্বাস বাড়বে। জীবনের সব সংকটের প্রতিকার তারা খুঁজবে গ্রহরত্ন, রাশিচক্র ও সামুদ্রিক জ্যোতিষের কাছে।
এরা জানবে না, কত বড় অবৈজ্ঞানিক ভ্রান্তি ও মিথ্যার ওপরে প্রতিষ্ঠিত এই ফলিত জ্যোতিষ। ফলে এরা বৈজ্ঞানিক সমাধান খুঁজবে না, জীবনের সংকটে এদের দৃষ্টিতে বিজ্ঞান-সত্য থেকে সরে এসে ভ্রান্ত ধারণা আরোপিত হবে। বিপদের সমাধান হবে না বুদ্ধি, যুক্তি, বিজ্ঞানের দ্বারা, হবে কুসংস্কার ও ধারাবাহিত অবৈজ্ঞানিক ফলিত জ্যোতিষের দ্বারা। সমস্ত দৃষ্টিভঙ্গি নিয়ন্ত্রিত হবে অনৈতিহাসিক অবৈজ্ঞানিক মনোভাবের দ্বারা। এক কথায়, দেশের মানসিক অবস্থান অন্তত কয়েকশো বছর পিছিয়ে মধ্যযুগীয় স্তরে পৌঁছে যাবে।
এতে কী লাভ? লাভ আছে বইকি। নানা কারণেই সঙ্ঘপরিবার চায় যে, মানুষ বিজ্ঞানের বদলে কুসংস্কারকে আশ্রয় করুক। আর চায়, দেশজুড়ে অন্নবস্ত্র শিক্ষা স্বাস্থ্য বাসস্থানের জন্যে হাহাকার, তার প্রকৃত সমাধানের পথ থেকে মানুষের দৃষ্টি সরে আসুক মিথ্যা কাল্পনিক জ্যোতিষী সমাধানের ওপরে। এর পরেও যখন সমাধান হবে না তখন নিজের ভাগ্যকে দোষ দিলেই চলবে।
বৈদিক জ্যোতিষ কেন? কারণ, বেদ অপৌরুষেয়, অতএব অভ্রান্ত। খ্রিস্টপূর্ব সপ্তম শতকের মেসোপটেমিয়ায় অসিরীয় রাজা অসুরবানিপালের রাজত্বে কিছু কিছু জ্যোতিষের চর্চার কথা শোনা যায়। তারও আগে মিশর ও চিনেও এ ধরনের চর্চার সন্ধান পাই। পরে খ্রিস্টপূর্ব পঞ্চম শতকের গ্রিসে যে ফলিত জ্যোতিষ প্রাধান্য পাচ্ছিল তারই পূর্ণ প্রভাব পড়ে ভারতবর্ষে। তখন এখানে গুপ্তযুগ, অভিপৌরাণিক থেকে পৌরাণিক চিন্তা ও আচরণ-অনুষ্ঠানের প্রাদুর্ভাব। এর আগেকার কোনও ফলিত জ্যোতিষ যেখানে নেই, সেখানে জাতে ওঠবার জন্য বৈদিক জ্যোতিষকে গৌরবান্বিত করে উপস্থাপিত করার আগ্রহ স্বাভাবিক। এর ফলে, যা প্রকৃতপক্ষে অর্বাচীন তাকে শুধু প্রাচীন নয় প্রাচীনতম গ্রন্থের মর্যাদা দেওয়া হল। এতে সাধারণ মানুষ সভয়ে সসম্ভ্রমে একে গ্রহণ করল। কিন্তু বাস্তবিকপক্ষে তারা যা পেল তা একরাশি কুসংস্কার ছাড়া কিছু নয়। বৈদিকতার নামে কাল্পনিক মর্যাদায় মণ্ডিত করে মানুষের বিজ্ঞানমুখী চিন্তা, বাস্তবনিষ্ঠতাকে খর্ব করে, যার যুক্তি নেই। বিজ্ঞানের ভিত্তি নেই তাকে শুধুমাত্র নামমাহাত্ম্যে মানুষের গ্রহণীয় বলা হল। এতে ফলিত জ্যোতিষ যথার্থ শাস্ত্রের মর্যাদা পেল, যে মর্যাদায় তার কোনও অধিকার নেই। বর্তমানের অসংখ্য জ্যোতিষী-জ্যোতিষিণী এই মর্যাদাকে অর্থকরী ভাষায় অনুবাদ করতে পারবেন।
ছাঁটাই হোক, বেকারি হোক, বিশ্বায়নের নখদন্ত প্রকাশের সঙ্গে সঙ্গে যে ক্রুর অমানবিক ব্যবস্থা দ্রুতগতিতে মানুষের অন্নবস্ত্র সুখশান্তি হরণ করছে, এমনকী তারও একটা ব্যাখ্যা মিলে যায় ফলিত জ্যোতিষে। এবং শুধু ব্যাখ্যা নয়, প্রতিকারও। গ্রহশান্তি, কবচমাদুলি, রাশিচক্র ইত্যাদির অধিকাংশ প্রবল অর্থকরী আকারে, জ্যোতিষীদের দোকানে দেখা দিচ্ছে। দুঃখী মানুষের যৎসামান্য পুঁজি উবে যাচ্ছে ওদের দেওয়া ব্যবস্থায়। আর হঠাৎ ধনীরা সহসালব্ধ ধনে সুরক্ষা ও বৃদ্ধির জন্যে ওদের শরণাপন্ন হচ্ছেন। অতএব বজ্রনির্ঘোষে চলছে ফলিত জ্যোতিষের রথ। চলবে আরও ভাল। কারণ, এখন তার গায়ে চড়ানো হল বৈদিকতার তকমা। ব্যাপারটা খোলা চোখে না দেখলে, এর থেকে কোনও পরিত্রাণ নেই।প্রশ্নটি চিরকালের: উত্তরও নানা দেশে কালে কালে ভিন্ন রূপে এসেছে। মহাভারতে এর একটি উত্তর স্ত্রীপর্বে (৫:২-২২, ৬:১-১২) একটি রূপক কাহিনিতে।
কুরুক্ষেত্রের যুদ্ধ শেষ হয়েছে। বিদুর ধৃতরাষ্ট্রকে একটি গল্প বললেন। এক ব্রাহ্মণ সিংহব্যাঘ্রসংকুল এক অরণ্যে প্রবেশ করে নীরন্ধ্র অন্ধকারে চলেছেন, ভয়ে তাঁর দেহে রোমাঞ্চ হচ্ছে। এগোতে এগোতে দেখলেন, ওই বনটির চতুর্দিক লতাগুল্মজালে আবৃত, কোনও এক ঘোররূপিণী নারী যেন দু’হাত বিস্তৃত করে সমগ্র আয়তনটিকে ধারণ করে আছেন। পঞ্চশীর্ষ সর্পেরা, পর্বতের মতো উচ্চ বৃক্ষশীর্ষ এবং কূপের জলের নীচে ভেকেরা। মানুষটি পড়বার সময়ে উচ্চপদ, অধোমুখ অবস্থায় পড়ে একটি ঝুলন্ত লতাকে আঁকড়ে ধরে আছে। সেই লতাটির মূলে ইঁদুর নিরন্তর দাঁত দিয়ে কেটে চলেছে, যে-কোনও মুহূর্তে মূল বিচ্ছিন্ন হলেই মানুষটি নীচে কূপের জলে পড়ে যাবে। অপেক্ষমান সাপেদের উপরে পড়ে সে প্রাণ হারাবে। এখন কাঁঠাল গাছে লম্বমান ফলের মতো সেই মানুষটি লতা অবলম্বন করে ঝুলে আছে। কূপের পাড়ে দাঁড়িয়ে আছে একটি প্রকাণ্ড হাতি; অর্থাৎ লম্বমান মানুষটি যদি কোনওক্রমে উঠতেও পারে, তা হলে হাতিটিই তার প্রাণনাশ করবে। চারিদিকে ঘোররূপ মৌমাছি উড়ছে। হাতিটিও ধীরে ধীরে এগিয়ে আসছে। কূপের তটে বৃক্ষের শাখায় শাখায় এরা মধু সঞ্চয় করছে একাগ্র ভাবে। ওই মধুচক্র থেকে মধুর ধারা নীচে পড়ছে এবং মধ্যে মধ্যে দু’-এক বিন্দু মধু ঝরে পড়ছে তার মুখে। পরিমাণে তা এতই সামান্য যে, একটি বালকেরও তাতে তৃপ্তি হবে না। তবু সেই বিন্দু বিন্দু মধু সাগ্রহে সানন্দে পান করছে লোকটি।
এই হল মানুষের জীবন। চতুর্দিকে নানা রকম বিপদে, রোগের আক্রমণের আতঙ্কে এবং অকস্মাৎ মৃত্যুভয়ে, বন্ধুবিরহে, নানা ভাবে মানুষ পর্যুদস্ত। ভয় ও আশঙ্কা বহুরূপে মানুষকে চারিদিক থেকে অতর্কিত আক্রমণের সম্ভাবনা আনে এবং বিপদ নানারূপে আক্রমণও করে, নিরপরাধ মানুষের জীবনান্তও হয়। সব মানুষই এ কথা জানে এবং এই বিপদসংকুল পরিবেশের মধ্যেই জীবন কাটায়। দেখতে পায়, চতুর্দিকে মানুষের যে পরিবেশ তাতে তার আতঙ্ক বাড়ে, ত্রাসে ব্যাকুল হয়ে জীবন সম্বন্ধে হতাশ হয়ে পড়ে। দিন চলে এই চতুর্দিকের সন্ত্রাস, অনিশ্চয়তা এবং প্রায় ধ্রুব মৃত্যুর পরিবেশে। এর থেকে মানুষ কোনও পরিত্রাণ খুঁজে পায় না। এবং পাবে না যে— সে কথাও সে নিশ্চিত ভাবেই জানে।
ধৃতরাষ্ট্র বিদুরকে প্রশ্ন করেন, সেই বিপন্ন মানুষটির কি কোনও পথ আছে পরিত্রাণের? সে কি বাঁচবে কোনও মতে? মৃত্যুই তো তার অবধারিত শেষ, কী হবে তার? তখন বিদুর বলেন, মহারাজ, এটি একটি রূপক, সত্য ঘটনা নয়। ওই যে অরণ্যটি, ওটিই হল সংসার। হিংস্র জন্তুগুলি হল নানা ব্যাধি। ওই যে নারীটি দু’-হাত প্রসারিত করে দু’-দিক থেকে সংসারকে আগলে রেখেছে, সে হল জরা, যার থেকে কারও পরিত্রাণ নেই। ওই কূপটি হল মানুষের দেহ। তার নীচে যে মহাসর্প, সে হল কাল। ব্যাধিও নয়, শোকও নয় কিন্তু কাল বা মহাকাল মানুষকে ধীরে ধীরে অক্ষম, অসমর্থ, নিস্তেজ ও নির্জীব করে তোলে। হয় জীবন স্বল্পস্থায়ী; কৈশোরে বা যৌবনে অকালমৃত্যুতে শেষ হয়, নয়তো দীর্ঘ-বিলম্বিত হয়ে অক্ষম, জীবনৃত অবস্থায় প্রলম্বিত হতে থাকে। মানুষ তার অভ্যস্ত কর্মক্ষমতা হারায় ও অর্ধমৃত অবস্থায় দিন কাটায়। মহাকাল এমন এক শক্তি, সব মানুষকেই তার বশ্যতা স্বীকার করতে হয় এবং কালের দ্বারা গ্রস্ত মানুষের স্বাধীন কর্মের ক্ষমতা থাকে না বলে তার জীবন ক্রমেই তার কাছে অর্থহীন হয়ে ওঠে। কালের কাছে নতিস্বীকার করার পর থেকে তার মনুষ্য-মর্যাদা ক্রমেই ক্ষীণ হতে থাকে এবং জীবনটা অনেকাংশেই যান্ত্রিক হয়ে পড়ে। এই সম্ভাবনা— অর্থাৎ কালের অধীনে থাকা বাকি জীবনটা জীবনের আনন্দ, স্বাধীনতা ও মর্যাদাও অনেকাংশে হারায়। ব্যতিক্রম আছে নিশ্চয়ই, কিন্তু তারা নিতান্তই সংখ্যালঘু, অধিকাংশের পক্ষে কাল এক ক্রূর এবং সর্বশক্তিমান প্রভু, তার অধীন মানুষরা মৃত্যুর পরের অবস্থা জানে না তাই আরও ভয় পায়। মহারাজ, মানুষের শেষ অবস্থা— মৃত্যু। কূপের মধ্যে প্রলম্বিত যে লতাটি, যাকে অবলম্বন করে লোকটি লম্বিত অবস্থায় আছে, সেটি হল বাঁচবার আশা, যাকে মানুষ দৃঢ় হাতে ধরে থাকে, মনে করে লতাটি শক্ত, ছিঁড়বে না কোনও দিন। কিন্তু একদিন আসে যখন তার জীবনের আশা ছিঁড়ে যায়, লতা থেকে খসে পড়ে মানুষটি, আশা করবার আর কিছু থাকে না তার। ওই রূপটি হল মানুষের দেহ। কূপটির অভ্যন্তরে ধাপে ধাপে এগোচ্ছে ছয়মুখের যে মহাগজটি, সেটি হল সংবৎসর, তার ছটি মুখ হল ছয় ঋতু। যে ইঁদুরগুলি চারদিক থেকে গাছের মূলগুলি কেটে দিচ্ছে, সেগুলি হল, দিন ও রাত। কালের প্রত্যক্ষ রূপ হল সংবৎসর। মানুষ তো কালকে স্পষ্ট প্রত্যক্ষ করতে পারে না, সে খবর রাখে সংবৎসরের। যাকে সে নির্দিষ্ট কালের আবর্তনে ক্রমে ক্রমে চিনে রাখে এবং ফলে যা তার কাছে অমোঘ এক শক্তি হিসেবেই জানে, যার বিরুদ্ধতা করা তার পক্ষে অসম্ভব। অদৃশ্য মহাকালের প্রত্যক্ষ রূপ হল সংবৎসর। অনিবার্য এবং যান্ত্রিক ভাবে সুনির্দিষ্ট হবার ফলে, মানুষের শক্তির পরিসরের বাইরে বলেই সংবৎসর ভয়াবহ। ওই যে মৌমাছিগুলি গাছের ওপর নিরন্তর ভনভন করে, সেগুলি হল মানুষের কামনা, যার থেকে মানুষের পরিত্রাণ নেই। আর ওই যে মধুধারা বিন্দু বিন্দু ঝরে পড়ে, তা হল কামরস, অর্থাৎ কামনার পরিতৃপ্তি, যার ফলে মানুষ বাঁচে, বাঁচতে চায়। অর্থাৎ যা দিয়ে মানুষ এত অজস্র বিপদ, রোগব্যাধি আপতিক আক্রমণের পরিবেশের মধ্যেও বেঁচে থাকে এবং বেঁচে থাকতে চায়। মানুষ সন্ন্যাস গ্রহণ না করলে নানা বাসনার প্রভাবেই নিয়ন্ত্রিত তার জীবন। এর অন্যথা নেই বলেই সকল মানুষ এগুলির প্রভাবের অধীন, তাই এগুলি ভয়াবহ।
এই তো হল জীবন। সংসারচক্রের ঘূর্ণন এই ভাবেই ঘটে চলে। মানুষ তার দেহ, মনের নানাবিধ কামনার আবর্তন, চারিপাশে নানা ধরনের রোগব্যাধি, দুর্যোগ, বিপর্যয় সম্বন্ধেও অবহিত, মৃত্যুর যন্ত্রণায় আশাভঙ্গের সম্ভাবনা সম্বন্ধেও যে অবহিত এবং সে এ-ও জানে যে, বাঁচতে হলে এর মধ্যেই বাঁচতে হবে। তবু মানুষ হাল ছেড়ে দেয় না, বিপদের সম্ভাবনা সম্বন্ধে তার কোনও মোহ নেই, সে জানে যে, বেঁচে থাকা মানেই নানা আতঙ্ক, আশঙ্কা, সত্যকার বিপদ নানা দিক থেকে অতর্কিতে আক্রমণ করতে পারে এবং অহরহ করছেও। যতদিন সে বাঁচবে, এ সব আক্রমণ নিরন্তর চলবেই। কিন্তু মানুষ হাল ছাড়ে না। যে-কোনও মুহূর্তে যে-কোনও ক্রূর রূপ ধরে মৃত্যুদূত এসে জীবনের অবসান ঘটাবে— এর থেকে কোনও আত্যন্তিক নিষ্কৃতি নেই— যন্ত্রণা, বিপদ এবং অবশেষে মৃত্যু অবধারিত। তার থেকে কিছুই তাকে বাঁচাতে পারবে না। তবুও সে বাঁচবার জন্যে ব্যাকুল। প্রাণপণে ওই আশালতাটি ধরে আছে, বিচিত্র এ জীবনের নানা রূপের আক্রমণ থেকে বাঁচবার চেষ্টা করছে এটা জেনেই যে, শেষরক্ষা হবে না। যে-কোনও রোগের আক্রমণ, দুঃখ, বিচ্ছেদ অনাকাঙ্ক্ষিত বস্তুর আক্রমণ, ইষ্টবিরহ, অনিষ্ট-সংযোগ, প্রচণ্ড অভাব, দুঃসহ যন্ত্রণা এ সবই তার পাওনা। সংসার যেন বিচিত্র অনাকাঙ্ক্ষিত রূপে নানা অয়োজন করে রেখেছে, একেবারে অনতিক্রম্য বিপদের অক্ষৌহিণী চতুর্দিকে অপেক্ষা করছে, তাকে, মানুষকে, নানাবিধ যন্ত্রণা দিয়ে অবশেষে মৃত্যুতে তার জীবনের অবসান ঘটাবে।
আশ্চর্য এই যে, মানুষ এ সম্ভাবনার কাছে হার মানে না, বাঁচবার চেষ্টা নিয়তই করে চলে। কেন? ওই যে মৌচাক থেকে ফোঁটা ফোঁটা মধু তার মুখে ঝরে পড়ছে, এতে তার তৃষ্ণা মেটে না বরং বেড়েই চলে। তবু ওই মধু তো মধুই। তা লোভ জাগায়, লোভ বাড়ায়, যথেষ্ট না পাওয়ার ক্ষোভ বাড়ায়। কিন্তু এত সামান্য পরিমাণে তা পাওয়া যায়, যে তৃপ্তি আসে না। তৃষ্ণাই বাড়ে শুধু। তবু মানুষ অদম্য। ওইটুকু মধুর ফোঁটার জন্য বিচিত্র ধরনের দুঃখ্যাতনা ভয়সন্ত্রাস সহ্য করেই চলে, অন্তিমে মৃত্যুকে ঠেকানো যাবে না, এটাও সে নিশ্চিত ভাবে জানে।
একদিকে এর মধ্যে মানুষের মহত্ত্বই ঘোষিত হল— তার বিপদসন্ত্রাস থেকে কোনও দেবতা তাকে বাঁচাবে না, তা সে জানে। জ্বালাযন্ত্রণা নানারূপে তাকে সারাজীবন তাড়া করে ফিরবে, তার থেকে কেউ পরিত্রাণ করবে না, এ কথাও সে নিশ্চিত ভাবে জানে, তবু ওই বিপৎসংকুল পরিবেশের মধ্যেই মধুলোভী মানুষটি মধ্যে মধ্যে ঝরে-পড়া মধুবিন্দুর আশায় উপরে-নীচে-পাশে সব দিক থেকে আসা বিপদের মধ্যে দাঁড়িয়ে মৃত্যুর সঙ্গে নিরন্তর যে সংগ্রাম করে চলেছে— পৃথিবীর ইতিহাসের আদি পর্ব থেকে— শুধু আজ পর্যন্ত নয়, অনন্ত কাল ধরেই করে চলবে, তার কোনও তুলনা নেই। শুধু তাই নয়, তার একটা অম্লান গৌরবও আছে, সে কথা প্রতিবিম্বিত হয়েছে এই রূপক কাহিনিতে। বিপদে মোরে রক্ষা কর এ নহে মোর প্রার্থনা… বিপদে যেন করিতে পারি জয়।’শিক্ষা কথাটা ল্যাটিন ব্যুৎপত্তি, যাকে আমরা এডুকেশন বলি, তা হচ্ছে, ই ডিউকো মানে টু ব্রিং আউট’ অর্থাৎ বার করে আনা। ছাত্রের ভেতরে সুপ্ত যে ক্ষমতা তাকে বার করে আনা সে কোন ক্ষমতা? তার চিন্তার ভিতর দিয়ে, বুদ্ধি দিয়ে, যুক্তি দিয়ে জীবন পরিচালনা করার ক্ষমতাকে উদ্বুদ্ধ করাটাই হচ্ছে শিক্ষা ও শিক্ষাবিদদের কাজ এবং শিক্ষণের সেই হচ্ছে উদ্দেশ্য। এই নিরিখে যদি আমরা বিষয়টাকে বিচার করি, দেখতে পাব, সঙ্ঘ পরিবার শিক্ষাপ্রণালী প্রবর্তনের নামে যা করছে, সেটা হচ্ছে ঠিক উল্টো। ছাত্রের ভিতরে যে যুক্তিমত্তা, বুদ্ধিমত্তা এবং তর্ক করে গ্রহণ করার যে প্রবণতা তাকে সম্পূর্ণ পদদলিত করে বা অবনত করে বাইরে থেকে তাকে এমন কিছু উপকরণ দেওয়া হচ্ছে, যা ইতিহাসসম্মত নয়, বিজ্ঞানসম্মত নয়, তবু ছাত্রের মধ্যে তা ঢুকিয়ে দেওয়া হচ্ছে। এর ফলে তার স্বাধীনচিন্তা করার ক্ষমতাকে প্রতিহত করে দেওয়া হচ্ছে। যার ফলে ভবিষ্যৎকে সে নিজের মতো করে জানতে বুঝতে বোঝাতে পারবে না।
কেন আমি এমন কথা বলছি— তার কারণ, বাইরে থেকে যে উপকরণ তাকে সরবরাহ করা হচ্ছে বা করার চেষ্টা হচ্ছে, সে তো স্বাধীন চিন্তাকেই খর্ব করার জন্য। তার প্রমাণ,— বিজ্ঞান প্রসঙ্গে এরা বলছে, খ্রিস্টীয় প্রথম দ্বিতীয় তৃতীয় শতকের মধ্যে অথর্ব পরিশিষ্টের যে ষোলোটা সূত্র ছিল, সে ষোলোটা সূত্রের মধ্যে বর্তমান বিজ্ঞানের যা কিছু উদ্ভাবন তা নিহিত আছে। এ কথা যে কত বড় মিথ্যে তা যে কোনও সাধারণ বুদ্ধিমান মানুষ বুঝতে পারবে। কারণ, এ কথা স্বীকার করা মানে, গত সাড়ে তিন হাজার বছর ধরে কোনও উন্নতিই হয়নি বিজ্ঞানের। এরা সেই জাতের লোক, যারা বলে থাকে, প্রাচীন ভারতে এরোপ্লেন ছিল, কারণ সাহিত্যে পুষ্পক রথের বর্ণনা আছে। পৃথিবীতে মাছও আছে মেয়েও আছে কিন্তু মৎস্যকন্যা নেই, সেটা আছে কবির কল্পনায়। উঁচু বাড়ি থেকে পৃথিবী যেমন দেখায়, উঁচু পাহাড় থেকে পৃথিবীকে যেমন দেখায়, তার থেকে পুষ্পক রথ কল্পনা করা যায়। কেন বলছি ভারতে পুষ্পক রথ ছিল না, তার সোজা কারণ, পুষ্পক রথ তৈরি করতে যে পদার্থবিদ্যার উন্নতির দরকার ছিল, বীজগণিতের চর্চার প্রয়োজন ছিল, ভারতে বহু দিন আগেই তা থেমে গেছে। কাজেই বীজগণিত নেই পদার্থবিদ্যাও নেই, সুতরাং পুষ্পক রথ কোথায় পাবে? আকাশ থেকে তো কেউ ফেলে দেয়নি। বড় কথা হচ্ছে, প্রাচীন ভারত যদি এরোপ্লেন তৈরি করতে জানত, তা হারিয়ে যেত না। মানুষের পক্ষে কল্যাণকর কোনও কিছুই হারিয়ে যায় না। দেখুন আমরা সাধারণ কথায় বলি, আদা, তুলসীপাতা, মধুর রসে সর্দিকাশে কমে, সে তো হাজার বছর ধরে চলেছে, হারায়নি। মানুষ তার হিতকর কোনও জিনিসকে হারিয়ে যেতে দেয় না, ভোলে না।
বিজ্ঞান প্রযুক্তি বহুদিন ধরে বন্ধ হয়েছিল। প্রমাণ, আমরা জানি সমুদ্রযাত্রা করলে প্রায়শ্চিত্ত করতে হত; বাইরে থেকে জ্ঞান আহরণ বন্ধ হয়েছিল খ্রিস্টপূর্ব তৃতীয় সহস্রাব্দে বহির্জগতের সঙ্গে যে নৌ-বাণিজ্য সম্পর্ক ছিল প্রাগার্য যুগে, সিন্ধু সভ্যতার সঙ্গে, তাতে মিশর, চিন, আলেকজান্দ্রিয়া, পারস্য, রোম, দক্ষিণ ইয়োরোপ, গ্রিস, আলবেনিয়া পর্যন্ত বাণিজ্য ছিল। এতে শুধু পণ্যের বিনিময় হত না, চিন্তা ও ভাবনারও বিনিময় হত। বাইরের জগৎ থেকে আমরা পেয়েছি অনেক নতুন চিন্তার উপাদান, দিয়েওছি। আর্যরা আসার একটু পরেই এটা বন্ধ হয়ে যায়। তার কারণ, এরা নিরক্ষর ছিল; লেখাপড়া জানত না, বাণিজ্য করার বিদ্যে ছিল না। এরও কিছুদিন পরে এরা কিছু লেখাপড়া শিখে বাণিজ্য করে; এই বাণিজ্যও ধীরে ধীরে থেমে যায়। গুপ্তযুগের পরে কমে যায়, খ্রিস্টীয় সপ্তম শতকে দূরপ্রাচ্যের সঙ্গে বহির্বাণিজ্য হয়, সেখানে ভারত দিয়েছে অনেক, পায়নি কিছুই
নতুন চিন্তা পায়নি। দূরপ্রাচ্যেরও নতুন কিছু দেবার আন্তর-সম্পদ ছিল না। এটা বিজ্ঞানের দিক থেকে ক্ষতিকর হয়েছে। শুধু পুষ্পক রথ ছিল বললে তো হবে না। রসায়ন, জ্যোতির্বিদ্যা, আয়ুর্বেদ, পদার্থবিদ্যা এ সবের প্রকৃত চর্চা বহুদিন বন্ধ হয়ে গিয়েছিল। খ্রিস্টীয় সপ্তম শতকের পরে আমাদের দ্বৈপায়ন অর্থাৎ স্বয়ংসম্পূর্ণ যে গ্রামীণ সভ্যতা সৃষ্টি হল, তাতে জেলে, কুমোর, কামার, নাপিত, মুচি নিয়ে যে গ্রাম সৃষ্টি হল, তাতে কারও গ্রামের বাইরে যেতে হবে না। গ্রামে এই সংকীর্ণতা বাড়ছিল। স্মৃতির চর্চায় আমরা এটা বেশ বুঝতে পারি। শাস্ত্র, ধর্মগ্রন্থ, নিবন্ধ শাস্ত্রের মধ্যে ক্রমশ সংকীর্ণতা বাড়ছে এবং এর মধ্য দিয়ে বিজ্ঞানমনস্কতা একেবারেই কমে যাচ্ছে। ধরুন, রঘুনন্দনের অষ্টবিংশতি তত্ত্বে নানা রকম স্মৃতির চর্চা আছে যা আজ পড়তেও লজ্জা করে। যেমন, মঙ্গলবারে লাউ খেতে আছে কি না, বুধবারে কুমড়ো খেতে পারে কি না, এই সব চর্চা, এবং সুস্থ পরিণত বয়স্ক পুরুষ চর্চা করছে বিধবা মাথায় কতটা তেল দিতে পারবে, সে তেল কপালে এসে পড়বে কি না। সিদ্ধান্ত হচ্ছে, তেলটা যেন কপালে গড়িয়ে না পড়ে। ভাবতেও অবাক লাগে, লজ্জা করে এদের এর থেকে বেশি চিন্তার দরকার ছিল না? বিধবা যত বেশি মাথায় তেল দিক না, তাতে সমাজের কী এসে যায়? এ কোন সমাজ যাতে বিধবা মাথায় তেল দিলে মানুষের কিছু এসে যায়? এক কথায় বিজ্ঞানমনস্কতা একেবারেই লুপ্ত হয়ে গিয়েছিল। মানুষ অত্যন্ত সংকীর্ণ পরিধির মধ্যে চিন্তাভাবনাকে আবদ্ধ রেখেছিল। এরা সেই অবিজ্ঞান চর্চাকে বিজ্ঞান বলছে।
মুঘল আমলে আবার বিজ্ঞানচর্চা কিছুটা শুরু হয়, ব্রিটিশ আমলে ভাল করে হয়। আর এদের ইতিহাসচর্চা সম্বন্ধে তো আমরা সকলেই জানি, সমুদ্র গুপ্তের বিষ্ণু স্তম্ভটাই হচ্ছে কুতুব মিনার। সাতশো চল্লিশ বার আরব থেকে আক্রমণ হয়েছিল ভারতবর্ষে এবং প্রতিবারই প্রতিহত করেছিল হিন্দু রাজারা, বীর ছিল তারা। পৃথ্বীরাজ পরাজিত হয়নি, জিতেছিল। এ সব টিভিতেও দেখাচ্ছে। পাঠ্যগ্রন্থেও বলছে। পাঠ্যগ্রন্থে তো ইতিহাসকেই তছনছ করে ফেলছে, তথ্যের সঙ্গে সম্পর্ক নেই এমন ইতিহাস লিখছে, শেখাচ্ছে অনৈতিহাসিক, অবৈজ্ঞানিক এই মানসিকতা শিক্ষার পরিপন্থী। কারণ, শিক্ষা হচ্ছে সুস্থ যুক্তিপূর্ণ মানসিকতার নির্মাণ। যে কথা প্রথমেই উল্লেখ করেছি।
এরা আজকাল সরস্বতী বন্দনা দিয়ে লেখাপড়া শুরু করতে বলে, প্রথমত সরস্বতী এ দেশের সব মানুষের দেবী নয়, স্বীকার্যও নয়। যেমন মুসলমান, খ্রিস্টান, বৌদ্ধ, জৈন, শিখ, ব্রাহ্ম— এরা কেন সরস্বতী বন্দনা করতে যাবে? বন্দেমাতরম এরা ভয়ঙ্কর ভাবে প্রচলন করতে চাইছে। ‘ত্বং হি দুর্গা দশ প্রহরণ ধারিণী’ এ সব কথা কেবল বলবে একজন মুসলমান বা খ্রিস্টান বা বৌদ্ধ, শিখ? তারা তো বিশ্বাস করে না। অন্যে যা বিশ্বাস করে না তাকে জোর করে চাপিয়ে দেওয়ার উগ্র প্রবণতার সঙ্গে শিক্ষার মৌলিক বিরোধ আছে। বিশ্বাস চাপিয়ে দেবার অন্ধ অযৌক্তিক এই প্রবণতা থেকে দু’বেলা টিভিতে দেখা যায় সিঁদুর, চন্দনের ফোঁটা দিয়ে পুরুষরা ঘোরাফেরা করছে। এদের নাম করার প্রয়োজন নেই। এরা কি একবারও ভেবেছে, সিঁদুর খ্রিস্টীয় পঞ্চম শতাব্দীর আগে চিন থেকে ভারতবর্ষে পৌঁছয়নি। ওরা কি ভেবেছে, চন্দন জন্মায় দাক্ষিণাত্যে, আর্য সভ্যতা সৃষ্টি হয়েছিল আর্যাবর্তে। চন্দন এসে পৌঁছেছে অনেক পরে। ওরা তো বৈদিক সভ্যতা ফিরিয়ে আনছে ঘটা করে। কিন্তু এর সঙ্গে সিঁদুর চন্দনের কিছুমাত্র যোগ নেই। এ তো সে দিনের জিনিস।
***
এরা এখন বলছে হিন্দু সভ্যতা হচ্ছে শ্রেষ্ঠ সভ্যতা, প্রাচীনতম সভ্যতা। শ্রেষ্ঠ কথাটা আপেক্ষিক। শ্রেষ্ঠের যুক্তি ভাল, আরও ভাল, সবচেয়ে ভাল। এ কথা বলতে গেলে তাবৎ ধর্ম সম্বন্ধে জানতে হয়। এদের আছে সেই সুগভীর প্রজ্ঞা? ভারতবর্ষে কম লোকেরই, খুব কম ঐতিহাসিকেরই এ নিয়ে চর্চা করার, আপেক্ষিকতার বিচার করার ক্ষমতা আছে। তাঁদের আঙুলে গোনা যায়। এঁরা তো বেশির ভাগই মিথ্যা কথা বলেন, জেনেশুনে মিথ্যা বলেন। আর প্রাচীনতম সভ্যতা বললে তো বিরাট মিথ্যে কথা বলা হয়।
পৃথিবীর প্রাচীন সভ্যতার মধ্যে আর্য সভ্যতা হচ্ছে কনিষ্ঠতম। আসিরিয়া, ব্যাবিলনিয়া, মিশর, চিন, গ্রিস, রোম; এদের সভ্যতা অনেক পুরনো সভ্যতা। কত হাজার বছরের লিখিত তথ্য অনেক সভ্যতাতে পাওয়া যায়। আর্যরা এ দেশে এল খ্রিস্টপূর্ব পঞ্চদশ থেকে দ্বাদশ শতাব্দীতে, লিখতে শিখল আরও অনেক পরে, কাজেই লিখিত আর্য সভ্যতা অনেক পরে। বেদকে যদি শ্রুতি বলে ধরেও নিই, দ্বাদশ শতকের আগে বেদের তো কোনও চিহ্নই পাচ্ছি না। কাজেই প্রাচীনতম গ্রন্থ বলছে কেন? প্রাচীন বললে মানুষের মনে একটা সম্ভ্রমের উদ্রেক হয়, প্রাচীনতম বললে আরও তীব্র হয় সেটা। এ মিথ্যেটা দরকার বিজ্ঞানমনস্কতা নেই বলে।
আমাদের যদি রবীন্দ্রনাথকে সম্মান জানাতে হয়, তবে কি বলতে হবে তিনি বেঁচে আছেন? আমায় যদি প্রপিতামহকে শ্রদ্ধা জানাতে হয়, তো বলতে হবে তিনি বেঁচে আছেন? অনেক মৃত লোককে আমরা শ্রদ্ধা জানাই। কেন আমরা বলতে পারব না প্রাচীন ভারতীয় সভ্যতায় উৎকর্ষ ছিল, ঐশ্বর্য ছিল, অনেক বিষয়ে শ্রেষ্ঠত্ব ছিল। আমরা বলব, খোলা চোখে বলব, ভুলগুলোকে ভুল আর ঠিকগুলোকে ঠিক বলব। পৃথিবীকে ভারতবর্ষ অনেক কিছু দিয়েছে, তা নিয়ে মাথা উঁচু করব। যেখানে ভুল করেছে তা বর্জন করব। এই খোলা দৃষ্টি দিয়ে শ্রদ্ধা করব, চর্চা করব— ভারতের প্রাচীন সভ্যতাকে। এটা করতে ওরা রাজি নয়।
ওরা ধরেই নিয়েছে ভারতীয় সভ্যতাটাই প্রাচীনতম। কাল্পনিক ভাবে ধরে নিয়েই দুটো জিনিস প্রবর্তনের চেষ্টা করছে। প্রথমত, সংস্কৃত ভাষা শিক্ষার মাধ্যম হবে। এ তো পাগলের প্রলাপ। এদের মতাবলম্বী বেশ কিছু লোক বলে, ভারতবর্ষে কয়েকশো লোক এখন সংস্কৃত ভাষাকে মাতৃভাষার মতো ব্যবহার করে থাকে। যাদবপুর বিশ্ববিদ্যালয়ে একদা এ কথা বলা হয়েছিল, উদ্দেশ্য আমি। আমি সংস্কৃতকে মৃত ভাষা বলে অভিহিত করি। কেউ কেউ বলে, যেহেতু কিছু লোক কথা বলে এ ভাষায় তাই এটা জীবিত ভাষা। আমি বলেছি, যদি ধরেও নিই তা হলে তারা বাজারে আলু, পটল কেনে কোন ভাষায়? ট্রেনের টিকিট, ডাক টিকিট কেনে কোন ভাষায়? তার মানে তারাও জানে আর একটা ভাষা, দৈনন্দিন কাজ চালায় সে ভাষায়। জীবিত ভাষায় তারা প্রয়োজন মেটায় প্রতিদিনের। ইউরোপে এমন অনেক মানুষ আছে যারা অনায়াসে অনর্গল ল্যাটিন, গ্রিক ভাষায় কথা বলে। তারা কি বলবে সেটা তাদের মাতৃভাষা? জীবিত ভাষা? চর্চা করলে আমরা যে কোনও ভাষায় কথা বলতে পারি। বেশ কিছু বিশ্ববিদ্যালয়ে সংস্কৃত বিভাগে অনেকে অনর্গল সংস্কৃত ভাষা বলতে পারে— তাতেই সেটা তাদের মাতৃভাষা হয় না। জোর করে সংস্কৃত ভাষা চাপিয়ে দেবার অর্থ কী?
যে ছেলেটি বায়োকেমিস্ট্রি পড়বে বা যে মেয়েটি ডাক্তারি পড়বে, ওকালতি করবে, তাদের তো সংস্কৃত পড়ার কোনও বাধ্যবাধকতা নেই। কোনও প্রয়োজন নেই। যদি কোনও প্রয়োজন থাকে, সংক্ষিপ্ত চালু করে শব্দসম্ভার, ব্যাকরণটা শিখিয়ে দেওয়া যায়। যার প্রয়োজন, সে সেটা শিখবে কিন্তু সকলের ওপর কোনও ভাষাই চাপিয়ে দেওয়া ঠিক নয়। ইউরোপের শিক্ষাব্যবস্থায় কোথাও গ্রিক, ল্যাটিন ভাষা জোর করে শিখতে বাধ্য করা হয় না। কারণ মানুষের শিক্ষণীয় বিষয় বেড়েই চলেছে, তার মধ্যে যদি সংস্কৃত ভাষা শিখতে হয় বাধ্যতামূলক ভাবে, তবে তো চব্বিশ ঘণ্টায় দিন চলবে না। তাই মানুষ সদ্ধি প্রণোদিত হয়েই একে বাদ রেখেছে। যারা শিখবে, শখে শিখবে। কিছু লোক চিরদিনই শিখবে। বলতে লজ্জা করে, পাশ্চাত্য জগতে আসিরিয়ান, ইজিপশিয়ান, সুমেরিয়ান ভাষা শিখবার জন্য যে উন্নত চর্চা রেখেছে, উন্নত মান রেখেছে, সে উন্নত মানে সংস্কৃত ভাষার চর্চা ভারতে কোথাও হয় না। পুণেতে অনেকটা আছে আর কোথাও নেই। চেষ্টাও নেই। তাই এ কথা বলে লাভ নেই যে, সংস্কৃত শ্রেষ্ঠ ভাষা, প্রাচীনতম ভাষা। জীবিত ভাষা
এ সব কোনওটা না বলেও সংস্কৃত ভাষার চর্চা করা যায়। প্রথমত সেটা বৈজ্ঞানিক চর্চা হবে, ঐতিহাসিক দৃষ্টিভঙ্গিতে দেখতে হবে। অন্য অনেক প্রাচীন ভাষার সঙ্গে তুলনা করেই সংস্কৃতকে দেখতে হবে। দ্বিতীয়ত, প্রাচীন ভারতের অর্থনীতি, রাষ্ট্রনীতি, সামাজিক খবরগুলো জানতে হবে। অথচ এ সব কোনওটাই এরা করে না। এরা মনে করে, সংস্কৃত অনেকটা ‘হট হাউস’-এ তৈরি ফলমূলের মতো, চারদিক বন্ধ করে সংস্কৃত চর্চা করা— তা হয় না। এবং তা মিথ্যা।
এই সংস্কৃতকে ওরা আবশ্যিক শিক্ষণীয় বলে চাপিয়ে দিতে চায়। যার ফলে ছেলেমেয়েদের পাঠ্যতালিকা থেকে অনেক কিছু বাদ দিতে হবে। কারণ, সময়ের নির্দিষ্টতা আছে। ফলে এ এক আজগুবি প্রচেষ্টা, সমাজের সব দিক থেকে ক্ষতিকর হবে। এটা জেনেই করছে সঙ্ঘ পরিবার।
ওরা আরও বলে, সংস্কৃত ভাষা ধর্মের বাহন— কতক দূর পর্যন্ত কথাটা ঠিক। প্রাচীন ভারতে ধর্মের বহু গ্রন্থ সংস্কৃতে রচিত হয়েছে। সঙ্গে সঙ্গে এ কথাও বলতে হবে, নাস্তিকতার স্বপক্ষে অনেক বইও সংস্কৃত ভাষায় রচিত হয়েছে। চার্বাক, বৃহস্পতি আছে, জয়রাশির তত্ত্বোপপ্লবসিংহ যা নাস্তিক্যবাদ প্রচার করে, তাও সংস্কৃত ভাষায় আছে। বৌদ্ধ, জৈন, যা বেদকে স্বীকার করে না তাও সংস্কৃতে রয়েছে। উল্টোদিকে বলতে হবে, ভারতীয় ধর্মের বহু গ্রন্থ সংস্কৃত ভাষা বাদে অন্য ভাষাতে আছে, আজও লেখা হচ্ছে। পালি প্রাকৃত আঞ্চলিক ছাড়া ইংরাজি ভাষাতেও লেখা হয়। তথ্যমূল্যের দিক থেকে তার গুরুত্ব কম নয়। ন্যায় শাস্ত্রে আমরা যাকে বলি অ-ব্যাপ্তি আর অতিব্যাপ্তি, সংস্কৃতে এ দুটোই হয়েছে— সংস্কৃতকে ধর্মের বাহন বললে অ-ব্যাপ্তি হয়। কারণ, সংস্কৃতের বাইরে অন্য ভাষায় ধর্মগ্রন্থ রয়েছে। আর অতি-ব্যাপ্তি হয় কারণ, সংস্কৃতে ধর্ম ছাড়াও আরও বহু কিছুই রয়েছে। সংস্কৃতে ডিকশনারি লেখা হয়েছে, বিজ্ঞান, ইতিহাস, সাহিত্য সবই লেখা হয়েছে। তাই সংস্কৃতকে ধর্মের বাহন বললে সংস্কৃত ভাষার অপমান করা হয়।
একটি ভাষা সাধারণের ওপর চাপিয়ে দেওয়ার অর্থই হচ্ছে, মুষ্টিমেয়র হাতে ক্ষমতা তুলে দেওয়ার একটা চেষ্টা। এই মুষ্টিমেয় হচ্ছে সংস্কৃত জানা কিছু ব্যক্তি। আপনারা জানেন কি না জানি না, যাঁরা টিভিতে দাপিয়ে বেড়াচ্ছেন, অর্গানাইজার পত্রিকায় দাপিয়ে বেড়ান— এঁদের অনেকেই সংস্কৃত জানেন না। তাঁদের লেখা পড়েই বলছি। ভুল জানেন। কষ্ট করে সংস্কৃত শেখেনও না। তবু ওরা বলছে সংস্কৃত পাঠ্য করো। জ্ঞানবিজ্ঞানের উৎকর্ষের জন্য নয়, মানুষ এর ফলে বিশ্বাস করবে সংস্কৃত হচ্ছে হিন্দুধর্মের বাহন। ভারতীয় ইতিহাসের শ্রেষ্ঠত্ব হচ্ছে হিন্দুধর্ম। এ দুটো মিথ্যার ওপর প্রতিষ্ঠিত করে আগামী প্রজন্মের মনকে তৈরি করা। তারা এ জন্যই সংস্কৃত পড়বে এবং হিন্দুধর্মের শ্রেষ্ঠত্ব সম্বন্ধে মনে কোনও সন্দেহকে স্থান দেবে না।
***
এরা একই সঙ্গে বলছে, হিন্দুত্বচর্চা ও বেদচর্চা করতে হবে। আমরা জানি বেদপাঠের দুটো দিক আছে। একটা প্রকরণ ও অন্যটা শিক্ষাগত। অর্থাৎ একদিকে বেদের বিষয়বস্তুকে জানা আর একটা বেদের যজ্ঞ ও বৈদিক ধর্মকে প্রবর্তন করা। এ দুটোই ওরা করতে চায়। ২৫-৩০ বছর আগে পুনেতে এক ডাচ সাহেব যজ্ঞের ছবি তুলেছিলেন, এত হতাশ লাগে তা দেখলে— কারণ, যজ্ঞ সম্পর্কে এক মহিমান্বিত চিত্র আমাদের মনে রয়েছে। যখন দেখি, হাঁটু পর্যন্ত কাপড় পরে খালি গায়ে লোকেরা কাঠ ঘষে ঘষে আগুন জ্বালছে, একটা কুণ্ডের মধ্যে দুধ জ্বাল দিচ্ছে মন্ত্র বলতে বলতে, তখন আর যাই হোক সেই মহিমান্বিত রূপটা ধরা পড়ে না। মনে হয়, সাধারণ কিছু একটা করছে। কিন্তু মনে রাখতে হবে, মানুষ কখন এই সব করত, কী জন্য করত— পৃথিবীর সমস্ত দেশে যজ্ঞ এই রকমই ছিল। পৃথিবীর প্রত্যেক সভ্যতার আদিতে কোনও না কোনও রূপে যজ্ঞ ছিল। খ্রিস্টীয় চতুর্দশ শতকে আয়ারল্যাণ্ডে শেষ ‘হর্স-স্যাক্রিফাইস’ হয়েছিল— এটাকে ঠিক অশ্বমেধ বলা যাবে না। যদিও এতেও ঘোড়াকে নিহত করে যজ্ঞ করা হয়েছিল। যজ্ঞ ছিল। আমরাই একমাত্র যজ্ঞের ধারক-বাহক নই।
সেই যজ্ঞকে এরা আজকের দিনে প্রকরণ ভাবে আনতে চায় এবং যজ্ঞের বিষয়কেও এরা চর্চায় আনতে চায়। যজ্ঞ ছাড়াও বেদে যা লেখা আছে তাকেও এরা পুনঃপ্রবর্তন করতে চায়। এ প্রসঙ্গে বলে নেওয়া হয়তো অসঙ্গত হবে না, বেদের মধ্যেও বহু লোককে আমরা পাচ্ছি যাঁরা বেদের কথাও বিশ্বাস করতেন না। ইন্দ্র কে ছিলেন? ইন্দ্রকে কেউ জন্মাতে দেখেছে— ‘আমি নেম ভার্গব বলছি, ইন্দ্ৰ বলে কেউ নেই’, এ কথা ঋগ্বেদেই আছে। অথচ ইন্দ্র কিন্তু বেদের শ্রেষ্ঠ দেবতা, ঋগ্বেদের এক চতুর্থাংশ শুধু ইন্দ্রের উদ্দেশে প্রযোজ্য। আর নেম ভার্গব বলছেন ইন্দ্র নেই। অন্য ঋষিরা বলেছেন, বায়ু, পর্জন্য, মিত্র, সূর্য, অগ্নি এঁদের কেউ জন্মাতে দেখেছে? যে অগ্নিকে আমরা দেখেছি, দু’বেলা দেখতে পাই, তাকে জানি। সূর্য আকাশে ওঠে, তাকে জানি। কিন্তু সূর্য দেবতা, এ কথা কে বলে দিল? সূর্য যখন অস্ত যায় তখন কোথায় সে থাকে? আমি আক্ষরিক অনুবাদ বলছি। সূর্য যখন অস্ত যায়, সে কোথায় ঘুমোয়? তার বাসস্থান কোথায়? আমাদের প্রার্থনা যে দেবদেবীদের কাছে পৌঁছয়, কে বলে দিল? কাকে বলে দিল? আমাদের প্রার্থনা যে গ্রহণ করল— যজ্ঞ যে ভাবে করছি, তা গ্রহণযোগ্য কে বলে দিল? তারা যে গ্রহণ করে আমাদের ভাল করতে চায়, তার প্রমাণ কী? তাই বেদেই পদে পদে সন্দেহ। কারা করছেন? সেই ঋষিরা, এ তো বেদ থেকেই পাচ্ছি। এ কারণেই বেদ আমার কাছে এত মূল্যবান গ্রন্থ, এত ঐশ্বর্যময়। মানুষের আশঙ্কা, সন্দেহ, ত্রাস সবই বেদের মধ্যে নিহিত। আজকের সঙ্ঘ পরিবার যদি খোলা চোখে বেদ পড়ত, ওদের মোহমুক্তি ঘটত।
বেদে সাড়ে তিনটি সূক্ত রয়েছে রুদ্রের সম্বন্ধে, বলা আছে, হে রুদ্র আমাদের বাড়ির দ্বিপদ অর্থাৎ মানুষ, চতুষ্পদ অর্থাৎ পশুপাল এদের ওপর কোনও অস্ত্র নিক্ষেপ কোরো না। ঠিকানা দিচ্ছি, আমার শত্রুর বাড়ি গিয়ে ওদের নিকেশ করে দাও। এ কি কোনও উঁচু মানসিকতা— শত্রু ধ্বংস করে দাও, তার সন্তান ও পশুকুল ধ্বংস করে দাও। এমন বহু প্রার্থনা বেদে রয়েছে। আমি অমুক বাড়ির মেয়ে চুরি করতে যাব, রাত্রিটা যেন অন্ধকার হয়, মেয়েটার ভাইগুলো যেন জেগে না ওঠে, বাড়ির কুকুরগুলো যেন না চেঁচিয়ে ওঠে। খুব ভাল জিনিস? ভাল হোক মন্দ হোক ঘটত, পৃথিবীতে ঘটেছে। বেদে এই যে তথ্যদলিল রেখে গেছে, তার জন্য আমরা কৃতজ্ঞ। বেদ হচ্ছে একটা জীবন্ত সমাজের জীবন্ত দলিল।
এ ভাবেই বেদকে দেখা উচিত। ভালমন্দ সমস্ত প্রবণতা বেদের মধ্যে রয়েছে। ঈর্ষা, দ্বেষ, জিঘাংসা সব মন্দ প্রবণতা রয়েছে। এই তো বলেছে ‘কীকট’ সম্বন্ধে মানে আমাদের বাংলাদেশ বলা আছে কিং তে বৃদ্ধন্তি কীকটেষু গাবঃ— বাংলাদেশের লোক গরু নিয়ে কী করবে? কারণ, ওরা তো যজ্ঞ করে না। কারণ, গরুর একটাই কাজ, ঘিয়ের জন্য দুধ দেওয়া। তাই ইন্দ্র ওদের গরুগুলো নিয়ে এসে আমাদের দাও। একাধিক জায়গায় রয়েছে। কীকটের গরুগুলো কি কাজে লাগবে ওরা তো যজ্ঞ করে না, ওগুলো চুরি করে এনে দাও। ইন্দ্র চুরি করে এনে দিয়েছেন তাই অনেক জায়গায় তাঁর প্রতি কৃতজ্ঞতা প্রকাশ রয়েছে। এমন সূক্তের পর সূক্ত রয়েছে যেখানে রাজারা দান করেছেন তার লম্বা ফিরিস্তি। এতগুলো ঘোড়া, এতগুলো গরু, এত নারী, এত সোনা— পড়তে ভীষণ ক্লান্তিকর লাগে। কিন্তু আমি কৃতজ্ঞ, যে মানুষের চিরকালের প্রার্থনা এতে রয়েছে, অন্নপূর্ণে এশো দেহি দ্বিষো জহি— এ প্রার্থনা স্বাভাবিক, চিরকালের, আমার সন্তান যেন থাকে দুধে ভাতে। সমস্ত মানবিক প্রার্থনা রয়েছে বেদে। কিন্তু ওরা যে বেদ ফিরিয়ে আনতে চায়, তা গোবর-জল ছড়া দেওয়া এমন এক বেদ যার অধিকাংশই ত্যাজ্য।
সমস্ত ঋগ্বেদে চার ভাগের তিন ভাগই হচ্ছে অর্থনৈতিক দেনা-পাওনার। যেমন, হে দেবতা তোমাকে আমরা এই গরুর মাংস, এই রুটি, এই সুরা, দুধ-দই এই সব দিচ্ছি, তুমি তার বদলে এই শত্রুগুলোকে জয় করে দাও, পরমায়ু দাও, সন্তান দাও, পশুপাল বৃদ্ধি করো, আরোগ্য দাও। চার ভাগের তিন ভাগ এই কথা। বাকি এক ভাগের মধ্যে বহু সুন্দর জিনিস রয়েছে। খুব উঁচু চিন্তা রয়েছে, চমৎকার প্রকৃতি বর্ণনা। মানুষের সম্পর্কে মানুষের মঙ্গল কামনা। যে মানুষ মন থেকে বিশ্বাস করতে জানে, সন্দেহ করতেও জানে— সেই মানুষই। বেদে আমরা বিশ্বাসের কথাও পাই, সন্দেহের কথাও পাই। বেদে মানুষ ভালবাসতে ও জানে, হিংসে করতেও জানে, এ দুটোই পাই। বেদ এখানেই মহৎ যে, এ সব লুপ্ত করে দেয়নি। সন্দেহের কথাও উল্লেখ রয়েছে—। আর একটা প্রশ্ন হল, ওরা যখন যজ্ঞ ফিরিয়ে আনার কথা বলছে, তখন যজ্ঞে গো-হত্যা করতে হবে আর ওরা তো আবার গো-হত্যার বিরোধী। যজ্ঞে তো শয়ে শয়ে গো-হত্যা করতে হবে। দানদক্ষিণা বাদ দিলেও অনেক পশু মারতে হবে।
আজকে গো-হত্যা নিবারণের কথা কেন বলছে, যদিও গাভী-হত্যা কেউ করে না, হয় বলদ হত্যা, সেটা বন্ধ করতে চাইছে মুসলমানকে তার সস্তার প্রোটিন থেকে বঞ্চিত করার জন্য। এ ছাড়া অন্য উদ্দেশ্য নেই। যেমন সংবাদপত্রেই দেখেছি, দিল্লির চিড়িয়াখানায় পশুরা একদিন চব্বিশ ঘণ্টা চেঁচিয়েছিল একটানা, কারণ দুটো; স্টেশন থেকে দূরে পশু মারা হয়, গাড়ির টায়ার ফেটে যাওয়ায় মাংস আনা যায়নি। বেচারিরা খেতে পায়নি। কথা হচ্ছে, সেই গরু মেরেই খাওয়াচ্ছ, দিল্লিতে করা চলবে না। দিল্লিতে গো-হত্যা বন্ধ। দিল্লিতে ‘গোমাংস’ রান্না চলবে না। অথচ যে বেদ তোমরা ফিরিয়ে আনার চেষ্টা চালাচ্ছ, তখন মানুষ গরু ছাড়া কিছু খেতেই জানত না, সে সমাজ প্রধানত গো-মাংসই খেত। যাজ্ঞবল্ক্য শতপথ ব্রাহ্মণে বলেছেন, এই কারণে গো-মাংস খাওয়া উচিত নয়, বলেও বলছেন, ‘আমি কিন্তু খাব, যদি রান্নাটা ভাল হয়।’ দেখুন মানুষের প্রবণতা কোথায়, তার রুচি আছে গো-মাংসে! সে তাই স্বীকার করছে আমি খাব যদি রান্নাটা ভাল হয়।
কেন তখন বলছে গো-মাংস খাওয়া বা গো-হত্যা করা উচিত নয়? কারণ, খ্রিস্টপূর্ব একাদশ শতকে এ দেশে প্রথম লোহা আসে আর সপ্তম শতকের মধ্যে লোহার বহুল ব্যবহার হয়। সপ্তম শতকের গোড়ায় প্রথম লোহার লাঙলের ফলা এ দেশে পাচ্ছি। এটা খুবই গুরুত্বপূর্ণ, এর ফলে অল্প পরিশ্রমে অনেকটা জমি চাষ করা যায়। ফলে বলদের দাম অনেক বেড়ে যায়। বলদকে অযথা খুন করলে চাষে টান পড়ে। বলদের দ্বারা তারা অনেক জমি চাষ করবে। ওই সপ্তম শতকের সময় বাণিজ্য থেকে টাকা আসছিল, তা জমা হচ্ছিল একটি মুষ্টিমেয় সম্প্রদায়ের হাতে। এই সময়ই সমাজে আরও দুটো জিনিস ঘটে— এক, শ্রেণিবিভাগ বড়লোক এবং গরিব। এবং কায়িক শ্রম, বা হাতে পায়ে খাটা নিচু জাতের কাজ আর মাথা দিয়ে যে কাজ অর্থাৎ চিন্তা, তা উঁচু জাতের কাজ বলে মেনে নেওয়া। অর্থাৎ শ্রমের জাতি বিভাগ ঘটে, এখনও যার উত্তরাধিকার আমরা বহন করছি। যারা মাথায় কাজ করে, তাদের কাছে কায়িক শ্রম যারা করে, তারা হল ‘ওরা’ এবং যারা মাথা দিয়ে কাজ করি তারা হচ্ছি আমরা, এ ধারণা তো সুপ্ত আছে। সচেতন ভবে যদি শ্রেণি বিভেদের বিষকে ভিতর থেকে দূর করতে হয়, প্রথমেই এটাকে সরিয়ে ফেলতে হবে— কারণ, এ ভাবনা প্রোথিত হয়ে আছে আমাদের চেতনায়।
সে যুগে যারা বহির্বাণিজ্য থেকে প্রচুর অর্থ করেছে, চাষ থেকেও যাদের প্রভূত আয় হচ্ছে, তাদের তো লোভ হয়েছে। দেখল, শতকরা নব্বই জনকে যদি বঞ্চিত করে, কার্যত আরও বেশি পঁচানব্বই-ছিয়ানব্বইজন না খেয়ে মাত্র পেটভাতায় কাজ করত, বাকি অল্প ক’জন টাকার অধিকার পেয়েছে। তারা এ সুখ ছাড়বে কেন? তাই লাভের লোভে বেশি চাষের জন্য, গো-হত্যা নিবারণের দিকে ঝুঁকল
***
একই সময় বৌদ্ধধর্ম, জৈনধর্ম একই কথা বলছে। অহিংসার কথা বলছে। আমরা যারা সাম্যবাদে বিশ্বাসী তারা জানি, এ কথা কেউ এমনি বলেনি। এর পিছনে অর্থনৈতিক স্বার্থ ছিল। কারণ, বলদগুলো বাজে খরচ হয়ে গেলে, যারা ধনিক সম্প্রদায় তাদের টাকায় টান পড়বে। চাষ থেকে শস্য এবং তা থেকে পণ্য উৎপাদন বাড়বে, কুটিরশিল্পে উৎপাদন বাড়বে। তার বদলে বেশি অর্থ আসবে বিদেশ থেকে। সে টাকা জমবে মুষ্টিমেয়র হাতে এবং সেই লোভ তাদের বেড়ে গিয়েছিল, এটা অহিংসা প্রবর্তনার একটা কারণ।
মহাভারতে একটা দীর্ঘ অধ্যায় রয়েছে তার বিষয় হল, বেদে যে যজ্ঞে পশুবধ করা হয় তা কি ধর্ম না অধর্ম? এটা সে সময়ের লেখা। বৌদ্ধধর্ম, জৈনধর্ম পরে পরেই এটা লেখা হচ্ছে। খ্রিস্টপূর্ব চতুর্থ শতকে লেখা এগুলো। এ সন্দেহ সে দিন এসেছিল— এত পশুবধ করে যে যজ্ঞ করা হচ্ছে সে তো হিংসা। এ হিংসাকে ত্যাগ করে অহিংস হতে গেলে আজ তো যজ্ঞই হয় না? তাই দেখলাম, ধীরে ধীরে যজ্ঞ কিন্তু চলেও গেল। খ্রিস্টপূর্ব প্রথম শতক থেকে আরম্ভ করে যজ্ঞটা ক্রমেই কমে যাচ্ছে। খ্রিস্টপূর্ব প্রথম শতক থেকে দেখা যাচ্ছে, পূজা আর যজ্ঞ পাশাপাশি রয়েছে। এখন এরা যাকে হিন্দুত্ব বলে সেটা কিন্তু একেবারেই বেদত্বের বিরোধী। পৃথক মেরুর ব্যাপার।
কারণ, বেদের সময়ে মন্দির ছিল না। বিগ্রহ ছিল না— বেদে ‘বেদি পরিষ্কৃতাৎ ভূঃ’ মাটি পরিষ্কার করলে বেদি। সেখানে আমি প্রধানত গরুর মাংস, ইডলি; পুরোটা হচ্ছে দুধ, দই, ঘি, মাখন, ছানা, ছানার জল, সোমরস, মধু, সুরা দিয়ে। দেবতাকে বলছি, তোমরা এই সব নাও, আমাকে তার বদলে এই সব দাও। খাবার প্রশ্নেও দুটো বিষয় আছে। দেবতা এসে খাবেন এমন কথাও কোনও কোনও জায়গায় রয়েছে। এ দেবতা কিন্তু তার দৃষ্টিগোচর দেবতা নয়, কাল্পনিক, শুধু তার চেতনায় আনাগোনা করছে। কোথাও আছে পুড়িয়ে দিচ্ছি যজ্ঞে, এই ধূম তোমরা পান করো, পান করলে তার মধ্যে মাংসের স্বাদটা পাবে। এই ভাবে দেবতার কাছে নৈবেদ্য পৌঁছনো হত। আজ যদি এরা যজ্ঞ প্রবর্তন করতে চায়, গরু হত্যা করতে হবে, এ ছাড়া বহু সংখ্যক ছাগল, ভেড়া হত্যা করতে হবে। এটা তো ওদের আর একটা নীতি— গোহত্যা নিবারণ নীতিতে বাধছে। উল্টো দিকে যদি পুজো করতে চায়, সেটাও তো বেদের বিরোধী। তাতে মন্দির আছে, বিগ্রহ আছে, মানত আছে, আরও দক্ষিণা আছে, তীর্থ আছে, জপ আছে, হোম আছে, নানান ব্যাপার, শাপ-বর, স্বর্গ-নরক। বেদের যুগে, যজ্ঞের যুগে এ সব একেবারেই ছিল না। শাপ কিছু ছিল। বর-স্বর্গ-নরক কোনওটাই ছিল না। স্বর্গ-নরকের বদলে মৃত্যুর পরে একটা আবছা অন্ধকার জগতের কথা পাওয়া যায়। যেখানে পাছে যেতে হয় তাই প্রার্থনা আছে। তাই হিন্দুত্বের প্রণালীতে, প্রথাতে যা প্রার্থনীয়, সমস্তই বেদের বিরোধী। প্রশ্ন হল, এরা কোনটা চায় তা নিজেরাও জানে না। দুটো যে পরস্পরবিরোধী সে খবরও রাখে না।
স্বাভাবিক ভাবে মনে আসে, এমনটা কেন করছে? এই দুটোই কিন্তু ওদের হাতিয়ার। এর মধ্য দিয়ে ওরা যা দৃঢ় ভাবে প্রোথিত করতে চায়, তা হচ্ছে ‘তথাকথিত’ ধর্ম। তথাকথিত বলছি কেন? সংস্কৃতে আমরা পড়ি, সমাজকে যা ধারণ করে তাই ধর্ম। একটা সময় এমন হয়েছিল সব দেশেই, যখন আপনার কথার বিরুদ্ধে আমার কথা থাকার সম্ভাবনা ছিল, কাজেই তৃতীয় বা চতুর্থ লোক কার কথা মানবে— এই সংশয় থেকে বাঁচবার জন্য পৃথিবীর সব দেশের প্রথম ধর্মগ্রন্থকে বলা হয়েছে অপৌরুষের। বেদ কোরান বাইবেল আবেস্তা ও রেড ইণ্ডিয়ানদের যে ধর্মগ্রন্থ, এর প্রতিটিই অপৌরুষের। চিনা ধর্মগ্রন্থও। এ কথা না বললে দ্বন্দ্ব হবে, সংঘর্ষ হয়ে পরস্পর বিরোধিতার মধ্যে কোনও সংহতি হবে না— অর্থাৎ সমাজকে ধারণ করা যাবে না। ধারণ করার জন্য ধর্মকে মানতে হবে, তাকে সমাজ মানবে। তাই এ বার ওরা বেদের থেকেও নেবে ওইটুকুই যেটা নিজেদের অনুকূল, হিন্দু ধর্ম থেকেও নেবে ওইটুকুই যেটা নিজেদের অনুকূল। এটা একটা মিশ্র ব্যাপার।
আমরা জানি, যাঁরা সত্যকার ধর্মবিশ্বাসী তাঁরা বেছে নেন না, সবটুকুই নেন। তাঁর মধ্যে একটা প্রচ্ছন্ন অন্ধতা থাকে। আবার যারা যুক্তি-বুদ্ধি দিয়ে ধর্মকে নেয়, তাদের কাছে যুক্তির দাম বেশি, ধর্ম তাদের জীবনধারণের প্রক্রিয়ার অঙ্গ বা আনুষঙ্গিক বিষয়। আপনাদের নিশ্চয় মনে আছে, বাবরি মসজিদ ভাঙার সময় ক্যামেরা ঘুরে ঘুরে যখন একজন হিন্দু বিধবা বুড়ির কাছে গিয়ে থামল— বলল, মাতাজি আজকে এই যে সাড়ে পাঁচঘণ্টা ধরে ভাঙার ব্যাপারটা ঘটল তা আপনার কেমন লাগল? তিনি কপাল চাপড়ে বললেন, ‘হায় রায়, তোমার এই দশা হল অন্যের বাড়ি ভেঙে তোমায় থাকতে হবে?’ এই মহিলা ধর্মবিশ্বাসী হিন্দু, এঁর কাছে রামের ব্যাপারটা একটা ধর্ম। যাঁর অপমান ঘটেছে সে দিন। তাই তিনি লজ্জিত, কুণ্ঠিত, অপমানিত বোধ করছেন। অথচ সঙ্ঘ পরিবারের এ অপমানবোধ নেই।
এরা মাঝে মাঝে বড় বড় কথা বলে, ভাল ভাল কথাও বলে। প্রসঙ্গ গণেশের দুধ খাওয়া। মুরলীমনোহর যোশী প্রথমে বললেন, গণেশ দুধ খায়নি, খেতে পারে না। প্রশ্ন এই যে, যুক্তিমনস্কতা আর পাঁচ জায়গায় তোমার থাকে না কেন? এটা বলেছিলেন নাম কিনতে। কারণ, এটা এত বড়ই অবিশ্বাস্য ব্যাপার, যেখানে সন্তানসম্ভবা নারী দুধ পায় না, শিশু দুধ পায় না, রোগী বৃদ্ধ দুধ পায় না, সে দেশে এক লক্ষ লিটার দুধ দিব্যি খরচ হয়ে গেল, এ ঘটনা তো সুস্থ-বুদ্ধির মানুষ বিশ্বাস করতে পারবে না। আবার একই সময়ে লণ্ডনে, নিউ ইয়র্কে, মধ্যপ্রাচ্যে ভারতে গণেশ দুধ খেয়ে বসল। এ তো অবিশ্বাস্য ব্যাপার। কাজেই মুরলীমনোহর যোশী এ কথা বলেছেন। যখন রূপ কানোয়ারকে খুন করে সতী করা হল, প্রথমে শিবসেনা কিন্তু বলেছিল, কাজটা ভাল হল না।
মাঝে মাঝে এই ভাবে আমাদের ধোঁকা দেওয়া হয়। যাতে আমি আপনি মনে করি, এরা যুক্তি নিয়েই চলে। ঘটনা বিপরীত। এরা যুক্তি নিয়ে চলে না। ওরা জানে হিন্দুত্ব আর বেদত্ব পরস্পরবিরোধী। জেনেই বলে। ওরা কি জানে না, বেদে বলা হয়েছে খেয়ে এঁটোটা স্ত্রীকে দেবে? বেদে আছে, ‘ভুত্ত্বা উচ্ছিষ্টং বধ্বৈ দদ্যাৎ’। স্বামীর এঁটো খেতে হবে এ শর্তে আজ কোনও মেয়েই বিয়েতে রাজি হবে না। এবং বলা আছে— যাতযামানি বস্ত্রো পানস্থ ত্ৰাণি ভত্যায় দেয়ানি। অর্থাৎ যে বস্ত্ৰ-জুতো-জামা-ছাতা ব্যবহারের সম্পূর্ণ অযোগ্য হয়ে গেছে, সেটা ভৃত্যকে দেবে। ভৃত্য সেটা নিয়ে কী করবে? মাথায় করে রাখবে? ব্যবহারের সম্পূর্ণ অযোগ্য জিনিস নেবে, এই শর্তে আপনি আজকে ভৃত্য পাবেন না। আমি দুটো ছোট্ট উদাহরণ দিলাম। কাজেই বেদ আজকে মানা সম্ভব? বলা হয়েছে, একটি নারীর পক্ষে একটি পুরুষ যথেষ্ট, একটি পুরুষের পক্ষে দুটো নারী প্রয়োজন। ভোগ্য নারীর সংখ্যাতে চার থেকে চারশো পর্যন্ত আছে।
আজকের সংবিধানে যদি কোনও পুরুষ দু’টি তিনটি বিবাহ করতে চায়, পারবে? তাই মনে রাখতে হবে, বেদকে ফিরিয়ে আনার মানে কিন্তু এত সব। বেদে ঋত্বিক অর্থাৎ পুরোহিতকে দক্ষিণা দেওয়া হচ্ছে শয়ে শয়ে নারী এবং তাদের জাতিভেদ করা আছে, কুমারী, স-পুত্রা এবং অ-পুত্রা। প্রশ্ন, এত নারী নিয়ে পুরোহিত কী করবে? কিছু দাসী হবে, কিছু ভোগ্য হবে, তারা আস্তে আস্তে গণিকালয়ে যাবে ঘুরপথে। কিন্তু এই জিনিস সমাজ তো মেনে নেয়নি। তারা গণিকাকে নিন্দেই করেছে, ভাল বলেনি। এই ভাল না বলাটা আজকেও রয়েছে। রাস্তাটা কিন্তু খোলা রয়েছে, যজ্ঞ করে যদি এ ভাবে নারীদের দক্ষিণা দিতে হয় শয়ে শয়ে, তা হলে অনিবার্য ভাবে তারা শেষে গণিকালয়েই ঠাঁই পাবে। বলা আছে, এত শূদ্র, এত নারী, গরু, সোনা, ছাগল, এত জমি দেওয়া হবে। একই সঙ্গে নারীও। আজকের দিনে এ কথা তো সংবিধানবিরোধী। কাজেই এ কথা তাদের কাল্পনিক, শুধুই যজ্ঞের মহিমা প্রচার করার জন্যই এ সব কথা তারা বলে।
***
সবশেষে আসা যাক যজ্ঞের মহিমা প্রচার করার উদ্দেশ্যটা কী? সত্যি কি এরা যজ্ঞে বিশ্বাস করে? যে মানুষ ভগবানকে বিশ্বাস করেন, তিনি তো মনে করেন ভগবান বিশ্বস্রষ্টা, যিনি হিন্দুকেও সৃষ্টি করেছেন, মুসলমাকেও সৃষ্টি করেছেন। তিনি কি করে মুসলমানকে মারেন? সেই একজন নিরপরাধ মানুষ— যিনি আঠারো বছর ধরে কুষ্ঠ রোগীদের সেবা করছিলেন, সেই কুষ্ঠ রোগী যাদের আমরা ছুঁই না— কী করে তাঁকে ও তাঁর দুই নাবালক শিশুপুত্রকে পুড়িয়ে মারে? এ কোন ধর্মের বিধান? কোন ধর্মে বিশ্বাস করলে এ জঘন্য কাজটা করা যায়? আজ যতই ধামাচাপা দেবার চেষ্টা করা হোক, ‘রিপোর্টে আমরা সকলেই জানি, ‘জয় বজরঙ্ বলী’ ধ্বনি দিয়ে আক্রমণ শুরু হয়েছিল। গুজরাতে ঝুপড়ি পোড়াবার আগে একটি একটি করে বাইবেলের পাতা ছিঁড়ে তার ওপর বুট পরে মাড়িয়ে গিয়ে ঝুপড়ি পোড়ানো হয়েছে। এ তো প্রত্যক্ষদর্শীর বিবরণ। আজকে আপনি কল্পনা করুন, কোনও হিন্দুর একটি বস্তির ঘরে সযত্নে রক্ষা করা গীতার পাতা এই ভাবে মাড়িয়ে দরিদ্রদের সব পুড়িয়ে দেওয়া হচ্ছে।
এরা বলেছিল, খ্রিস্টান ধর্মের উপাসনা ঘরে উপাসনা হয় না, ওখানে সুরাপান হয়। কিছু জানে না। সমস্ত ক্যাথলিক চার্চের কোথাও সমবেত ধর্মমণ্ডলী সুরা পান করেন না, তাঁদের হয়ে পৃথক ভাবে পুরোহিত সামান্য সুরাপান করেন। এবং প্রোটেস্ট্যান্ট ধর্মমতে, এতটুকু পাত্রে যতটা দ্রাক্ষারস (সুরা নয়) দেওয়া হয় তাতে নেশা হয় না। এই কথা যারা বলছে তাদের ধর্মে কিন্তু ‘কারণবারি’ পানের কোনও পরিমাণ নেই। তারা কালীপুজোর সময় প্রচুর ‘কারণবারি’ পান করতে পারে, নিষেধ নেই। ভণ্ডামিটা থাকলে তার সঙ্গে ধর্মকে না জড়ানোই ভাল। এরা ধর্মকে জড়াচ্ছে কেন? তাতে ইষ্টসিদ্ধি হবে। ধর্ম এখনও ভারতবাসীর মনে এমন অনুরণন তোলে। সলজ্জ ভাবে স্বীকার করি আমরা, বামপন্থীরা তার বিকল্প এখনও দিতে পারেনি। আর পারেনি বলেই ওরা সেই অনুরণনটাকে মূলধন করে ধর্মকে প্রতিষ্ঠা করার চেষ্টা করছে। তাতেই যত রকম অপকর্ম ধর্মের নামে চালানো যেতে পারে। এই ধর্মে যদি ডান হাত দিয়ে বেদ দিয়ে আসে তবে তাই হোক, যদি বাম হাতে হিন্দুধর্ম আসে তবে তাই হোক। যতক্ষণ কর্ম মানুষকে অসচেতন, অন্ধ রেখে মূঢ়, যুক্তি থেকে বিচ্যুত করবে ততক্ষণ সে ধর্মকে এরা লালন করবে।
কদিন বাদে সকলে একটা বাক্সে একটা কাগজ ফেলে দেবেন। ব্যাপারটা কিন্তু সেইখানে চুকে যাবে না। সে কাগজ ফেলার ভিত্তিতে কিন্তু নির্ধারিত হচ্ছে— আজকে যে ছোট ছোট ছেলেমেয়েরা স্কুলে যাচ্ছে আমার আপনার বাড়ি থেকে, ঝুপড়ি বস্তি থেকে, তাদের ভবিষ্যৎ জীবন নির্ধারিত হবে এই কাগজ ফেলায়। তারও আগে আমার মধ্যে আপনার মনের মধ্যে নির্বাচন ঘটছে বা আমরা মনে মনে ঠিক করছি, আমরা এই অতলস্পর্শী খাদের মধ্যে পরবর্তী প্রজন্মকে ফেলে দেব, না যে দিকে আলো, যে পূর্ব দিকে সূর্য ওঠে সে দিকে আগামী প্রজন্মকে আমরা পথ দেখিয়ে নিয়ে যাব? দু’-দিকই খোলা আছে। এ বার না হলে পরের বার। না হলে পরের পার। এই সংগ্রামটা আমাদের করতেই হবে।
ঋগ্বেদে রয়েছে সাংমনস্য সূক্ত— যেটা করে গান গাই আমরা ঋগ্বেদের শেষ সূক্ত ‘সংবো মানসি বারোযা জয়েতাম্’ অর্থাৎ সকলে যেন একমনা হই, সমান ভাবে চিন্তা করি। যজুর্বেদে আছে শিবসংকল্প সূক্ত, যাতে সকলে ভাল ভাবে থাকতে পারি। শিব মানে মঙ্গল সংকল্পে বাস করতে পারি। অথর্ববেদে বলা হয়েছে, (আমি আক্ষরিক অনুবাদে বলেছি)— ‘যে আমার পর, যে আমার প্রতি বিদ্বিষ্ট, যে বাইরের থেকে এসেছে, যে আমাকে গ্রহণ করে না, তাকে গ্রহণ করে আমি যেন শোভন ভাবে বাস করতে পারি।’
এ কথা তো আমার আবিষ্কারের দরকার ছিল না। এ কথা তো বহুকাল ধরে শাস্ত্রে রয়েছে। এ কথা আজ কেউ বলে না কেন? তা হলে যে স্বীকার করে নিতে হয় আর্যরাও বাইরে থেকে এসেছিল, প্রাগার্যরা শোভন ভাবে তাদের স্বীকার করে নিয়েছিল। স্বীকার করতে হয়, এতদিন ধরে— আর্যরা এসেছিল খ্রিস্টপূর্ব দ্বাদশ শতকে, তার পর গ্রিকরা, খ্রিস্টপূর্ব চতুর্থ শতকে এল, তার পর একে একে পারদ, পহ্লব, মূতিব, কুষাণ, শক, হূন আটশো বছর ধরে বাইরে থেকে মানুষ এসেছে। প্রথমে তাদের ম্লেচ্ছ বলা হয়েছে, শূদ্র বলা হয়েছে, পরে তারা যখন বিজয়ী হয়েছে তখন ক্ষত্রিয় বলা হয়েছে; কিন্তু সমাজে তাদের স্থান দেওয়া হয়েছিল। আজকের অবস্থাটা ভাবুন; আপনি আঙুল তুলে বলতে পারবেন না ওই লোকটার পূর্বপুরুষ কুষাণ ছিল, শক ছিল না যবন। কেমন ভাবে মিলে গেছে। ওই যে প্রার্থনা— যে আমার প্রতি বিদ্বিষ্ট, যে বাইরে থেকে এসেছে, যার সঙ্গে আমার কিছু মেলে না, তাকেও যেন শোভন ভাবে গ্রহণ করতে পারি, এ প্রার্থনা মুখের ছিল না, মনের প্রার্থনাও ছিল। তাই সে প্রার্থনা এমন সুন্দর ভাবে পূর্ণ হয়েছে।
আজকে ভারতের জনতায় আগন্তুক মুসলমান মিশে গিয়েছে, তাকে আজ চিহ্নিতকরণ সম্ভব নয়। এমন ভাবেই মিশেছে কুষাণ, শক, হুন। ভুললে চলবে না, মুসলমান যখন এসেছিল, তিনশো বছর ধরে আরবে বা পারস্যে একটি নয় পয়সাও যায়নি। বরং সেখানকার শিল্পী এসেছে, ভাস্কর-স্থপতি এসেছে, চিত্রকর-গায়ক এসেছে, তারা ভারতবর্ষকে যা দিয়েছে তাতে আমরা সকলে গর্ব করার মতো অনেক পেয়েছি। ভাবা যায় দরবারি কানাড়া, মিঞা কি মল্হার, ইমনকল্যাণ, বিলাবল বাদ দিয়ে কোন মার্গ সঙ্গীত হতে পারে? ভুলে যাব কেমন করে, মুসলমান গায়ক গাইছেন ‘মথুরা না যাইয়ো কান্হাইয়া’ এ তো রাধাকৃষ্ণের প্রেমের গান, তাঁর তো গাইতে বাধছে না। এমন ভাবেই মিশেছিল মুসলমান আমাদের সঙ্গে, এমন ভাবেই আমরা তাদের আপন করতে পেরেছিলাম। মুসলমান দরাফ খাঁ গঙ্গা-স্তোত্র লিখেছিলেন, সেটা এখন আর পারলে মনে করতে চাই না। মুসলমান সাধক অল্লোপনিষদ আল্লার ওপর উপনিষদ লিখেছিলেন। দারা শুকো উপনিষদ অনুবাদ করেছিলেন। এগুলো মনে করতে খারাপ লাগে, আকবরের তো বহু হিন্দু রানি ছিল। ঔরঙ্গজেব, যাঁর ওপর আমরা এতটা চটা, আমরা খবর রাখতে চাই না যে, তিনি যখন জিজিয়া কর হিন্দুদের ওপর বসান, ঠিক তখনই মুসলমানদের ওপর একটা কর বসান এবং তাঁর বেশ ক’জন হিন্দু বধূ এবং হিন্দু সেনাপতি ছিলেন। ঔরঙ্গজেবের যোধপুরী বেগম ছিলেন, উদিপুরী বেগম ছিলেন, যাঁদের জন্য আলাদা পাচক ছিল, আলাদা মহল ছিল। এঁরা ছিলেন রাজস্থানের রমণী। কাজেই এই সহাবস্থান, পরমত সহিষ্ণুতা তাঁরা দেখিয়েছেন, অন্য ধর্মে হস্তক্ষেপ করেননি। আমরা বলি, হিন্দুর মতো সহিষ্ণুতা আর কারও নেই। ছিল, বহুদিন হিন্দুর মধ্যে অনবদ্য পরমত-সহিষ্ণুতা ছিল। মানুষকে মানুষের মতো জ্ঞান করতে সে জানত। ব্ৰাহ্মণ্য সমাজেও তা গ্রাহ্য ছিল। কিন্তু আজকে শুনি, বলা হয় যে, বৌদ্ধধর্ম কিছু নয়, বুদ্ধ কিছু দেননি। তাঁর ধর্ম ব্রাহ্মণ্যধর্মেরই একটি অনুবর্তন মাত্র। এ তো সভা করে বৌদ্ধ পুরোহিতের সামনে ওরা বলেছে। যে- বুদ্ধদেব যজ্ঞ তুলে দিলেন, জাতিভেদ মানলেন না সমস্ত হিন্দুধর্মের আচার-অনুষ্ঠানের বিরোধিতা করলেন, তিনি সমাজকে নতুন কিছু দেননি? এ ধরনের গোঁড়ামি, অন্ধতা সগৌরবে এরা প্রচার করছে।
ভারতবাসীর কাছে কোনও একটি ধর্মমত সকলের গ্রহণযোগ্য হতে পারে না। এ দেশে বৌদ্ধ আছে, জৈন আছে, মুসলমান, খ্রিস্টান, শিখ আছে, বহু ধর্মমত রয়েছে। বহু ধর্ম, জাতি নিয়ে একটি মিশ্র সংস্কৃতি তৈরি হয়েছে। সেখান থেকে ইচ্ছে করলেই আমরা ফিরে যেতে পারব না। আজকে যদি কোনও জিনিস ভবিষ্যতের জন্য নিরূপণ করতে হয়, তা হলে মিশ্র সংস্কৃতি, মিশ্র ঐতিহ্যকে মনে রেখে তার অনুকূলে ধর্ম বা নিয়ম প্রবর্তন করতে হবে। উনিশশো নিরানব্বই সালের ধর্ম উনিশশো নিরানব্বইয়ের তরুণ-তরুণীরাই ঠিক করুক। তার জন্য অত হাজার বছর আগের ধর্ম আওড়াবার দরকার নেই। তার প্রয়োজন মিটে গেছে। যজ্ঞের সময় যজ্ঞই একমাত্র উপায় ছিল। সারা পৃথিবীই কাল্পনিক দেবতাকে ডেকে যজ্ঞ করত। চারদিকে বিপৎসঙ্কুল পরিবেশে বাঁচার আর কোনও রাস্তা জানা ছিল না। প্রিয় খাদ্যবস্তু দিয়ে দেবতাকে বলা হত, তুমি আমার হয়ে কিছু করে দাও। বারবার সে দেখেছে যজ্ঞ করলে কিছু হয় না, ‘মীমাংসা শাস্ত্রে’ এর উল্লেখ আছে; যজ্ঞ নিষ্ফল হয়েছে বারেবারে। লোকের বিশ্বাস কি চলে যায়নি? কিন্তু কী করবে, আর তো কিছু জানা নেই। ফলে, প্রকৃতিকে জয় করার যে একটাই রাস্তা জানত তা হল যজ্ঞ, তাই যজ্ঞই করত।
আজকের উন্নত বিজ্ঞানের জগতে সেই যজ্ঞকে আবার ফিরিয়ে আনতে হবে? পিছিয়ে যেতে হবে কয়েক হাজার বছর দূরে? সে চেষ্টাই চলছে। ঘড়ির কাঁটা ঘুরিয়ে দেবার এই দূরভিসন্ধিটা বুঝতে হবে। দেশময় একটা মিথ্যা অজ্ঞতা সৃষ্টি করতে চায় ওরা। যার মধ্য দিয়ে আমি ভারতীয়, আমি বাঙালি এটাই আমার একমাত্র পরিচয় নয়, আমি মানুষ, ওই সব আমার গৌণ পরিচয়, হিন্দুত্বই আমার একমাত্র ও শ্রেষ্ঠ পরিচয়, এত নীচ উদ্দেশ্য আর সংকীর্ণতার মধ্যে এরা এ পরিচয়কে টেনে নামাচ্ছে। অন্যের প্রতি জিঘাংসা দ্বেষ আসছে এখান থেকেই। নমস্য যাঁরা তাঁরা অন্যের সঙ্গে শান্তিপূর্ণ সহাবস্থান করেন। কিন্তু আজ ওরা যে বিদ্বেষ হিংসা ছড়াচ্ছে, তার ফলে মানুষের মানবিক পরিচয় মূল্যহীন হয়ে দানবিক পরিচয়ই প্রধান হয়ে যাচ্ছে।
পাঠককে ১৯২৮-২৯ সালের জার্মান ইতিহাসকে স্মরণ করতে বলব। ইহুদিরা রাজনৈতিক, অর্থনৈতিক দিক দিয়ে জার্মানদের সবচেয়ে বড় প্রতিদ্বন্দ্বী ছিল। জার্মানরা ওদের প্রতিরোধ করতে পারছিল না। কাজেই, ইহুদি নিকেশ করতে হবে। কেমন ভাবে? ইহুদিদের ল্যাবরেটরিতে ঢোকাচ্ছে আর বলছে, ওদের সব ‘ও’ গ্রুপের রক্ত। কথাটা একেবারেই অবৈজ্ঞানিক। প্রথমত ‘এ’-বি’ গ্রুপ যে আর্য রক্ত, এ কথাও অবৈজ্ঞানিক। একটা রক্তের চেয়ে অন্য রক্ত ভাল, সেটাও অবৈজ্ঞানিক। এই অবৈজ্ঞানিক তত্ত্বের ওপর দাঁড়িয়ে পঁচাত্তর লক্ষ ইহুদিকে মেরে ফেলেছিল। একটা মিথ্যা তত্ত্বের ওপর এত বড় নারকীয় হত্যাকাণ্ড ঘটিয়েছিল। একই সময়ে হিটলার আবিষ্কার করল, ভারতীয়দেরও আর্য রক্ত। হঠাৎ ভারত ভাল হয়ে গেল, এখানেও ওদের স্তাবক জুটে গেল। যেন চোরে চোরে মাসতুতো ভাই। এরই সঙ্গে যেটা ঘটল তার ফলে শুধু ইহুদি নয়, অন্য অনেকেই, ধনী ব্যবসায়ী শ্রমিক ও অন্য জাতি ওদের অসহিষ্ণুতার লক্ষ্য হয়েছে। ১৯২৮-২৯ সালের সময়ে জার্মানিতে বারবার ঘটেছে। এর পরিণতিও আমরা সকলেই জানি। এই ভাবে ফ্যাসিবাদ নাৎসিবাদ পৃথিবীর যেখানে যেখানে এসেছেন একই পথে এসেছে। আমরা এত দিনের ইতিহাসের আলোয় তাকে নিরূপণ করতে পারছি। বুঝতে হবে, এ দেশেও তাকে রুখতে না পারলে রক্তে প্লাবিত হয়ে যাবে ভারতবর্ষ।
জার্মানিতে হিটলার বলেছিল— এক হাজার বছর টিকবে তৃতীয় রাইখ। প্রথম বিশ্বযুদ্ধে পরাজিত জার্মানির সেনাপতিকে মাথা হেঁট করে সন্ধিপত্রে সই করতে হয়েছিল ট্রেনের কামরায় বসে। সেই শোধ তোলবার জন্য বলেছিল, হিটলার এ সব করেছিল।
‘এই রাইখ এক হাজার বছর অব্যাহত রাজত্ব আমাদের টিকবে’, এই স্বপ্ন দেখিয়ে জার্মান জাতটাকে এক করা হচ্ছিল। কিন্তু ভারতবর্ষে ওটা স্বপ্ন নয়, ভারতবর্ষে স্বপ্ন ধৰ্ম। এখানে ধর্মের একটা ভ্রান্ত চিত্র দিয়ে মানুষকে প্রবঞ্চনা করা হচ্ছে।
ভ্রান্ত কেন? কারণ, এই ভারতবর্ষের মহাভারতেই উচ্চারিত হয়েছে, পিতামহ ভীষ্ম মরবার আগে যুধিষ্ঠিরকে বলেছেন, ‘গুহ্যং ব্রহ্মে যদিদং তে ব্রধীমিন মানুষা শ্রেষ্ঠতরং হি কিঞ্চিৎ’– একটি গোপন সত্য তোমাকে বলি যুধিষ্ঠির, মানুষের চেয়ে বড় কিছু নেই। কিছু নেই, মানে দেবতারাও নয়। সে দিন কত দেবতায় বিশ্বাস করত ব্রাহ্মণ্যসমাজ। ভীষ্ম বলেছেন, কিছু নেই, মানুষের ওপর কিছু নেই। ধর্মপুত্র যুধিষ্ঠিরকে পিতামহ ভীষ্ম এ কথা স্পষ্ট উচ্চারণ করে বললেন। এই মহৎ কথাগুলিকে ভুলিয়ে দেওয়া হয়েছে। কোথাও পাচ্ছেন ওদের লেখাতে? সবার ওপরে মানুষ সত্য তাহার ওপরে নাই। এ তো আমাদের দেশই উচ্চারণ করেছে। আমার দেশের মানুষ আবার বলেছে— ‘বহুরূপে সম্মুখে তোমার, ছাড়ি কোথায় খুঁজিছ ঈশ্বর।’ ঈশ্বরকে খুঁজতে হলে মানুষের মধ্যে খুঁজতে হবে। বলেছে, ‘সবার উপরে মানুষ সত্য, তাহার উপরে নাই।’
‘নিদারুণ দুঃখরাতে মৃত্যুঘাতে। মানুষ চূর্ণিল যবে নিজ মর্ত-সীমা। তখনও দিবে না দেখা দেবতার অমর মহিমা?’ রবীন্দ্রনাথ বলছেন।
ফাঁসির কাঠে যে দিন ক্ষুদিরাম জীবন দেয়, সে দিন সেই দেহ, সেই মন, দেবত্বকে স্পর্শ করেছিল— এর চেয়ে বড় দেবত্ব মানুষ কল্পনা করতে পারে না। ‘গ্রেটার লাভ হ্যাথ নো ম্যান দ্যান দিস দ্যাট এ ম্যান লেড ডাউন হিজ লাইফ ফর হিজ ফলো মেন’– এর চেয়ে বড় প্রেম হতে পারে না, অন্য মানুষের জন্য নিজের জীবনকে ত্যাগ করার চেয়ে। তখনই মানুষ দেবত্বকে স্পর্শ করে। এই দেবত্বকে এরা চেনে না। পরিবর্তের ধর্মের নামে চাইছে দানবিকতা, অসহিষ্ণুতা, যা নিজের শ্রেষ্ঠত্বকেই বিশ্বাস করে শুধু, আর কাউকে সম্মান করতে জানে না।
আমরা আজকে সংশয়ের একটা চৌরাস্তার মোড়ে এসে দাঁড়িয়েছি, দু’-রাস্তার মোড়ে বলাই ভাল। আমাদের ভাবতে হবে, আমরা মনের মধ্যে একটা নির্বাচন করে নেব, আগামী প্রজন্মদের কী উত্তরাধিকার দিয়ে যাব। সে অনুসারে আমাদের সমস্ত আচরণ, কথাবার্তা, আলোচনা— যার সঙ্গে রাজনীতি নিয়ে দেশের পরিস্থিতি নিয়ে কথা বলার সুযোগ হবে, সবাইকে বোঝাতে হবে কেন, কোথায় বিপথে যাবার সম্ভাবনা রয়েছে। রেহাই পাবার পথই বা কী। ঠিক ঠিক এটা করলে যা রক্ষা পাবে সেটা হিন্দুত্বের চেয়ে অনেক বড় জিনিস – মানবিকতা।ব্রাহ্মণ কায়স্থের বিরোধিতা ও পারস্পরিক বিদ্বেষ বহুকাল ধরেই সমাজে বর্তমান। একাদশ শতকের ক্ষেমেন্দ্রের ‘নর্মমালা’য় এ মর্মে বেশ কিছু শ্লোক আছে। আছে চলতি পরিহাস শাস্ত্রেও, যেমন ‘উদ্ভট-শ্লোকসাগর’-এও। ব্রাহ্মণের রচিত শ্লোকে পড়ি: ‘কায়স্থ উদরাবস্থো মাতুর্মাংসং ন খাদতি। ন হি তত্র দয়া হেতুর্দন্তাভাবো হি কারণম্।।’ অর্থাৎ মাতৃগর্ভে কায়স্থ শিশু যে মায়ের মাংস খায় না, তার কারণ এই নয় যে, মায়ের প্রতি তার দয়া, প্রকৃত কারণ হল, তখনও তার দাঁত ওঠেনি। বলা বাহুল্য, মূল বক্তব্য হল, কায়স্থ স্বভাবতই নৃশংস ও হিংস্র এবং পারলেই ব্রাহ্মণের ক্ষতি করে।
এ ধরনের শ্লোক প্রমাণ করে, দু-সম্প্রদায়ের মধ্যে বিদ্বেষ এবং হিংস্রতা ছিল। এমন ভাবের কারণ কী? ঠিক জানা যায় না, তবে মনে হয়, ব্রাহ্মণ বিদ্যাচর্চা ইত্যাদি থেকে ক্রমেই সরে আসছিল, অন্যান্য অর্থকরী বৃত্তিতে নিযুক্ত হচ্ছিল, যেমন পৌরোহিত্য, গুরুগিরি এবং স্মৃতিশাস্ত্রের চর্চার সঙ্গে সঙ্গে নানা রকম গ্রাম্য স্মার্ত আচার্যের উদ্ভব হয়। এ সব ক’টি বৃত্তিই লেখাপড়ার চেয়ে বেশি অর্থকরী, কাজেই সত্যকার বিদ্যাচর্চা থেকে ধীরে ধীরে সরে আসছিল ব্রাহ্মণ, তা ছাড়া জন্মস্বত্বেই রাজার কাছে শিরোপা ও দানদাক্ষিণ্য পাচ্ছিল তারা। কিন্তু এই ফাঁকে কায়স্থ যখন একনিষ্ঠ বিদ্যাচর্চায় এগিয়ে যাচ্ছিল, তখন স্বভাবতই রাজদরবারে তাদের খাতির বাড়ছিল। লেখাপড়ার কদর রাজদরবারে বাড়ছিল, বাণিজ্য, পাশাপাশি রাজ্যের সঙ্গে সম্পর্ক এই সব নানা কারণে। একটা সময়ে সম্ভবত অষ্টম থেকে দশম শতকে, রাজসভায় কায়স্থ নানা ব্যাপারে বুদ্ধিগত ও পরামর্শ দেবার জন্য রাজার বা জমিদারের কাছে অপরিহার্য হয়ে উঠল। ব্রাহ্মণের চেয়েও ঈর্ষার কারণ তখন আরও স্পষ্ট হয়ে উঠল। তখনই ব্রাহ্মণের মনে হয়ে থাকবে যে, কায়স্থদের সংখ্যা, গুরুত্ব এবং সামাজিক ভূমিকা হ্রাস না করতে পারলে ব্রাহ্মণের গুরুত্ব ও মর্যাদা ক্রমেই পিছিয়ে পড়বে। এর একটা প্রতিবিধান চাই। একটা উপায় হল, সমাজে গুরুত্ব আছে এমন কায়স্থদের সরিয়ে দেওয়া।
এ বার বলি ব্রহ্মবৈবর্ত পুরাণের একটি উপাখ্যান (প্রকৃতিখণ্ড ২৭:১২০—, ৫৪:৯১:৯২; প্রকৃতিখণ্ড ৬৫)। ব্রহ্মবৈবর্ত পুরাণ বলছে, মায়াতিকে বধ করা দেবীর প্রীতিজনক। সে মায়াতি সদ্র বংশের হবে। এখন সজ্জুদ্র হল বৈশ্য ও শূদ্রার সন্তান (বৃহদ্ধর্মপুরাণ)। প্রসঙ্গটা হল, নরমেধ ও অশ্বমেধ। এবং দেখা যায়, দু’টির মধ্যে অনেক মিল আছে, দু’টিতেই দুর্গা সহস্রবৎসর প্রীত থাকেন। এ প্রথা অথর্ববেদে উল্লিখিত আছে।
সচ্ছ্বদ্র, পিতার একমাত্র সন্তান, বিবাহিত, দীক্ষিত এবং অপুত্রক এমন ব্যক্তি হল মায়াতি। পুণ্যার্থী তার আত্মীয়দের কাছে মূল্য দিয়ে তাকে কিনবে, এর পর একে স্নান করিয়ে চন্দন লেপন করিয়ে বস্ত্রাদি পরিধান করাবে, মাল্য এবং ধূপ দিয়ে পূজা করবে। এক বছর তাকে চক্রদ্বারেণ অর্থাৎ গোল দণ্ডে ঘুরিয়ে বৎসরান্তে তাকে দুর্গার কাছে অষ্টমী বা নবমী তিথিতে বলি দেবে।
এ অনুষ্ঠানে দুটো ব্যাপার চোখে পড়ে: প্রক্রিয়াটা অশ্বমেধ যজ্ঞের, যেটা রাজারা করত পার্শ্ববর্তী আঞ্চলিক রাজাদের জয় করবার জন্য। নিজেদের সাম্রাজ্যের পরিধি বাড়াবার জন্য। সেই রকমই একেও আপ্যায়ন করার কথা। অশ্বমেধের ঘোড়ারই মতন এক বছর ধরে তাকে ঘোরাতে হবে। এবং ‘শেষে’ অশ্বমেধেরই মতো নরমেধ অর্থাৎ বলিদান দিতে হবে। এতে দুর্গা এক হাজার বছর প্রীত থাকবেন কি না জানা যায় না। কিন্তু ব্রাহ্মণেরা দীর্ঘকালের মতো নিষ্কণ্টক, নিরুপদ্রব, শান্তিপূর্ণ জীবন পেত সেটা নিশ্চিত।
কণ্টক হল সহূদ্র, রাজদ্বারে যার প্রচুর খ্যাতি ও প্রতিপত্তি বাড়ছিল সেই পরিমাণে, যে পরিমাণে ব্রাহ্মণের প্রতিপত্তি কমছিল। সস্থূদ্র ও ‘করণ’রাই তখন বিদ্যাশিক্ষায় ও চর্চায় অগ্রসর। রাজার সঙ্গে প্রতিবেশী রাজশক্তিগুলির বণিকের, বহির্বাণিজ্যের ও অন্তর্বাণিজ্যেরও হিসাব ও বৃদ্ধির উপায় নির্ণয়ে রাজাকে উপযুক্ত পরামর্শ দেবার মতো সাধারণ জ্ঞান ও শাস্ত্রজ্ঞান তারা অর্জন করেছিল বলে, ভেতরে ভেতরে ব্রাহ্মণ সম্প্রদায়ের প্রতিদ্বন্দ্বী হয়ে উঠেছিল। এটা স্বভাবতই ব্রাহ্মণদের চক্ষুশূল হয়ে উঠেছিল ক্রমেই এবং এর প্রতিকারের জন্য তারা এই মায়াতি-নিধনের ব্যবস্থা উদ্ভাবন ও অনুষ্ঠান করে। যদি ধরেও নিই যে, একটা অঞ্চলে বছরে চার-পাঁচটার বেশি মায়াতি পাওয়া যেত না, তা হলেও একটির নিধন মানে একটি কায়স্থ বা সক্ষুদ্র বংশের বিলোপ হত, তা হলেও সামাজিক ক্ষমতা ও প্রতিপত্তি রক্ষার ব্যাপারে তার মূল্য কম ছিল না।
মূল্য এই: একটি সস্থূদ্র বংশের বিলোপ মানে শুধু সে-ই নয়, সে পিতৃমাতৃহীন কাজেই তার ভাই জন্মাবে না। সে বিবাহিত কিন্তু অপুত্রক কাজেই তার বংশবৃদ্ধিও আর হবে না। সে অভ্রাতৃক, পিতামাতার একমাত্র সন্তান, কাজেই সে বংশের বৃদ্ধির আর সম্ভাবনা থাকল না। এর দ্বারা একটি অঞ্চলে একটি সম্ভাব্য প্রতিদ্বন্দ্বী পরিবার একেবারে নিঃশেষ হয়ে গেল। ঠিক সেই পরিমাণে ব্রাহ্মণ সম্প্রদায় আরও বেশি নিষ্কণ্টক হল। বলা বাহুল্য, এ ভাবে সমস্ত সক্ষুদ্র নিকেশ করা সম্ভবও ছিল না এবং ব্রাহ্মণদেরও তা অজানা ছিল না। তবু যতটুকু করা যায় ততটুকুই লাভ। লক্ষণীয়, এটা নরমেধ, যা পণ্ডিতেরা অনুমান করেন, খ্রিস্টপূর্ব অষ্টম শতকের পরে কখনওই অনুষ্ঠিত হয়নি। আগেও খুব কমই হয়েছে। কারণ, খুব অল্পকালের মধ্যেই মানুষের বিকল্প নির্ধারিত হয় এবং সেই বিকল্পকেই হত্যা করে নরমেধের পুণ্য অর্জিত হত।
মায়াতির মধ্যে সমস্ত সামাজিক সম্ভাবনাযুক্ত একটি পুরুষের বিকাশের দ্বারা তার, তার বংশের দ্বারা বেশি সচ্ছৃদ্রজন্মের সম্ভাবনা নষ্ট হল। একজন বিদ্বান বুদ্ধিমান রাষ্ট্রবিজ্ঞানী অধীতি পণ্ডিতের পরামর্শ, যেটা অনেক ক্ষেত্রেই ব্রাহ্মণবিরোধী হওয়ার সম্ভাবনা ছিল, সেই আশঙ্কা থেকে মুক্ত হওয়া গেল।
ব্রাহ্মণও ক্ষত্রিয়ের (যার মধ্যে করণ, সক্ষুদ্র) মতো অস্ত্রধারণ করে মায়াতি নিকেশ করতে পারত না (যদিও কুরুক্ষেত্রের যুদ্ধে বেশ কিছু ব্রাহ্মণ অস্ত্রধারণ করেছিল— তবে সেটা ছিল যুদ্ধ) তাই এই একটা বিকল্প উপায়ে অল্প কিছু হলেও কৃতী, বিজ্ঞান সহূদ্র প্রতিদ্বন্দ্বীর বিলোপ সম্ভব হতে পারত। যথালাভ।‘মেঘদূত’-এর বিষয়ের কাঠামোটা সকলেই জানে— নিজের কাজে অমনোযোগী হওয়াতে মনিব কুবের কর্মচারী এক যক্ষকে এক বছর দূর দেশে নির্বাসন দেন, ফলে তাকে নিজের স্ত্রীর থেকে দূরে থাকতে হল ওই এক বছর। রামগিরি পাহাড়ে বাস করত যক্ষটি। আষাঢ়ের প্রথমদিনে পাহাড়ের সানুদেশে মেঘের সমারোহ দেখে সে স্থির করল, ওই মেঘকে দিয়ে উত্তরে হিমালয়ের অলকায়, যেখানে তার স্ত্রী বাস করে সেখানে তার কাছে খবর পাঠাবে। সেই খবরের বয়ানটাই উত্তরমেঘ বা মেঘদূতের দ্বিতীয়ার্ধ। প্রথমার্ধে যক্ষ মেঘকে তার যাত্রাপথটা ভাল করে বুঝিয়ে বর্ণনা করছে।
এখানে কাব্যের দিক থেকে কিছু সমস্যা আছে, তার দিকে একটু তাকানো যাক। প্ৰথমেই যক্ষ মেঘকে সচেতন প্রাণী ধরে নিয়ে কথা বলছে— এর ব্যাখ্যায় কালিদাস বলছেন দুটো কথা: প্রথমত, মেঘ দেখলে সকলেরই মন উতলা হয়, আর যার প্রিয়া একদিন তার কণ্ঠলগ্না ছিল কিন্তু এখন বহুদূরে, সে তো অত্যন্ত বিচলিত হবেই এবং প্রাণী-অপ্রাণী ভেদ ভুলে যাবে। দ্বিতীয়ত, তার এক বছরের নির্বাসনের এই প্রথম ক’মাসেই সে ধৈর্য হারিয়েছে: যক্ষবধূ কেমন আছে তার কোনও খবর পাচ্ছে না, এবং সে কেমন আছে তা-ও তাকে জানাতে পারছে না। তাই খবর দিতে ও নিতে হবেই, না হলে সে বিরহযন্ত্রণা সহ্য করতে পারবে না।
এই বারে সমস্যা। মেঘ তো অচেতন প্রাকৃতিক বস্তু। তাকে কেমন করে সচেতন দূতের কাজে নিযুক্ত করছে যক্ষ? এর উত্তরে কালিদাস বলছেন, যক্ষের বিরহযন্ত্রণা এমন তীব্র পর্যায়ে পৌঁছেছে যেখানে মানুষ চেতন-অচেতনের ভেদ ভুলে যায়, যক্ষেরও এখন সেই দশা, বিরহযন্ত্রণার ফলে অচেতন মেঘকে বিভ্রান্ত হয়ে সচেতন জ্ঞান করে তাকে দৌত্যে নিযুক্ত করছে। যন্ত্রণার তীব্রতায় একান্ত নিরুপায় হয়ে যক্ষ মেঘকে সচেতন কল্পনা করে দূত হিসেবে পাঠাচ্ছে।
সচেতন বুদ্ধিমান দূত হিসেবে কল্পনা করছে বলেই যক্ষ মেঘকে বলছে, ‘পৃথিবীবিখ্যাত পুষ্কর এবং আবর্তক মেঘের বংশে তোমার জন্ম। তুমি ইচ্ছেমতো রূপ পরিবর্তন করতে পারো, তোমাকে আমি ইন্দ্রের মহাকরণে কর্মচারী বলে জানি। [বেদে মেঘবর্ষার দেবতারা ইন্দ্রের সখা, সেই বোধই চলে আসছিল] লক্ষণীয়, পুষ্কর, আবর্তক দু’টি বংশের নাম করে যক্ষ যেন মেঘের পিতৃকুল ও মাতৃকুল উভয়ের পরিচয় দিল। আর ইন্দ্রের করণিক বলে যক্ষের মনুষ্যোচিত মর্যাদা ও ক্ষমতার ও কর্মক্ষমতার অস্তিত্ব স্বীকার করা হল। কোনও মানুষের পরিচয় জানতে আমরা যেমন তার বংশপরিচয় ও কর্মক্ষেত্রের খবর শুনতে চাই, তেমনি যক্ষও মেঘের বংশপরিচয় ও কর্মস্থলের খবর দিল। এবং দুটোই উচ্চমানের: পুষ্কর ও আবর্তক উঁচু মানের মেঘের বংশ। এবং যক্ষের কর্মস্থলও খোদ দেবরাজ ইন্দ্রের অধিকরণ। অর্থাৎ মেঘ সব রকমেই অভিজাত। এই ভাবে ধীরে ধীরে পাঠকের অগোচরে মেঘ ব্যক্তিতে পরিণত হল। অর্থাৎ এ বার সে যক্ষের বার্তাবহ হতে পারে। এর পরে যক্ষ মেঘকে বলল, তোমাকে সদ্বংশজাত এবং উচ্চপদস্থ কর্মচারী জানি বলেই তোমার কাছে প্রার্থী হয়ে এসেছি। কারণ, দুদৈবের বশে আজ আমাকে প্রার্থী হতে হয়েছে; অথচ এও ঠিক যে, যার তার কাছে আমি চাইতে পারিনে। যক্ষ নিজেও রাজকর্মচারী, উচ্চবংশের এবং উচ্চপদের কাজে নিযুক্ত। তাই সে বলে, সাধারণ নিচু মানের কারও কাছে চেয়ে সার্থক হওয়ার চেয়ে অভিজাত ব্যক্তির কাছে চেয়ে ব্যর্থ হওয়াও ভাল, তাতে নিজের সম্মান থাকে।
এর পরেই যক্ষ মেঘের যাত্রাপথ সবিস্তারে বর্ণনা করতে পারে। প্রথমেই যক্ষ মেঘের গন্তব্যস্থলের নাম করল, যক্ষদের রাজা কুবেরের রাজধানী অলকার এবং রামগিরি থেকে অলকার দীর্ঘ পথটি মনোরম বর্ণনায় বিবৃত করল।
উত্তরমেঘে মেঘ যখন অলকাপুরীতে পৌঁছবে তখন সে বিরহবিশীর্ণা যক্ষবধূকে দেখবে, যে মেঘের ভ্রাতৃবধূ। এই ভাবে একটা মানবিক সম্পর্কের সৃষ্টি করে যক্ষ মেঘকে আরও ব্যক্তিমর্যাদা দিল। পূর্ব ও উত্তর মেঘের বর্ণনায় ইতস্তত যক্ষ মেঘকে মানুষের মতো দেখেছে সে বিশীর্ণা নদীকে প্রেমিকের মতো জলদানে আশ্বস্ত করতে বলেছে মেঘকে, জনপদবধূদের প্রতি প্রসন্ন হতে বলেছে। অর্থাৎ ধাপে ধাপে তার মানবিক সত্তাকে প্রতিষ্ঠিত করতে করতে চলেছে।
এই ভাবে মেঘ যখন পাঠকের কাছে যক্ষের ভ্রাতৃসম একটি ব্যক্তিতে পরিণত, তখন যক্ষ কাব্যের শেষে তাকে বলে, ‘বিরহখিন্ন এই যক্ষের জন্য তুমি যা করলে, বা করবে তার জন্যে তোমাকে আমি অগ্রিম আশীর্বাদ করছি: তোমার প্রিয়া বিদ্যুতের সঙ্গে যেন তোমার এক মুহূর্তের জন্যেও না বিচ্ছেদ হয়। যে বিচ্ছেদের দুঃখ যক্ষকে জর্জরিত করছে, সেই অপার দুঃখ যেন মেঘকে কোনও দিন স্পর্শ না করে।’ এই শেষ উক্তিটিতে মেঘের ব্যক্তিসত্তা, পুরুষসত্তা, এমনকী প্রেমিকসত্তা স্বীকৃতি পেল। যক্ষ নিজে প্রেমের আর্তিতে যত যন্ত্রণা ভোগ করেছে তা যেন তার উপকারী ভ্রাতৃসম বন্ধুকে কখনও না পীড়া দেয়। বিরহী যক্ষের কাছে তখন এর চেয়ে বড় কোনও আশীর্বাদই নেই।
যক্ষের সমস্যা ছিল, আটমাস বিরহ সহ্য করে সে অস্থির ও সহ্যশক্তির শেষ সীমায় এসে পৌঁছেছে, আরও চার মাস বধূর সংবাদ না পেয়ে নিজের সংবাদ না দিতে পেরে, তার প্রাণ তখন কণ্ঠাগত হয়েছে। এখন রামগিরি পাহাড়ে সে বার্তাবহ পাবে কোথায়? চোখের সামনে পাহাড়ে মেঘের সারি। মেঘ ও বর্ষার বাতাস যেন অশ্রু ও দীর্ঘশ্বাসের অর্থাৎ বিরহেরই প্রতীক, তাই সে-ই হবে বিরহের উপযুক্ত বার্তাবহ। উচ্চবংশ, কর্ম এবং পৃথিবীর সন্তাপহারী মেঘই যক্ষের বিরহের যন্ত্রণা লাঘব করতে পারে। মুশকিল মেঘ তো নিষ্প্রাণ জড় পদার্থ, সে কথা এখন নিদারুণ বিরহে ক্লিষ্ট যক্ষের মনে রাখলে চলে না, তাই ধাপে ধাপে তার ওপর মানুষের গুণ, কর্ম, বংশ, দুঃখহরণের অভ্যাস এ সব আরোপ করে, স্মরণ করিয়ে দিল যে, যেহেতু বিরহীর তাপ মোচন করা তার স্বভাবধর্ম, তাই যক্ষবধূর কাছে তার প্রেমিক স্বামীর বার্তাটুকু পৌঁছে দেওয়া তার অভ্যস্ত তাপনিবারণ কর্মের মধ্যেই পড়ে, তাই যক্ষের জন্যে এটা করলে, যক্ষ ও যক্ষবধূর সন্তাপ দূর হলে নির্বাসনের বাকি চার মাস তারা কোনও রকমে কাটিয়ে দিতে পারবে। অলকাপুরীতে পৌঁছে মেঘ হয়তো দেখবে বিরহে, আর্তিতে, ক্লান্তিতে যক্ষবধূ ঘুমিয়ে পড়েছে, ‘সে রকম দেখলে, তার দুর্লভ ঘুমটুকু ভেঙে দিয়ো না, জানালার আলসেতে বসে অপেক্ষা কোরো। ঘুম ভাঙলে তার সঙ্গে কথা বোলো।’
যক্ষবধূর কাছে নিজের কুশলবার্তা জানাতে বলছে মেঘকে। যক্ষ মেঘকে ভ্রাতৃসম্বোধন করে একটা মানবিক সম্পর্ক স্থাপন করেছে। এ-ও জড়পদার্থ যে মেঘ তার ধাপে ধাপে মানবকল্প দূত হয়ে ওঠার একটি ধাপ। পাঠক এতক্ষণে মেঘকে আর জড় পদার্থ ভাবছে না, সচেতন দূতই ভাবছে।আজ দেশে একটা যুদ্ধ চলছে। এটা দীর্ঘকাল না-ও চলতে পারে; অর্থাৎ এ লেখা যখন ছাপা হবে তখন হয়তো দেশে যুদ্ধ থাকবে না। তবুও এর কিছু প্রাসঙ্গিকতা থাকবে কারণ, যে সব উদ্দেশে রাষ্ট্রশক্তি যুদ্ধ বাধায় ও চালায়, সে সব লুপ্ত হবে না।
খ্রিস্টীয় অষ্টম বা নবম শতকে এক বাঙালি নাট্যকার ভট্টনারায়ণ সংস্কৃতে একটি নাটক লেখেন, নাম ‘বেণীসংহার’, বিষয় মহাভারতের যুদ্ধের শেষ দিনের ঘটনাবলি। এই নাটকে তৃতীয় অঙ্কের ঠিক আগে একটি খণ্ডাংশ আছে, নাট্যসাহিত্যে একে বলে ‘প্রবেশক’। এখানে পাত্র-পাত্রী রাক্ষসদম্পতি, এদের নাম বসাগন্ধা ও রুধিরপ্রিয়। আঠারো দিন ধরে যুদ্ধ চলছে, হাতিঘোড়া মানুষ মরছে প্রচুর, রাক্ষস-রাক্ষসী ভারী খুশি। বসাগন্ধা সদ্যোমৃতের গরম গরম রক্ত এনে স্বামী রুধিরপ্রিয়কে পান করাচ্ছে, তার যেন সুরাপানের নেশা মিটছে। স্ত্রীর কাছে খবর নিচ্ছে কে কে মরল, ভাঁড়ারে কত জমা পড়ল। বসাগন্ধা পরিতৃপ্ত গৃহিণীর মতো সানন্দে খবর দিচ্ছে, কত চর্বি (বসা), কত মাংস, কত রক্ত জমা আছে ভাঁড়ারে; সোৎসাহে স্বামীকে জানাচ্ছে যে, তারা এখন প্রাণভরে যত ইচ্ছে চর্বি, মাংস খেতে ও রক্ত পান করতে পারে, এ খাদ্যপানীয়ে টান পড়ার কোনও সম্ভাবনা নেই। কারণ, ভাঁড়ারে পূর্বসঞ্চিত রক্ত-মাংস-চর্বিই প্রচুর ছিল যুদ্ধের শুরু থেকে জমা করা, আর এখন তো দু’পক্ষে রোজ কত লোক মরছে, বিস্তর জমছে আরও, চিন্তার কোনও কারণ নেই। দু’জনেরই মেজাজ শরিফ; নিত্য ভোজ চলছে, আর এত জমছে যে, বহুদিনের সংস্থান জমা রয়েছে ভাঁড়ারে। খোশমেজাজে বসাগন্ধা কামনা করছে, যুদ্ধটা যেন শতবর্ষ স্থায়ী হয়।
মনে পড়ে মহাভারতের দ্রোণপর্বের একটি কথা; কুকুর আর শুয়োর যখন যুদ্ধ করে মরে তখন লাভ চণ্ডালের (৭:১৮০:৮)। কারণ, মৃতদেহের মাংসে পেট ভরবে তারই। যুদ্ধে রাক্ষস-রাক্ষসী, অথবা পশুযুদ্ধে চণ্ডালের ভূমিকায় প্রকৃত তাৎপর্য কী— আজকের দিনে? এক কথায় এরা হল, যুদ্ধোপজীবী অর্থাৎ যুদ্ধকে অবলম্বন করে যারা বেঁচে থাকে। এরা সৈনিক নয়, অস্ত্রব্যবসায়ী, শুধু এরাই সর্বান্তকরণে কামনা করে, যেন যুদ্ধ দীর্ঘকাল স্থায়ী হয়। অর্থনীতির সঙ্গে রাজনীতি যেখানে এক, সেখানে দেখি অস্ত্রনির্মাতারা বিধাতার মতো শক্তিমান। এরা চায় বলেই যুদ্ধ লাগে, এরা চায় বলে যুদ্ধ চলে। এদের অস্ত্র বিক্রয়ের অর্থে ধনতান্ত্রিক দেশের রাষ্ট্রপতিরা ক্ষমতায় আসে, ক্ষমতায় থাকে; এদের অস্ত্রশস্ত্র: কামান, বন্দুক, যুদ্ধজাহাজ, সাবমেরিন, গোলাগুলি দু’পক্ষই কেনে। কেউ সদর রাস্তা দিয়ে, কেউ বা অন্যান্য রাষ্ট্রের মারফত ঘুরপথে। এই কারণে কোরিয়ার পর ভিয়েতনাম, ইরাক, ইরান, যুগোস্লাভিয়া পৃথিবীর কোথাও না কোথাও যুদ্ধ লেগেই থাকে। ছাড়া পায় শুধু অস্ত্রনির্মাতা দেশগুলি, সেখানে অস্ত্রের প্রয়োগ যত না দুষ্টের দমনে তার অনেকগুণ বেশি গণআন্দোলন দমনে নইলে তৃতীয় বিশ্বই এদের বাজার, তৃতীয় বিশ্বই এদের বিস্তৃত রণাঙ্গন। যেখানে বহু বিচিত্র কারণে এরা ভ্রাতৃঘাতী যুদ্ধের চক্রান্ত করে, যুদ্ধকে অব্যাহত রাখে।
মহাভারতের যুদ্ধের মতোই ভ্রাতৃঘাতী যুদ্ধের প্রবর্তন করে এরা ছোটবড় নানা আকারে চর দিয়ে, গুপ্ত প্ররোচক দিয়ে রাষ্ট্রের একাংশকে অন্য অংশের শত্রু বলে প্রতিপন্ন করে। এর ওপরে যদি রাষ্ট্রের জনমানসে ভ্রাতৃঘাতী বিষ আগে থেকে অনুপ্রবিষ্ট হয়ে থাকে, তা হলে তো আর কথাই নেই, তখন যুদ্ধকে দু’পক্ষের কাছেই এরা ধর্মযুদ্ধ বলে প্রতিপাদন করবার চেষ্টা করে, সার্থক হয়। শুরু হয় যুদ্ধ, চলতে থাকে, মরে সাধারণ মানুষ। চাষিমজুরের মায়ের সন্তান যায়, স্ত্রীর স্বামী ও সন্তানের পিতা। এরা গরম গরম দেশাত্মবোধক বাণী আকণ্ঠ পান, রায় দেশবাসীকে, ফলে মুখে যতই শান্তির বাণী ঘোষণা করুক না কেন, আসলে রাক্ষসের কথাই উচ্চারিত হয়। ‘যুদ্ধ চলুক শতবর্ষ ধরে।’ একটু ভাবলে বোঝা যায়, এতে লাভ কার? ইংরেজিতে প্রবচন আছে, ‘নিবারণ নিরাময়ের চেয়ে উৎকৃষ্ট’ (Prevention is better than cure) এবং প্রায় যুদ্ধকালেই এবং যুদ্ধের শেষেও বিশ্লেষণ করে জানা যায় যে, অধিকাংশ স্থলেই যুদ্ধটা অবশ্যম্ভাবী ছিল না, যথাকালে অন্য উপায়ে ঠেকানো যেত। কিন্তু তাতে একদিকে যেমন অস্ত্রব্যবসায়ীর বাণিজ্যে ভাটা দেখা যেত, অন্য দিকে তেমনই রাষ্ট্রপতিরা দেশের উদ্ধারকর্তার ভূমিকায় অবতীর্ণ হয়ে বীরত্বের, দেশপ্রেমের তকমা এঁটে আশু ইষ্টসিদ্ধি করতেও পারত না।
রাষ্ট্রপতিরা দেশের ভাগ্যনিয়ন্ত্রণ করে ঠিকই; কিন্তু সে কিছু দূর পর্যন্তই। শেষ কথাটা বলে দেশের সাধারণ মানুষ। হিটলার, মুসোলিনি যুদ্ধ বাধিয়েছিল, দীর্ঘকাল চালিয়েও ছিল, কিন্তু শেষ পর্যন্ত যুদ্ধ থামল সাধারণ মানুষের সংহত প্রচেষ্টায়। কারণ, যুদ্ধে সত্যিকার ক্ষতি হয় শুধু সাধারণ মানুষেরই। তাই আত্মরক্ষাবৃত্তিতে এক সময়ে মানুষের কর্তব্যে প্রতিভাত হয় কদর্য সত্যটা: যুদ্ধে লাভ শুধু রাক্ষসের। যুযুধান দু’পক্ষের কেউ হারেও না, জেতেও না
পৃথিবীর ইতিহাসের অপেক্ষাকৃত আদিপর্বেই ব্যাবিলনের এক প্রাচীর গাত্রে একটি লেখা পাওয়া যায়, সেখানে যুদ্ধরত সৈনিকদের মা ও স্ত্রীরা আবেদন জানাচ্ছেন শান্তির জন্যে; তাঁদের বাড়ি এবং তাঁদের জীবন শূন্য হয়ে যাচ্ছে যুদ্ধে। এ তো চিরকালের ইতিহাস। আরও একটা কথা, এখন পর্যন্ত পৃথিবীর ইতিহাস আমরা যা জানি, তার মধ্যে প্রায় দশ হাজার বছরের ইতিহাসে প্রথম যুগে গোষ্ঠীদ্বন্দ্ব বাদ দিলে অধিকাংশ সময়ের ইতিহাসই শান্তির ইতিহাস। মানুষ তার নিজের স্বার্থ বোঝে; ক্ষণকালীন স্বার্থবুদ্ধিতে হানাহানির উন্মাদনা ও স্বার্থসংঘাত থাকলেও এর ওপরে একটা চিরকালীন স্বার্থবুদ্ধিও মানুষের আছে, যা তাকে প্রেরণা জুগিয়ে এসেছে পরস্পরের সঙ্গে শান্তিতে বাস করতে। মানুষ সৃষ্টিশীল জীব; সংঘর্ষে, অশান্তিতে কিছু কিছু সৃষ্টি হয় ঠিকই, কিন্তু মানসিক নিরাপত্তা, সামাজিক শান্তি না থাকলে তার বৃহত্তর সৃষ্টিকর্ম ব্যাহত হয়। মানুষ তার শ্রেষ্ঠ সত্তার বিকাশের জন্যেই বারেবারে রাক্ষসকে প্রতিহত করেছে। কারণ নরমেধ ঘটলে একমাত্র রাক্ষসেরই ইষ্টিসিদ্ধি হয়, শুভবুদ্ধির প্রণোদনাই মানুষকে বাঁচিয়েছে দীর্ঘকালীন হত্যাকাণ্ড থেকে। তাই বৈদিক যুগের ওই প্রার্থনাটি আজও প্রাসঙ্গিক— স নো বুদ্ধ্যা শুভয়া সংযুক্ত। রাক্ষসের ভোজ্যপানীয় সংস্থান করার আত্মঘাতী দুর্মতি থেকে মানুষের শুভবুদ্ধিই তাকে বাঁচায়।নারীকে আপন ভাগ্য জয় করিবার
কেহ নাহি দিবে অধিকার
হে বিধাতা?
সুপরিচিত এই কবিতাংশে কবি নারীর নিজের ভাগ্য জয় করবার অধিকার সমর্থনই করছেন। অর্থাৎ স্বীকার করছেন যে, নারী আপন ভাগ্যের অধিকার পায়নি এবং পাওয়া তার প্রয়োজন আছে। মুশকিল শুধু এই যে, সে কাজের ভার নারী-পুরুষ কাউকে না দিয়ে দিলেন বিধাতাকে— যাঁর অস্তিত্বই সংশয়িত। মনে হয়, কাজটা নারীকে নিজেকে দিলে কী ক্ষতি হত? এ মনোভাবই এল অনেক পরে, সাধারণ দেশবাসীর মননের পশ্চাৎপটে অনেক অগ্রসর। তবু ‘কিন্তু’ থাকে। ‘চিত্রাঙ্গদা’ নৃত্যনাট্যের শেষে চিত্রাঙ্গদা নিজের সদম্ভ পরিচয় দেয়: ‘আমি চিত্রাঙ্গদা রাজেন্দ্রনন্দিনী’, কিন্তু তার অর্জুনকে নিয়ে জীবনযাপনের শর্ত হল: ‘পূজা করি মোরে রাখিবে ঊর্ধ্বে/সে নহি নহি/হেলা করি মোরে রাখিবে পিছে/সে নহি নহি। যদি পার্শ্বে রাখ মোরে সংকটে সম্পদে/সম্মতি দাও যদি কঠিন ব্রতে/সহায় হতে/পাবে তবে তুমি চিনিতে মোরে।’ এখানে কয়েকটি শব্দে কবির বক্তব্যের অন্তর্নিহিত উদ্দেশ্য স্পষ্ট হয়। ‘যদি পার্শ্বে রাখ মোরে’ নারীর স্থান পুরুষের সম্মুখে বা পশ্চাতে নয়, এ তো স্বতঃসিদ্ধ; কিন্তু সংকটে সম্পদে পার্শ্বে রাখতেও ‘যদি’ আছে এবং তা পুরুষের ইচ্ছার ওপরে নির্ভর করে, শেষ পর্যন্ত সম্মতিরও প্রয়োজন আছে কঠিন ব্রতে সহায় হতে— যেটা স্বতঃসিদ্ধ অধিকার মনে হয় তাও স্বামীর সম্মতি সাপেক্ষ। এবং কথাটা যে সে বলছে না, বলছে রাজেন্দ্রনন্দিনী, চিত্রাঙ্গদা। শেষ চরণটি গদ্যধর্মী। ওইখান পর্যন্ত কবিত্ব পৌঁছয়নি যেন। কেন? নারীকে শুধু নারী বলে চিনে নেওয়াটা তখনও পুরুষের কল্পনায় হয়তো খানিকটা আত্ম অবমাননার প্রস্তাব, হোক সে অবচেতনে। আগে শর্ত পূজা, হেলা কোনওটাই চিত্রাঙ্গদা গ্রহণ করবে না— কেন? তৎকালীন সমাজব্যবস্থায় ওই দুটোই ছিল নারীকে দেখবার দৃষ্টিকোণ। পূজাটা মানবী নারীকে নয়— প্রতিমাকে আর হেলাটা প্রাত্যহিক, সর্বজনীন; রাজেন্দ্রনন্দিনী তার কোনওটাতেই সম্মত নন। একটি শব্দ উঠে আসে এ মনোভাব থেকে, ‘যদি পার্শ্বে রাখ মোরে সংকটে সম্পদে- পার্শ্বে? দুয়েকটি বিরল ব্যতিক্রম বাদে ও স্থানটি নারী পেত না তখনও। চিত্রাঙ্গদা বলেছেন কেবলমাত্র পাশে রাখলেই, অর্জুন তার পরিচয় পাবেন। পাশে কখন? সংকটে সম্পদে অর্থাৎ যুগল জীবনের সর্ব অবস্থান (অনেকটা খ্রিস্টান বিবাহের মন্ত্রের মতো শুনতে লাগে যেন), জীবনের বিচিত্র অভিজ্ঞতায় সুখে, দুখে নারী পুরুষের পাশে স্থান দাবি করে যা তার একান্ত প্রাপ্য। কিন্তু যা সে পায় না। তাই এতগুলি ‘যদি’ এবং এখানেই কবিতাটির চূড়ান্ত মুহূর্তে তার দুর্বলতা উঠে আসে। সব দাবি শর্তসাপেক্ষ, যদি পুরুষ নারীকে পূজা বা হেলা থেকে তুলে এনে পাশে স্থান দেয়। অনুক্ত রইল না-ও দিতে পারে, পূজা হেলার মধ্যেই অবসিত হতে পারে তার ভূমিকা। অর্থাৎ নারীর ভাগ্য জয় করবে হয় পুরুষ না হয় বিধাতা। খ্রিস্টান বিবাহে নারী পুরুষের একই প্রতিজ্ঞা — for better, for worse, for richer, for poorer, and in richness, in health, to love and to cherish till death us do part, আরও ভাল আরও মন্দ অবস্থায় সম্পদে দারিদ্র্যে রোগে স্বাস্থ্যে— প্রেমে আদরে গ্রহণ করছি যতদিন পর্যন্ত মৃত্যু আমাদের বিচ্ছিন্ন না করে।
নারীর প্রতি পুরুষের মনোভাব ইতিহাসে অনাদ্যন্ত কাল থেকে নির্ধারিতই ছিল পুরুষের পায়ের নীচে যার প্রতিবাদে নারীর দম্ভোক্তি:
আমি নারী আমি মহীয়সী
আমার সুরে সুর বেঁধেছে জ্যোৎস্নাবীণায় নিদ্রাবিহীন শশী
আমি নইলে মিথ্যা হত সন্ধ্যাতারা ওঠা।
মিথ্যা হত কাননে ফুল ফোটা।
সংস্কৃত অলংকার শাস্ত্রের মতে এতে উদ্দীপন বিভাব ও আলম্বন বিভাব দুই-ই আছে। এবং দু’টির মধ্যেই অত্যুক্তি আছে। সেই নারীর প্রেমের অনুষঙ্গে প্রকৃতির আয়োজন— সন্ধ্যাতারা, কাননের ফুল। এইটে কাজ করে উদ্দীপন বিভাবের। আবার নায়ক নায়িকার অদৃশ্য উপস্থিতি হল আলম্বন বিভাব। এগুলো শৃঙ্গার রসের পরিপূরক কিন্তু এ সবের অন্তরালে নারীর স্থান ভোগ্যবস্তুর। সংশয়ে সংকটে পুরুষের পাশে থাকার অধিকারও এ নারীর নেই। যদি পুরুষ দয়া করে পাশে রাখে তবেই থাকতে পারে, নতুবা নয়। কাজেই নারীর স্বাতন্ত্র্য নারীর হাতেও নয়, সে অর্জন করে নেবে তার সুযোগও কম।
খুব মাঝে মাঝে রবীন্দ্রনাথ নারীকে স্বাতন্ত্র্যসন্ধানে চলতে দেখিয়েছেন, যেমন ‘পুনশ্চ’ কাব্যগ্রন্থের ‘সাধারণ মেয়ে’ কবিতায়। এখানে সাধারণ এবং অন্তঃপুরিকা মালতী নিজের নিষ্পরিচয় সাধারণত্বে ক্লিষ্ট হয়ে ক্রমে ক্রমে কেমন করে গণিতে প্রথম হল বিশ্ববিদ্যালয়ে, বিলেতে গেল, যেখানে তার পূর্বমুগ্ধ পুরুষ নরেশ বারেবারে ফেল করে চলেছে। সেইখানে মালতীর অভ্যর্থনা-সভার এক কোণে দাঁড়িয়ে আছে নরেশ। এই পর্যন্ত সবই ভাল, মুশকিল হল একটাই: সমস্তটাই কবির ইচ্ছাপূরক কল্পনা, বাস্তবে এর চিহ্নমাত্র নেই। কিন্তু মনে মনে কবি চান এমন মেয়ে হোক। আজ হয়েছেও অনেক; বিধাতার প্রসাদে নয়, স্বামীর দয়ায় নয় (কখনও স্বামীর আনুকূল্যে হলেও), বিশুদ্ধ নিজের চেষ্টায় জেদে একান্ততায়। নিজের স্বাতন্ত্র্যে।
এই স্বাতন্ত্র্যই একমাত্র চাবিকাঠি প্রতিকূল পরিবেশকে জয় করে নিজেকে স্বমহিমায় প্রতিষ্ঠিত করবার। এবং এখানে এসে কবি পায়ের তলায় বাস্তব মাটি না পেয়ে সম্পূর্ণ কল্পনার আশ্রয় নিয়ে এমন এক কল্পলোক সৃষ্টি করলেন যেখানে বাস্তবের পশ্চাৎপট ক্ষীণ হয়ে যায়। কিন্তু কখনওই তিনি বিস্মৃত হন না যে, নারী অবদমিত। কারণ, তার স্বামী, শ্বশুরবাড়ি এবং বৃহৎ সমাজব্যবস্থা তাই চায়। জনসাধারণ নারীর অধিকার সম্বন্ধে উদাসীন নয়, প্রতিকূল। ‘হৈমন্তী’ নামের অসাধারণ গল্পে নারীর ভালমন্দ, সুখদুঃখ, জীবনমৃত্যু সম্বন্ধে উপেক্ষা নয়, সক্রিয় প্রতিকূলতা সম্বন্ধে স্পষ্ট করে বলেছেন, হৈমন্তীর মৃত্যুর পর এ কথা অন্য ভাবে তার স্বামীর মুখে বলেছেন। পিতৃতান্ত্রিক পরিবারে বিনা চিকিৎসায় হৈমন্তীর মৃত্যুর পরে তার স্বামী মনে মনে বলে, ‘স্ত্রীকে লইয়া জোর করিয়া বাহির হইয়া গেলেই তো হইত। গেলাম না কেন? কেন? যদি লোকধর্মের কাজে সত্যধর্মকে না ঠেলিব, যদি ঘরের কাছে ঘরের মানুষকে বলি দিতে না পারিব, তবে আমার রক্তের মধ্যে বহু যুগের যে শিক্ষা তাহা কী করিতে আছে। জান তোমরা, যেদিন অযোধ্যার লোকেরা সীতাকে বিসর্জন দিবার দাবি করিয়াছিল তাহার মধ্যে আমিও যে ছিলাম আর সেই বিসর্জনের গৌরবের কথা যুগে যুগে যাহারা গান করিয়া আসিয়াছে আমিও যে তাহাদের মধ্যে একজন’, এখানে পিতৃতন্ত্রের প্রভাবে নারীর উপর অত্যাচার, অনাদরের ফলে নারী যে নিগৃহীত, পদদলিত হয়ে মরতে বাধ্য হয়— আজও— সে কথা কবি স্পষ্ট করে বলেছেন। অন্য অনেক গল্পে প্রকারান্তরে এ কথা বলেছেন।
হৈমন্তী নিষ্প্রতিবাদে মৃত্যুবরণ করল, তার স্বামী মৌন প্রতিবাদ-সহ। এ তো গেল বহু ছোটগল্পে নারী নিগ্রহের চিত্র। এ ছাড়াও অনেক গল্পে নারীনির্যাতনের কাহিনি আছে, যেখানে নারী নির্বাক অত্যাচারিতা, কখনও অত্যাচার মৃত্যুতে গিয়ে ঠেকে। কোথাও বা ক্ষীণ প্রতিবাদ সে করে, ফল হয় না। পুরুষের অন্যায়ে প্রবল ঘৃণা ও বিদ্রূপের বাণী সে উচ্চারণ করে, যেমন চন্দরা’র অমর উচ্চারণ ‘মরণ’।
‘স্ত্রীর পত্র’-এ মৃণাল দীর্ঘকাল ধরে তার ব্যক্তিত্ব এবং মানবিক দাবি, তার জায়ের বোনের জন্য তাদের বাড়ির আশ্রয় ও নিরাপত্তা চেয়ে পায়নি; অবশেষে সে চিঠি লিখে গৃহত্যাগ করল। এ এক রকম পরাজয়-পলায়ন। কিন্তু ওই পরিবেশে ওই সমাজে বিকল্প কী হতে পারত? বেশ কিছু দাপুটে মেয়ের কথা বলেছেন লেখক, কিন্তু তাদের দাপটে তাদের ক্ষণিক জয় হলেও বা প্রতিপক্ষ তখনকার মতো হার মানলেও স্থায়ী কোনও স্বীকৃতি পায়নি তাদের ব্যক্তিত্ব, তাদের জয়ী সত্তা যা ভাগ্যকে পদদলিত করে, তা উন্নতগ্রীবা নারীর স্বাতন্ত্র্যের মহিমা প্রকাশ করেছে।
‘ল্যাবরেটারি’ গল্পের সোহিনী দেখাল নারীর সতীত্বের আধার তার শরীর নয়, তার চিত্তের নিষ্ঠা, দেহদানের বিনিময়ে সে স্বেচ্ছায় এক অধ্যাপকের সাধনার উপাদান জোগাল। ল্যাবরেটরিটিকে বাঁচাল, এক নিবেদিতপ্রাণ বৈজ্ঞানিকের সুদীর্ঘ সাধনাকে বাঁচাল, নিজেকে সে সাধনায় সর্বতো ভাবে সমর্পণ করে। সমস্ত প্রচলিত সমাজব্যবস্থার প্রতিকূলে গিয়ে সোহিনী ল্যাবরেটরিটিকে বাঁচাল। এখানে নারী এমন এক স্বতন্ত্র মহিমায় আত্মপ্রকাশ করে যা যথার্থই বিরল। এবং এ নারীকে কোনও পুরুষ গৌণ ভাবে বৈজ্ঞানিক ছাড়া আনুকূল্য দেয়নি। সমাজের কাছে সোহিনী অসতী কিন্তু চিরকালের মানদণ্ডে তার ঋজু মেরুদণ্ড একটি বিরল ব্যাপার। একক সিদ্ধান্তে সে বৈজ্ঞানিকের কাছে আত্মসমর্পণ করেছে। তাঁর সন্তান গর্ভে ধারণ করেছে, তাঁর সকল প্রকার পরিচর্যা করেছে। কোনও বিধাতা বা কোনও পুরুষ তাকে অধিকার দেয়নি, অধিকার সে অর্জন করেছে আপন দৃঢ় মনোবলে এবং একনিষ্ঠ থেকেছে তার সিদ্ধান্তে, জানা প্রতিকূল পরিবেশের বিরুদ্ধে। ভারতবর্ষে এত বড় এই আত্মত্যাগ এবং বিদ্যার মূল্যদান তা যে কোনও কালেই বিরল।
কবির নিজের মৃত্যুর ঠিক তিন মাস আগে লেখা ‘বদনাম’ গল্পের সৌদামিনী (দারোগার স্ত্রী), গোপনে উগ্রপন্থীকে প্রশ্রয় দেওয়া দিদি। ওই সম্পর্ক ও কাজটার জন্য কত মূল্য দিতে হবে তা সৌদামিনী ও অনিল দু’জনেই জানত। সৌদামিনী জানত, প্রচলিত সমাজ বিধির ওপরেও একটা মানবিক বিধি আছে, যেখানে অনিল সত্যকার সৎকাজে নিবেদিতপ্রাণ এবং সৌদামিনীকে দারোগাপত্নী রূপে ভাগ্য জয় করতে হবে অনিলের দেশসেবায় সহযোগিতা করে। গোপনে এবং প্রচণ্ড ঝুঁকি নিয়ে। এই নারী আপন ভাগ্য জয় করল একা আপন বিশ্বাস ও নিষ্ঠায়।
রবীন্দ্রসাহিত্যে নারীর ভাগ্য জয় করবার দায়িত্ব বিধাতার হাত থেকে খসে পড়ছে ক্রমেই। দেশবিদেশের ইতিহাসে স্বয়ম্ভর নারীর কাহিনি জানছেন তিনি, নিজের দেশের সাহিত্যেও দু’-চারটি বিরল ব্যতিক্রমের কথা পড়ছেন, সংবাদ পাচ্ছেন ঋজু মেরুদণ্ডের অধিকারিণী নারীর, যাকে বিধাতা কোনও অধিকার দেননি, পুরুষ কোনও আনুকূল্য দেয়নি, জাতীয় সংগ্রামে পতাকা হাতে উচ্চশির নারী সমাজমতের বিরুদ্ধে গিয়ে মৃত্যুবরণ করছে ধীরে ধীরে। কবি নারীর জীবনক্ষেত্র থেকে বিধাতাকে ইস্তফা দিয়ে পুরুষকে কেবলমাত্র সহায়কের ভূমিকায় রেখে বিবেকবুদ্ধির জোরে নেওয়া সিদ্ধান্তে অটল হয়ে থাকতে বললেন। দেখালেন, এ বিবর্তন সহজ ছিল না। তাই এতে সংলগ্ন রইল দুর্লভ এক মহিমা।ঋগ্বেদে একটিমাত্র রাত্রিসূক্ত আছে (১০:১২৭:১-৮), এর আটটি ঋকে সেকালের রাত্রির একটা রূপ ধরা পড়ে। প্রথমে ঋক ধরে ধরে অনুবাদে এর অভিধাগত মূল অর্থটা দেখা যাক। ১. নক্ষত্রদের দ্বারা তেজের যে প্রসার তা আকাশে বিশেষ ভাবে দীপ্ত, সর্বপ্রকারের শোভা ধারণ করে। ২. মৃত্যুহীন দীপ্ত রাত্রি অন্ধকারে আকাশ পূর্ণ করে রাখে। নীচের লতাগুল্ম ও উন্নত বৃক্ষগুলিকে নিজের তেজে পূর্ণ করে। তার পর সেই অন্ধকারকে নক্ষত্রের আলোতে পূর্ণ করে। ৩. আগন্তুক রাত্রি এসে তার ভগিনী উষাকে বহিষ্কৃত করে। তার পর রাত্রির তমসা পরাজিত হয়। ৪. সেই রাত্রি এখন আমাদের প্রতি প্রসন্ন হন। তাঁর আগমনে পাখিরা যেমন নীড়ে যায়, আমরাও তেমনি বাড়িতে যাই। ৫. রাত্রির আগমনে গ্রামের সব মানুষই শুতে যায়, গাভী ও অশ্বগুলিও গোশালায় যায়। বাজপাখিও তার বাসাতে গিয়ে শুয়ে পড়ে। ৬. হে রাত্রি, হিংস্র নেকড়ে বাঘ ও বাঘিনির আক্রমণ থেকে আমাদের রক্ষা করো, চোরদের নিরস্ত করো, এবং আমাদের প্রতি সুখকরী হও। ৭. সমস্ত বস্তুকে আচ্ছন্ন করে যে-রাত্রি, তার তমসা আমাদেরও আচ্ছন্ন করে। লোকে যেমন ঋণ থেকে ঋণীকে মুক্ত করে, তেমনই ঊষা এসে আমাদের (অন্ধকার থেকে) মুক্ত করুন। ৮. বৎস যেমন গাভীকে দোহন করে, তেমনই স্তুতি দিয়ে আমরা তোমাকে আমাদের প্রতি অভিমুখ করব। আকাশের কন্যা রাত্রি শত্রুজয়ের উদ্দেশ্যে আমাদের এই স্তব গ্রহণ করুন, যেন আমরা শত্রুজয় করতে পারি।
ছোট সূক্ত, প্রায় কোনও বৈশিষ্ট্যই নেই এতে, শুধু দেখতে পাই অত প্রাচীন যুগের মানুষ রাত্রি নামক প্রতিদিনের এই ঘটনাটিকে কী ভাবে দেখত এবং কী ভাবে এর দ্বারা প্রভাবিত হত। আজকের দেখার সঙ্গে এর পার্থক্য কোথায় ও কেন। সমস্ত সূক্তটির মধ্যে দেখা যাচ্ছে, রাত্রি সম্বন্ধে সাধারণ ভাবে মানুষের মনে একটি প্রচ্ছন্ন ভয়ের ভাব আছে এবং সেই কারণেই রাত্রির কাছে প্রার্থনাও করছে। বেদে কোথাও রাত্রিকে দেবী বলা নেই, কিন্তু প্রবল শক্তিমাত্রই অতিপ্রাকৃত, কাজেই তার অলৌকিক শক্তি আছে, এবং অসহায় মানুষের প্রার্থনা সে পূরণ করতে পারে।
বেদে ‘দেব’ শব্দটি আলোকবাচক ‘দিব্‌’ শব্দ থেকে উৎপন্ন, যার থেকে ‘দিব্য’ ইত্যাদি শব্দও নিষ্পন্ন হয়েছে। কাজেই দেবতার সঙ্গে আলোর একটা ব্যুৎপত্তিগত এবং অর্থগত যোগ আছে; তাই অন্ধকার রাত্রিকে নিয়ে একটা সংকট ছিল জনমানসে, সেটার তারা নিষ্পত্তি করেছিল এই অভিজ্ঞতা দিয়ে যে, এ অন্ধকারের দু’দিকেই আলো— অপরাহ্নের ও প্রভাতের। রাত্রি যেন কয়েক প্রহরের জন্য সে আলোকে আবৃত করে রাখে মাত্র, প্রতি প্রভাতে রাত্রির অপসরণ আলোকদেবতার আবির্ভাবে। কাজেই অন্ধকারই শেষ কথা নয়, আলোর জয় বস্তুত অব্যাহত। তবু ভয় অন্ধকারকে, দু’টি কারণে। প্রথমত, তখন মানুষ নিশাচর ভূত প্রেতকে ভয় করত এবং রাত্রিই তাদের সুবিধে করে দেয়, তখন কয়েক প্রহর ধরে তাদের স্বেচ্ছাবিচরণ এবং মানুষ যেখানে সম্পূর্ণ নিরুপায় এবং ওই অশুভ শক্তির প্রভাবের কাছে প্রতিহত।
দ্বিতীয়ত, সেই অন্ধকার কী গভীর, কী নিশ্ছিদ্র অন্ধকার। বিদ্যুৎ বা গ্যাসের আলো, হারিকেন বা লণ্ঠনের আলো নেই; আছে শুধু মাটির প্রদীপের আলো, আর শুক্লপক্ষে ধীরে ধীরে চাঁদের কলাবৃদ্ধি। আর নক্ষত্র বিদ্যুৎ বা জোনাকির আলো। সেই সূচিভেদ্য অন্ধকার মানুষকে অসহায় আতঙ্কের জগতে ঠেলে দেয়, যেখানে তার আশ্রয় নেই, ভরসা নেই। অথচ মানুষ বিশ্বাস করে, ‘আমি যে তোর আলোর ছেলে’, আলো তার ভরসাস্থল। রাত্রিতে আসে সাপ, বাঘ নানা অজানা বিপদ তাই রাত্রির কাছে প্রার্থনা, তিনি যেন প্রসন্ন হন। (8) চোরও আসে রাত্রে, দেখতে পাচ্ছি রাত্রির সমস্ত সহচর, সমস্ত অনুষঙ্গ ক্ষতির, হিংসার, বিপদের; তাই এ প্রার্থনা, যেন রাত্রি মানুষের পক্ষে সুখকরী হয়।
এই গভীর কৃষ্ণত্বের প্রতীক রাত্রি, একে প্রসন্ন করা একান্তই প্রয়োজন, আত্মরক্ষার জন্যে, চতুষ্পদ প্রাণীর জন্যে, আশ্রিত সকলের জন্যে। রাত্রিকে প্রসন্ন করার উপায় স্তবস্তুতি। এইক্ষণেই রাত্রি দেবী হয়ে যায়। অন্য এক দেবী উষা হল রাত্রির ভগিনী, কাজেই রাত্রিরও দেবত্ব ব্যঞ্জিত হয়েছে। অবশ্য উষা রাত্রির একেবারে বিপরীত, আলোয় উজ্জ্বল। প্রাচীন ভারতীয় দেবকল্পনায় এমন বৈপরীত্য প্রায়ই দেখা যায়। যেমন, শিব ও কালী। আরও আছে। রাত্রিকে প্রসন্ন করার জন্য স্তব করার অর্থ এই নয় যে, রাত্রির অন্ধকার ঘুচে গিয়ে সবটা আলোকময় হয়। কারণ, তা হবার নয়, রাত্রি তমসাচ্ছন্না, কৃষ্ণবর্ণাই। তবে তাকে প্রসন্ন হতে বলা মানে রাত্রির যে-অনুষঙ্গ হিংস্র প্রাণীর, যারা নিশাচর, যারা রাত্রিতেই লোকালয়ে এসে মানুষ এবং গৃহপালিত প্রাণীকে হত্যা করে, তাদের থেকে সুরক্ষা প্রার্থনা। আর প্রার্থনা, নিশাচর চোরডাকাত যেন না অতর্কিতে আক্রমণ করে ধননাশ করে।
মানুষ চায় রাত্রিতে শান্তিতে ঘুমোতে। দিনের পরিশ্রমের ক্লান্তি জুড়োয় রাত্রিতে, পরদিন যাতে চাষ বা পশুপালন বা শিল্পকর্মের শক্তি সঞ্চয় করে শরীর। নিশ্চিন্ত ঘুমের প্রত্যবায় ঘটায় যা-কিছু তা রাত্রিরই সহচর। রাত্রির অনুগ্রহ পেলে সেই সব বিপদের আক্রমণ থেকে মানুষ বাঁচতে পারে। এই কাজ তো দেবীরই, দেবতাদেরই, তাই রাত্রি দেবী। যে-তমসা থেকে বাঁচবার প্রার্থনা ঋগ্বেদের কেন্দ্রে (তমসো মা জ্যোতির্গময়) সেই তমসারই অধিষ্ঠাত্রী রাত্রি, কাজেই মানুষ তার কাছে নিজের আশঙ্কা বিপদ তুলে ধরেছে এবং একান্ত আগ্রহে কামনা করেছে তমসা এবং তার অনুষঙ্গে যে সব বিপদ আছে তার থেকে বাঁচবার জন্যে। তাই রাত্রিসূক্ত কবিত্বে এবং বাস্তব বিপন্মুক্তির জন্যে আকুতির এক তাৎপর্যপূর্ণ প্রকাশ।
অতন্দ্রিলা,
ঘুমোওনি জানি
তাই চুপি চুপি গাঢ় রাত্রে শুয়ে
বলি, শোনো,
সৌরতারা-ছাওয়া এই বিছানায়
—সূক্ষ্মজাল রাত্রির মশারি—
কত দীর্ঘ দুজনার গেলো সারাদিন,
আলাদা নিশ্বাসে—এতক্ষণে ছায়া-ছায়া পাশে ছুঁই
কী আশ্চর্য দু-জনে দু-জনা—
অতন্দ্রিলা,
হঠাত্ কখন শুভ্র বিছানায় পড়ে জ্যোত্স্না,
দেখি তুমি নেই ||মহাভারতের কাহিনি শেষ হল ‘স্ত্রীপর্ব’-এ। যেখানে ধৃতরাষ্ট্রের শত পুত্রের অঙ্গপ্রত্যঙ্গ জোড়া লাগাতে বসেছিল শত পুত্রবধূ। এই রকম এক ব্যাপক বিনষ্টির চিত্র এ মহাকাব্যের যথার্থ উপসংহার। পরবর্তী বৃহত্তম পর্ব— শান্তিপর্বের শুরুতে দেখি, শরশয্যায় শয়ান পিতামহ ভীষ্ম এবং পাণ্ডবপক্ষের জ্ঞানপিপাসু মহারথীরা তাঁর কাছে নানা প্রশ্ন নিয়ে আসছেন। এ ছাড়াও এ পর্বে অন্যান্য মুনিঋষিরা এমনকী পশুপক্ষীরাও প্রশ্ন করেছেন বা উত্তর দিচ্ছেন।
বিষয়ও বহু ও বিচিত্র। রাজধর্ম, যেটা সেদিনকার নতুন রাজা যুধিষ্ঠিরের কাছে নিতান্ত প্রাসঙ্গিক সেটা নিয়ে সুদীর্ঘ আলোচনা আছে। এই দীর্ঘতম পর্বটিতে আরও নানা বিষয়ের মধ্যে ব্যক্তিগত নৈতিক, পারিবারিক, সামাজিক, রাষ্ট্রনৈতিক, অর্থনৈতিক, ধর্মীয় ইত্যাদি নানা বিষয়ের আলোচনা সংলাপ আকারে পাওয়া যায়। এতে বহু পরস্পর-বিরুদ্ধ উক্তিও আছে। তার কারণ বক্তা, প্রসঙ্গ ও প্রশ্নোত্তরও ভিন্ন।
মহাভারতের যুদ্ধ শেষে মহাকাব্যটির ঘটনাগত একটি সমাপ্তি ঘটার পর এটি অত্যন্ত জনপ্রিয়, গভীর, গম্ভীর ও চিন্তার উপাদানে পূর্ণ একটি রত্নকোষ হয়ে ওঠে। এই সময়ে ভৃগুবংশীয় কিছু মুনিঋষি এতে যে সব প্রক্ষেপ তাঁদের কাছে বিশেষ প্রয়োজনীয় বলে মনে হয়েছিল, তাই প্রক্ষিপ্ত ভাবে এর মধ্যে অনুপ্রবিষ্ট করে দেন। ভার্গব প্রক্ষেপের পরিমাণ খুব বেশি; এর প্রয়োজন নিয়ে পরে বলছি। এই প্রক্ষেপ যেহেতু বহু বিষয় অবলম্বন করে ও বহু বিস্তৃত অংশ জুড়ে, তাই এর গুরুত্বও খুব বেশি, যেটা প্রথমে একটা ধাক্কা দিয়ে আমাদের এর গুরুত্ব ও গভীরত্ব সম্বন্ধে অবহিত করে। প্রথমেই সঞ্জয় ধৃতরাষ্ট্রকে বলছেন: যে যুদ্ধে অস্ত্র, বন্ধু বা সহায় কোনও সাহায্য করতে পারে না, যেখানে নিজেকেই যুদ্ধটা জিততে হয় একক চেষ্টায়; মহারাজ, কুরুক্ষেত্র যুদ্ধের অবসানে আজ আপনার সামনে সেই যুদ্ধ উপস্থিত। এখানে আপনার অন্তরাত্মার সঙ্গে আপনার বিবেকের একক সংগ্রাম। আজ সেই যুদ্ধ আপনার সামনে সমুপস্থিত, এই যুদ্ধ করে জয়লাভ করুন।
পণ্ডিতেরা বলেন, মহাভারতের রচনাকাল খ্রিস্টপূর্ব চতুর্থ থেকে খ্রিস্টীয় চতুর্থ শতক। দীর্ঘ সাত-আট শতাব্দী ধরে, সমাজের যা অভিজ্ঞতা, উপলব্ধি ও লব্ধ জ্ঞান সঞ্চিত হয়েছে। প্রথম প্রয়োজন হস্তিনাপুরের সিংহাসনে সমূলে উৎপাটিত কুরুবংশের পরিবর্তে পাণ্ডবরাজ যুধিষ্ঠির রাজা হবেন। তিনি রাজধর্মে অদীক্ষিত, কাজেই রাজত্ব শুরু করার পূর্বে তাঁকে রাজা হিসোেব তাঁর ইতিকর্তব্য বুঝে নিতে হবে।
এ বার কতকটা নতুন রাজত্ব আরম্ভ হবে, এ ধারার প্রথম রাজা যুধিষ্ঠির মানুষ হিসেবে তিনি বহুকাল ধরেই সম্মানিত। এ বার রাজা হিসেবে তাঁকে সম্মানের আসন জয় করতে হবে। তাই বলা হল: ধর্মে তিষ্ঠন্তি ভূতানি ধর্মো রাজনি তিষ্ঠতি। (৯১:৫) এই সময়ে, বিশেষত কুষাণ রাজবংশের সময় থেকে রাজার আসন দৃঢ় ভাবে প্রতিষ্ঠা করা হতে লাগল। প্রজারা রাজতন্ত্রে বাস করত, তাই বলা হচ্ছে, রাজার মধ্যেই ধর্ম বাস করে অর্থাৎ রাজা ধর্মের প্রতীক। এর সঙ্গেই রাজাকে ধর্মস্বরূপ বলা শেষ করে বলেছেন, রাজা কালের কারণ। রাজা তাঁর রাজত্বের প্রকৃতি পরিবর্তন করে স্বয়ং কালস্বরূপ হয়ে উঠলেন: কালো বা কারণং রাজ্ঞো রাজা বা কালকারণম্। (৭০:৬) ভার্গব প্রক্ষেপে রাজাকে রাজ্যের মুখ্য শক্তি বলে ঘোষণা করার একটি উপায় হল, রাজাকে ধর্মস্বরূপ বলা। এরই সঙ্গে বলা আছে, ধর্মের প্রধান লক্ষণ। ধর্ম হল মানুষের অন্তরের বস্তু, বাইরে তা বোঝা যাবে কী দিয়ে? উত্তরে বলা হয়, ‘আচারমেব মন্যন্তে গরীয়ো ধর্মলক্ষণম্’। (১৩৫:১৪) আচারই সবচেয়ে বড় ধর্মের লক্ষণ। ‘যে ধার্মিক তার ধর্মসংগত আচারই প্রমাণ করে তার ধার্মিকতা; বাইরে থেকে তার ধর্মপ্রাণতা বুঝায় কিসে? তার ধর্মসম্মত আচার দেখে। এই সময়ের থেকে শুরু করে দীর্ঘ কয়েক শতাব্দী ধরে আচারের নানা জটিল প্রক্রিয়া আবিষ্কৃত, অন্য জাতিগোষ্ঠীর থেকে গৃহীত হতে থাকল। ধর্মসূত্র থেকে নানা পুরাণ ও সন্দর্ভে এক জটিলতা ক্রমেই বেড়ে এক আচার-নিবন্ধ সমাজের সৃষ্টি হতে থাকল। দেশে কালে অঞ্চলে যুগে যুগে এর শ্রীবৃদ্ধি ঘটে চলেছে। বেদের ধর্মসূত্রে একটা যুগ শেষ হল, বিদেশি আগন্তুকদের আচার এই আচারনিষ্ঠাকে বহুগণিত করে তুলেছে, তুলে চলেছে। ব্রাহ্মণধর্মের পরবর্তী যে হিন্দুধর্ম ধীরে ধীরে সমাজে প্রতিষ্ঠিত হল, তা অনেকাংশেই আচারসর্বস্ব: এই যুগেই তার সূত্রপাত। এ ছাড়া বহু বিদেশি গোষ্ঠী তাদের নিজস্ব দেবতা ও ধর্মাচরণ নিয়ে এসে এর জটিলতা বহুগুণে বৃদ্ধি করে। অন্য একটা বৈদিক ব্রাহ্মণ্য নয়, পরবর্তী কালে যা হিন্দুধর্ম বলে চিহ্নিত হল, তাকেই সমবেত প্রচেষ্টায় নির্মাণ করল যা আজও শাখায়-প্রশাখায় সমৃদ্ধ হয়ে অগণ্য ছোট বড় সংযোজনের দ্বারা ক্রমে ক্রমে আজকের এই হিন্দুসমাজ সৃষ্টি করেছে।
বহু ঘটনা, অনাশাঙ্কিত পরিস্থিতি ও জটিল পরিস্থিতিতে কী কর্তব্য তা বুঝিয়ে দিলেন পিতামহ ভীষ্ম। শরশয্যায় শায়িত ভীষ্ম। যিনি নিজে একদিনও রাজত্ব করেননি কিন্তু প্রজ্ঞাবলে যিনি সমস্ত কিছু অনুমান করে সমাধান করেন। প্রকাণ্ড জনক্ষয়ী যুদ্ধের পরে চিন্তাক্লিষ্ট বিষণ্ণ যুধিষ্ঠিরকে ভীষ্ম বলেন, ন জনপদিকং দুঃখমেকঃ শোচিতুমহর্ষি: সমস্ত জনপদের যে দুঃখ একলা তা বহন করতে পারো না। ভীষ্ম আরও মনে করিয়ে দিচ্ছেন, শোকের স্থান সহস্র, আনন্দের স্থান শত শত, এ সবে মূঢ় মানুষই আবিষ্ট হয়, পণ্ডিতেরা হন না। ভীষ্ম আরও বলেন, সুখই হোক দুঃখই হোক এ সব অনুভূতিতে হৃদয় যেন বিচলিত না হয়। যেন এ সবে তা অপরাজিত থাকে।
দীর্ঘ আলোচনা প্রকৃতপক্ষে ভীষ্মের কথিত বিবরণ এবং তার নির্যাস, যে সব তত্ত্ব তা দিয়ে বহু অংশ রচিত। আঠারোখানি গীতা মহাভারতে আছে। এগুলির মধ্যে শ্রীমদ্ভগবদগীতার মতো কোনওটিই নয়— না বিষয়ে না আঙ্গিকে। এ সব গীতা বৈশিষ্ট্য বর্জিত। মানুষের জীবনের নানা ধরনের অভিজ্ঞতা, উপলব্ধি, প্রশ্ন, তার সমাধান শান্তিপর্বের একটি বৃহৎ অংশ জুড়ে আছে। যেমন নারীকে অগ্নি, বিষ, সর্পের মতো (প্রাণঘাতিনী) বলা হয়েছে, আবার নারী, বিশেষত ভার্যার মাধুর্য, কোমলতা, আনুগত্য ইত্যাদি গুণে অনন্যা বলা হয়েছে। অর্থাৎ বহু মানুষের অভিজ্ঞতার বৈচিত্র্য এখানে আছে। ভাবতে কৌতুক বোধ করি, যখন মনে পড়ে, নারীর দাম্পত্যজীন সম্বন্ধে ফতোয়া দেবার সুরে যে-ভীষ্ম কথা বলছেন, তিনি ছিলেন চিরকুমার। ভাগ্যের সঙ্গে পুরুষকারের দ্বন্দ্ব দু’দিক থেকেই বলা হয়েছে— কখনও দেবকে প্রাধান্য দিয়ে কখনও বা দৈবকে।
অর্থাৎ ভীষ্মের স্বরে ওই আটশো বছরের উত্তর ভারতের কোটি কোটি মানুষের অভিজ্ঞতা বলা হয়েছে, এর মধ্যে পরস্পরবিরোধী কথা থাকারই কথা। কোনও বিষয়ে উচ্ছ্বসিত উক্তি করে, আবার অন্যত্র ঠিক তার বিরুদ্ধ কথা বলা হয়েছে; দুটোই সমান গুরুত্ব ও দৃঢ়তার সঙ্গে। এর একটা কারণ, বিভিন্ন দলের অভিজ্ঞতায় এই দৃঢ় উপলব্ধি ঘটেছে এবং সেটা তারা দৃঢ়তার সঙ্গেই ব্যক্ত করেছে। ‘পরের মর্ম না বুঝে, দারুণ (=ক্রূর) কর্ম না করে, জেলেদের নিষ্ঠুর ভাবে হত্যা না করে (কেউ) পরম ঐশ্বর্য লাভ করতে পারে না।’ আর দয়া, মৈত্রী, করুণারও গুণগান করা আছে অন্যত্র। এগুলিকে পরস্পরবিরুদ্ধ উক্তি বলে বিচার করা ঠিক হবে না, কারণ, বিভিন্ন কালে বিভিন্ন জনগোষ্ঠীর অভিজ্ঞতা বলে স্বতন্ত্র, সমানমূল্যের গৌরব দিয়ে দেখাই বোধহয় সমীচীন হবে।
বিদ্যা, বুদ্ধি, জ্ঞান এগুলি সর্বদাই খুব সম্মানিত ছিল সমাজে এবং এগুলির চর্চাও ছিল সম্মানের। নিয়তির সার্বভৌমত্ব স্বীকার করলে স্বাভাবিক নিয়মে কাল যা করে, তাকে অস্বীকার করা হয়, তাই একটি শ্লোকে পড়ি: যদি কালের প্রভাব কিছু সিদ্ধ হয়, তা হলে ঔষধের কী প্রয়োজন? (যদি কালেন পচ্যন্তে ভেষজৈঃ কিং প্রয়োজনম্। (১৮৫:১৯) ধীরে ধীরে নিয়তিবাদের বিকাশ হচ্ছে। মানুষের চেষ্টা সব সময়ে সফল হয় না, তখন বিশ্বাস চলে যায় নিয়তির ওপরে, এর সূত্রপাত মহাকাব্য দু’টিতে, বিশেষত মহাভারতে, পরিণতি পুরাণগুলিতে)।
বহু আখ্যানের মধ্যে জীবনে চলবার পাথেয় নানা ভাবে বর্ণিত হয়েছে, কখনও তা ইতিবাচক, কখনও বা নেতিবাচক। অর্থাৎ কখনও পুরুষকারকে প্রকৃষ্ট বলা হয়েছে, কখনও বা নিয়তিকে— যেমন মানুষ তার বাস্তব অভিজ্ঞতায় দেখে। তাই পরস্পরবিরুদ্ধ উক্তির এত ছড়াছড়ি। অতএব দীর্ঘকালের বিস্তৃত এক অঞ্চলের বিভিন্ন অভিজ্ঞতার সমাহার এই শান্তিপর্বে। ভীষ্মই বলুন বা অন্য কোনও ঋষিই বলুন, কোনও জীবজন্তুই বলুন বা দেবতা বা উপদেবতাই বলুন— কোনও একটি নির্দিষ্ট তথ্য বা তত্ত্ব প্রকাশিত হয়নি এখানে, বহু বিচিত্র অভিজ্ঞতার বিবরণ আছে, যার মধ্যে নানা প্রকৃতির মানুষ তাদের উপলব্ধির প্রকাশ দেখতে পেরেছে।
শান্তিপর্বের একটি বৈশিষ্ট্য এই বৈচিত্র্যে। পড়তে পড়তে কোনও ঐক্যবদ্ধ তত্ত্ব বা লক্ষ্যে এসে মানুষ পৌঁছয় না, বরং বুঝতে পারে, এত বড় পৃথিবীর এত বৈচিত্র্য, ইতিহাসে নানা জটিল ও সরল অভিজ্ঞতার সমন্বয়ে এর সৃষ্টি। শান্তিপর্বে শান্তির কথা নেই, যুদ্ধের কথাও নেই, আছে মানুষের জীবনের বিচিত্র অভিজ্ঞতা, বিভিন্ন পরিবেশ, বহুবিধ সমস্যা ও তার বিচিত্র সমাধান। সব, কোনও একটি তত্ত্ব বা সিদ্ধান্তে পৌঁছয়নি, যদিও সংলাপে আখ্যানে বিবরণে এটি এমন এক গ্রন্থ (এই শান্তিপর্ব) যা নিতান্তই বিরল। খণ্ডগুলির মধ্যে বিস্ময় আছে, নীতির চমক আছে, কিন্তু সমস্তটা মিলে কোনও সংহতি নেই যা অন্য সতেরোটি অধ্যায়ে আছে।
তথাপি একটি শ্লোকে শান্তিপর্ব কালজয়ী অমরত্ব অর্জন করে, যা সমস্ত ভারতবাসীর গর্বের বস্তু। জিজ্ঞাসু যুধিষ্ঠিরকে ভীষ্ম একবার বললেন, ‘একটা গুহ্য ব্রহ্ম যা তোমাকে বলছি (যুধিষ্ঠির): মানুষের চেয়ে শ্রেষ্ঠ এ জগতে আর কিছুই নেই।’’গুহ্যং ব্রহ্ম যদিদং তে ব্রবীমি। ন মানুষাৎশ্রেষ্ঠতরং হি কিঞ্চিৎ।’ এ বাণী উচ্চারিত হল ধর্মপুত্র যুধিষ্ঠিরের ধ্যানধারণাকে একটা প্রকাণ্ড ধাক্কা দিয়ে। সেদিনের ভারতবর্ষে, বহু প্রাচীন, সমকালীন ও ভবিষ্যতের অনাগত অসংখ্য দেবতার আরাধনার দেশে, এর কিছু-বা ছিল বৈদিক যুগের উত্তরাধিকার, অন্য বহুদেবতা এখানকার আদিম অধিবাসীর দ্বারা দীর্ঘকাল ধরে পূজিত, আরও বহু-দেবতা বন্যাবেগে আশপাশের বহু দেশ থেকে ধাপে ধাপে এখানে এসে পৌঁছনো দেবতা। মহাভারত যখন রচিত হচ্ছে তখনই ব্রহ্মা, বিষ্ণু, শিব, কালী, সরস্বতী, দুর্গা, কার্তিক, গণেশ, লক্ষ্মী, ইত্যাদি অসংখ্য দেবতা বহু নামে এখানে নানা স্থানে পূজিত হচ্ছেন। এর মধ্যে সূচিত হচ্ছে পুরাণের বহুসংখ্যক দেবতা ও উপদেবতার।
এই পরিবেশের মধ্যে এত অসংখ্য দেবতার ভিড়কে দু’-হাতে পাশে ঠেলে ভীষ্ম বললেন, ‘গুহ্যং ব্রহ্ম যদিদং তে ব্রবীমি। ন মানুষাৎশ্রেষ্ঠতরং হি কিঞ্চিৎ।’ অর্থাৎ গোপন যে কথাটি তোমাকে বলছি (যুধিষ্ঠির) তা হল, মানুষের চেয়ে শ্রেষ্ঠ কেউ নেই, কিছু নেই। বহু যুগ পরেও ভারত এ কথা নানা কণ্ঠে নানা পরিবেশে উচ্চারণ করেছে, সবার উপরে মানুষ সত্য, তাহার উপরে নাই, অথবা ‘বহুরূপে সম্মুখে তোমার ছাড়ি কোথা খুঁজিছ ঈশ্বর।’ কবি চণ্ডীদাসের কণ্ঠেও শুনি, ‘সবার উপরে মানুষ সত্য, তাহার উপরে নাই।’ ভীষ্ম ও চণ্ডীদাস এবং অন্য বহু সাধকের উপলব্ধির মধ্যে যে কথাটি মর্মভেদী কঠোর সত্যের অনুরণন আনে তা হল: ‘তাহার উপরে নাই। মানুষই শ্রেষ্ঠ জীব— দেবে-দানবে এই মানুষই পরাৎপর শীর্ষবিন্দু। এ কথা এমন করে আর কেউ কোথাও বলেছে কি না জানি না (হয়তো ইসলামে এর প্রতিধ্বনি আছে) কিন্তু ভারতবর্ষে এর উচ্চারণ আসমুদ্রহিমাচলকে শিহরিত করে রেখেছে। এমনই আরও কত শ্লোকে বা শ্লোকার্ধে বলা হয়েছে, সবার উপরে মানুষ সত্য তাহার উপরে নাই। এর তত্ত্বটির সরলার্থ হল, ব্রহ্মা, বিষ্ণু, মহেশ্বর ও আরও অগণ্য দেবদেবীর দ্বারা অনুরণিত আকাশ-বাতাস হঠাৎ যেন দেবলোক গন্ধর্ব/অসুর, কি নরলোকে মিলিয়ে গিয়ে ধর্মীয় আবহাওয়াটা অনেক স্বচ্ছ হয়ে উঠল। মাথা উঁচু করে দাঁড়াল মানুষ। কোন সে মানুষ? যে নিজের স্বার্থকে গৌণ করে আশপাশের সাধারণ মানুষের স্বার্থকে বড় করে দেখে, প্রয়োজন হলে নিজেকে বলিদান দিয়েও সব মানুষের স্বার্থ রক্ষা করে।
ভীষ্মের ভাষায় মানুষ দেবতার ওপরে স্থান পেল, তার গৌরবসমুজ্জ্বল মনুষ্যত্ব দিয়ে। এই উচ্চারণ অনুরণিত হচ্ছে আকাশে-বাতাসে, এত সাহসী বাণী, ও এত সত্য বাণী আর কে কবে উচ্চারণ করেছে?প্রচলিত ধারণা অনুসারে হরপার্বতীর চারটি সন্তান— লক্ষ্মী, সরস্বতী, কার্তিক, গণেশ।
কী কারণে জানি না, শাস্ত্র এঁদের পিতৃত্ব-মাতৃত্ব হরপার্বতীকে দিতে রাজি ছিল না। তাই লক্ষ্মী উঠলেন সমুদ্র থেকে, সরস্বতী বেরোলেন ব্রহ্মার মাথা থেকে। গণেশ একাই পার্বতীর সন্তান কিন্তু শনির দৃষ্টিতে তাঁর মাথা খসে যাওয়ায়, এক হাতির মাথা এনে তাঁর খসে-যাওয়া মাথার জায়গায় বসানো হল। মুশকিল হল কার্তিককে নিয়ে; তাঁর পিতৃত্ব প্রকারান্তরে শিবকে দেওয়া হলেও, মাতৃত্ব কিছুতেই পার্বতীকে দেওয়া গেল না। তাই শিবের বীর্যপাত ঘটল গঙ্গাতে। গঙ্গা তার অসহ্য তাপে অস্থির হয়ে সেটি ফেললেন নদীতটের এক শরবনে। সেখানে অতি সুন্দর এক শিশু জন্মাল। সমস্যা হল তার লালন নিয়ে। কাজেই ষট্ কৃত্তিকা তাঁর স্তন দান করবেন বলে তাঁর ছ’টি মুখ উদ্গত হল, তাই নাম যন্মুখ। অর্থাৎ কার্তিক শিবের ঔরসপুত্র কিন্তু পার্বতীর গর্ভজাত নয়।
এই ষট্ কৃত্তিকা থেকেই ষষ্ঠীর কল্পনা; কিন্তু কৃত্তিকারা ছ’-জন হলেও ষষ্ঠী একক দেবী। পরবর্তী দু’টি পুরাণে— ব্রহ্মবৈবর্ত ও দেবীভাগবত দু’টি উপাখ্যানে ষষ্ঠীকে তৎকালীন দেবমণ্ডলীতে স্বতন্ত্র দেবীর মর্যাদা দিয়ে উপস্থিত করা হয়। দু’টি উপাখ্যানের মাধ্যমে এঁদের মর্তে আবির্ভাব।
স্বয়ম্ভূমনুর পুত্র রাজা প্রিয়ব্রত পত্নী লাভের জন্য তপস্যা করলেন। পরে ব্রহ্মার আজ্ঞায় বিবাহ করেন। কিন্তু একটি পুত্রও লাভ করতে পারেননি। তখন পুত্রেষ্টি, কশ্যপ মুনির নির্দেশে তাঁর পত্নী মালিনীকে যজ্ঞচরু দান করলেন। মালিনীর গর্ভ দ্বাদশবর্ষব্যাপী হয়, অবশেষে সুদর্শন একটি পুত্র লাভ করেন। কিন্তু পুত্রটি মৃতই জন্মাল। সর্বাঙ্গসুন্দর ওই মৃত পুত্রটি ঊর্ধ্বলোচন হয়ে জন্মায়। তাকে দেখে পিতা-মাতা, আত্মীয়স্বজন সকলেই কান্নাকাটি করতে লাগলেন, অনেকে মূর্ছিত হয়ে পড়লেন।
কিছুক্ষণ পরে মৃত সন্তানটিকে কোলে নিয়ে রাজা অন্ত্যেষ্টির জন্যে শ্মশানে এলেন। এবং আত্মহনন করতে সংকল্প করলেন, এমন সময়ে হঠাৎ দেখলেন, স্বর্গ থেকে রথ নেমে আসছে, তাতে আসীন শুভ্রবসনা এক সুন্দরী দেবী। প্রিয়ব্রত তাঁকে জিজ্ঞাসা করলেন, ‘আপনি কার কন্যা, কার বধু, সুন্দরী।’ তিনি বললেন, আমি ব্রহ্মার মানসকন্যা, আমার নাম দেবসেনা পিতা আমাকে স্কন্দকে দান করেছেন। মাতৃকাদের মনে ষষ্ঠী এই নামে আমি বিখ্যাত। স্কন্দের ভার্যারূপে প্রসিদ্ধা, পৃথিবীতে ষষ্ঠী নামে পরিচিতা। আমি অপুত্রককে পুত্র দিই, নারীকে তাঁর প্রিয় এনে দিই, দরিদ্রকে ধন দিই, দুঃখীকে সুখ। কর্মবশে কেউ বহুপুত্রক হয়, আবার কেউ বা হয় পুত্রহীনা। রূপ, রস, ধন, যশ, আরোগ্য সবই কর্ম দ্বারাই মানুষ পায়। আমার বরেও পায়।
এ কথা বলে দেবী বালকটিকে পুনরুজ্জীবিত করলেন। রাজা সেই জীবিত পুত্রটিকে দেখে অত্যন্ত আনন্দিত হলেন, কিন্তু দেবী বালকটিকে নিয়ে আকাশে যেতে উদ্যত হলে, শুষ্কতালু হতাশ রাজা দেবীর স্তব করলেন। তুষ্টা দেবী বললেন, তুমি রাজা স্বয়ম্ভুমনুর পুত্র। যদি আমার পূজা সর্বত্র প্রচার করো, তবেই আমি তোমাকে তোমার পুত্র ফিরিয়ে দেব। ত্রিলোকের রাজা তুমি স্বয়ম্ভূমনুর পুত্র; সর্বত্র আমার পূজা ও স্তবের প্রবর্তন করো, তা হলে তোমাকে কুলের গৌরবস্বরূপ মনোহর পুত্র দেব। রাজা সম্মত হলেন, দেশে ষষ্ঠীপূজা প্রচলিত হল। এই কাহিনিটি দেবীভাগবত উপপুরাণে আছে।
আবার এই গ্রন্থে অন্যত্র শুনি— ষষ্ঠী, মঙ্গলচণ্ডী আর মনসা প্রকৃতিরই ভিন্ন ভিন্ন প্রকাশ। ষষ্ঠী পুত্রহীনকে পুত্র দেন, স্বল্পায়ু পুত্র দীর্ঘায়ু করেন। অবশ্য পুত্রদের কর্মও এই সব ব্যাপারে ক্রিয়াশীল। রাজা অঙ্গীকার করলে, সুন্দর সুদর্শন পুত্রটিকে রাজাকে দিয়ে দেবী স্বর্গে গেলেন।
রাজা গৃহে এলে, বহু লোক এই কাহিনিটি শুনলেন। রাজা ব্রাহ্মণদের ধনদান করলেন, এবং বিধিমতো তিথিতে তিথিতে ষষ্ঠীপূজা করতে লাগলেন। অন্য যাঁরা তাঁর কাহিনি শুনেছিলেন, তাঁরাও এই ভাবে পূজা ও স্তবে ষষ্ঠী আরাধনা করতে লাগলেন। ফল, মূল, নৈবেদ্য, পাদ্য, অর্ঘ্য, স্তব ও মন্ত্র-সহকারে ষষ্ঠীপূজা ঘরে ঘরে হতে লাগল। ষষ্ঠীর কাছে ধন, যশ ইত্যাদি সবই চেয়ে পাওয়া যায়। বন্ধ্যা ও মৃতবৎসাও পুত্রবতী হতে লাগল। ষষ্ঠী অতি সমাদরে পূজিত হতে লাগলেন।
২
শিশুর জন্মের ষষ্ঠ দিনে দেবী ষষ্ঠী তাকে আশীর্বাদ করতে আসেন, এমন বিশ্বাস আছে। প্রকৃতির ষষ্ঠাংশ রূপিণী ষষ্ঠী (ব্রহ্মবৈবর্ত পুরাণ, প্রকৃতি খণ্ড, ১ম অধ্যায়), সেই দিন ষষ্ঠীর পূজা করতে হয়, গ্রামে এটির নাম ‘যেটেরা’ পূজা। ষষ্ঠী ক্রুদ্ধ বা অসন্তুষ্ট হলে সন্তান আসবে না। এটি একটি প্রচলিত বিশ্বাস। ষষ্ঠী শুধু সন্তান জন্মের ষষ্ঠ দিনেই পূজিত হন না। সারা বছরে বিভিন্ন ষষ্ঠী তিথিতে বিভিন্ন নামে এঁর পূজা পরিচিত। স্কন্দপুরাণে বারো মাসে বারো নামে ষষ্ঠী পূজার কথা পাই— চান্দনী ষষ্ঠী, অরণ্য ষষ্ঠী, কাদসী ষষ্ঠী, লুণ্ঠন ষষ্ঠী, চপেটা ষষ্ঠী, দুর্গা ষষ্ঠী, নাড়ী ষষ্ঠী, মূলক ষষ্ঠী, অনু ষষ্ঠী, শীতল ষষ্ঠী, গোরূপিণী ষষ্ঠী, অশোক ষষ্ঠী। বাংলায় প্রচলিত ধুলা ষষ্ঠী, অরণ্য ষষ্ঠী, কোরা ষষ্ঠী, লোটন ষষ্ঠী, গোট ষষ্ঠী, মূলা ষষ্ঠী, পাটাই ষষ্ঠী, শীতল ষষ্ঠী, অশোক ষষ্ঠী, নীল ষষ্ঠী।
দেখতে পাচ্ছি, লৌকিক ধর্মে ষষ্ঠীর যথেষ্ট প্রাধান্য। এঁর উদ্ভব পুরাণে এবং অপেক্ষাকৃত পরবর্তী কালের পুরাণে, অর্থাৎ এখন থেকে বারো-তেরোশো বছর আগেকার পুরাণে। এর আগে ষষ্ঠী তেমন ভাবে না থাকলেও ষট্ কৃত্তিকা ছিলেন, যাঁদের স্তন্যপান করে বাঁচতে হয়েছিল বলেই কার্তিকের ছ’টি মুখ— ষন্মুখ হন তিনি। এই ছয় কৃত্তিকা কেমন করে ষষ্ঠীতে পরিণত হন তা বোঝা যায় না, কিন্তু কৃত্তিকারা নেহাত গৌণ দেবী ছিলেন— এঁদের নাম ছিল দুলা, নিতত্নী, চুপুণিকা, অভ্রয়ন্তী, মেঘয়ন্তী, বর্ষয়ন্তী। শেষের তিনটির অর্থ পরিষ্কার; প্রথমটি মধ্যপ্রাচ্যের কোনও ভাষা (অর্থ ঢালা), দ্বিতীয় ও তৃতীয়টির অর্থ আমাদের অজানা। মোটের ওপর বর্ষণের সঙ্গে এদের অর্থ সম্পৃক্ত।
কৃত্তিকারা বর্ষণের পরে আসেন, কার্তিক তাঁদের স্তন্যসন্তান। এই দেবসেনাপতি, আর্যাবর্তে কার্তিককুমার (নামও তাই)। দাক্ষিণাত্যে যেন ক্ষতিপূরণে কার্তিকের দুই স্ত্রী— বল্লী ও দেবসেনা এবং আর্যাবর্তে কার্তিক গৌণ দেবতা, দাক্ষিণাত্যে তাঁর নাম মুরুগণ এবং তিনি একজন মুখ্য দেবতা।
কিন্তু কথা হচ্ছিল ষষ্ঠীর, দেখা গেল, শিবের পরিত্যক্ত বীর্যজাত সন্তানটিকে যাঁরা স্তন্যদানে বাঁচিয়ে রাখলেন, তাঁরা ছ’-জন কৃত্তিকা, অতএব ষষ্ঠী। মহাভারতে ও অন্যত্রও ষষ্ঠী ছয় নয় একজনই, দেবী। ব্রহ্মবৈবর্ত পুরাণে অপুত্রক রাজার মৃত পুত্রকে প্রাণ দিলেন ষষ্ঠী এবং প্রতিশ্রুতি দিলেন, যদি রাজা তাঁর পূজা মর্তে প্রবর্তন করেন, তবে ষষ্ঠী ধনে, পুত্রে, সৌভাগ্যে তাঁকে উজ্জ্বল জীবন দেবেন, এবং যে এই পূজা করবে, তাকেও অনুরূপ আশীর্বাদ দেবেন। সমস্যা যা রয়ে গেল তা হল, ছয় কৃত্তিকা কবে কেমন করে এক ষষ্ঠীতে পরিণত হলেন। এর কোনও সদুত্তর শাস্ত্রে নেই; বলা হয়েছে, জাতকের জন্মের ষষ্ঠ দিনে যিনি এসে তাকে আশীর্বাদ করেন, তিনিই ষষ্ঠী।আমরা মাঝে মাঝেই একই অর্থের দু’টি শব্দ পাই। এ দেশে এর সূত্রপাত— আর্যরা যখন এ দেশে এল, তখন প্রাগার্যদের সংস্পর্শে আসে। কী প্রতিবেশী হিসেবে, কী দাম্পত্য সম্পর্কে, দৈনন্দিন প্রয়োজনে এই ধরনের সমার্থক যুগ্মশব্দ একেবারে অপরিহার্য হয়ে ওঠে। আর্য বলবে ‘নদী’, প্রাগার্য বলবে ‘নালা’ তেমনি ‘বনজঙ্গল’। প্রথমটি আর্যের দ্বিতীয়টি প্রাগার্যের। এমনই ‘বনবাদাড়’, ‘পাহাড়পর্বত’, এদের একটি আর্য অব্দ অন্যটি প্রাগার্য, ফলে দু’তরফেই বুঝতে সুবিধা হয়। এমনই আছে গাছপালা; গাছ প্রাগার্য, তার থেকে ‘পালা’। আর্য পল্লব শব্দ দুটোই সমার্থক। তেমনই ছেলেপুলে: পুত্র শব্দ থেকে এল পুল-পুল্ল-পুলে; ছেলে শব্দের সঙ্গে একারান্তে মিল রেখেও। ‘ঘরবাড়ি’-র ঘর কথাটি সংস্কৃত গৃহ শব্দ থেকে ব্যুৎপন্ন আর ‘বাড়ি’ও প্রকারান্তরে সংস্কৃত বাটিকা শব্দ থেকে এসেছে, কিন্তু সে বহু পূর্বের কথা, তাই তাকে প্রাগার্য কথা বলেই ধরা হত। ‘গ্রামগঞ্জ’-এর গ্রাম সংস্কৃত গঞ্জ প্রাগার্য, গাঁ-গঞ্জ ও তাই। ‘ঝড়বাদলে’ও প্রথমটি, ঝটিকা শব্দটি, সংস্কৃত থেকে, বাদল প্রাকৃত। তেমনই ‘পুজো আচ্চা’ পূজা অর্চা, এর মধ্যে প্রথমটি সম্ভবত তামিল থেকে, দ্বিতীয়টি সংস্কৃত। ‘বৃষ্টিবাদল’ এরও প্রথমটি সংস্কৃত, দ্বিতীয়টি দেশজ। ‘ফলপাকড়’ও সংস্কৃত ও আদিবাসী শব্দের সমাহার। ‘গাড়িঘোড়া’র মধ্যে ঘোড়া আর্য ঘোটক থেকে, যেমন ‘খেতখামার’-এর ‘খেত’ সংস্কৃত ক্ষেত্র থেকে, ‘বনবাদাড়’-এর বাদাড় প্রাগার্য কিংবা ‘ফল-পাকড়’-এর ফল সংস্কৃত পাকড় প্রাগার্য। আগে সোনার সঙ্গে দামি পাথর গেঁথে গয়না তৈরি হত। সে ইতিহাস ধরা রয়েছে গয়নাগাঁটির গাঁটি অংশে, ‘গয়না’ শব্দটা প্রাগার্য। ‘ঝড়বাদল’ এর ঝড় এসেছে সংস্কৃত ঝটিকা থেকে, ‘বাদল’ দেশজ; ‘বৃষ্টিবাদল’ও তেমনই। ঠাকুরদেবতার দেবতা সংস্কৃত, ঠাকুর প্রাগার্য, তেমনই ‘ইষ্টকুটুম্ব’র প্রথমাংশ সংস্কৃত, কুটুম্ব সম্ভবত দক্ষিণ ভারতের কোনও ভাষা থেকে উদ্ভূত।
শতাব্দীর পর শতাব্দী যেতে লাগল, সমস্যাটা নতুন চেহারা নিল পাঠান ও পরে মোগল রাজত্বে। এ বারও প্রতিবেশী হিসেবে ব্রাহ্মণ্যসমাজ ও বহিরাগত সমাজ একই সমস্যার সম্মুখীন হল। নতুন নতুন যুগ্মশব্দ এ সমস্যাটার সমাধান করল একই উপায়ে; একটি আর্য ও একটি বহিরাগত ভাষার প্রতিশব্দ দিয়ে। লোকে বলতে লাগল, ‘হাটবাজার’, হট্ট থেকে হাট, আর্য, বাজার বিদেশি। তেমনই ‘জামাকাপড়’, কর্পট থেকে কাপড়, জামাটা আগন্তুক। যেমন ‘বিয়েশাদি’, ‘ঢালতলোয়ার’, ‘দাসীবাঁদি’, ‘পয়সাকড়ি’ বা ‘টাকাকড়ি’। অবশ্য টাকাপয়সা দুটো অংশই বিদেশি শব্দ। ‘মোক্তার’ যদিও ঠিক, ‘উকিল’ নয় তবু প্রায় সমার্থক শব্দ দু’টি দ্বন্দ্বসমাজবদ্ধ হয়ে প্রযুক্ত হয়। ‘ঝি-চাকর’ শব্দের ‘ঝি’ সংস্কৃত ‘দুহিতা’ শব্দের বিবর্তিত রূপ, আর চাকর বহিরাগত। লিঙ্গভেদ থাকলেও দু’টি শব্দই সমার্থক। এমনই ‘মাঝিমাল্লা’, মাঝি অনার্য শব্দ। ‘ঢালতলোয়ার’ও তেমনই দুটি সমার্থক না হলেও প্রায় সর্বদা যুগ্ম ভাবে ব্যবহৃত। তেমনই ‘বীরপালোয়ান’ প্রথমটি সংস্কৃত দ্বিতীয়টি বহিরাগত। ‘হিরেজহরত’, ‘মালমশলা’ শব্দ দুটিতেও সংস্কৃত ভাষা থেকে উদ্ভূত অংশটির প্রায় সমার্থক বা একত্র ব্যবহৃত বলে অর্থের দিক থেকে কাছাকাছি। প্রাত্যহিক জীবনে এলে ‘চটিজুতো’– সামান্য প্রভেদ থাকলেও প্রায় সমার্থকই। মোল্লাপুরোহিত স্পষ্টতই সম্প্রদায়ভেদে হলেও সমার্থক দুটি শব্দ। জন্তুজানোয়ার (জানবর্ থেকে) একেবারেই সমার্থক যুগ্ম শব্দ।
শতকের পর শতক গেল, ইংরেজ রাজত্বে সমস্যাটি একটু ভিন্ন চেহারায় দেখা দিল। মনে রাখতে হবে, ইতিমধ্যে ফারসি হয়েছে রাষ্ট্রশাসনের ভাষা, কিন্তু দেশের অধিকাংশ লোক সেটা বোঝে না; বোঝে শুধু উচ্চশিক্ষিতরা বা যাদের রাজদরবারে বা দরগা মসজিদে যাতায়াত আছে। নতুন রাজভাষা ইংরেজি তখন খুব কম লোকই বোঝে। এবং ততদিনে সংস্কৃত, তৎসম ও তদ্ভব শব্দের একত্র বিন্যাসে অধিকাংশ লোকের কাজ চলে যাচ্ছিল। নতুন ইংরেজি ভাষার প্রয়োজন হত খুব কম লোকেরই। তাই সামান্য যে ক’টি শব্দ এখন যুগ্মরূপে দেখা দিল, তার প্রয়োজন বিচারবিভাগ চিকিৎসা ও বিনোদনের মধ্যে প্রধানত আবদ্ধ রইল।
বৈদ্য আগেই ছিল, এখন সাহেব ডাক্তারের সঙ্গে যুগ্মপ্রয়োগে পাওয়া গেল ‘ডাক্তারবদ্যি’ তেমনই বিচার সম্পর্কিত শব্দ পেলাম ‘উকিলব্যারিস্টার’। এর আগে উকিল পূর্ববর্তী যুগের ফারসি, ‘ব্যারিস্টার’ইংরেজি। তেমনই পাই ‘উকিলম্যাজিস্ট্রেট’। এরই সঙ্গে আসে ‘কোর্টকাছারি’। প্রথমটি ইংরেজি, দ্বিতীয়টি তার পূর্বেকার। বিনোদনের ক্ষেত্রে পাই ‘যাত্রাথিয়েটার’, ‘জলসা-মেহফিল’। ক্রমে ইংরেজি শিক্ষার প্রচলন বাড়ল, শিক্ষিত দম্পতি বা প্রতিবেশীর তখন দুই ভাষাতেই স্বাচ্ছন্দ্য এসেছে, ইংরেজি শব্দ তখন থেকে এখনও স্বতন্ত্র ভাবে প্রয়োগ করে বহু লোকই, কাজেই আর যুগ্ম শব্দ প্রবর্তনের প্রয়োজন বা চাহিদা রইল না।