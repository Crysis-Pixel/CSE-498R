বালকবয়স থেকেই রবীন্দ্রনাথ তাঁর ব্রাহ্ম পিতার শিক্ষায় পরিণত হতে থাকেন। এক মঙ্গলময় বিধাতার অর্থপূর্ণ, সুসমঞ্জস জগতে স্থাপিত হয় তাঁর বিশ্বাস। এই বিশ্বাসে মৃত্যুর পর আত্মা অসীমের অঙ্গীভূত হয়। এই মনের কাছে মৃত্যু ভীতিজনক নয়, কারণ তাতে মানুষের চূড়ান্ত বিনাশ। কিন্তু অভিজ্ঞতা এই বিশ্বাসের ভূমিতে আঘাত হানে এবং তা ততদিন পর্যন্ত ক্ষয়প্রাপ্ত হতে থাকে, যতদিন না তিনি তাঁর নতুন আধ্যাত্মিক চাহিদা পূরণার্থে এক দর্শন গড়ে তুলতে বাধ্য হন। এই দর্শন গতিশূন্য কিছু নয় বরং বার বার তার রদবদল ঘটে; কারণ, কবির অন্তর্গত চাহিদা নতুন থেকে নতুনতর গতিময় সূত্রবদ্ধতার দাবি নিয়ে উপস্থিত হয়, যা কখনও কখনও পূর্বেকার অবস্থানের মৌলিক অস্বীকৃতি হয়ে দাঁড়ায়।
১৮৭৫ সালে চোদ্দো বছর বয়সে মায়ের মৃত্যু। এর পর তেইশ বছর বয়সে ১৮৮৪ সালে তিনি পরম ভালবাসার জন ভ্রাতৃবধূকে হারান। এই সময়কালে আমরা এমন কোনও কবিতার সাক্ষাৎ পাই না যা গভীর ভাবে মৃত্যু বিষয়টিকে ছুঁয়ে যায়। বিখ্যাত কবিতা ‘মরণরে তুঁহু মম শ্যাম সমান’, কাদম্বরী দেবীর আত্মহত্যায় কবির হৃদয় নিঙড়ানো বেদনার্ত প্রতিক্রিয়া। ১৮৮৬ সালের আর একটি বিখ্যাত কবিতা— ‘মরিতে চাহিনা আমি সুন্দর ভুবনে, মানবের মাঝে আমি বাঁচিবারে চাই’— মানুষের পৃথিবীই একমাত্র জীবনকে অর্থপূর্ণ করে তোলে, এই বোধের অনুক্ত স্বীকৃতি। কাদম্বরী দেবীর মৃত্যু কবির মনে যে আঘাত হানে তা এতই আকস্মিক এবং মর্মন্তুদ যে কবিতায় আমরা তার গুটি কয়েক সরাসরি প্রতিফলন মাত্ৰ লক্ষ্য করি। তিনি ভিতরে ভিতরে এই অভিজ্ঞতার সঙ্গে যুঝেছেন এবং এর পর যখন মৃত্যু বিষয়টিকে অবলম্বন করে ‘মৃত্যু স্বপ্ন’ (১৯৮০) রচনা করেন তখন মৃত্যু এক সুখকর, প্রায় মনোহারী রূপ পরিগ্রহ করে। তিনি যেন এক রাজহংসের পৃষ্ঠারূঢ় হয়ে উড়ে চলেছেন। তার নিস্পন্দ আঁখিপাতে মৃত্যু নেমে আসে ঘুম হয়ে, স্বপ্ন হয়ে।
এর পর সমষ্টিগত মৃত্যুর অভিঘাত আসে: পুরীর অদূরে এক জাহাজ দুর্ঘটনায় কিছু যাত্রীর মৃত্যু হয়। তথাকথিত দয়াময় ঈশ্বরের বিরুদ্ধে তীব্র ধিক্কারে তিনি বলেন যে, বাস্তবে এক অন্ধশক্তি নির্বিকারে প্রাণনাশ করে এবং সেই শক্তির কাছে আর্জি জানানো নিরর্থক; জীবনে একমাত্র শুভশক্তি হল ভালবাসা। ভালবাসা ও মৃত্যু, জীবনের ইতিবাচক ও নেতিবাচক শক্তি পারস্পরিক যুদ্ধে লিপ্ত: মৃত্যু সম্পর্কিত তাঁর পরবর্তী কালের মনোভাবের মূল সুর আমরা এখান থেকেই পেয়ে যাই।
সোনার তরী কাব্যগ্রন্থের একটি কবিতায় (‘যেতে নাহি দিব’, ১৮৯৪) প্ৰেম মৃত্যুকে প্রতিহত করার চেষ্টা করে, কিন্তু শেষ পর্যন্ত পরাজিত হয়, প্রেমাষ্পদ বিদায় নেয়। মানুষের পৃথিবীতে মৃত্যু নিষ্ঠুর, যা বলপূর্বক স্নেহের বন্ধন ছিন্ন করে। কিন্তু মহাজাগতিক সহকল্পনায় তা অনুমোদিত এবং মানুষ এক অপূরণীয় ক্ষতির বোধ নিয়ে বেঁচে থাকে। অন্য একটি কবিতায় মৃত্যু এক আকর্ষণীয় ঘটনা হিসাবে প্রকাশিত হয়, যা ঐশ্বর্য্যশালী, গভীর ও সুরভিত। কবি মৃত্যুকে আলিঙ্গনে জড়াতে চান, কিন্তু এই জগৎ জীবনে ক্লান্তি অনুভব করা অবধি আরও কয়েক বছর সময় ভিক্ষা করেন (‘প্রতীক্ষা’)। এ যেন এক ক্লান্ত পথিকের রূপকল্প- ক্লান্তির শেষে স্বাভাবিক সহানুভূতিপূর্ণ পরিসমাপ্তি, আঘাত জর্জরিত আত্মার যন্ত্রণা উপশমের প্রলেপ। সোনার তরী কাব্যগ্রন্থে প্রথম মৃত্যুর প্রতিমা উপস্থিত হয় বিয়ের পাত্র হিসাবে (‘মরণ’), এক পরিপূর্ণতার চিত্রকল্পে: মৃত্যু জীবনকে পরিপূর্ণ করে। এক বিপরীত রূপকল্প আমরা প্রত্যক্ষ করি ‘মানব সুন্দরী’ কবিতায় যেখানে মৃত্যু প্রেমিক রূপে আবির্ভূত; যা অশুভ ও অনাকর্ষণীয় মৃত্যুকে প্রেমাষ্পদ হিসাবে গ্রহণ করার প্রচেষ্টা। ‘ঝুলন’ কবিতায় শুনতে পাই এক নতুন সুর, যেখানে কবির সত্ত্বা ও জীবন এক দোলনায় দোদুল্যমান: পরিশেষে অনিবার্য মৃত্যু— শেষের দোলায়। এই মরণ খেলার উত্তেজনা ও শিহরণ প্রকাশে বেপরোয়া; ভয়ংকর রাত্রিকালের দ্যোতনা আমাদের সম্মোহিত করে।
চিত্রা কাব্যগ্রন্থে (১৮৯৬) পাই এক নতুন ভঙ্গি, নতুন মেজাজ। এক সুপরিচিত কবিতায় (‘এবার ফিরাও মোরে’) কবি দৃষ্টি নিবদ্ধ করেন দেশপ্রেমিকদের প্রতি, যারা যুগে যুগে শহিদের মৃত্যুবরণ করেছে— যে মৃত্যু স্বেচ্ছাপ্রণোদিত প্রাতিনিধিক এবং অন্যের মঙ্গলার্থে।
‘মৃত্যুর পরে’ কবিতায় তিনি বিষয়বস্তু হিসাবে ব্যক্তির মৃত্যুকে বেছে নেন। স্পষ্টত, এটি কাদম্বরী দেবীর মৃত্যুর প্রতিক্রিয়া, তাঁর আত্মার শান্তি কামনায় প্রার্থনা। ব্যক্তির মৃত্যু চূড়ান্ত; লোকান্তরিত আত্মার কাছে তা এক আনন্দদায়ক পরিসমাপ্তি হতে পারে, কিন্তু তা জীবন্ত মানুষের মনে এক বেদনাদায়ক শূন্যতা রেখে যায়। এ ধরনের মৃত্যু কোনও পরিপূর্ণতা নয়। অতএব, সার্বিক অস্তিত্বের সংকল্পনায় তা বিচ্যুতি। অন্ধের মতো অর্থের সন্ধানে ফিরে কবি লেখেন:
হেথায় যে অসম্পূর্ণ,
সহস্র আঘাতে চূর্ণ
বিদীর্ণ বিকৃত,
কোথাও কি একবার
সম্পূর্নতা আছে তার
জীবিত কি মৃত।
‘মৃত্যুর পরে’
এটি ব্রাউনিং এর ‘broken arcs’ এর মতো কোনও ব্যবস্থা সূত্র নয়, এ এক উত্তরহীন প্রশ্ন যা স্পন্দমান প্রতিধ্বনি হয়ে ফিরে ফিরে আসে।
চৈতালী (১৮৯৬) কাব্যগ্রন্থের মৃত্যুবিষয়ক কবিতাগুলিতেও একই রহস্যবোধ কাজ করে। সেখানেও মানুষের অন্তিম গন্তব্য নিয়ে ‘কী’ও ‘কেন’-র একই ধুয়ো শুনতে পাই। এই বস্তু জগৎকে তীব্র বিদ্রুপে জর্জরিত করে কবি বলে ওঠেন, ‘মা বলিয়া ভুলাইব তোমারে, পিশাচী।’ (‘ভয়ের দুরাশা’) এতদ্ সত্ত্বেও কিছু সংখ্যক কবিতায় মৃত্যুর ভয়ংকর রূপের সঙ্গে মানিয়ে নেওয়ার প্রচেষ্টা লক্ষ্য করা যায়। মৃত্যু সেখানে যেন স্নেহময় নববিবাহিত পুরুষ, যার প্রথম আহ্বানে নম্র, লাজুক নবপরিণীতা অপরিচিতের ভয়ে নিজেকে গুটিয়ে নেয়। এই ভীতি অন্তর্হিত হয় যখন সে মৃত্যুকে তার পূর্ণতায় অর্থাৎ মহাজাগতিক সংকল্পনার অঙ্গ হিসাবে দেখে।
কণিকা (১৮৯৯) কাব্যগ্রন্থের একটি কবিতায় এক বিপরীত ন্যায় রূপ (syllogism)-এ কবির মর্মস্পর্শী প্রচেষ্টার প্রকাশ ঘটে:
ওগো মৃত্যু, তুমি যদি হতে শূন্যময়
মুহূর্তে নিখিল তব হয়ে যেত লয়।
আদতে কবি স্বপ্নচারিতার মাধ্যমে অজানার শূন্যতা পূরণে প্রয়াসী; এক সমন্বয় সাধনের অভিলাষ, যা মৃত্যুর শূন্যতায় তাৎপর্যের মাত্রা যুক্ত করবে।
কল্পনা (১৯০০) কাব্যগ্রন্থে মৃত্যু সম্পর্কে বাজে অন্য এক সুর— নির্ভার, চপল :
আমরা দোঁহে ঘেঁষাঘেঁষি
চিরদিনের প্রতিবেশী,
বন্ধুভাবে কণ্ঠে সে মোর
জড়িয়ে দেবে বাহুপাশ,
বিদায়-কালে অদৃষ্টেরে
করে যাব পরিহাস।
‘হতভাগ্যের গান’
এই তাচ্ছিল্য, উপহাস, অবাধ্যতা, মৃত্যুর প্রতি দৃষ্টিভঙ্গির ক্ষেত্রে বেশ নতুন। জীবনে যা কিছু দুর্বল, যা বিশুষ্ক, মূল্যহীন এবং তাকে ঘিরে জমে ওঠা যে লজ্জা ও অপমান, তার অবসানকল্পেও মৃত্যু আবির্ভূত হতে পারে। মৃত্যুর এ এক নতুন ধারণা যা পরিশুদ্ধ করে, পুনরুদ্ধার করে।
নৈবেদ্য (১৯০১) কাব্যগ্রন্থে খুঁজে পাই ঈশ্বরে দৃঢ়বিশ্বাসী কবিকে, একমাত্র সম্পূর্ণ আত্মসমর্পণের মধ্য দিয়েই যাঁর রাজকীয় উপলব্ধি :
মৃত্যু সে ধরে মৃত্যুর রূপ,
দুঃখ সে হয় দুঃখের কূপ,
তোমা হতে যাব স্বতন্ত্র হয়ে
আপনার পানে চাই।
১৪ নং কবিতা
মৃত্যু আসতে পারে ঈশ্বরের বাণী হয়েও:
তোমার সেবার মহৎ প্রয়াস
সহিবারে দাও ভকতি
….জীবনে মরণ করিয়া বহন
প্রাণ পাই যেন মরণে।
২০ নং কবিতা
অথবা,
স্তন হতে তুলে নিলে কাঁদে শিশু ডরে,
মুহূর্তে আশ্বাস পায় গিয়ে স্তনান্তরে।
৯০ নং কবিতা
মাতৃরূপের কল্পনা, অজ্ঞতাপ্রসূত সাময়িক দুঃখকষ্ট, ত্রাণ ও আশ্রয়ের অনুষঙ্গ যা এক মহত্তর প্রজ্ঞা ও ভালবাসা দ্বারা নিয়ন্ত্রিত-এ সবই কবির পরজন্ম ও এক স্নেহশীল ঈশ্বরে বিশ্বাসের ইঙ্গিত। তাঁর স্ত্রী বিয়োগের এক বছর পর প্রকাশিত হয় একটি গভীর আন্তরিক ক্ষুদ্র কাব্যগ্রন্থ— স্মরণ (১৮৯৩)। এখানে প্রিয়তমার প্রয়াণের মধ্য দিয়ে মৃত্যু স্বয়ং হয়ে ওঠে পরম প্রিয়, যা জীবিত ও মৃতের মধ্যেকার ব্যবধান কমায় মাত্ৰ।
শিশু কাব্যগ্রন্থে (১৯০৩) মৃত্যুর একটিই মাত্র অনন্য কাব্য প্রতিমা আছে :
ঝঞ্ঝা ফিরে জগত্তলে,
তরণী ডুবে সুদূর জলে,
মরণ-দূত উড়িয়া চলে,
ছেলেরা করে খেলা।
আমাদের স্মরণে আছে যে, শিশু রচিত হয় তাঁর মাতৃহারা অসুস্থ সন্তানদের জন্য, যাদের মধ্যে দু’জনের মৃত্যু হয় তাদের মাতৃ-বিয়োগের অব্যবহিত পরে। কবি তখন যেন দিন যাপন করছিলেন এক মৃত্যু ছায়াময় উপত্যকায়। খেলায় মগ্ন নিষ্পাপ শিশুর দল জানেনি, অতি নিকটেই ছিল মৃত্যুর আনাগোনা। শর বিদ্ধ হন কবি। মৃত্যুর অবিশ্রান্ত নির্মমতায় কবি উপনীত হন হৃদয় নিঙড়ানো উপলব্ধিতে। কাদম্বরী দেবীর প্রয়াণের পর এই সব মৃত্যুই তাঁকে মৃত্যু নামক কঠোর বাস্তবের সবচেয়ে কাছে নিয়ে আসে।
উৎসর্গ (১৯০২-০৩) কাব্যগ্রন্থের অন্তর্গত এক স্মরণীয় কবিতায় (‘মরণ’) মরণজনিত আঘাত লাঘবের জন্য মৃত্যুর সঙ্গে মানিয়ে নেওয়ার এক মরিয়া প্রচেষ্টা লক্ষ্য করা যায়। মৃত্যুকে তিনি আবাহন করেন প্রেমিক রূপে, শিব রূপে, যার জন্য পার্বতী বহু বছর ব্যাপী কঠোর আত্মনিপীড়ন স্বীকার করেন এবং অবশেষে তাঁকে পতি হিসাবে লাভ করেন। মৃত্যুর এই সন্তর্পণী অভিযানে কবি বিপর্যস্ত বোধ করেন এবং চূড়ান্ত হিংস্র আঘাতে তাঁর জীবন নিঃশেষিত হওয়ার প্রক্রিয়ায় বলে মনে হয়। পরিবর্তে, তিনি মৃত্যুকে বিজয়ীর বেশে আবির্ভূত হতে অনুনয় করেন— তা হলে কবি ছুটে যাবেন তাকে স্বাগত জানাতে। পর্যায়ক্রমে দুটি চলনের পরিবর্তন লক্ষ্যণীয়: মৃত্যুকে তার প্রকৃত স্বরূপে দেখা এবং মৃত্যুর কাম্য রূপে তাকে দেখার প্রচেষ্টা, অর্থাৎ জীবনের জবরদস্তিমূলক ছেদ নয়; রাজকীয়, সমারোহপূর্ণ, বিজয়দীপ্ত অবসান। দ্বিতীয় চলনে এক অতি প্রতীক্ষিত বিবাহের পাত্রের রূপকল্প দেখতে পাই।
অন্য একটি কবিতায় (৪৬নং) তিনি বলেন:
কে চাহে সংকীর্ন অন্ধ অমরতাকূপে
এক ধরাতলমাঝে শুধু একরূপে
বাঁচিয়া থাকিতে। নব নব মৃত্যুপথে
তোমারে পূজিতে যাব জগতে জগতে।
গীতাঞ্জলি (১৯১০)-র আগে পর্যন্ত তাঁর মৃত্যুবিষয়ক কবিতায় কোনও প্রকৃত গভীরতা বা তাৎপর্যের সন্ধান পাওয়া যায় না। আগেকার যৌন অনুষঙ্গযুক্ত মিথ এবং কল্প-প্রতিমার ব্যবহার এখানেও অব্যাহত, যা আরও বিশদ ও সৃজনী সম্পদ সমৃদ্ধ। এক পরিপূর্ণ সমৃদ্ধ জীবনই মৃত্যুর কাছে যোগ্যতম অৰ্ঘ্য:
মরণ যেদিন দিনের শেষে আসবে তোমার দুয়ারে
সেদিন তুমি কী ধন দিবে উহারে।
ভরা আমার পরানখানি
সমুখে তার দিব আনি,
শূন্য বিদায় করব না তো উহারে—
১১৪ নং কবিতা
একটি গানে শুনি:
আছ তুমি এই জানা তো জানি
যাব ধরি সেই ভরসার তরী।
খেদ রবে না এখন যদি মরি।
স্পষ্টত, সমস্ত অনুভূতি ও সংকল্পবৃত্তি নিয়ে তিনি নিরন্তর এক বিশ্বাস নির্মাণে ব্রতী যা মৃত্যুর চ্যালেঞ্জের মুখোমুখি দাঁড়াতে সক্ষম। নির্বাপণ হিসাবে মৃত্যুর ধারণার সঙ্গে জগতের সাধারণ দার্শনিক সংকল্পনার সামঞ্জস্য সাধনও এই প্রয়োগের অঙ্গ। কবি এখন এক ‘অখণ্ড’-র স্বপ্নপিয়াসী, একমাত্র সে-ই সার্থক ভাবে ধ্বংস-ভীতিজনিত অসাড়তা বা পঙ্গুতার সঙ্গে যুঝতে এবং তাকে প্রতিহত করতে পারে। তিনি বিশ্বাস করতে চেষ্টা করেন যে, এই ভীতি বাস্তবের স্বরূপ সম্পর্কিত মানুষের আংশিক খণ্ডিত উপলব্ধির ফসল, যেখানে মৃত্যু চূড়ান্ত রূপে উপস্থিত হয়। তিনি প্রেমকে সম্বল করে তার বিরুদ্ধাচরণ করেন; সেই প্রেম যা দৃশ্যমান জগতের অতীত অজানা প্রেম সম্পদের জন্য উৎসর্গীকৃত। গীতাঞ্জলি-র গানগুলির জোর ও প্রাণবন্ততার মূলে আছে অন্তরঙ্গ ব্যক্তিগত সম্পর্কের রূপকল্প— প্রেমসম্পদের জন্য আকুল অবসন্ন প্রতীক্ষা, সাক্ষাৎ, সমর্পন, মিলন এবং অবশেষে পরম প্রাপ্তি। কবি চৈতালি-র অবস্থান থেকে সরে এসেছেন; এখন তিনি দুর্বিষহ বিরহে যন্ত্রণাদগ্ধ অনেক পরিণত প্রেমিক, অতএব তাঁর সমর্পণ ও পূর্ণতা আরও ঐশ্বর্যময় ও সম্পূর্ণ।
গীতিমাল্য (১৯১৪) একই মেজাজের ধারাবাহিকতা। পথিককে জিজ্ঞাসা করা হয়:
ওগো পথিক দিনের শেষে
যাত্রা তোমার সে কোন্ দেশে,
সে উত্তর দেয়,
কে জানে ভাই কে জানে।
১১ নং কবিতা
উঠে আসে জিজ্ঞাসা :
মৃত্যুর অন্তরে পশি অমৃত না পাই যদি খুঁজে,
সত্য যদি নাহি মেলে দুঃখ সাথে যুঝে,
…তবে ঘরছাড়া সবে
অন্তরের কী আশ্বাস-রবে
মরিতে ছুটিছে শত শত
প্রভাত-আলোর পানে লক্ষ লক্ষ নক্ষত্রের মতো।
…নিদারুণ দুঃখরাতে
মৃত্যুঘাতে
মানুষ চুর্নিল যবে নিজ মর্ত সীমা
তখন দিবে না দেখা দেবতার অমর মহিমা?
আমরা লক্ষ্য করি, এর উত্তর যে দেওয়া হয়নি সেটি এটি একটি আলংকারিক প্রশ্ন বলে নয়; উত্তর নেই, কারণ দুঃখকষ্ট এবং মৃত্যুর কোনও যথার্থ বা গ্রহণযোগ্য ব্যাখ্যা কবির কাছে নেই।
পলাতকা (১৯১৮) কাব্যগ্রন্থে ‘মুক্তি’ শীর্ষক একটি কবিতায় এক হতদরিদ্র, কলঙ্কময়, তাৎপর্যহীন জীবনে মৃত্যু আসে মুক্তি হয়ে। মৃত্যু জীবনকে পরিশুদ্ধ করে এবং তাকে প্রেরণ করে এক বৃহত্তর জগতে। এখানে মৃত্যু ক্ষুদ্রতা ও আত্মিক অকিঞ্চনত্ত্বের অবসান ঘটায়।
এই মনোভাব পুরবী (১৯২৫)-তেও পরিলক্ষিত হয়। সেখানে বয়ঃকনিষ্ঠ স্নেহভাজন কবি সত্যেন্দ্রনাথ দত্তের মৃত্যু উপলক্ষে তিনি লেখেন:
…ধরিত্রীর রাত্রি আর দিন
তোমা হতে গেল খসি, সর্ব আবরণ করি লীন
চিরন্তন হলে তুমি, মর্ত কবি, মুহূর্তের মাঝে
‘সত্যেন্দ্রনাথ দত্ত’
শোভন মৃত্যুর স্বপ্ন ঘুরে ফিরে আসে কবির মনে:
ফুলের মতন সাঁঝে পড়ি যেন ঝরে,
হাওয়ার মতন বনের গন্ধ হ’রে…
চলে যাই গান হাঁকি।
‘বকুল বনের পাখী’
বারংবার কবিকে মৃত্যুর চূড়ান্ত শূন্যতা অস্বীকার করতে হয়:
ভেবেছি জেনেছি যাহা, বলেছি শুনেছি যাহা কানে,
সহসা গেয়েছি যাহা গানে,
ধরেনি তা মরণের বেড়া-ঘেরা প্রাণে
আমার মনের নৃত্য কতবার জীবন-মৃত্যুরে
লঙ্ঘিয়া চলিয়া গেছে চিরসুন্দরের সুরপুরে।
‘কঙ্কাল’
অতএব, শিল্পী তাঁর অভিজ্ঞতা দিয়ে এবং শৈল্পিক প্রকাশের মাধ্যমে মৃত্যুকে জয় করেন, কারণ, তাঁর সৃষ্টি সময় ও মৃত্যুর দাস নয়, তা জীবন ও শাশ্বতের অঙ্গ। পরবর্তী কালে তিনি নিজে এই দাবির যথার্থতা নিয়ে প্রশ্ন তোলেন:
তুই হেথা কবি
এ বিশ্বের মৃত্যুর নিশ্বাস
আপন বাঁশিতে ভরি গানে তারে বাঁচাইতে চাস।
‘ছবি’
কবির কাছে একমাত্র প্রশ্নহীন সমাধান হল মৃত্যুর তুলনায় প্রেমের মহত্ত্বরতা:
ভালোবাসা, তোমারে তাই
মরণ দিয়ে বরিতে চাই।
‘চঞ্চল’
পুরুষোচিত ভাবে জীবনের অভিজ্ঞতার সম্মুখীন হয়ে এবং তাকে জয় করে জীবনের পূর্ণ উপভোগের পরই একমাত্র মৃত্যুকে পরাস্ত করা সম্ভব। দীনেন্দ্রনাথ ঠাকুরকে কবিতায় লেখা এক চিঠিতে তিনি একটি তাৎপর্যপূর্ণ উক্তি করেন:
মৃত্যুকে যে এড়িয়ে চলে মৃত্যু তারেই টানে
মৃত্যু যারা বুক পেতে লয় বাঁচতে তারাই জানে
‘চিঠি’
দু’টি বিবৃতিতে এক বচন ও বহুবচনের স্থান পরিবর্তন লক্ষণীয়: ভীতসন্ত্রস্ত মানুষ অনিবার্য পরিণতি থেকে পলায়নের চেষ্টায় তার অসহায়, করুণ শিকার হয়, কিন্তু বীরপুরুষেরা স্পর্ধা সহকারে এই ভীতির মোকাবিলা করে, মৃত্যু বিজয়ে অর্জনে ব্যর্থ হয়।
মূলত প্রেম ও নারী বিষয়ক কাব্য সংকলন মহুয়া (১৯২৯) প্রেম ও মৃত্যুর বিপরীত অবস্থানের পুনরাবৃত্তি করে :
মৃত্যুর স্নানে কালিমা মুছায়,
চিরপুরাতনে করে উজ্জ্বল।
‘বোধন’
মৃত্যুর ছুঁড়ে দেওয়া চ্যালেঞ্জের সামনে প্রেমই একমাত্র যথার্থ প্রতিকার:
মৃত্যুর মুখে দাঁড়ায়ে জানিব—
তুমি আছ, আমি আছি।
‘নিৰ্ভয়’
নির্দয় সংগ্রাম—অন্তে মৃত্যু যদি আসি
দেয় ভালে অমৃতের টিকা,
জানি যেন, সে তিলকে উঠিল প্রকাশি
আমারও জয় জীবন লিখা।
‘মুক্তরূপ’
বনবাণী (১৯৩১) কাব্যগ্রন্থে নানা ঋতুতে প্রকৃতির বিভিন্ন দিক নিয়ে তাঁর যে লেখালেখি, সেখানেও প্রকৃতির মধ্য দিয়ে একই বিষয়বস্তু প্রকাশিত হয়। একটি নদীর বর্ণনায় এক সুর শুনতে পাই :
…দেখেছি অম্লান তারে তীব্র রৌদ্রদাহে
শুষ্ক শীর্ণ দৈন্যদিনে বহি যায় অক্লান্ত প্রবাহে
সৈকতিনী, রক্তচক্ষু বৈশাখেরে নিঃশঙ্ক কৌতুকে
কটাক্ষিয়া—অফুরান হাস্যধারা মৃত্যুর সম্মুখে
‘হাসির পাথেয়’
রূপকল্পটির বিশ্লেষণে ক্ষয় এবং মৃত্যুর সামনে প্রাণশক্তির অসীম স্থৈর্য্য ও আত্মবিশ্বাস আমাদের নজরে আসে। যদিও পরিশেষ কাব্যগ্রন্থটি প্রকাশিত হয় ১৯৩২ সালে, এর বেশির ভাগ কবিতাই ১৯২৭ এবং ১৯৩১ এর সময়সীমায় রচিত। এই সময়ই প্রেম এবং মৃত্যুর ক্ষমতার তুল্যমূল্যতার ধারণায় কবির স্থির নিশ্চয়তা জন্মায়। এবং তিনি দৃঢ় ভাবে বিশ্বাস করেন যে, মৃত্যুর চ্যালেঞ্জের সামনে প্রেমই একমাত্র কার্যকরী ও যথাযথ প্রতিক্রিয়া। তিনি নিজের পূর্বতন বিশ্বাসের দিকে আঙুল তোলেন এবং তখন থেকে মৃত্যু-বিষয়ক কবিতার পর কবিতায় এক গভীর অস্থিরতা ও উদ্বেগ স্পষ্টত প্রতীয়মান হয়।
আমাদের স্মরণে রাখতে হবে যে, তিনি তাঁর নিজের মৃত্যুর সময় থেকে মাত্র দশ বছর দূরে দাঁড়িয়ে আছেন এবং তাঁর সাম্প্রতিক ইউরোপ ও আমেরিকা ভ্রমণের পর পৃথিবীতে মানুষের ভাগ্য সম্পর্কে তাঁর মনে গভীর সংশয় ও আশঙ্কার সৃষ্টি হয়েছে। সম্প্রতিকালে তাঁর অনেক প্রিয়জন— আত্মীয়-স্বজন, বন্ধুবান্ধবের মৃত্যু ঘটেছে এবং তাঁর নিজের শরীর স্বাস্থ্যও ভাল যাচ্ছিল না। ছিল কাজের চাপ। শান্তিনিকেতনে প্রশাসনিক ও আর্থিক সমস্যা সংকটজনক হয়ে উঠেছিল এবং জাতীয় আন্দোলন সম্পর্কে তাঁর মনোভাবের ভুল ব্যাখ্যা আরও জোরালো এবং মুখর হয়ে উঠছিল। কেবলমাত্র অলস বা সারস্বত ঔৎসুক্য নয়, তাঁর নতুন অনিশ্চিত খোঁজ বা অনুসন্ধানের সঙ্গে ওতপ্রোত ভাবে জড়িত ছিল কবির বিজ্ঞান এবং মনস্তত্ত্ব সম্পর্কে এই নব-লব্ধ উৎসাহ। তিনি এখন মৃত্যু সম্পর্কে তাঁর পূর্বেকার অবস্থানের অপর্যাপ্ততা সম্পর্কে যন্ত্রণাদগ্ধ সচেতনতায় উপনীত। তাঁকে একটি কাঠামো নির্মাণ করতেই হবে, যেখানে, মৃত্যু অপ্রত্যাশিত সমাপ্তি নয়, বরং অর্থপূর্ণ অবসান। অন্যথায় সমগ্র সৃষ্টি সম্পূর্ণ অর্থহীন হয়ে দাঁড়ায়। শিল্পী হিসাবে তিনি কি মৃত্যুকে জয় করার আশা করেছিলেন এবং তিনি কি সে প্রচেষ্টায় ব্যর্থ হয়েছেন?— কবি নিজেকে প্রশ্ন করেন। আত্মবিভাজন এবং উজ্জ্বল জীবন্ত কল্পনার সাহায্যে সংশয়ের গর্ভ থেকে নিষ্ক্রান্ত হওয়ার পৌনঃপুনিক প্রচেষ্টা এই সময়ের কবিতায় স্পষ্ট অনুভব করা যায়। অবশ্য অতি প্রিয় মোহাবরণগুলি একটি একটি করে খসে পড়ছিল। শুধু দু’টি আশ্বাস ছাড়া: প্রেম এবং মানবিক মনোবল, অর্থাৎ, কষ্ট সহ্য করার ক্ষমতা। মৃত্যুকে জীবনের কাছে ঋণী করে তুলতে হবে, এবং তা তখনই হতে পারে যদি মৃত্যুর আগমনে মানুষ আতঙ্কগ্রস্ত না হয় বরং পুরুষোচিত দৃপ্ত ভঙ্গিতে তার মোকাবিলা করে। জীবন যদি না তার অন্তঃস্থ গৌরব দিয়ে মৃত্যুর শূন্যতাকে পূর্ণ করে তবে মৃত্যু শূন্য নিরাশা মাত্র।
তাঁর কবিতার বুনটে এক নতুন ধারণার প্রবেশ ঘটে, সমষ্টিগত মৃত্যুর প্রতি এক নতুন প্রতিক্রিয়া। ১৯৩১ সালে বক্সা শিবিরের রাজনৈতিক বন্দিদের উদ্দেশে তিনি লেখেন, ‘মৃত্যু দিয়ে বিরচিল অর্মত্য নরের রাজধানী’। জীবন এক অন্তহীন স্রোত, আনুক্রমিক মৃত্যু শুধু তার চপল পদচিহ্ন। জীবনের চরমতম আশঙ্কার উদ্দেশে তিনি বলেন:
যত বড়ো হও,
তুমি তো মৃত্যুর চেয়ে বড়ো নও।
আমি মৃত্যু-চেয়ে বড়ো এই শেষ কথা বলে
যাব আমি চলে।
‘মৃত্যুঞ্জয়’
১৯৩০ সালে কবি যখন শেষবার ইউরোপ পরিভ্রমণে যান তখন তাঁর সুযোগ ঘটে ওবেরামেরগউ-তে ‘Passion Play’ নাটকটি দেখার। এই অভিজ্ঞতা তাঁর চিন্তাকে নতুন পথে চালিত করে: খ্রিস্টের প্রাতিনিধিক মৃত্যু যেন সমগ্র মানবজাতির কল্যাণে এক নিষ্পাপ মানুষের পাপের নৈবেদ্য, জীবনের উদ্ধারকল্পে সেচ্ছায় আত্মবলিদান। তাঁর মৃত্যুবিষয়ক কবিতায় গুণগত পরিবর্তন আসে। আমাদের ভুললে চলবে না যে, এই ভ্রমণকালে তিনি জায়মান ফ্যাসিবাদ এবং নাৎসীবাদের উত্থান প্রত্যক্ষ করেছিলেন, দেখেছিলেন এক ভয়ংকর আতঙ্কের ছায়ায় বাঁচা ইউরোপকে।
পরবর্তী কাব্যগ্রন্থ পুনশ্চ প্রকাশিত হয় ১৯৩২ সালে। কবিকে এখানে পাই প্রশ্ন উত্থাপনের পুরনো মেজাতে। এই ‘আমি’ হঠাৎ বিলুপ্ত হয়— এই ধারণা তাঁকে সার্বিক ভাবে বিদ্রোহী করে তোলে:
এমন কি অণুমাত্র ছিদ্র আছে কোনোখানে।
সে ছিদ্র কি এতদিনে
ডুবাতো না নিখিলতরণী
মৃত্যু যদি শূন্য হত,
যদি হত মহাসমগ্রের
রূঢ় প্রতিবাদ…
‘মৃত্যু’
কিন্তু এই সময়ের প্রকৃত তাৎপর্যপূর্ণ মনোভাবের প্রকাশ দেখা যায় খ্রিস্টের সম্পর্কে, লেখা ‘শিশুতীর্থ’ কবিতাটিতে: …মৃত্যুর দ্বারা যে আমাদের সকলের জীবনের মধ্যে সঞ্জীবিত, সেই মহামৃত্যুঞ্জয়।
এখানে ভাষার বুনটের সচেতনতা লক্ষ্য করার মতো, তা যেন জীবন ও মৃত্যু সম্পর্কে ভাবগম্ভীর ও শ্বাশত বাণীর প্রতিধ্বনি। তাঁর বোধ জাগে— এক বা কয়েকজন মহৎ স্বপ্নদ্রষ্টাকে নির্ভয়ে অতিক্রম করে যেতে হবে মৃত্যুকে, যাতে, জীবিতদের কাছে জীবনের সত্যতার,
সার্থকতার আরও গৌরবময় প্রতিপাদন ঘটে। যদিও এখনও পর্যন্ত তা এই এক আবছা পূর্বানুভব হয়েই থেকে যায় যে, অবশিষ্ট মানুষের সন্ত্রাসের থাবা থেকে মুক্তির জন্য অস্তিত্বের নৃশংসতা প্রাতিনিধিক বলিদান দাবি করে। অসামরিক মানুষকে বাঁচাতে যুদ্ধক্ষেত্রে সৈন্যদের মৃত্যু, দেশপ্রেমিক বা খ্রিস্টের মৃত্যু— এই ধরনেরই মৃত্যু।
রুগ্ন স্বাস্থ্য বিঘ্ন সৃষ্টি করে এবং যখন তিনি পরবর্তী সংকলন প্রকাশ করেন, তার নাম রাখেন শেষ সপ্তক (১৯৩৫)। এখানে তুলনামূলক ভাবে নিষ্ক্রিয় মেজাজে তিনি লেখেন:
এর আলো-ছায়ার উপর দিয়ে
ভাসতে ভাসতে চলে যাক আমার চেতনা
চিন্তাহীন, তর্কহীন, শাস্ত্ৰহীন
মৃত্যু-মহাসাগর সংগমে।
৪ নং কবিতা
কিন্তু,
যখন প্রাণে জাগে তার প্রেম,
যখন দুঃখকে পারে সে গলার হার করতে,
যখন দৈন্যকে দেয় সে মহিমা,
যখন মৃত্যুতে ঘটে না তার অসমাপ্তি।
৫ নং কবিতা
মৃত্যু এখনও পরিশোধক:
সেখানে নিগূঢ় নিবিড় কালিমা
অপেক্ষা করছে মৃত্যুর হাতের মার্জনা।
৯ নং কবিতা
প্রশ্ন এখনও তাঁকে ব্যতিব্যস্ত করে :
এই অপরিণত অপ্রকাশিত আমি,
এ কার জন্যে, এ কিসের জন্যে?
যা নিয়ে এল কত সূচনা, কত ব্যঞ্জনা,
বহু বেদনায় বাঁধা হতে চলল যার ভাষা,
পৌঁছল না যা বাণীতে,
তার ধ্বংস হবে অকস্মাৎ নিরর্থকতার অতলে,
সইবে না সৃষ্টির এই ছেলেমানুষি।
৯ নং কবিতা
এখানে অস্তিত্বের চরম অর্থহীনতা সম্পর্কে তাঁর প্রথম স্পষ্ট ধারণা জন্মায়; তিনি তাঁর এতদিনের বিশ্বাস ও বাস্তবতার মধ্যে এক দুস্তর ব্যবধান টের পান কিন্তু এখনও জানেন না কী তাঁর করণীয়, কেননা, তিনি না পারেন তা মেনে নিতে, না অস্বীকার করতে; এতই গুরুতর এবং অসম্ভব এই যে বোধ তা কি করে বাস্তবতা হয়? ২২ নম্বর কবিতায় আমরা আত্মা এবং দেহের সম্পর্ককে অদ্ভুত উপায়ে ব্যক্ত হতে দেখি:
শুরু হতেই ও আমার সঙ্গ ধরেছে,
ওই একটা অনেক কালের বুড়ো,
আমাতে মিশিয়ে আছে এক হয়ে।
….তাই ওকে যখন মরণ ধরে
ভয় লাগে আমার
যে-আমি মৃত্যুহীন।
….আমি দেখব ওকে জানলায় ব’সে,
ওই দূরপথের পথিককে,
দীর্ঘকাল ধরে যে এসেছে
বহু দেহমনের নানা পথের বাঁকে বাঁকে
মৃত্যুর নানা খেয়া পার হয়ে।
ভাবতে অবাক লাগে, কবি কি পুনর্জন্মের সাবেকী বিশ্বাসে সান্ত্বনা খুঁজছেন!
সহমরণের বধূ
বুঝি এমনি ক’রেই দেখতে পায়
মৃত্যুর ছিন্নপর্দার ভিতর দিয়ে
নতুন চোখে
চিরজীবনের অম্লান স্বরূপ।
২৩ নং কবিতা
আবারও,
আমি মৃত্যু-রাখাল
সৃষ্টিকে চরিয়ে চরিয়ে নিয়ে চলেছি
যুগ হতে যুগান্তরে
নব নব চারণ-ক্ষেত্রে…
বর্তমান চায় বর্তিয়ে থাকতে।
…এই অন্তত অচঞ্চল বর্তমানের হাত থেকে
আমি সৃষ্টিকে পরিত্রাণ করতে এসেছি,
অন্তহীন নব নব অনাগতে।
৩৯ নং কবিতা
এখানে ভাষার ব্যবহার তাৎপর্যপূর্ণ: ‘বর্তমান’, যা কবির ভাষায় ‘চায় বর্তিয়ে থাকতে’, তার জন্য তিনি গতানুগতিক, বৈশিষ্ট্যহীন শব্দাবলী প্রয়োগ করেন। বিশাল অদেখা, মনে হয়, অজানা অভিজ্ঞতার প্রতিশ্রুতি নিয়ে তাকে হাতছানি দেয়। এক বৃদ্ধ মানুষের কাছ থেকে, যার জীবনের প্রায় সবটাই তিনি পিছনে ফেলে এসেছেন, এ রকমটাই হয়তো আশা করা যেতে পারে। এ এক অব্যাহত আত্মাভিভাবন। স্বেচ্ছায় মৃত্যুকে আলিঙ্গন করার মধ্য দিয়ে এক গলিত গতানুগতিকতার হাত থেকে মুক্তি পাওয়া যায়:
আজ নেব মুক্তি
সামনে দেখছি সমুদ্র পেরিয়ে
নতুন পার।
তাকে জড়াতে যাব না
এ পারে বোঝার সঙ্গে
এ নৌকায় মাল নেব না কিছুই
যাব একলা
নতুন হয়ে নতুনের কাছে।
৪৬ নং কবিতা
উত্তম পুরুষে বার বার ক্রিয়াপদের ব্যবহার— সিদ্ধান্ত ও কর্মমূলক ক্রিয়াপদগুলি তিনি যে জীবনের পুনর্নবীকরণের স্বার্থে মৃত্যুকে এক স্বেচ্ছা-পদক্ষেপ হিসাবে গণ্য করেন তার ইঙ্গিতবাহী। একজন অসুস্থ বৃদ্ধ মানুষ জীবনভর তাঁর প্রিয় বিশ্বাসগুলি নিয়ে বেঁচেছেন, বিশেষত, মঙ্গলময় বিধাতায় বিশ্বাস। কিন্তু এখন তা রূঢ় ভাবে ধাক্কা খেয়েছে। এই পরিপ্রেক্ষিতে আমরা তাঁর অসাধারণ মনোবলের প্রকাশ দেখতে পাই যখন তিনি বাস্তবের আরও এক নতুন যুক্তিগ্রাহ্য ব্যাখ্যার সন্ধান করেন: মৃত্যু অর্থপূর্ণ ভাবে যার অঙ্গীভূত হবে। মৃত্যুর প্রতি সন্তোষজনক মনোভাব গড়ে তোলার সমস্যাটি আদতে জীবনের প্রতি যুক্তিগ্রাহ্য, অর্থাৎ তাৎপর্যপূর্ণ দৃষ্টিভঙ্গির সন্ধান। তা না হলে মৃত্যু আসবে শুধুমাত্র অস্তিত্বের এক আকস্মিক রূঢ় এবং হিংস্র সমাপ্তি হয়ে। আমাদের মনে রাখতে হবে কিছু নতুন উপাদানের কথা, যা এই সময়কালে তাঁর সচেতনতায় পরিবর্তন এনেছিল। এই পর্বে বৈজ্ঞানিক সৃষ্টি ও বিবর্তন তত্ত্ব, পৃথিবীতে প্রাণের আবির্ভাব এবং এই গ্রহে তার সম্ভাব্য বিলোপের প্রশ্নগুলি ছাড়াও তিনি আগের চেয়ে অনেক বেশি সাহসিকতার সঙ্গে, বিশ্ব-রাজনীতির সমস্যাগুলির মোকাবিলা করেছিলেন। ১৯৩০ সালের রাশিয়া ভ্রমণের পর থেকেই মানুষের ভাগ্য সম্পর্কে তাঁর মনে এক নতুন আশাবাদ তৈরি হয়েছিল। চির অতৃপ্ত লালসা, ধারাবাহিক নিপীড়ন এবং হিংস্রতার ভিত্তিতে প্রতিষ্ঠিত পুঁজিবাদী ব্যবস্থার বিকল্প যুক্তিগ্রাহ্য অন্য এক সমাজব্যবস্থার দরজা তাঁর সামনে খুলে গিয়েছিল। রাশিয়া থেকে ফিরে আসার কিছু দিন পরেই হিটলার জার্মানির ক্ষমতা দখল করেন। স্পেন দেশে চলছিল এক রক্তক্ষয়ী যুদ্ধ। ইউরোপে উত্তেজনা ও আশঙ্কার পারদ চড়ছিল। ইতিমধ্যে ভারতবর্ষে ব্রিটিশ সরকারের দমন নীতি, সাম্রাজ্যবাদের অন্তর্নিবদ্ধ পাশবিকতা সম্পর্কে তাঁর দৃষ্টি খুলে দেয়। তরুণ সত্যসন্ধানী দেশপ্রেমিকদের ঠেলে দেওয়া হচ্ছিল মৃত্যুর অন্ধকারে। তাঁর নিজের বয়স এবং নিরাপদ জীবন নিশ্চয়ই তাঁকে লজ্জা দিয়েছিল, যা অনেক তির্যক উল্লেখ থেকে স্পষ্ট। তিনি খোলাখুলি দেশ এবং বিদেশের দমনরাজের তীব্র নিন্দা করেন এবং নিজেদের বিশ্বাসের বেদিমূলে আত্মোৎসর্গের জন্য দেশ প্রেমিকদের প্রতি দ্বিধাহীন প্রশংসাবাক্য উচ্চারণ করেন।
বিথীকা (১৯৩৫) কাব্যগ্রন্থে এই জটিল মেজাজের প্রতিফলন শুধু অব্যাহতই থাকে না, তিনি তাকে এক নতুনতর জটিল অর্ন্তদৃষ্টি ও প্রকাশভঙ্গির মাধ্যমে এগিয়ে নিয়ে চলেন :
মনে জেনো, মৃত্যুর মুল্যেই করি ক্রয়
এ জীবনে দুর্মূল্য যা, অমর্ত্য যা, যা কিছু অক্ষয়
‘বিরোধ’
নিজের মৃত্যু সম্পর্কে তিনি এখন বলতে পারেন:
সহজে আমি মানিব অবসান,
ভাবী শিশুর জনমমাঝে নিজেরে দিব দান
‘মরণমাতা’
এখন বোঝা যায় যে, এ কোনও পুনর্জন্মের অলস স্বপ্ন নয়, বরং যা কিছু তাঁর জীবনকে মূল্যবান করেছে, সে সব কিছু ভাবিকালের মানুষকে দান করে যাওয়ার স্বপ্ন। স্পষ্টতই তাঁর দৃষ্টি এখন অন্যখানে নিবদ্ধ। যেখানে পূর্বেকার কবিতাগুলিতে এই উপহার মৃত্যুর পরপারে তাঁর জীবন দেবতার প্রতি উৎসর্গীকৃত, এখন তা এই পৃথিবীর ভবিষ্যৎ প্রজন্মের জন্য নিবেদিত। কেননা, ব্যক্তির মৃত্যুর পরেও জীবন অব্যাহত থাকে, মৃত্যুকে অবশ্যম্ভাবী পরিণতি হিসাবে মেনে নেওয়াই উৎকৃষ্টতম উপায়। এই অবসান আপেক্ষিক মাত্র, কেননা মানুষের স্রোত নিরন্তর বয়ে যায়। সৃষ্টি কর্তাকে সম্বোধন করে তিনি বলেন :
সৃষ্টিতে তব আনন্দ আছে
মমত্ব নাই তবু,
ভাঙায় গড়ায় সমান তোমার লীলা।
‘নমস্কার’
বিনাশের বিরুদ্ধে রুখে দাঁড়াতে বারবার এসেছে মানবিক প্রেমের কথা:
প্রেয়সীর প্রেমে
প্রত্যহের ধূলি-আবরণ যায় নেমে
দৃষ্টি হতে, শ্রুতি হতে…
‘দেবতা’
সময়ে সময়ে তিনি এখনও মৃত্যুর ওপারের জীবনের মনোরম কল্পনাকে আঁকড়ে ধরেন:
পিছনের ডাক
আসিতেছে শীর্ণ হয়ে; সম্মুখেতে নিস্তব্ধ নির্বাক
ভবিষ্যৎ জ্যোতির্ময়
অশোক অভয়,
স্বাক্ষর লিখিল তাহে সূর্য অস্তগামী।
যে মন্ত্র উদাত্ত সুরে উঠে শূন্যে সেই মন্ত্ৰ— ‘আমি’।
‘শেষ’
বাস্তবের অন্য এক ক্ষেত্রে জেগে ওঠার সম্ভাবনা, অন্য কোনও স্তরে অব্যাহত জীবন খুঁজে পাওয়ার সম্ভাব্যতা সম্পর্কে আশা আর সংশয় এখনও তাঁকে তাড়িয়ে বেড়ায়, হাতছানি দেয়। এটা হতেই পারে যে, তিনি ভাবছিলেন হয়তো অবসানের প্রকৃত অর্থে এক অন্য স্তরে বা ক্ষেত্রে বৈপ্লবিক পরিবর্তন ঘটে, যেখানে তা জীবনের নিরবিচ্ছিন্ন প্রবাহের সঙ্গে যোগসূত্র তৈরি করে মাত্র। হতে পারে, এই প্রাচীর ঘেরা জীবনের সীমাবদ্ধ উপলব্ধি, সুপ্রচুর সংশয় ও ভীতি থেকে মৃত্যু মুক্তি দেয়। একটি কবিতায় তিনি বলেন:
দেবতা যেখানে ছিল সেথা জ্বালাইতে গেলে ধুপ,
সেখানে বিদ্রুপ।
সর্ব শূন্যতার ধারে
জীবনের পোড়ো ঘরে অবরুদ্ধ দ্বারে
দাও নাড়া;
ভিতরে কে দিবে সাড়া?
মূর্ছাতুর আঁধারের উঠিছে নিশ্বাস।
ভাঙা বিশ্বে পড়ে আছে ভেঙে পড়া বিপুল বিশ্বাস।
তার কাছে নত হয় শির
চরম বেদনাশৈলে ঊর্ধ্বচূড় যাহার মন্দির।
‘দুর্ভাগিনী’
এ সমস্ত পংক্তি স্পষ্টত ইঙ্গিত করে যে, তিনি ক্রমে ক্রমে জগৎ-নিয়ন্ত্রক কোনও মঙ্গলময় শক্তির উপর বিশ্বাস হারাচ্ছিলেন।
১৯৩৬ থেকে ১৯৪১– এই শেষের বছরগুলিতে অসাধারণ সব কবিতায় কবি শেষ অবধি সাহস করে তাঁর অন্তিম উপলব্ধির কথা স্বীকার করেন। এই পর্বের কবিতায় কবি ক্ৰমে ক্রমে মানবতাবাদের এক নতুন স্তরে পৌঁছনোর রাস্তা ধরে এগোতে থাকেন। পুরনো ঘরানার কিছু বিক্ষিপ্ত কবিতা ব্যতিরেকে তিনি এখন অকপটে স্বীকার করেন যে, দেবতার মন্দিরে প্রবেশের আগে তিনি সমস্ত আচার-অনুষ্ঠান মেনে প্রস্তুত হয়েছিলেন। কিন্তু সেখানে প্রবেশ করে দেখলেন কোথাও কেউ নেই, শুধু নিজের জীর্ণ কণ্ঠের প্রতিধ্বনি ছাড়া। মানুষ বিপদে পড়ে ভগবানকে ডাকে, কিন্তু ভগবান সাড়া দেওয়ার প্রয়োজনও বোধ করেন না। এই আর্তনাদ তাঁর কানে পৌঁছয় না। কেন তিনি তাকে ত্যাগ করেছেন? কবির কাছে এই সময়টা তিক্ত, যন্ত্রণাকর: ষাট বছর ব্যাপী লালিত আস্তিক্যবাদী বিশ্বাসকে তিনি পরিত্যাগ করতে পারেন না, আর তা স্বীকার করা আরও কঠিন হয়। এই বিশ্বাস তাঁকে মানসিক এবং আধ্যাত্মিক আশ্রয় জুগিয়েছিল, বাস্তব থেকে নিষ্কৃতি পেতে। কিন্তু, তিনি দেখেন সবই সার-বস্তুহীন। যন্ত্রণাদগ্ধ হৃদয়ে তিনি নিশ্চিন্ত আশ্রয়ে মুক্তি খোঁজার প্রলোভনকে প্রতিরোধ করেন। এই কৃতিত্ব অর্জন করা যে কোনও মানুষের জন্যই এক বীরত্বপূর্ণ কাজ। কিন্তু, সমস্ত বিশ্বাসের ভিত ভেঙে-পড়া এক ভগ্ন স্বাস্থ্য আশি বছরের মানুষের পক্ষে এই কৃতিত্ব অর্জন বিস্ময়কর বললে কম বলা হয়: তিনি তিক্ততা বা নিরাশা নিয়ে পৃথিবী ছেড়ে যাননি। উদ্ধারকর্তা মানুষে’ বিশ্বাস নিয়ে তাকে স্বাগত জানিয়ে বিদায় নিয়েছেন।
তাঁর প্রথম দিককার কবিতায় মৃত্যু আসে জীবনের সব জটিলতা ও বিশৃঙ্খলার এক শান্তিপূর্ণ পরিসমাপ্তি হয়ে। এ সবই সহজ-সরল কবিতা, যাদের মধ্যে কোনও গভীর ব্যক্তিগত উপলব্ধির ছাপ নেই। পরে যখন আরও বেশি গভীরতা নিয়ে তিনি এই প্রশ্নের সম্মুখীন হন, তখন মৃত্যু আর শুধু জীবনের সমাপ্তি ঘোষণার মধ্য দিয়ে আসে না, তা মহাজাগতিক সংকল্পনার এক অসমঞ্জস পরস্পর বিরোধিতা হিসাবে আসে। আর ঠিক তখনই তাঁর অন্যান্য বিশ্বাসের সঙ্গে সামঞ্জস্যপূর্ণ এক সমাধান খোঁজার তাগিদ অনুভব করেন তিনি। তার পর আরও এক পর্ব আসে, যেখানে মৃত্যুকে তিনি দেখেছিলেন মাত্র এক সীমা অতিক্রমণ হিসাবে।
কিন্তু, একেবারে শেষ সময়ে সমষ্টিগত মৃত্যু— নিষ্ঠুর, অসংখ্য তরুণের অকাল, অন্যায্য, পূর্বপরিকল্পিত হত্যা বর্ষীয়ান মানুষটির মনে এক নতুন জোরালো প্রভাব ফেলে। এ এক অপচয়ী মৃত্যু, যেন এক উন্মাদ, ভয়ানক দৈত্য দাপিয়ে বেড়াচ্ছে। এই মৃত্যুর সামনাসামনি দাঁড়াতে কবিকে তাঁর মনোভঙ্গি বদল করতে হয়। বেদনা থেকে নিঃসৃত হয় অপরূপ সৃষ্টি— কথায়, সুরে। বোধহীন অবিশ্রান্ত এই নৃশংসতা এতটাই প্ররোচনামূলক যে, কোনও মামুলি কথায় প্রতিবাদ জানিয়ে তাকে এড়িয়ে যাওয়া সম্ভব নয়। এই সর্বগ্রাসী সন্ত্রাসের সম্মুখীন হয়ে কবি ভীতিকে জয় করতে সক্ষম হন। ততদিনই সন্ত্রাস তাঁর উপর পূর্ণকর্তৃত্ব আরোপে সক্ষম হয়েছিল, যতদিন তিনি ভয়ে গুটিয়ে ছিলেন। কিন্তু, এখন তিনি নিজ-কর্তব্যে অবিচল থেকে যথাসময়ে সাবধান বাণী উচ্চারণ করার কাজটি সম্পন্ন করতে পারার গভীর সন্তোষ নিয়ে নিজের মৃত্যুকে স্বীকার করে নেন। শেষের বছরগুলিতে পৃথিবীর এই যন্ত্রণাকাতর হাহাকারে তাঁর মনের নিভৃত-গভীর আকুল আকাঙ্ক্ষাগুলি ভেঙে চুরমার হয় বারংবার। এবং এই শোকাহত অভিজ্ঞতার বেদনা ব্যবহৃত উৎসর্গের রূপকল্পের।
পত্রপুট (১৯৩৬) কাব্যসংকলনে আমরা বেদ ও উপনিষদের সুস্পষ্ট প্রতিধ্বনি শুনতে পাই; যে সুর বারবার বেজে ওঠে তা এক বিষণ্ণ কিন্তু গভীর প্রত্যাশার। জীবনকে যা মূল্যবান করে তোলে তার অনেক কিছুকেই যদিও ব্যাধি, জরা এবং মৃত্যু বিনষ্ট করে, যদিও যৌবন, স্বাস্থ্য, সুখ এমনকী জীবনও ক্ষণস্থায়ী, তবু মানুষের অন্তঃস্থ শক্তি আরও চিরন্তন, আরও মূল্যবান কিছু আহরণ করে— মৃত্যুর পরও যার অবশেষ থেকে যায়। কবি ক্রমে ক্রমে আরও বেশি করে এই উপলব্ধিতে পৌঁছেছিলেন যে, এই ‘কিছু’কে শুধু দুঃখ-যন্ত্রণার মূল্যেই কেনা যায়। মানুষ জীবনের অর্থকে পুনরুদ্ধারের বাসনায় প্রাণ বিসর্জন দিয়েছে এবং তা সর্বকালে, সর্বযুগে; তিনিও মহাজাগতিক এবং ব্যক্তিগত দৃষ্টিকোণ থেকে জীবনের পুনর্মূল্যায়নে নিয়োজিত ছিলেন:
জীবনের কোনো একটি ফলবান খণ্ডকে
যদি জয় করে থাকি পরম দুঃখে
তবে দিয়ো তোমার মাটির ফোঁটার একটি তিলক আমার কপালে…
৩ নং কবিতা
রূপকল্পটি জটিল কিন্তু মাটির তিলকের দ্যোতনা সম্ভবত এই পার্থিব জীবনযোগ্যতার সঙ্গে নির্বাহ করার সত্যতার অন্তিম স্বীকৃতি:
আজ বঞ্চিত জীবনকে বলি সার্থক—
নিঃশেষ হয়ে এল তার দুঃখের সঞ্চয়
মৃত্যুর অর্ঘ্যপাত্রে,
তার দক্ষিণা রয়ে গেল কালের বেদীপ্রান্তে।
১২ নং কবিতা
এখানে বেদীপ্রান্তে দগ্ধ অর্ঘ্য, ঋণ পরিশোধ এবং যন্ত্রণা ভোগের মধ্য দিয়ে জীবন পবিত্ৰ হয়ে ওঠার স্মৃতিচারণা করা হয়েছে, যা মৃত্যুর কাছে নিবেদন যোগ্য একমাত্র যথার্থ অৰ্ঘ্য:
মৃত্যুর গ্রন্থি থেকে ছিনিয়ে ছিনিয়ে
যে উদ্ধার করে জীবনকে
সেই রুদ্র মানবের আত্মপরিচয়ে বঞ্চিত
ক্ষীণ পাণ্ডুর আমি
অপরিস্ফুটতার অসম্মান নিয়ে যাচ্ছি চলে।
১২ নং কবিতা
শুধু রেখে যাচ্ছেন,
… নতমস্তকের প্রণাম
মানবের হৃদয়াসীন সেই বীরের উদ্দেশে—
মর্ত্যের অমরাবতী যাঁর সৃষ্টি
মৃত্যুর মূল্যে, দুঃখের দীপ্তিতে।
১২ নং কবিতা
মানুষের প্রতি এই নতুন ও ক্রমবর্ধমান বিশ্বাসের ভর করে তাঁর দৃষ্টি ঈশ্বর থেকে সরে এসে মানুষের উপর নিবদ্ধ হয় :
আজ আপন মনে ভাবি,
“কে আমার দেবতা,
কার করেছি পূজা”।
শুনেছি যাঁর নাম মুখে মুখে,
পড়েছি যাঁর কথা নানা ভাষায় নানা শাস্ত্রে,
কল্পনা করেছি তাঁকেই বুঝি মানি।
তিনিই আমার বরনীয় প্রমাণ করব বলে
পূজার প্রয়াস করেছি নিরন্তর।
আজ দেখেছি প্রমাণ হয় নি আমার জীবনে।
কেননা, আমি ব্রাত্য, আমি মন্ত্রহীন।
…আমার গানের মধ্যে সঞ্চিত হয়েছে দিনে দিনে
সৃষ্টির প্রথম রহস্য, আলোকের প্রকাশ—
আর সৃষ্টির শেষ রহস্য, ভালোবাসার অমৃত।
আমি ব্রাত্য, আমি মন্ত্রহীন,
সকল মন্দিরের বাহিরে
আমার পূজা আজ সমাপ্ত হল
দেবলোক থেকে
মানবলোকে…
১৫ নং কবিতা
এই কবিতাটিকে তাঁর উপলব্ধির অন্তিম দলিল হিসাবে গণ্য করা যেতে পারে, কারণ, শেষের দিন পর্যন্ত তিনি এই অবস্থানে অবিচল ছিলেন।
১৯৩৭ সালে কবি আকস্মিক ভাবে চৈতন্য হারান এবং লুপ্তচেতনে দু’দিন অতিবাহিত করেন। এই প্রথম তিনি নিজের শরীরে মৃত্যুর শীতল স্পর্শ অনুভব করেন। প্রান্তিক(১৯৩৮) কাব্যগ্রন্থটি এই অভিজ্ঞতায় কবির প্রতিক্রিয়ার সাক্ষ্য বহন করে। এই কাব্যগ্রন্থের সুর যেন এক অন্ধকারাচ্ছন্ন গাম্ভীর্যের, যেখানে নিজের ব্যক্তিগত জীবনের পুর্নমূল্যায়নের এক ঐকান্তিক প্রচেষ্টা লক্ষ্য করা যায়। কবিতার নির্মেদ শরীর রূপকালঙ্কারের সীমিত প্রয়োগ, ব্যর্থতা ও নৈতিক অসম্পূর্ণতার অকপট স্বীকৃতি এবং তাকে পরিত্যাগ না করার জন্য মৃত্যুর কাছে করুণ মিনতি— এ সবই আপেক্ষিকার্থে নতুন এবং গভীর ভাবে মর্মস্পর্শী :
প্রকাশের যে আনন্দ রূপ নিল আমার সত্তায়
আজ ধূলিমগ্ন তাহা, নিদ্রাহারা রুগ্‌ণ বুভুক্ষার
দীপধূমে কলঙ্কিত। তারে ফিরে নিয়ে চলিয়াছি
মৃত্যুস্নানতীর্থতটে সেই আদি নির্ঝরতলায়।
৪ নং কবিতা
হে সংসার,
আমাকে বারেক ফিরে চাও; পশ্চিমে যাবার মুখে
বর্জন কোরো না মোরে উপেক্ষিত ভিক্ষুকের মতো।
জীবনের শেষপাত্র উচ্ছলিয়া দাও পূর্ণ করি…
৬ নং কবিতা
আবার,
মৃত্যুদূত এসেছিল হে প্রলয়ংকর, অকস্মাৎ
… দেখি নি অদৃশ্য আলো
আঁধারের স্তরে স্তরে
… দৃষ্টি মোর ছিল আচ্ছাদিয়া
আমার আপন ছায়া।
১০ নং কবিতা
কবি হিসাবে এখন তিনি এক নতুন ব্রত পালনের ডাকে সাড়া দিতে উদ্‌যোগী হয়ে ওঠেন। সমষ্টিগত যন্ত্রণাভোগ এবং মৃত্যুকে ব্যাখ্যা করা এবং সেই সঙ্গে পৃথিবীব্যাপী মারণযজ্ঞের প্রেক্ষাপটে এই ব্যাখ্যার যথার্থতা প্রতিপাদন তাঁর কাছে জরুরি কর্তব্য হয়ে ওঠে। তাঁর আহ্বান শুনি, যখন তিনি লেখেন:
নাগিনীরা চারি দিকে ফেলিতেছে বিষাক্ত নিশ্বাস,
শান্তির লালিত বাণী শোনাইবে ব্যর্থ পরিহাস-
বিদায় নেবার আগে তাই
ডাক দিয়ে যাই
দানবের সাথে যারা সংগ্রামের তরে
প্রস্তুত হতেছে ঘরে ঘরে।
১৮ নং কবিতা
সেঁজুতি (১৯৩৮) কাব্যগ্রন্থের অন্তর্গত নিজের জন্মদিন উপলক্ষে লেখা এক দীর্ঘ কবিতায় তিনি বলেন:
হেথা আমি যাত্রী শুধু, অপেক্ষা করিব, লব টিকা
মৃত্যুর দক্ষিণ হস্ত হতে,
…তবু
…প্রতিমা অক্ষুণ্ণ রবে সগৌরবে,
…আজি মর্ত্যের অপর তীরে বুঝি
চলিতে ফিরানু মুখ
…আর রবে খেয়াতরীহারা
এপারের ভালবাসা—
‘জন্মদিনে’
আর একটি কবিতায় তিনি বলেন:
কী আছে জানি না দিন-অবসানে মৃত্যুর অবশেষে;
এ প্রাণের কোনো ছায়া
শেষ আলো দিয়ে ফেলিবে কি রঙ অস্তরবির দেশে,
রচিবে কি কোনো মায়া।
‘পত্রোত্তর’
সন্দেহের কণ্ঠস্বর পরিষ্কার শোনা যায়। উত্তরহীন প্রশ্নরাজি তাঁর সমস্ত অস্বস্তিকর অনিশ্চয়তা নিয়ে হাওয়ায় ভেসে বেড়ায়। আমরা বুঝতে পারি— ‘নৈবেদ্য’-র বিশ্বাস এবং নিশ্চয়তার মনোরম, স্বস্তির জগৎ থেকে কবি অনেক দূর সরে এসেছেন।
যাক এ জীবন,
যাক নিয়ে যাহা টুটে যায়
… মৃত্যুই যার অন্তরে, যাহা
রেখে যায় শুধু ফাঁকা।
…অসীম জীবনে এ ক্ষীণ জীবন শেষ রেখা এঁকে যাক,
মৃত্যুতে ঠেকে যাক।
‘যাবার মুখে’
সহসা যে শরীরকে তিনি কিছুদিনের মধ্যেই বিদায় জানাবেন, সেই শরীর এক নতুন তাৎপর্য্যে মণ্ডিত হয় :
যে দেহেতে রূপ নিয়েছে অনির্বচনীয়
… পেরিয়ে মরণ সে মোর সঙ্গে যাবে—
কেবল রসে, কেবল সুরে, কেবল অনুভবে।
‘অমর্ত্য’
কবির উচ্চারণ এখন দ্বিধাহীন :
মানুষের মুখ্যভয়
মৃত্যু ভয়,
কেমন করিবে তারে জয়
নাহি জানে;
তাই সে হেরিছে ধ্যানে,
… গম্ভীর অভয়মূর্তি মরণের
‘ভাগীরথী’
কখনও কখনও এক ক্ষুধার্ত নেকড়ের চেহারায় হাজির হয় মৃত্যু।
মৃত্যুর উৎসাহ সেও অফুরন্ত বুঝি
জীবনের বিত্তনাশ করে পদে পদে।
…আনন্দিত ঔদাসীন্যে;
‘প্রাণের দান’
মৃত্যুর কোলে ঢলে পড়ার প্রক্রিয়া বর্ণনায় ব্যবহৃত বহু রূপকল্প এবং মৃত্যুর পরপারের কাল্পনিক অভিজ্ঞতার বর্ণনা তমসা, অনিশ্চয়তা, উদ্দেশ্যহীনতা, অজানা নিস্তব্ধতার লোকে বিসর্জিত হওয়া এবং এক বিপুল অন্তহীন অনাবিষ্কৃত ক্ষেত্রের কথা মনে আনে। প্রথম দিককার মৃত্যু-বিষয়ক কবিতায় ছিল মনোরম বিলীয়মান আলো ও সৌন্দর্য্যের যৌন-আবেদন মূলক রূপ-প্রতিমার ব্যবহার, যা মৃত্যু সম্পর্কে তখনকার মনোভাবের সঙ্গে এখনকার মনোভঙ্গির সুস্পষ্ট পার্থক্য নির্দেশ করে।
১৯৩৮ সালের শেষে অব্যাহত অজস্র প্রাণহানি ও হত্যা, সাময়িক ভাবে অক্ষশক্তির দিকে বিপজ্জনক ভাবে ঝুঁকে পড়া যুদ্ধের গতি প্রকৃতি স্পষ্টতই দুশ্চিন্তা ও অস্বস্তির কারণ হয়ে উঠেছিল। ইউরোপে লোভ ও উষ্মার উন্মাদনা ছাড়াও ভারতবর্ষের বুকে ব্রিটিশ শাসনের নিপীড়ন রুখতে প্রয়োজন ছিল খোলাখুলি নিন্দাবাদের। ‘ম্যানচেষ্টার গার্ডিয়ান’-এ লেখা এক চিঠিতে তিনি মানুষের অববর্ণনীয় দুঃখ-কষ্টের জন্য শক্তিশালী, লোলুপ-ইউরোপীয় দেশগুলিকে দায়ী করেন এবং জোরালো ভাষায় ভারতবর্ষে ব্রিটিশ শাসননীতির নিন্দা করেন।
আকাশপ্রদীপ (১৯৩৯) কাব্যগ্রন্থে ব্যক্তির মৃত্যুর শোকাবহতা এবং মৃত্যুর ছায়াসঙ্গী ভীতির ঊর্ধ্বে ওঠার এক প্রাণান্তকর প্রচেষ্টা আমাদের নজরে আসে। তাঁর নিজস্ব সৃজনী শিল্পকর্ম তাঁর এক দ্বিতীয় রূপ, যা এক স্থায়ী রূপ প্রতিমাকে পিছনে ফেলে রেখে যাওয়ার দাবি জানায়। যদি মৃত্যু এ দাবিকে নস্যাত্ত করে কবি তা জানবেন না, শুনবেন না। তিনি তখন সব কোলাহলের ওপারে:
আমার আপন-রচা কল্পরূপ ব্যাপ্ত দেশে কালে,
এ কথা বিলয়দিনে নিজে নাহি জানি
আর কেহ যদি জানে তাহারেই বাঁচা বলে মানি।
‘ভূমিকা’
ঢাকিরা ঢাক বাজায় খালে বিলে’ শীর্ষক এক বিখ্যাত কবিতায় তিনি নৃশংস ভাবে নিগৃহিতা এক মহিলার বর্ণনা দিয়ে বলেন:
শাস্ত্রমানা আস্তিকতা ধুলোতে যায় উড়ে
উপায় নাইরে, নাই প্রতিকার বাজে আকাশ জুড়ে।
অস্তিত্বের বুনিয়াদী বিশৃঙ্খলার বিরুদ্ধে জমে ওঠা অভিযোগের পরিশীলিত প্রকাশ এক বিষণ্ন, আশাহীন সুরে বারবার ফিরে আসে।
বিজ্ঞানের বিভিন্ন শাখার অধ্যয়ন থেকে তাঁর উপলব্ধি জন্মায় যে, এ জগতে প্রাণ এই গ্রহে ক্রিয়াশীল অন্ধশক্তি-উদ্ভুত আকস্মিকতা মাত্র। আগেকার আদর্শবাদী অবস্থানটি ছিল, জগতের অন্তঃস্থ পরিকল্পনার অঙ্গ এই জীবন এবং মানুষের ব্রত হল বিশ্বাসী মনের নিষ্ঠা নিয়ে তা আবিষ্কার করা এবং কর্মের মাধ্যমে এই সংকল্পনার সঙ্গে সঙ্গতি আনা, এ পৃথিবীতে জীবনের অস্তিত্ব ব্যতিরেকে মহাজাগতিক নকশা অসম্পূর্ণ রয়ে যাবে। এখান থেকে তিনি ধীরে ধীরে সরে আসছিলেন। বিজ্ঞানের কাছে এখন তিনি এই পাঠ নিচ্ছিলেন যে, এমনকী সৃষ্টির চূড়ান্ত প্রকাশ ও মহত্তম গৌরব যে মানবিক সচেতনতার উন্মেষ তাও প্রাকৃতিক বিবর্তনের ফসল ছাড়া আর কিছুই নয়। আলোচ্য পর্বে আমরা এই বিষয়-নির্ভর কিছু সুন্দর কবিতার দেখা পাই। তাঁর হৃদয়ে অধিষ্ঠিত স্বচ্ছ দৃষ্টিসম্পন্ন ঋষি এখন জীবনের উৎপত্তি সংক্রান্ত কোনও স্বপ্নবিলাসী গাথায় আর আস্থা রাখতে পারেন না; কিন্তু তা সত্ত্বেও, তিনি প্রাণের অভ্যন্তরে এক অসীম সৌন্দর্য ও গৌরবের অস্তিত্ব অনুভব করেন। আজ সেই সময় উপস্থিত যখন তিনি উপলব্ধি করেন যে বিশৃঙ্খল বাস্তবই শেষ কথা; আর কিছু নেই, কোথাও নেই।
কিন্তু এই বোধ তাঁকে অবসন্ন করে না, তিনি তাঁর সজীবতাকে বিসর্জন দিতে অপরাগ। এই যুদ্ধের বছরগুলিতে তিনি প্রত্যক্ষ করেন মানুষের নৃশংসতার বিপুল বিস্তার। বিজ্ঞান থেকে তিনি শেখেন, জীবন এক মননহীন দুর্ঘটনা, নেহাৎই এই গ্রহে দৈবাৎ ঘটে যাওয়া এক ঘটনা। ইতিহাস ও পৃথিবীর পরিস্থিতি তাঁকে জানান দেয় যে, মানুষের নৃশংসতা নতুন কিছু নয়, এ তার চিরকালীন চারিত্রিক বৈশিষ্ট্য। সে সময় গভীর উৎসাহ নিয়ে তিনি মনস্তত্ত্বের চর্চা করছিলেন। তা থেকে তাঁর এই বোধ জন্ম নেয় যে নৃশংসতা, আত্মসর্বস্বতা এবং লোলুপতা মানুষে অন্তঃপ্রবাহী। জীবন আদতে অসমঞ্জস, বেসুরো। এবং আরও বলার কথা হল যে, মানুষের প্রতি মৃত্যুর কোনও নিজস্ব শত্রুতা বা নৃশসংতা নেই, সে শুধুই উদাসীন। কিন্তু মানুষের মনে কেন যেন তা বেসুরো বাজে, সে যেন এক ঐকতান খোঁজে, এক সুসমঞ্জস ব্যবস্থার সন্ধানে ফেরে। কিন্তু পৃথিবীতে এই যে প্রাণের অস্তিত্ব, এই যে মানুষের জীবন— এ সবই তো এক অন্ধশক্তির খেয়ালের আকস্মিকতা এবং এক দিন সহসা যে সব কিছুর অবসান ঘটবে না তাই বা কে বলতে পারে? এরই সঙ্গে যুক্ত হয় মানুষের অন্ধ, বিধ্বংসী উন্মাদনা, চির অতৃপ্ত লালসা, অত্যাচারিতের কান্না, যা মিশে যায় শক্তিমত্তার বিজয় ঘোষণার উন্মাদ উৎকট চিৎকারে। কবির শান্ত, স্নিগ্ধ পৃথিবী ভেঙে পড়ে। চারিদিকে শুধুই বোধশূন্য বিশৃঙ্খলা এখন— শারীরিক ও নৈতিক নাস্তিবাদের বিশৃঙ্খলা, অস্তিত্বের যাতনায় দৈত্যাকার চাকার তলায় পিষ্ট হয় পৃথিবী। দুর্বল চিত্তের মানুষের কাছে জীবন এখন অন্তঃসারশূন্যতায় পর্যবসিত হতে পারে। কিন্তু রবীন্দ্রনাথের কাছে তা নতুন গুরুত্ব নিয়ে হাজির হয়, কেননা ঈশ্বরে নয়, এখন তিনি অর্থ খোঁজেন মানুষে। কোনও স্বপ্নবিলাস বা আদর্শবাদিতা নয়, তিনি অর্থের সন্ধান খোঁজেন অসীম যন্ত্রণা সহ্য করেও মানুষ যে মোকাবিলা করে মৃত্যুর তীব্র দংশনী ক্ষমতা কেড়ে নিতে সফল হয়, সেই জয়ে। এখন অন্তত তিনি মানুষের মধ্যে তাঁর ঈশ্বরকে খুঁজে পান এবং বিজয়ীর বেশে ‘মহামানবের’ আবির্ভাবের প্রশস্তি করেন।
অবিশ্রান্ত হত্যালীলার মধ্যে দাঁড়িয়ে মানুষের বিশ্বাস ধরে রাখা দ্বিগুণ যন্ত্রণাদায়ক হয়ে উঠছিল এবং যুদ্ধের নিন্দায় তিনি ক্রমে সরব হচ্ছিলেন। এই পর্বের লেখার বিশাল অংশ জুড়ে আছে উষ্মা আর ক্ষোভ। এক উন্মত্ত দৈত্যের প্রলয় নাচনের দুঃস্বপ্ন এক মুহূর্তের জন্যও তাঁর পিছু ছাড়েনি। যদি আমরা বিষণ্ণতার আভাস পাই, যা এখন প্রায়শই পাওয়া যায়, তবে সে বিষণ্ণতা জীবন ভর বিশ্বাসের অপমৃত্যুজনিত। অতএব নবজাতক (১৯৩৯)-এ দেখতে পাই তিনি লিখছেন :
মানুষের চিত্ত নিয়ে সারাবেলা
মহাকাল করিতেছে দ্যুতখেলা
বাঁ হাতে দক্ষিণ হাতে যেন—
কিন্তু, কেন
আবার কি ছিন্ন হয়ে যাবে সূত্র তার।
রূপহারা গতিবেগ প্রেতের জগতে
চলে যাবে বহু কোটি বৎসরের শূন্য যাত্রাপথে?
উজাড় করিয়া দিবে তার
পান্থের পাথেয়পাত্র আপন স্বল্পায়ু বেদনার
ভোজশেষে উচ্ছিষ্টের ভাঙা ভাণ্ড হেন?
কিন্তু, কেন।
‘কেন’
শেষের দু’বছরে লেখা কবিতায় এই ‘কেন’ বারবার ফিরে আসে, কিন্তু এখন কবি আর এ প্রশ্নের উত্তর দেওয়ার সামান্য প্রচেষ্টাও করেন না:
দেবতা যেথায় পাতিছে আসনখানি
যদি তার ঠাঁই কোনোখানে নাই
তবে, হে বজ্রপাণি,
এ ইতিহাসের শেষ অধ্যায়তলে
রুদ্রের বাণী দিক দাঁড়ি টানি
প্রলয়ের রোষানলে।
‘পল্লীমানব’
অনিশ্চয়তা, সন্দিগ্ধতা এবং বিশ্বাসভঙ্গের রূপকল্প আগের যে কোনও সময়ের তুলনায় অনেক ঘনঘন ফিরে ফিরে আসে:
এ অজ্ঞেয় সৃষ্টি ‘আমি
অজ্ঞেয় অদৃশ্যে যাবে নামি
তখনো সুদূরে ওই নক্ষত্রের দূত
ছুটাবে অসংখ্য তার দীপ্ত পরমাণুর বিদ্যুৎ
অপার আকাশ-মাঝে,
কিছুই জানি না কোন্ কাজে
বাজিতে থাকিবে শূন্যে প্রশ্নের সুতীব্র আর্তস্বর,
ধ্বনিবে না কোনোই উত্তর।
‘প্রশ্ন’
অথবা,
এই তবু শেষ অভিসারে ধরণীর পারে
মিলন ঘটায়ে যাও অজানার সাথে
অন্তহীন রাতে।
আরো এগিয়ে,
ব্যক্ত কর, হে মোর কর্ণধার,
আঁধারহীন অচিন্ত্য সে
অসীম অন্ধকার।
‘কর্ণধার’
এবং,
মৃত্যু অন্ধকারময়
পরিব্যাপ্ত হয়ে আছে আসন্ন তাহার পরিচয়।
‘শেষ অভিসার’
এর কয়েক মাস পরে প্রকাশিত হয় রোগশয্যায়। এই শেষ অসুখের সময় মৃত্যু সম্পর্কিত নতুন উৎকণ্ঠার বোধ আগের তুলনায় অনেক তীব্র, স্পষ্ট হয়ে আসে। দ্বিতীয় বিশ্বযুদ্ধের এটাই ছিল শেষ বছর। ভাগিনেয় সুরেন্দ্রনাথের মৃত্যুতে এ জগতের নিতান্ত আপতিক স্বরূপ তাঁর কাছে প্রকাশিত হয় এবং তাঁর মনকে তিক্ত করে তোলে। সমস্ত বিশ্বাস ভেঙে পড়ার ভীতির সামনে দাঁড়িয়ে থাকা রোগজীর্ণ বর্ষীয়ান কবি-মন যুদ্ধের খবরে আরও অশান্ত হয়ে ওঠে। তাঁর আগেকার বিশ্বাসের অবশেষ ধরে রাখার জন্য তিনি প্রাণপণ সংগ্রাম করেছিলেন, কেননা, মানুষের আত্মিক বিকাশ কদাচিৎ সরলরৈখিক পথ ধরে চলে, অথবা মুহূর্তে সম্পূর্ণ হয়। ঘটনাচক্রে তাঁর নিজের জীবনের নানা দুর্দশা— অসুস্থতা, প্রিয়জন বিয়োগের শোক, বয়স, আসন্ন মৃত্যুর পদধ্বনি— বড় প্রেক্ষাপটে যা ঘটছিল, তারই প্রতীকি রূপ নিয়ে তাঁর কাছে উপস্থিত হয় এবং সমস্যাটা ছিল সংগ্রামের ফলাফলের উপর বিশ্বাস ধরে রাখার। তাঁর শেষ পর্বের কবিতায় তুলনামূলক ভাবে নতুন ও বলিষ্ঠ এক অশুভের ধারণার সাক্ষাৎ পাওয়া যায়। এই ‘অশুভ’ অক্ষশক্তির মধ্য দিয়ে সভ্যতার বিপক্ষে দাঁড়ায়। কিন্তু মানুষের সামাজিক ও নৈতিক মূল্যবোধের বিরুদ্ধে তার চ্যালেঞ্জ আরও ব্যাপক। বেদনাহত চিত্তে বর্ষীয়ান কবি এই দুর্জয় বিনাশী শক্তির স্বরূপ উপলব্ধি করেন। তিনি এই ক্ষমতার বিপক্ষে সংগ্রামের ডাক দিয়েছিলেন এই বিশ্বাসে যে, পরিশেষে অশুভের পরাজয় অবধারিত। তিনি বুঝতে পারছিলেন পৃথিবীতে তাঁর নিজের দিন ফুরিয়ে আসছে এবং মৃত্যু-ভীতির সঙ্গে যোঝার সমস্যায় নিজেও জর্জরিত হচ্ছিলেন। প্রেমাস্পদের সঙ্গে এক অন্ধকার ঘরে সাক্ষাৎ হওয়া এবং তাকে সুন্দর প্রেমোপহার নিয়ে সম্ভাষণ করার কল্পনায় সান্ত্বনা লাভের দিন আর নেই। মৃত্যু এখন এতটাই নিকটবর্তী যে, সে আরও বাস্তব চেহারা নিয়ে কবির কাছে আবির্ভূত হয়। অবশ্য তিনি মানুষের সমষ্টিগত প্রচেষ্টায় আস্থা রেখে ব্যক্তিগত ভীতি জয় করতে সক্ষম হয়েছিলেন:
অনিঃশেষ প্রাণ
অনিঃশেষ মরণের স্রোতে ভাসমান,
… পদে পদে আপনারে শেষ করি দিয়া
পদে পদে তবু রহে জিয়া।
২ নং কবিতা
‘যদি’ ও ‘হয়ত’ এখনও অনন্ত অস্তিত্বের স্বপ্ন দেখায় :
মনে হয়, যেন
আকাশে অগণ্য গ্রহতারা
অন্তহীন কালে
আমারি প্রাণের দায় করিছে স্বীকার।
৭ নং কবিতা
নশ্বর-দেহ-বন্ধন থেকে মুক্ত পুনরুজ্জীবিত আত্মার কল্পনা তাঁকে তাড়িয়ে নিয়ে বেড়ায়। ভবিষ্যৎ থেকে বঞ্চিত হওয়া ছাড়া অনিস্তার্য অতীত সম্পর্কে তাঁর কোনও খেদ নেই। সেই ভবিষ্যৎ,
যারে কোনো কালে পাই নাই,
যার মধ্যে আকাঙ্ক্ষা আমার
… দীর্ঘরাত্রি স্বপ্ন দেখেছিল
অনাগত আলোকের লাগি।
২২ নং কবিতা
যা এখনও দীপ্তিময়তায় জেগে থাকে তা পৃথিবী আর মানুষের প্রতি ভালবাসা :
বিদায় নেবার কালে
এ সত্য প্রেম অম্লান হয়ে মৃত্যুরে করিবে অস্বীকার।
আরোগ্য (১৯৪১) তাঁর শেষ সময়ের বন্ধুদের প্রতি উৎসর্গীকৃত, যারা,
… পথিক বন্ধু,
যেমন রাত্রির তারা
অন্ধকারে লুপ্তপথ যাত্রীর শেষের ক্লিষ্ট ক্ষণে।
এখন সত্য-মিথ্যা, জীবন-মরণ, আলো-অন্ধকার, সর্বজনীন-বিশেষ, অন্তহীন ধারা-আকস্মিক অন্ত, মহানন্দ-চরম কষ্ট, এই সমস্ত কিছুর বৈপরীত্যের বোধ তাঁর মনে তীব্র হয়ে বাজে। কেননা তারা ক্রমাগত পাশাপাশি অবস্থান গ্রহণ করে। স্পষ্টতই এই অসুস্থ, মৃত্যুপথযাত্রী মানুষটি শেষ বারের মতো নিজের তথা এই পৃথিবীর সামগ্রিক মানবিক অভিজ্ঞতার পুনর্মূল্যায়নে প্রয়াসী। উপনিষদের অন্তর্গত আনন্দ, অনন্ত, অমর্ত্য শব্দগুলির প্রতিধ্বনি শোনা যায় বারে বারে, কিন্তু তার পরিপ্রেক্ষিত সম্পূর্ণ ভিন্ন, কারণ এখন এসব শব্দ ব্যবহৃত হয় মানুষের ক্ষেত্রে। প্রেম ও মৃত্যুর প্রতি বিরোধী অবস্থানের ধারণা আবারও ফিরে আসে:
সব মূল্য ফুরাইলে যে দৈন্যপ্রেমের অর্ঘ্য আনে
অসীমের স্বাক্ষর সেখানে।
১৫ নং কবিতা
কঠিন পরীক্ষার অন্ধকার মূহূর্তে মানুষ তার অন্তরের সম্পদ সম্পর্কে সচেতন হয়।
দুঃসহ দুঃখের দিনে
অক্ষত অপরাজিত আত্মারে লয়েছি আমি চিনে।
আসন্ন মৃত্যুর ছায়া যেদিন করেছি অনুভব
সেদিন ভয়ের হাতে হয় নি দুর্বল পরাভব।
২৯ নং কবিতা
এ বিশ্বাস বৃদ্ধ কবিকে আশ্বস্ত করে যে, মানুষের অন্তরে দেবলুসভ গুণ বর্তমান। (১৯৪১ সালের শেষ ভাগে রচিত) জন্মদিনে-র অন্তর্গত একটি কবিতায় তিনি লেখেন,
ধরনীর দেবালয়ে রেখে যাব আমার প্রণাম
দিয়ে যাব জীবনের যে নৈবেদ্যগুলি
মূল্য যার মৃত্যুর অতীত।
১৩ নং কবিতা
এবং,
হে সবিতা, তোমার কল্যাণতম রূপ
করো অপাবৃত
সেই দিব্য আবির্ভাবে
হেরি আমি আপন আত্মারে মৃত্যুর অতীত।
২৩ নং কবিতা
বৈদিক ভাষাভঙ্গি, রূপকল্প এবং ধারণার প্রয়োগ লক্ষ্যণীয়। কিন্তু এখন তা শুধু মানুষের মধ্যকার ঐশ্বরিক গুণ সম্পর্কে ব্যবহৃত হয়। কবির অসামান্য কবিত্ব হল, যখন উলঙ্গ হিংসা মানুষের অন্তরের পাশবিক রূপের উন্মোচন ঘটাচ্ছিল, তখন তিনি মানুষের সত্যকার মর্যাদা ও তার অন্তঃস্থ ঐশ্বরিক গুণাবলীর স্বীকৃতি দিয়েছিলেন; পাশবিক শক্তির কাছে তিনি মাথা নত করতে প্রস্তুত ছিলেন না। এই প্রক্রিয়ায় তিনি তাঁর ভীতি এবং পুরাতন মোহের গ্রাস থেকে মুক্ত হন, কেননা, এখন আঁকড়ে ধরার মতো এক আশার আলো তিনি দেখতে পেয়েছেন, যা মানুষকে এই সর্বনাশ থেকে উদ্ধার করে এক উজ্জ্বল ভবিষ্যতের দিকে এগিয়ে নিয়ে যাবে।
মানুষের উজ্জ্বল উদ্ধারের সম্ভাবনা অবলোকন করার পর এখন তিনি বলতে পারেন, মৃত্যুর পর প্রকাশিত শেষ লেখা (১৯৪১) সংকলনটিতে মূলত শেষের দিনগুলিতে লেখা কবিতাগুলি সংগৃহীত হয়েছে। দৃষ্টি বিভ্রম, মানসিক আঘাতজনিত স্নায়বিক বিকার এবং ভয়ংকর অলীক কল্পনার রূপকল্পের বারংবার ব্যবহারের মধ্য দিয়ে ভয়ানক সব শত্রু ভিড় জন্মায়, যাদের শেষ অবধি যুদ্ধে পরাজয় ঘটে। এখন তিনি সব মৌলিক প্রশ্নের উত্তরদানে সক্ষম এক সরল, পরিপাটি অধিবিদ্যা নির্মাণের সারা জীবনের স্বপ্নকে বিসর্জন দেন। বিখ্যাত গান— ‘সম্মুখে শান্তি পারাবার’ (১ নং) শান্তিকে স্বাগত জানায়। সেই শান্তি, যা জীবনব্যাপী মিথ্যা ভয়ের সঙ্গে সংগ্রামের চড়া মূল্যে কিনতে হয়েছে তাঁকে।
রাহুর মতন মৃত্যু
শুধু ফেলে ছায়া,
পারে না করিতে গ্রাস জীবনের স্বর্গীয় অমৃত
… এ কথা নিশ্চিত মনে জানি।
প্রেমের অসীম মূল্য
সম্পূর্ণ বঞ্চনা করি লবে
হেন দস্যু নাই গুপ্ত
নিখিলের গুহাগহ্বরেতে।
২ নং কবিতা
অথবা,
আমৃত্যুর দুঃখের তপস্যা এ জীবন,
সত্যের দারুণ মূল্য লাভ করিবারে,
মৃত্যুতে সকল দেনা শোধ করে দিতে।
১১ নং কবিতা
অতএব, মৃত্যুর কাছে জীবনের কিছু ঋণ থেকে যায়, অর্থাৎ মিথ্যা ভীতির কাছে নতিস্বীকার না করে বাঁচতে হবে পুরুষোচিত দৃপ্ততায়। লোভ নৃশংসতা অথবা পাশবিক শক্তি এগুলির মধ্যে যে শ্রেষ্ঠত্ব বা অপরাজেয়তার বড়াই করুক না কেন মানুষেরে চূড়ান্ত শ্রেষ্ঠতায় বিশ্বাস বজায় রাখতে হবে।
অন্তিম ক্ষণ উপস্থিত হওয়ার দিন কয়েক আগে লেখা একটি কবিতায় তিনি অবশেষে মৃত্যু ও দুঃখ ভোগের ব্যাপারটির পুনর্বিচার করেন :
দুঃখের আঁধার রাত্রি বারে বারে
এসেছে আমার দ্বারে;
একমাত্র অস্ত্র তার দেখেছি
কষ্টের বিকৃত ভাণ, ত্রাসের বিকট ভঙ্গি যত—
অন্ধকারে ছলনার ভূমিকা তাহার।
যতবার ভয়ের মুখোশ তার করেছি বিশ্বাস
ততবার হয়েছে অনর্থ পরাজয়।
…শিশুকাল হতে বিজড়িত পদে পদে এই বিভীষিকা,
দুঃখের পরিহাসে ভরা।
ভয়ের বিচিত্র চলচ্ছবি—
মৃত্যুর নিপুণ শিল্প বিকীর্ণ আঁধারে।
১৪ নং কবিতা
কিন্তু কবি নিশ্চিত জানেন মৃত্যু ভয় দেখাতে পারে, কিন্তু মানুষকে দমিয়ে রাখতে সে পারবে না। জীবনের শেষ মোড়ে তিনি যথেষ্ট সাহসিকতার পরিচয় দেন এবং অসহ্য যন্ত্রণাভোগের মূল্যে অমূল্য সত্যের নাগাল পেতে সক্ষম হন। তাঁর বিশ্বাস ন্যস্ত মানুষের নির্ভীক প্রাণবন্ত সত্ত্বায়, যা দুঃখ কষ্ট ও মৃত্যুকে অগ্রাহ্য করে। তাঁর শেষ কয়েকটি চমকপ্রদ কবিতায় তিনি এই উপলব্ধি ব্যক্ত করেন এবং ভাবী প্রজন্মের জন্য রেখে যান এক ঐশ্বৰ্য্যময় উত্তরাধিকার।উত্তরাধিকার সূত্রেই রবীন্দ্রনাথ এক অস্তিত্বমূলক ঈশ্বরে বিশ্বাস স্থাপন করেন। কিন্তু কেমন সে ঈশ্বর? কী তাঁর অভিপ্রায়? রবীন্দ্রনাথের ধ্যানের ঈশ্বর সুন্দর, দয়াময়, সর্বশক্তিমান ও সর্বদর্শী। এই বিশ্বাসের হাত ধরে যে সৃষ্টিতত্ত্ব নির্মিত হয় সেখানে প্রকৃতির মহত্তম সৃষ্টি মানুষ, জগতে ঈশ্বরের প্রতিনিধি হিসাবে আবির্ভূত। মানুষের নৈতিক কর্তব্য হল এই স্বাভাবিক শুভ মহাজাগতিক সংকল্পনাকে বিকশিত করা এবং তার পূর্ণতা সাধন করা। কিন্তু মানুষের বুদ্ধিগত সীমাবদ্ধতা, নৈতিক অন্ধতা, আত্মিক জড়তা এবং বিধ্বংসী প্রবণতা তার দৃষ্টিকে আচ্ছন্ন করে। ফলস্বরূপ, মানুষ তার সেই নৈতিক দায়িত্ব পালন— ঈশ্বরে মহাজাগতিক লক্ষ্যের অনুবর্তী হওয়ার প্রচেষ্টাটিতে ব্যর্থ হয়। প্রাথমিক ভাবে মানুষের কাছে সেই উদ্দেশ্যটি থাকে নিতান্তই আকর্ষণজাত। কিন্তু সে যদি তার মেধা, ইচ্ছাশক্তি ও অনুভূতি ঈশ্বরে নিবেদন করে তাঁর ধ্যানে নিমগ্ন হয় তবে ঈশ্বরের অভীষ্ট লক্ষ্য সম্পর্কে সচেতনতার উদয় হবে এবং নিজ জীবনে মানুষ তা সফল করে তুলতে সচেষ্ট হবে।
প্রথম পর্বের রচনা কবি কাহিনী (১৮৭৮) থেকে গীতালি (১৯১৪) পর্যন্ত রবীন্দ্রনাথ ঈশ্বর ও মানুষের জন্য তাঁর রচিত পরিকল্পনা তথা মানুষের ভবিতব্য সম্পর্কে নিবিড় ভাবে সচেতন ছিলেন। সময়ের সঙ্গে সঙ্গে ঈশ্বর সম্পর্কে তাঁর মনোভাবে নানা সূক্ষ্ম পরিবর্তন ঘটে এবং আস্তিত্ববাদী বিশ্বাস-উদ্ভুত নৈতিকতা ও ধর্মসম্পর্কিত অস্থির অবস্থানের উপর তার বেশ কিছু প্রভাব পড়ে। কিন্তু তাঁর বিশ্বাসের কাঠামোয় ঈশ্বরই কেন্দ্রবিন্দু— এক অবিসম্বাদী বাস্তব উপস্থিতি। তিনি তাঁর যাবতীয় কর্মের জন্য ঈশ্বরের কাছে নৈতিক ভাবে দায়বদ্ধ। যেহেতু ঈশ্বর মানুষের প্রতি সদয় এবং তার সচেতনতা বৃদ্ধি ও অজ্ঞতা দূর করার প্রচেষ্টায় নিয়োজিত, কবিও এ জগতে ঈশ্বরের সহায়ক হিসাবে সকল মানুষকে ভালবাসা, বাণী ও কর্মের মাধ্যমে তাদের ঈশ্বর-সান্নিধ্য লাভের পথে পরিচালিত করা এবং মানুষের তন্নিষ্ঠ সেবায় নিজেকে নিয়োজিত করার আহ্বান শুনতে পান। এমনকী দেশপ্রেমী কর্মকাণ্ডও তাঁর কাছে হয়ে ওঠে ঈশ্বর উপাসনার নামান্তর। তাঁর প্রতি নৈবেদ্য, লৌকিক প্রেম হয়ে ওঠে স্বর্গীয় প্রেমের প্রতিরূপ— প্রথম যুগের চিত্রা (১৮৯৬) ও কল্পনা (১৮৯৮) কাব্যগ্রন্থ দুটি তার স্পষ্ট স্বাক্ষর বহন করে। কবির ভানুসিংহ ঠাকুরের পদাবলী-তে রাধাকৃষ্ণের ইহজাগতিক প্রেম পরিবর্তিত হয় আদি স্বর্গীয় প্রেমের মূল্যরূপে। প্রাচীন ভারতীয় জীবন ও সমাজের রোমান্টিক পুননির্মাণেও আমরা এই অন্তঃপ্রবাহী সুরের অনুরণন শুনি: সুদুর অতীতে আত্মিক ভাবে ঈশ্বরের সঙ্গে ছিল মানুষের নিবিড়তর সান্নিধ্য। বিবিধ প্রসঙ্গ (১৮৮৩) থেকে পঞ্চভূত(১৮৮৭) প্রবন্ধাবলীতেও কবির কল্পনায় ছিল এক আস্তিকতা কেন্দ্রিক বিশ্ব, যেখানে ঈশ্বর চালকের আসনে আসীন এবং মানুষ সহকারী দাঁড়ি হিসাবে তাঁর সহায়কের ভূমিকা পালন করে। নৈবেদ্য (১৮৮১) কাব্যগ্রন্থে এই রূপরেখা সুস্পষ্ট হয় এবং সম্ভবত সেই কারণেই কাব্যগুণের নিরিখে বিচার করলে কিছুটা দুর্বলতাও এই কবিতাগুলিতে লক্ষ্য করা যায়। বক্তব্য পরিস্ফুট হয়, পরবর্তী কালের সামাজিক, রাজনৈতিক ও অর্থনৈতিক সংকলন সমূহতে: এগুলি হল আত্মশক্তি (১৯০৫), ভারতবর্ষ (১৯০৬), চরিত্রপূজা (১৯০৭), রাজা ও প্রজা, সমূহ, স্বদেশ ও সমাজ(সব কটি সংকলনই প্রকাশিত ১৯০৮ সালে কিন্তু প্রবন্ধগুলির রচিত হয় ১৯০৫ সালের বঙ্গভঙ্গের পরবর্তী দু’ তিন বছরে। কবি তাঁর সহযোগীদের সঙ্গে মিলে বঙ্গভঙ্গ রদ করার প্রয়াস করেছিলেন)। এগুলির পশ্চাদপটে আমরা এক সর্বশক্তিমান ও স্নেহশীল ঈশ্বরের উপস্থিতি অনুভব করি, জগতে মানুষ যাঁর সহকারী হিসাবে কর্ম সম্পাদন করে। বিখ্যাত আনুশাসনিক প্রবন্ধমালা শান্তিনিকেতন-এ (১৯০৯ থেকে ১৯৯৬-র মধ্যে সতেরোটি পর্বে প্রকাশিত) ঈশ্বর ও মানুষ সম্পর্কে কবির আত্মিক অবস্থান সুস্পষ্ট ভাবে ব্যাখ্যাত হয়।
গীতাঞ্জলি (১৯১০) এবং বিশেষত গীতিমালা ও গীতালি (দু’টিরই প্রকাশকাল ১৯১৪ সাল) কাব্যগ্রন্থ সমূহ উপরোক্ত বিষয়বস্তুর ভিন্নতর পরিবেশনা মাত্র। এমনকী আত্মজীবনী জীবনস্মৃতি-তেও কবি বলেছেন যে, ঈশ্বর কাণ্ডারী হয়ে তাঁর জীবন পরিচালনা করেন। প্রথম বিশ্বযুদ্ধের অবসানে পাশ্চাত্য, জাভা, জাপান, পারস্য এবং রাশিয়া পরিভ্রমণের বৃত্তান্ত ব্যতিরেকে (১৯২৯ থেকে ১৯৩৬ এর মধ্যে প্রকাশিত) বিশুদ্ধ অর্থে কোনও প্রবন্ধ গ্রন্থ তিনি রচনা করেননি। মানুষের ধর্ম (১৯৩৩), কালান্তর (১৯৩৭), সভ্যতার সংকট (১৯৪১), এবং আত্মপরিচয় (প্রকাশিত হয় কবির মৃত্যুর পরবর্তী কালে ১৯৪৩ সালে) প্রবন্ধগুলি এবং বহু সংখ্যক বিশেষ গুরুত্বপূর্ণ চিঠিপত্রই ১৯১৮ সালের পরে তাঁর গদ্য রচনার নিদর্শন।
দয়াময় ঈশ্বরে ছিল তাঁর প্রাথমিক বিশ্বাস। এ জগৎ তাঁরই পরিকল্পিত এবং সে জগৎ এক সুখকর দিকে অগ্রসরমান, যা থেকে উৎপন্ন হয় নিরাপত্তার বোধ এবং জন্ম নেয় ঈশ্বরের ওপর বিশ্বাস ও নির্ভরতা তথা মানুষের এক উজ্জ্বল ভবিষ্যতে আস্থা। মৃত্যুর আগে এই পরিমণ্ডল থেকে কবি অনেক দূর সরে এসেছিলেন। বেশ কিছু পারিপার্শ্বিক ঘটনা কয়েক দশক জুড়ে কবির মনোজগতে বিপুল আলোড়ন তোলে এবং তা থেকে সঞ্জাত হয় কবির নিজস্ব প্রতিক্রিয়া, যা তাঁর প্রাথমিক বিশ্বাসের সুদৃঢ় ভিত্তিকে ছিন্নভিন্ন করে দেয়। এবং, শেষ পর্যন্ত তিনি আর পূর্বেকার নিশ্চয়তাকে আঁকড়ে ধরে থাকতে পারেন না। জীবনের শেষ পনেরো বছরে তিনি মঙ্গলময় ভবিতব্যে বিশ্বাসের আবরণ ছেড়ে বেরিয়ে আসেন— বাধ্য হন বিশ্বাসের এক নতুন কাঠামো নির্মাণে। এবং সার্থক ভাবেই তিনি এই নির্মাণের কাজ সম্পন্ন করেন। এই নতুন নির্মাণকে মানবকেন্দ্রিক বিশ্ববীক্ষা বলা যেতে পারে। এই বিশ্বে যেহেতু ঈশ্বর মানুষের বন্ধন ছিন্ন হয়েছে, সেহেতু তাঁর নৈতিক দায়বদ্ধতার ক্ষেত্রেও মৌলিক পরিবর্তন ঘটে গেছে
কিন্তু এই অনুসন্ধান শুরু করার আগে কবির পূর্বেকার বিশ্বাসের ভিত্তিকে স্মরণ করে নেওয়া যাক। আমরা জানি যে তাঁর ঈশ্বর সম্পর্কিত ধারণাগুলি গড়ে উঠেছিল নানান মতের প্রভাবে। এদের মধ্যে মুখ্যত উপনিষদের ব্রহ্মে বিশ্বাস উল্লেখ্য (অস্তিত্বমূলক ঈশ্বরের ধারণার সঙ্গে সংগঠিত রাখার স্বার্থে ব্রাহ্ম ধর্মে এই ধারণার সামান্য হেরফের ঘটানো হয়েছে)। এর পরেই উল্লেখ করতে হয় ঈশ্বরের ধারণা ও তাঁর প্রতি মনোভাবের ক্ষেত্রে কবির ওপর বৈষ্ণব ধর্ম চিন্তার গভীর প্রভাবের কথা। খ্রিস্ট ধর্মের প্রভাবও কবির ঈশ্বরের ধারণা গড়ে ওঠার ক্ষেত্রে অনস্বীকার্য। এবং সবশেষে অবশ্যই বলতে হয় বৌদ্ধ ধর্মের প্রভাবের কথা। যদিও বৌদ্ধ ধর্ম মূলত নিরীশ্বরবাদী, কিন্তু অহিংসা, করুণা, প্রশান্তি, তিতিক্ষার ওপর বৌদ্ধ ধর্মের বিশ্বাস কবিকে আকৃষ্ট করে। উল্লেখ্য যে, কবি ইউরোপ ভ্রমণে যান মাত্র সতেরো বছরের কাঁচা মন নিয়ে। সেই সময়, এমনকী তার আগেও, পাশ্চাত্যের রেনেসাঁস উদ্ভূত মানবতাবাদের সঙ্গে তাঁর পরিচিতি ঘটে এবং তিনি তা আত্মস্থ করেন। এই সমস্ত প্রভাব মানুষের নৈতিক দায়বদ্ধতার ধারণায় স্পষ্টতই ছাপ ফেলেছিল। কিন্তু বৌদ্ধ ধর্ম ও পাশ্চাত্যের মানবতাবাদই সব থেকে শক্তিশালী প্রভাব। কবি নিজে বৈষ্ণব ও ঔপনিষদিক মতগুলিকে মানবতাবাদী দৃষ্টিতে ব্যাখ্যা করেছেন। কিন্তু ঈশ্বর যতক্ষণ প্রকৃত আশ্রয় ততক্ষণ দ্বিধাবিভক্ত দায়বদ্ধতা ও নৈতিক দোদুল্যমানতার রেশ থেকেই যায়; এমনকী কিছুটা দ্ব্যর্থকতাও। কারণ, ধর্মমতানুসারে বৈরাগ্য এক উচ্চতর আত্মিক ও নৈতিক অবস্থান নির্দেশ করে। এ কথা সত্য যে, অনেক আগেই কবি ঘোষণা করেছিলেন, ‘বৈরাগ্য সাধনে মুক্তি সে আমার নয়’, তথাপি সংসার পরিত্যাগী মানুষের জীবনচর্যাকে উৎকৃষ্টতর ও মহত্তর জ্ঞানে তার প্রতি শ্রদ্ধাবনত থাকার রেশ তাঁর সমস্ত রচনায় থেকে যায় (বিশেষত পরের দিকের নাটকগুলিতে)— একমাত্র অন্তিম পর্যায়ের রচনা ব্যতিরেকে।
এই শেষ পর্বকে সাধারণ ভাবে মোহমুক্তির পর্ব বলে চিহ্নিত করা যেতে পারে। ভারতবর্ষ, বিশেষত প্রাচীন ভারতবর্ষের সঙ্গে তথাকথিত আধ্যাত্মিকতার যে সম্পর্কের কথা প্রথম বিশ্বযুদ্ধোত্তরকালে রবীন্দ্রনাথের কাছে গতানুগতিক ভাবে উচ্চারিত হয়, তা আর একই রকম আকর্ষণীয় এবং সম্ভাবনাময় ভবিষ্যতের স্বপ্ন হিসাবে রইল না। এবং, ভারতবর্ষের স্বাধীনতা যুদ্ধের গুরুত্বপূর্ণ পর্বে মনে হয় যেন তাঁর চোখের আবরণ খসে পড়েছিল। পাশ্চাত্যের মানবতাবাদের প্রকৃত স্বরূপ তাঁর সামনে উন্মোচিত হল এবং সাধারণ ভাবে তিনি পশ্চিমী সভ্যতার সমালোচনা ও মূল্যায়নে সমর্থ হলেন। দ্বিতীয় বিশ্বযুদ্ধের পর স্থূল জড়বাদ এবং ধনতন্ত্র, বিশেষত ফ্যাসীবাদ ও নাৎসীবাদের চূড়ান্ত রূপে যা রাজনৈতিক চেহারা নেয়, তা কবির কাছে রক্তমাখা দাঁত-নখের বীভৎসতা নিয়ে উপস্থিত হয়: ক্ষমতা ও আধিপত্য বিস্তারের উলঙ্গ লড়াই প্রত্যক্ষ করে কবির মন বিদ্রোহ করে ওঠে।
প্রায় অবশ্যম্ভাবী ভাবেই, ১৯১৪ সালে এবং তিরিশের দশকের মধ্যেকার আন্তর্জাতিক রাজনৈতিক ঘটনাবলি তাঁকে নৈতিক মূল্যবোধের পুনর্মূল্যায়নে বাধ্য করে। মানুষ যদি ঈশ্বরের সহকারী বা সেবক এমনকী ‘পৃথিবীতে তাঁর প্রেমিক’ হিসেবে কাজ করে এবং ঈশ্বর নিজে যদি মানুষের শুভার্থী হন, তা হলে কেন এই দারিদ্র্য, কষ্ট আর উৎপীড়ন? কেন এই অর্থহীন মারণযজ্ঞ? কেন খ্রিস্টধর্মাবলম্বী অথবা বৌদ্ধ রাষ্ট্রগুলিতে একই রকম উৎপীড়ন আর ক্ষমতার আকাঙ্ক্ষার প্রতিফলন ঘটে? অথচ এই রাষ্ট্রগুলি তো অহিংসা ধর্মে বিশ্বাসী। আবারও নিজের দেশে কংগ্রেসের অনেক কার্যকলাপে শঠতা, দ্বিচারিতা এবং অসাধু সুবিধাবাদের প্রকাশে কবি বিরক্ত বোধ করেন। তিনি উপলব্ধি করেন, তথাকথিত আধ্যাত্মিকতার ঐতিহ্য মোটেও মানুষের কোনও উন্নতিসাধন করেনি। আধ্যাত্মিকতা ভিত্তিক সংস্কৃতি ব্যর্থ হয়েছে এবং তা হয়েছে চূড়ান্ত ভাবে। অতএব, ‘ঈশ্বর আছেন স্বর্গে/এবং জগৎ চলছে ঠিকঠাক’ অনুমানটি আর সমর্থনযোগ্য নয়।
ঠিক এই সময়েই বিশেষত গত শতাব্দীর বিশের দশকের শেষের দিক থেকে বর্ষীয়ান, অসুস্থ কবি জীবনের মূল্যের পুনর্মূল্যায়নে ব্রতী হন। বিখ্যাত কবিতা ‘প্রশ্ন’ (১৯৩১) শেষ হয় এক অমীমাংসিত সমস্যার মুখোমুখি দাঁড়িয়ে
যাহারা তোমার বিষাইছে বায়ু, নিভাইছে তব আলো,
তুমি কি তাদের ক্ষমা করিয়াছ, তুমি কি বেসেছ ভালো?
বলা বাহুল্য এটি একটি আলঙ্কারিক প্রশ্ন যাতে নিহিত থাকে এক নেতিবাচক উত্তর। এ থেকে আমরা এই উপসিদ্ধান্ত (Corrolary)-তে পৌঁছতে পারি যে ঈশ্বর তাঁর মঙ্গলময় উদ্দেশ্যসাধনে ব্যর্থ হয়েছেন। তাঁর অস্তিত্ব এবং তাঁর মহাজাগতিক পরিকল্পনার উপস্থিতি সত্ত্বেও অশুভ বিদ্যমান এবং অশুভের শক্তি ক্রমবর্ধমান।
আমরা এই সহজ সিদ্ধান্তে উপনীত হতে পারি যে, মানুষকে এক কার্যকর পরিবর্তনের সন্ধান করতে হবে এবং সেই পরিবর্তনকে অবশ্যই হতে হবে ঈশ্বর নিরপেক্ষ। এক বর্ষীয়ান, অসুস্থ মানুষ, যিনি মঙ্গলময় ঈশ্বরের প্রতি লালন করেছেন এক সুদৃঢ় বিশ্বাস, তাঁর কাছে এই সন্ধানের তাৎপর্য কী? এক রোমান্টিক আদর্শবাদী কবির জীবনে যখন স্পষ্টতই শেষ লগ্ন উপস্থিত, তখনই বা এই সন্ধানে কোন অর্থ খুঁজে বেড়ান তিনি? এ সবই আমাদের কাছে অচিন্তনীয় রয়ে যায়। এতদসত্ত্বেও তিনি অকুতোভয় এক কার্যকর নৈতিক সংহিতার সন্ধানে নিয়োজিত হন। এবং তিনি তা আবিষ্কারও করেন।
আমরা অবশ্যই এ কথা স্মরণে রাখব যে, জীবনের এই শেষ কয়েক বছরেও তিনি বারবার ফিরে গেছেন তাঁর পুরনো ঈশ্বরবাদী চেতনায়— খুঁজেছেন স্বস্তি, খুঁজেছেন সান্ত্বনা। পুরনো অভ্যেসের মৃত্যু সহজে হয় না, পুরনো মানসিকতা থেকে মুক্ত হওয়া কঠিনতর। এবং তাঁর অন্তরের গভীরে ক্রমে এ সবের এক চরম যন্ত্রণাদায়ক মৃত্যু ঘটেছিল— অতি ধীর লয়ে, কিন্তু নিশ্চিত ভাবে।
ঈশ্বরের সঙ্গে সঙ্গে পুরনো সৃষ্টিতত্ত্বও উধাও হয়। তিনি এ বার অসাধারণ মানসিক প্রত্যুৎপন্ন এবং উদ্যম নিয়ে বিজ্ঞান, বিশেষত, পদার্থবিদ্যা ও জ্যোতির্বিদ্যার অনুশীলনে নিয়োজিত হন। আর সেখানে তিনি আবিষ্কার করেন যে, এ জগতের কোনও সহৃদয় পিতৃসম শাসক বা নিয়ন্ত্রক নেই। জগৎ এক অপরিবর্তনীয় প্রাকল্পিক নিয়মের নিগড়ে বাঁধা যা মানুষের ভাগ্য সম্পর্কে উদাসীন। অর্থাৎ জীবনের কোনও অন্তর্নিহিত অর্থ নেই। জীবনকে অর্থবহ করে তোলাই মানুষের মহৎ ও সর্বশ্রেষ্ঠ কাজ। এবং মানুষের জীবনের সফলতা ও সার্থকতা ব্যক্তি-মানুষের জীবনকে অর্থবহ করে তোলার ক্ষমতার সমানুপাতী। এবং, এই অর্থবহতা শুধু তাৎক্ষণিক ও ব্যক্তিগত প্রেক্ষাপটে সীমাবদ্ধ নয়, ভবিষ্যৎ প্রজন্ম ও মানবতার পরিপ্রেক্ষিতেও তাকে হতে হবে অর্থপূর্ণ। শ্যামলী (১৯৩৮)-র ‘আমি’ কবিতায় শাশ্বত সৌন্দর্য্যের বাণীতে এ সত্য উচ্চারিত হয়।
প্রকৃতির পরিকল্পনায়— যদি আদৌ সে রকম কোনও পরিকল্পনা কখনও থেকে থাকে— মানুষ সম্পূর্ণত ভূমিকা বর্জিত এবং এক অতলান্ত রহস্যময় ও রাজসিক ঐশ্বর্যশালী মানুষের ধারণা আমাদের অনুভবে আসে। কেননা, মানুষের মহৎ ও নিঃস্বার্থ কর্ম তার কাছে মোক্ষ, মুক্তি বা স্বর্গের পুরস্কার নিয়ে আসে না, আনে না কোনও উৎকৃষ্টতর পরজন্মের প্রতিশ্রুতিও। পরিস্থিতির দাবি মেটাতে সে আত্মবলিদান করে কোনও নির্দিষ্ট আদর্শ বা ধারণার প্রণোদনে, যা থেকে তার নিজস্ব কোনও প্রাপ্তিই নেই।
দুই বিশ্বযুদ্ধের নরসংহারের কালে তিনি বেঁচেছেন। প্রত্যক্ষ করেছেন নিজ মাতৃভূমির স্বাধীনতার স্বার্থে হাজারো মানুষের আত্মত্যাগ এবং তার মধ্যে তিনি খুঁজে পেয়েছেন অবিনশ্বর মহিমামণ্ডিত এক স্বর্গীয় গৌরবের দীপ্তি যা মানুষের ভঙ্গুর নশ্বর দেহ-কাঠামো অবলম্বন করে বিচ্ছুরিত হয়।
দুটি বিশ্বযুদ্ধ কবির চক্ষু উন্মীলিত করে। ‘কেন তেমনি করে অসংখ্য যুবক-যুবতী যুদ্ধে মৃত্যুবরণ করেছিল?’ কোনও আদর্শের কারণে? শেষ বিচারে আদর্শ কোন প্রয়োজন সাধন করে? কবি এ প্রশ্নের উত্তর দিয়েছেন বীথিকা (১৯৩৭) কাব্যগ্রন্থের ‘দেবতা’ কবিতায়:
যখন মরণপণে হানি অমঙ্গল।
ত্যাগের বিপুল বল
কোথা হতে বক্ষে আসে;
অনায়াসে দাঁড়াই উপেক্ষা করি প্রচন্ড অন্যায়ে।
অকুণ্ঠিত সর্বস্বের ব্যয়ে।
তখন মৃত্যুর বক্ষ হতে
দেবতা বাহিরি আসে অমৃত-আলোতে
এখন আমরা ঈশ্বরের ধারণায় নতুন ব্যঞ্জনার সম্মুখীন হব। পত্রপুটে কবি বলেন :
আজ আপন মনে ভাবি,
“কে আমার দেবতা,
কার করেছি— পূজা”।
শুনেছি যাঁর নাম মুখে মুখে,
…আজ দেখছি প্রমাণ হয় নি আমার জীবনে,
কেননা, আমি ব্রাত্য, আমি মন্ত্রহীন।
…দলের উপেক্ষিত আমি,
মানুষের মিলন—ক্ষুধায় ফিরেছি,
যে মানুষের অতিথিশালায়, তার,
প্রাচীর নেই, পাহারা নেই।
–তাকে বলেছি হাত জোড় করে
হে চিরকালের মানুষ, হে সকল মানুষের মানুষ,
পরিত্রাণ করো
ভেদচিহ্নের-তিলক-পরাও
সংকীর্ণতার ঔদ্ধত্য থেকে।
…সকল মন্দিরের বাহিরে
আমার পূজা আজ সমাপ্ত হল
দেবলোক থেকে
মানবলোকে।
১৫ নং কবিতা
অন্য এক কবিতায় তিনি পৃথিবীকে বিদায় জানান :
শুধু রেখে গেলাম নতমস্তকের প্রণাম
মানবের হৃদয়াসীন সেই বীরের উদ্দেশ্যে—
মর্ত্যের অমরাবতী যাঁর সৃষ্টি
মৃত্যুর মূল্যে, দুঃখের দীপ্তিতে।
১২ নং কবিতা
এই উদ্দেশ্যহীন প্রাণসংহারে কোনও ঈশ্বরের অনুমতি নেই, কোনও ঈশ্বর কোনও দিন তা অনুমোদন করতে পারেন না। প্রান্তিক-এ এক প্রার্থনায় তিনি বলেন:
মহাকালসিংহাসনে—
সমাসীন বিচারক, শক্তি দাও, শক্তি দাও মোরে,
কণ্ঠে মোর আনো বজ্রবাণী, শিশুঘাতী নারীঘাতী
কুৎসিত বীভৎসা ‘পরে ধিক্কার হানিতে পারি যেন
নিত্যকাল রবে যা স্পন্দিত লজ্জাতুর ঐতিহ্যের
হৃৎস্পন্দনে, রুদ্ধকণ্ঠ ভয়ার্ত এ শৃংখলিত যুগ যবে
নিঃশব্দে প্রচ্ছন্ন হবে আপন চিতার ভষ্মতলে।
১৭ নং কবিতা
মানুষের দিগন্ত থেকে ঈশ্বর অপসারিত হলে তার কাজ কঠিনতর হয়: তাকে নৈতিক উৎকর্ষের চূড়া ছুঁতে হবে। কিন্তু তা ঈশ্বরের সন্তুষ্টি বিধানের জন্য নয়, মানুষ ও পৃথিবীতে তার অগ্রগতি এবং অনুগত উত্তরসূরীদের জন্য ব্যক্তিমানুষের এই সাধনা। অতীতের আত্মত্যাগী বীরেদের কাছেও তার ঋণ থেকে যায় এবং থাকে প্রতিশ্রুতি পালনের দায়বদ্ধতা। ইতিহাসের এই ক্ষণে এখনও থেকে যায় অনেক পথ অতিক্রম করার ভার, থেকে যায় অঙ্গীকার মোচনের দায়। মানুষকে আদেশ করা, শাস্তি প্রদান করা অথবা পুরস্কৃত করার জন্য কোনও বহিঃস্থ, অতিপ্রাকৃতিক, মঙ্গলময় বিধাতা আর নেই: শুধু মানুষের স্বার্থেই তাকে সত্যিকারের নৈতিক প্রতিনিধি হয়ে উঠতে হবে।
লক্ষ্যণীয়, এই সময়কালেই কবি পদার্থবিদ্যা ও জ্যোতির্বিদ্যার প্রতি নতুন করে উৎসাহী হয়ে ওঠেন। বিজ্ঞানের এই দুই শাখার অধ্যয়ন থেকে তাঁর মনে হয়, সৃষ্টিজগৎ মানুষের ভাগ্য সম্পর্কে নিতান্তই উদাসীন; এই বিজ্ঞান লব্ধ জ্ঞান সৌরজগতের বৈজ্ঞানিক ব্যাখ্যানের দিকে তাঁর দৃষ্টি আকর্ষণ করে। তিনি উপলব্ধি করেন যে, বুনিয়াদী অধিবিদ্যামূলক প্রশ্নাবলীর কোনও সদুত্তর নেই। নবজাতক কাব্যগ্রন্থের ‘প্রশ্ন’ কবিতায় তিনি বলেন:
অসমাপ্ত রেখে যাবে তার শেষকথা
আত্মার বারতা।
….বাজিতে থাকিবে শূন্যে প্রশ্নের সুতীব্র আর্তস্বর,
ধ্বনিবে না কোনোই উত্তর।
বীথিকা (১৯৩২)-র অন্তর্গত অতি মর্মস্পর্শী এক কবিতায় তিনি প্রতীকি অর্থে এক ভাগ্যহীনা নারীর বর্ণনা করেন, যে দুঃখে কষ্টে, ‘দেবতা যেখানে ছিল সেখানে’,
জ্বালাইতে গেলে ধূপ,
সেখানে বিদ্রুপ।
সর্ব শূন্যতার ধারে
জীবনের পোড়ো ঘরে অবরুদ্ধ দ্বারে
দাও নাড়া;
ভিতরে কে দিবে সাড়া?
মূর্ছাতুর আঁধারে উঠিছে নিশ্বাস,
ভাঙা বিশ্বে পড়ে আছে ভেঙে-পড়া বিপুল বিশ্বাস।
মানুষের স্বপ্ন, লক্ষ্য, অভীষ্টের প্রতি উদাসীন এক জগৎ, যেখানে পথ প্রদর্শনকারী বা সাহায্যকারী কোনও ঈশ্বর অনুপস্থিত। মানুষ কী আকাঙ্ক্ষা করবে, কোন কাজই বা সে সম্পন্ন করবে? কী তার ব্রত? সে কি অসহায় এক জীব? উদ্দেশ্যহীন ইতস্তত পরিক্রমণই সে জীবনের শেষ কথা? ‘না, না’; আর্তনাদ করে ওঠেন কবি:
নহি নহি আমি নহি অপূর্ণ সৃষ্টির
সমুদ্রের পঙ্কলোকে অন্ধ তলচর
…আমি কর্তা, আমি মুক্ত দিবসের আলোতে দীক্ষিত,
কঠিন মাটির পরে
প্রতি পদক্ষেপ যার
আপনার জয় করে চলা।
ঈশ্বর হারিয়ে সৃষ্টি হল এক মহাজাগতিক ও অধিবিদ্যামূলক শূন্যতা, ছিন্ন হল নৈতিক বন্ধন। কিন্তু কবি নিজের বিশ্বাসের জন্য পরম নিষ্ঠাভরে গড়ে তুললেন এক নতুন অন্তিম আশ্রয়স্থল: পূর্বেকার মূল্যবোধ থেকে ক্রমাগত মোহমুক্তির পর্বে তিনি রোপণ করলেন নতুন কিছু মূল্যবোধের। বিজ্ঞানের প্রতি তাঁর উৎসাহ তাঁকে সাহায্য করে মানুষকে প্রকৃতি জয়ী হিসাবে দেখতে, যে মানুষ যুগ যুগ ধরে পৃথিবীতে নিজের ভাগ্যোন্নতিতে সচেষ্ট। ধনতন্ত্র সম্পর্কে তাঁর মোহভঙ্গের পর আর এক বিশ্বাসের জন্ম হয়— সমাজতন্ত্র। ১৯১৮ সালে সোভিয়েত বিপ্লবের পরপর তিনি মর্ডান রিভিউ (জুন, ১৯৯৮)-তে লেখা একটি প্রবন্ধে দ্বিধাহীন চিত্তে বহু উপেক্ষিত এক বাস্তবকে স্বাগত জানান। একই বছরে যক্ষপুরী নাটিকায় লোভ এবং ক্রমাগত সম্পদের পাহাড় গড়ে তোলায় আধারিত ধনতন্ত্রের অসারতা ও পতনের ছবি আঁকেন। ১৯২৬ সালে তিনি পূর্বেকার নাটিকার বিস্তৃততর পুনর্লেখন করেন রক্তকরবী নামে। ১৯২০ সালে তিনি রাশিয়া পরিভ্রমণ করেন। যদিও সোভিয়েত ব্যবস্থায় প্রথম দিককার কিছু বাড়াবাড়ি তাঁর মনঃপুত হয়নি এবং পরবর্তী কালেও তা সম্পর্কে কিছু আপত্তি থেকেই গিয়েছিল, তবুও এ কথা সত্যি যে সোভিয়েত রাষ্ট্রসংঘে তিনি ধনতন্ত্রের কার্যকরী পরিবর্তের সন্ধান পেয়েছিলেন। নিকট ও প্রিয়জনের কাছে লেখা চিঠির পর চিঠিতে তিনি মানুষের সমান অধিকারের স্বীকৃতির উপর প্রতিষ্ঠিত এই ব্যবস্থার উজ্জ্বল ভবিষ্যতের উপর বারংবার তাঁর বিশ্বাস ব্যক্ত করেন। ইতিহাসের প্রতি নতুন উৎসাহ থেকে তাঁর মনে হয় ধনতন্ত্র আপন ফাঁদে আপনি পতিত, কেননা তা মানুষের হীনতম প্রবৃত্তিকে আশ্রয় করে সমৃদ্ধশালী হয়। এবং এখন কবির মনে এই বিশ্বাস জন্মায় যে মানুষের নৈতিক কর্তব্য হল তার মহত্তর প্রবৃত্তিগুলির ভিত্তিতে এক নতুন পৃথিবী গড়ে তোলা। সন্দেহ নেই, সুকঠিন এই কাজ। কিন্তু তাঁর সভ্যতার সংকট (১৯৪১)-এ অন্তিম উচ্চারণে তিনি মানুষের উপর তাঁর বিশ্বাস ব্যক্ত করেন এবং দ্বিধাহীন ভাবে ঘোষণা করেন, ‘মানুষের উপর বিশ্বাস হারানো পাপ’
বিশেষ গুরুত্বপূর্ণ সঞ্চয়িতা কাব্য সংগ্রহের জন্য কবিতা নির্বাচন করেন কবি নিজে। লক্ষ্যণীয় বিষয় হল, তাঁর কবি জীবনের ষাট বছরের মধ্যে দুই-তৃতীয়াংশ রচনা প্রথম পঞ্চাশ বছরের এবং এক তৃতীয়াংশ কবিতাই রচিত হয় মাত্র শেষ দশটি বছরে। এই অসমানুপাতিক চয়নের এক মাত্র ব্যাখ্যা হতে পারে পরের দিককার কবিতার প্রতি তাঁর নিজস্ব পক্ষপাতিত্ব: তিনি সেগুলিকে অধিকতর তাৎপর্যপূর্ণ মনে করেছিলেন। এই কবিতাগুলিতে দেখতে পাই নৈতিক প্রতিনিধি হিসাবে মানুষ তার ঈশ্বরের কাছে কৈফিয়ৎ দিতে বাধ্য নয়, কারণ তাকে প্রশ্ন করার জন্য কোনও ঈশ্বর নেই। মানুষের জন্য বাঁচাই তার একমাত্র কর্তব্য। লৌকিক শিল্প সাহিত্যের ঐতিহ্য তাঁকে চিরকালই আকৃষ্ট করেছে, কিন্তু শেষ দশ বছরে তিনি নতুন উৎসাহে এই সংস্কৃতির অন্তঃজাগতিক ঐতিহ্যের প্রতি মনোনিবেশ করেন। এটি ঠিক এই কারণে যে, মধ্যযুগীয় কবিরা তাঁদের রচনায় সমস্ত রক্ষণশীল ধর্মের বিরুদ্ধাচরণ করেছেন এবং তাঁদের মরমিয়াবাদ ছিল সাধারণ ভাবে মানবকেন্দ্রিক। তিনি ক্রমাগত সেই বোধে উপনীত হচ্ছিলেন যে, মানুষের সেবাই মানুষের ব্রত। ঈশ্বরের প্রতি দায়বদ্ধতা থেকে মুক্ত, প্রতিকূল, বৈরী এই জগতে এক নতুন স্বর্গ ও এক নতুন মর্ত্য নির্মাণ করার কর্তব্য সাধনের ব্রত পালনের দীক্ষায় মানুষ এখন পূর্ণ মহিমায় আত্মপ্রকাশ করে।
কবির জীবনের অন্তিম পর্বে দুটি গুরুত্বপূর্ণ উপাদানের অস্তিত্ব লক্ষ্য করা যায়— সংশয় ও বিশ্বাস। জীবনের তথাকথিত অপরিবর্তনীয়, পবিত্র, শ্বাশত সত্য সমূহের অধিকাংশ, যা তিনি জীবনের বেশির ভাগ সময় জুড়ে আঁকড়ে থেকেছেন এবং এতদিন যা তাঁর জীবনকে অর্থপূর্ণ করেছে এখন তিনি তাদের সম্পর্কে সংশয়াপন্ন। কিন্তু একই সঙ্গে তিনি ঈশ্বরের কাছে মানুষের কৈফিয়ৎ-যোগ্যতায় আস্থা হারিয়েছেন, কেননা, এখন তাঁর জগৎ পূর্বতন সৃষ্টি তত্ত্বের সঙ্গে খাপ খায় না। এ জগৎ মানুষের প্রতি শত্রুভাবাপন্ন এবং উদাসীন। তা হলে মানুষ কেন বাধ্য থাকবে এমন এক মহাজাগতিক সংকল্পনার সঙ্গে মানিয়ে নিতে যা এখন তার কাছে নিতান্তই অর্থহীন? তা স্বস্তিকর এবং আরামদায়ক বলে কবি এই সহজ আত্মতুষ্টিকে অবজ্ঞাভরে প্রত্যাখান করেন। তাঁর মৃত্যুর এক বছর আগে প্রকাশিত নবজাতক কাব্যগ্রন্থের অন্তর্গত ‘কেন’ কবিতায় তিনি লেখেন:
মহাকাল করিতেছে দ্যুতখেলা
বাঁ হাতে দক্ষিণ হাতে যেন—
কিন্তু, কেন।
…প্রশ্ন মনে আসে আরবার,
আবার কি ছিন্ন হয়ে যাবে সূত্র তার—
রূপহারা গতিবেগ প্রেতের জগতে
চলে যাবে বহু কোটি বৎসরের শূন্য যাত্রাপথে?
উজাড় করিয়া দিবে তার
পান্থের পাথেয়পাত্র আপন স্বল্পায়ু বেদনার
ভোজশেষে উচ্ছিষ্টের ভাঙা ভান্ড হেন?
কিন্তু, কেন।
কবি এখন তাঁর এ সব প্রশ্নের কোনও মধুর সান্ত্বনাদায়ক উত্তর সাজাতে অস্বীকার করেন। তিনি এ প্রশ্নের বাস্তবতা স্বীকার করেন এবং অস্তিত্বের গভীর রহস্যময়তাকে শ্রদ্ধা জানিয়ে লেখেন যে, এই উত্তরহীন অজানা তাঁর হৃদয়ে বসত করে। মৃত্যুর বারো দিন আগে তিনি বলেন :
দিবসের শেষ সূর্য
শেষ প্রশ্ন উচ্চারিল পশ্চিমসাগরতীরে,
নিস্তব্ধ সন্ধ্যায়—
কে তুমি
পেল না উত্তর।
শেষ লেখা— ১৩ নং কবিতা
অতএব, মানুষকে এই সমস্ত অনিশ্চয়তা ও উত্তরবিহীন প্রশ্ন নিয়ে বেঁচে থাকতে হবে। ঈশ্বরকেন্দ্রিক নিটোল সৃষ্টিতত্ত্বের কাঠামো ভেঙে চুরমার হয়ে যায়। সংশয় মৃত্যু পথযাত্রী কবির সংকল্পকে সুদৃঢ় করে মাত্র। তিনি মানুষের জন্য এক প্রকৃতার্থে তাৎপর্যপূর্ণ উত্তরাধিকার রেখে যেতে চান, যা হবে সুস্থায়ী এবং তা তাঁকে আত্মিক বিপন্নতার দিনে পথ দেখিয়ে এগিয়ে নিয়ে যাবে।
এই উত্তরাধিকার এক নতুন ‘বিশ্বাস’-এ প্রোথিত। মৃত্যুর তিন মাস আগে তিনি লেখেন:
মর্তের অন্তিম প্রীতিরসে
নিয়ে যাব জীবনের চরম প্রসাদ,
নিয়ে যাব মানুষের শেষ আশীৰ্বাদ।
শেষ লেখা— ১০ নং কবিতা
তারও কিছুদিন আগে আমরা শুনতে পাই:
উদয়শিখরে জাগে মাভৈঃ মাভৈঃ রব
নব জীবনের আশ্বাসে
জয় জয় জয় রে মানব-অভ্যুদয়,
মন্ত্রি উঠিল মহাকাশে।
শেষ লেখা— ৬ নং কবিতা
তাঁর সবচেয়ে গুরুত্বপূর্ণ নৈতিক বিবৃতিটি রূপ নেয় তাঁর শেষতম কবিতায়। সেখানে অত্যন্ত স্বচ্ছ দৃষ্টিতে তিনি নানা শঠতার কথা উল্লেখ করেন, যা একজন সৎ ও নিষ্পাপ মানুষকে বিপথে চালিত করে। তিনি জীবনকে সম্বোধিত করেন:
তোমার সৃষ্টির পথ রেখেছ আকীর্ণ করি
বিচিত্র ছলনাজালে,
হে ছলনাময়ী।
মিথ্যা বিশ্বাসের ফাঁদ পেতেছে নিপুণ হাতে
সরল জীবনে।
এই প্রবঞ্চনা দিয়ে মহত্ত্বেরে করেছ চিহ্নিত;
তার তরে রাখনি গোপন রাত্রি।
তোমার জ্যোতিষ্ক তারে
যে-পথ দেখায়
সে যে তার অন্তরের পথ,
সে যে চিরস্বচ্ছ,
সহজ বিশ্বাসে সে যে
করে তারে চিরসমুজ্জ্বল।
বাহিরে কুটিল হোক অন্তরে সে ঋজু,
এই নিয়ে তাহার গৌরব।
লোকে তারে বলে বিড়ম্বিত।
সত্যেরে সে পায়
আপন আলোকে ধৌত অন্তরে অন্তরে।
কিছুতে পারে না তারে প্রবঞ্চিতে,
শেষ পুরস্কার নিয়ে যায় সে যে
আপন ভাণ্ডারে।
অনায়াসে যে পেরেছে ছলনা সহিতে
সে পায় তোমার হাতে
শান্তির অক্ষয় অধিকার।
শেষ লেখা— ১৫ নং কবিতা
বিশেষ ভাবে লক্ষ্যণীয় যে, গোটা কবিতা জুড়ে জীবনকে ছলনাময়ী রূপে বর্ণনা করা হয়েছে। কিন্তু, কবিতার শেষে এই জীবনই মানুষের কাছে অক্ষয় প্রশান্তি নিয়ে আসে, কেননা, সে জীবন সম্পর্কে মোহমুক্ত। অতএব, কোনও সুবিচারের আশাতেও সে দিন গোনে না। জীবনের সমস্ত ক্ষয়ক্ষতি সে মনুষ্যোচিত প্রশান্তি নিয়ে বহন করে।
কবি তাঁর জীবনের শেষের বছরগুলিতে এই নৈতিক, ঋজু মানুষের প্রশস্তি গেয়েছেন। বিশ্ব ব্রহ্মাণ্ডে মানুষই একমাত্র নৈতিক চয়নে সক্ষম। এখন কবির দৃষ্টিতে মানুষ স্বভাবতই মহৎ নৈতিক উদ্দেশ্য সাধনে তথা মানুষের প্রগতির স্বার্থে অসীম ত্যাগ স্বীকারে সক্ষম। এই গ্রহে মানুষের ভবিষ্যৎ বিনষ্ট করতে উদ্যত দানবিক, বিধ্বংসী শক্তির বিরুদ্ধে যুদ্ধের প্রস্তুতি গ্রহণ করছিল যে মানুষ, পৃথিবী ছেড়ে যাওয়ার আগে কবি সেই মানুষের প্রতি উদীপ্ত হওয়ার আহ্বান জানান। তিনি এ ব্যাপারে সম্পূর্ণ সচেতন যে, মানুষ দুর্বল এবং তার ক্ষমতা ও সাফল্য সীমাবদ্ধ। তা সত্ত্বেও, তিনি উপলব্ধি করেন যে, এই দুর্বল মানুষের মধ্যেই দেবত্ব অর্জনের সুপ্ত সম্ভাবনা রয়েছে। এখন তিনি মানুষকে সেই গৌরবে ভূষিত করেন যা এতকাল ধারণাগত ভাবে শুধু ঈশ্বরেরই প্রাপ্য ছিল এবং এখন তিনি ঈশ্বর যে কাজে ব্যর্থ হয়েছেন তা সম্পন্ন করার ভার তুলে দেন মানুষের হাতে। এই মনোযোগের স্তর পরিবর্তন আসে অন্তত এক দশকের অবর্ণনীয় আত্মিক যন্ত্রণাভোগের মধ্য দিয়ে। প্রথমে এই বোধ আসে অন্ধকারাচ্ছন্ন রহস্যময়তা নিয়ে, যেন কোনও ঝাপসা কাচের ভিতর দিয়ে। কিন্তু শেষের দিকে তিনি সরাসরি এই বাস্তবের সম্মুখীন হয়ে তা প্রত্যক্ষ করেন। এবং একবার এই দীপ্ত সমুজ্জ্বল অন্তর্দৃষ্টি লাভ করার পর তিনি আর ফিরে তাকাননি। তিনি মানুষকে আশীর্বাদ করেন এবং মানুষের ভবিতব্য পরিবর্তনের দুরূহতম কাজ তার জন্য বরাদ্দ করেন; কেননা এটাই মহত্তম ব্রত এবং একমাত্র মানুষই তা সার্থক ভাবে সম্পাদন করতে সক্ষম। মানুষকে ক্ষমতা ও গৌরবে মণ্ডিত করা- যে গুণ প্রথাগত ভাবে ঈশ্বরে আরোপিত হত— কবির শেষ উল্লেখযোগ্য কাজ। এটা কোনও আপতিক ঘটনা নয় যে তিনি এই অন্তিম পর্বে টি এস এলিয়টের ‘Journey of the Magi অনুবাদ করেন (কবির বাংলা অনুবাদের শিরোনাম ‘তীর্থযাত্রী’)। কবিতাটিতে বিপদ সংকুলতা ও হতাশার মধ্য দিয়ে মানুষের আধ্যাত্মিক যাত্রার বর্ণনা করা হয়েছে। এটাও কোনও আকস্মিক ঘটনা নয় যে ওবেরামেরগউ-এ Oberammergau Passion Play দেখার এত বছর পর তিনি তাঁর অমর কবিতা ‘শিশুতীর্থ’ রচনা করেন শিশুর জন্ম উদযাপনে। তিনি আধ্যাত্মিক ভাবে এক পুনর্জন্মের স্বপ্ন দেখছিলেন। অবর্ণনীয় দুঃখকষ্ট ও যন্ত্রণার মধ্য দিয়ে মানবতার পুনরুজ্জীবনের আশায় দিন গুণছিলেন।
এক কবি বলেছিলেন, প্রাচীন ভারত হ’ল ‘যে তাৎক্ষণিকের সীমার বাইরে দেখতে পায়’ (তুলনীয়, কবি ক্রান্তদর্শী)। এই অর্থে রবীন্দ্রনাথ কবিদের কবি। তিনি মানুষ নিধনযজ্ঞ, অসংখ্য মৃত্যু এবং পৃথিবীব্যাপী ধ্বংসলীলার ওপারে মানুষের আয়ত্তাধীন মহত্তম নৈতিক সংগ্রামের মধ্য দিয়ে মানুষের পুনরুজ্জীবনের সম্ভাবনার কথা উপলব্ধি করেছিলেন।নাট্যসৃষ্টিতে রবীন্দ্রনাথের সৃজনশীলতার প্রকাশ ঘটে ১৮৮১ থেকে ১৯৩৯ পর্যন্ত, অর্থাৎ, আটান্ন বছর সময় জুড়ে। তিনি পঞ্চাশটিরও বেশি নাটক রচনা করেন এবং কতকগুলির পুনর্লিখন করেন। প্রারম্ভিক পর্বের কাব্য নাটক বাল্মীকি প্রতিভা, ভগ্নহৃদয়, রুদ্রচণ্ড, সব কটিই ১৮৮১ সালে লেখা), কালমৃগয়া (১৮৮২) ও নলিনী (১৮৮৪) তাঁর তরুণ বয়সের শিল্পকর্ম। এগুলির মধ্যে বাল্মীকি প্রতিভা ও কালমৃগয়া-র বিষয়বস্তু আহরণ করা হয়েছে রামায়ণ থেকে, অন্য তিনটি মূলত তীব্র আবেগোচ্ছল রোমান্টিক কাহিনি, যা কবির নিজ কল্পনা-সৃষ্ট। ১৮৮৪ সালে রচিত হয় প্রকৃতির পরিশোধ, যার কাহিনিসূত্র পৌরাণিক জড়ভরত-এর উপাখ্যান থেকে সংগৃহীত, কিন্তু তাতে কবি তাঁর নিজস্ব চিন্তাভাবনার সংমিশ্রণ ঘটিয়েছেন। এক মহিলা সমিতির জন্য রচিত মায়ার খেলা তাঁর নিজস্ব কল্পনাপ্রসূত একটি রোমান্টিক অপেরা, যার সবটাই সঙ্গীত আধারিত। রাজা ও রাণী (১৮৮৯) নাটকের হাত ধরে আমরা এক পর্বে প্রবেশ করি, যেখানে, তাঁর নাটকে নৈতিক প্রশ্নের উত্তর সন্ধান বিশেষ গুরুত্ব পায়। নাটকটির অংশ বিশেষ গদ্যে রচিত এবং উল্লেখযোগ্য নাট্যক্রিয়ায় সমৃদ্ধ। পরের বছরের রচনা বিসর্জন একটি আধা-ঐতিহাসিক নাটক যেখােেন অনুভূতি ও ধারণার গুরুতর সংঘর্ষ সুপ্রচুর নাট্যক্রিয়ার মধ্য দিয়ে প্রকাশিত হয়। চিত্রাঙ্গদা (১৮৯২)র কাহিনিসূত্র মহাভারত থেকে আহরিত, যদিও রবীন্দ্রনাথ কাহিনির মূল কাঠামোটিকে কিছু প্রথাগত মূল্যবোধের পুনর্মূল্যায়নের কাজে ব্যবহার করেন। একই বছরে কবি গোড়ায় গলদ প্রকাশ করেন। এটি প্রেম ও বিবাহের রোমান্টিক ধারণা নিয়ে রচিত একটি মজাদার প্রহসন। দু’বছর পর প্রকাশিত হয় কাব্য নাটক বিদায় অভিশাপ। একটি পৌরাণিক কাহিনি অবলম্বনে রচিত এই নাটকের উপজীব্য বিষয় প্রেম ও কর্তব্যের সংঘাত। ১৮৯৬ সালের মালিনী নাটকটি বৌদ্ধ জাতক কাহিনিগুচ্ছ থেকে নেওয়া একটি আখ্যানের উপর আধারিত। বৌদ্ধ মতবাদ এবং ব্রাহ্মণ্যবাদের পারস্পরিক বৈরিতা এর মুখ্য বিষয়বস্তু। এর পর ১৮৯৭ সালে তিনি রচনা করেন একটি হাস্যশ্রয়ী নাটক, বৈকুণ্ঠের খাতা। ১৯০০ খ্রিস্টাব্দে প্রকাশিত কাহিনী দীর্ঘ কবিতার একটি সংকলন, যার অন্তর্গত কয়েকটি রচনা নাটকীয় গুণসম্পন্ন। ‘গান্ধারীর আবেদন’, ‘সতী’, ‘নরকবাস’, ‘লক্ষ্মীর পরীক্ষা’, ‘কর্ণকুন্তী সংবাদ’ ইত্যাদি শেষোক্ত শ্রেণিভুক্ত এবং এর প্রত্যেকটিই সাবেকী মূল্যবোধের পুনমূল্যায়নের প্রচেষ্টা লক্ষ্য করা যায়। ‘সতী’ ঐতিহাসিক এবং ‘লক্ষ্মীর পরীক্ষা’ কাল্পনিক। ১৯০৭ সালে গদ্যে রচিত দুটি অনতিদীর্ঘ রম্যরচনা হাস্যকৌতুক এবং ব্যঙ্গকৌতুক প্রকাশিত হয়। এই সময়ের নিরিখে সেগুলিকে সেকেলে ঠেকলেও এই কৌতুকী দুটিতে কিছু ধরনের সামাজিক টাইপ চরিত্রের মূঢ়তার শ্লেষাত্মক চিত্রণ কার্যকরী ভূমিকা পালন করেছিল।
১৯০৮ সালে শারদোৎসব প্রকাশিত হওয়ার মুহূর্তে রূপকাশ্রয়ী, প্রতীকি এবং ব্যঞ্জনাময় নাটকের এক নতুন জগতের সঙ্গে আমাদের পরিচয় ঘটে। পরবর্তী চোদ্দো বছরে তাঁর কাছ থেকে আমরা এ জাতীয় আরও পাঁচটি নাটক উপহার পাই— রাজা (১৯১০), ডাকঘর (১৯১২), অচলায়তন (১৯১২), ফাল্গুনী (১৯১৬) এবং মুক্তধারা (১৯১২)। এই শ্রেণিভুক্ত শেষ নাটক তাসের দেশ রচিত হয় ১৯৩৩ সালে। সামাজিক বিষয়বস্তু সম্বলিত একটি আধা ঐতিহাসিক নাটক মুকুট (১৯০৮) ও রচিত হয় এই সময়কালে। ঋতুচক্রকে বিষয়বস্তু করে লেখা তাঁর প্রথম নাটক বসন্ত। ঋতুচক্রের আবর্তনের মধ্য দিয়ে কবি প্রকৃতির অন্তর্লীন এক শাশ্বত নাটকের আস্বাদ লাভ করেন। এই শ্রেণিভুক্ত অন্য তিনটি নাটক হল— শেষ বর্ষণ (১৯২৬), নবীনা (১৯৩১) ও শ্রাবণগাথা (১৯৩৪)।
গৃহপ্রবেশ (১৯২৫) ও চিরকুমার সভা (১৯২৬)— দুটিই সামাজিক নাটক; প্রথমটি বিয়োগান্তক এবং দ্বিতীয়টি হাস্যরসাত্মক। নটীর পূজা (১৯২৬)-র বিষয়বস্তুতে আছে বৌদ্ধ এবং ঐতিহাসিক পটভূমি; বৌদ্ধধর্ম ও ব্রাহ্মণ্যবাদের সংঘাত এর উপজীব্য। কালের যাত্রা-র অন্তর্গত রথের রশিও কবির দীক্ষা ১৯৩২ সালে পরপর স্বল্প সময়ের ব্যবধানে রচিত হয়। চণ্ডালিকা (১৯৩৩) নাটকে জাত-পাতের বিরুদ্ধে তীব্র ধিক্কার ধ্বনিত হয়। একই বছরে সামাজিক নাটক বাঁশরী প্রকাশিত হয়। ১৯৩৬ সালে কবি পরিশোধ রচনা করেন (পরে ১৯৩৯ সালে তার রূপান্তর ঘটান শ্যামা নৃত্যনাট্যে), যদিও এর আগে থেকেই তিনি পূর্বেকার নাটকগুলির পুনর্লিখন শুরু করেছিলেন।
নাটক রচনার প্রায় ষাট বছর সময়কাল জুড়ে একান্নটি নাটক (অতি ক্ষুদ্রাকার হাস্যকৌতুক ও ব্যঙ্গকৌতুক-কে হিসাবে না আনলে) এবং ছয়টি পূর্ণাঙ্গ নৃত্যনাট্য কবি আমাদের উপহার দিয়েছেন। তিনি যদি শুধু নাটক রচনাতেই নিবদ্ধ থাকতেন তাহলেও এই অপর্যাপ্ত সৃষ্টির উৎসার বিস্ময় উদ্রেককারী; কিন্তু তিনি প্রাথমিক ভাবে কবি— নাট্যকার হিসাবে তাঁর পরিচিতি নেহাতই গৌণ।
নাটক রচনা তাঁর পেশাও নয়, যদিও বেশ কয়েকটি সার্থক রচনা তাঁর হাত থেকে বেরিয়েছে। আমরা পরে এ বিষয়ে আলোচনা করব। নাটক রচনার ক্ষেত্রে অন্তত তিনটি বিশিষ্ট ঘরানার প্রভাব নজরে আসে: সংস্কৃত নাটক, পশ্চিমী নাটক এবং দেশীয় যাত্রাপালা। চতুর্থ প্রভাবটি বাংলা নাটকের, যা ঊনবিংশ শতাব্দী থেকে রচিত ও অভিনীত হতে শুরু করে এবং জোড়াসাঁকো ঠাকুরবাড়িতে এক বিশেষ আদল পায়। সেখানে তাঁর পরিবারের সদস্যরা স্থূল যাত্রাপালা থেকে কিছুটা সরে এসে তুলনামূলক ভাবে পরিশীলিত বাংলা নাটক রচনা ও প্রযোজনায় অগ্রণীর ভূমিকা পালন করেছিলেন। এই সব প্রভাবগুলির মধ্যে পাশ্চাত্যের নাট্য ঐতিহ্যের প্রভাবই সবচেয়ে কার্যকর ও রূপদায়ক। সংস্কৃত নাটকের একাধিক দুর্বলতা ছিল: বিয়োগান্তক নাটক ছিল প্রায় অশুভের প্রতীক; সংস্কৃত নাট্যকারদের মতে নাটক ছিল দর্শক-শ্রোতার চিত্ত বিনোদনের মাধ্যম, শুধুমাত্র এক খেলার সামগ্রী। চরিত্রায়ণ হত দুই বিরোধী রঙে, যেমন, সাদা ও কালো, অর্থাৎ চরিত্রের অন্তর্বিরোধকে এমন ভাবে এড়িয়ে যাওয়া হত যাতে চরিত্রগুলোকে সহজেই ধরাবাঁধা টাইপে পর্যবসিত করা যায় এবং নাট্যকাররা পুঙ্খানুপুঙ্খ ভাবে টাইপ চরিত্রগুলিকে বিভিন্ন শ্রেণিতে বিভক্ত করেছেন। কালিদাস দ্বারা তিনি গভীর ভাবে প্রভাবান্বিত। শূদ্রক জীবনের সমস্যাকে প্রকৃতার্থেই বিশেষ গুরুত্ব দিতেন, তাঁকে ছাড়া ভবভূতিই একমাত্র দ্বিতীয় নাট্যকার যিনি প্রচলিত মূল্যবোধকে প্রশ্ন করেছিলেন। কিন্তু তিনি উত্তর-প্রজন্মদের স্বীকৃতি ও প্রশংসার জন্য অনির্দিষ্টকাল প্রতীক্ষা করতে প্রস্তুত ছিলেন, কেননা তাঁর দর্শক-শ্রোতাদের রুচি তাঁর তাৎক্ষণিক গ্রহণযোগ্যতার পথে অন্তরায় ছিল। এই পরিপ্রেক্ষিতে সংস্কৃত নাটক স্বাভাবিক ভাবেই রবীন্দ্রনাথের উপর কোনও রকম গভীর প্রভাব বিস্তার করতে পারেনি, তিনি তা থেকে গ্রহণ করেছেন তার বাহিরের রূপ মাত্র।
সংস্কৃত সাহিত্যের সঙ্গে তাঁর যে পরিচয় ছিল, তা বোঝা যায় নাটকে সরাসরি উদ্ধৃতি ও তির্যক উল্লেখ থেকে, তা ছাড়া আগের প্রবন্ধে যেমন উল্লিখিত হয়েছে, কাব্যচর্চায় তিনি সংস্কৃত সাহিত্য থেকে অনেক কিছু গ্রহণ করেছেন। কিন্তু এই ঐতিহ্য থেকে মুক্ত হয়ে নিজের পথ খুঁজে নেওয়ার মধ্যেই তাঁর নাট্যকার সত্বার বিকাশ নিহিত ছিল। এমনকী তাঁর প্রথম যুগের নাটকগুলির মধ্যেও সংস্কৃত ঐতিহ্যের ব্যতিক্রম লক্ষ্য করা যায়। পরবর্তী কালে, কবি যখন কিছু প্রাচীন প্রথার কাছে ফিরে যান, সেগুলিতে নিজস্ব জরুরি প্রয়োজনের সঙ্গে মানানসই করে নেওয়ার জন্য ইচ্ছাকৃত ভাবেই তিনি প্রথানুগতার অন্তর্বস্তু থেকে সরে আসেন।
যে নাটকটিতে সংস্কৃত নাটকের স্পষ্ট প্রভাব নজরে আসে, তা হ’ল তাঁর প্রথম গুরুগম্ভীর নাটক রাজা ও রাণী, যার মধ্যে কালিদাসের বিক্রমোর্বশীয়-র ছাপ পরিষ্কার। সংস্কৃত নাটকের মতো এই নাটকে প্রথম গদ্য শৈলী ব্যবহৃত হয়। কালিদাসের প্রিয় বিষয় প্রেম। যখন প্ৰেম এতটাই আত্মকেন্দ্রিক হয়ে ওঠে যে, সামাজিক দায়িত্ব অবহেলিত হতে শুরু করে তখন বিচ্ছেদ ঘটিয়ে তাকে শাস্তি দেওয়া হয়। এই শাস্তির মেয়াদকালে প্রেম মলিনতা ও প্রেমাষ্পদের প্রতি অত্যধিক দায়িত্বজ্ঞানহীন অনুরাগ থেকে নিজেকে পরিশুদ্ধ করে এবং তার পর ঘটে প্রেমীযুগলের পুনর্মিলন। এই বিষয়বস্তু কালিদাসের মেঘদূতও রঘুবংশ-রও উপজীব্য। কবি এ বিষয়ে ‘প্রাচীন সাহিত্য’ শিরোনামে প্রবন্ধও রচনা করেন। রবীন্দ্রনাথের নাটকে বিক্রম সুন্দরী স্ত্রীর আসক্তিতে মত্ত এবং সারা সময় তারই সঙ্গতে অতিবাহিত করার অভিলাষ তার মনে। কিন্তু রাণী সুমিত্রার ইচ্ছা তিনি পুরুষোচিত ভাবে এই মোহশক্তি থেকে মুক্ত হয়ে সততার সঙ্গে রাজকার্য্য পরিচালনা করুন:
বিক্রম: যাক গৃহ, গৃহকাজ।
সংসারের কেহ নহ, অন্তরের তুমি।
অন্তরে তোমার গৃহ, আর গৃহ নাই
বাহিরে কাঁদুক পড়ে বাহিরের কাজ।
সুমিত্রা: কেবল অন্তরে তব! নহে নাথ, নহে–
রাজন, তোমার আমি অন্তরে বাহিরে।
অন্তরে প্রেয়সী তব, বাহিরে মহিষী।
বিরোধের মূল সুরটি এখান থেকেই পাওয়া যায়। রাজা পুরূরবা তাঁর পতিব্রতা স্ত্রীকে পরিত্যাগ করে অপ্সরা ঊর্বশীকে বিবাহ করেন এবং নিজের পুত্র ও রাজ্যপাট সামলানোর কাজ সম্পূর্ণ অবহেলা করতে শুরু করেন। দুটি নাটকেই পথভ্রষ্ট রাজাকে অনেক দুঃখকষ্ট, বিচ্ছেদ ও যন্ত্রণার মধ্য দিয়ে যেতে হয়। সংস্কৃত নাটকের সারা চতুর্থ অঙ্ক জুড়ে থাকে কাতর প্রেমিকের বিরামহীন প্রলাপ। রবীন্দ্রনাথের নাটকে রাণীর বিদায়ের সংবাদে রাজার হৃদয়বিদায়ক সংলাপ :
তুমি জান, জীবনের সব অপরাধ
তারে ভালবাসা। পুণ্য গেল, স্বৰ্গ গেল,
রাজ্য যায়, অবশেষে সে ও চলে গেল।
এবং তার পর ‘স্বপ্ন ছুটে গেছে’। তিনি আক্রমণকারী ও জবরদখলকারীদের হাত থেকে রাজ্যপাট ও প্রজাদের রক্ষা করার দায়িত্ব সম্পর্কে সচেতন হয়ে ওঠেন, এবং অন্যায়ের প্রতিশোধার্থে সৈন্যদল নিয়ে এগিয়ে যান। কিন্তু, ইতিমধ্যে অনেক দেরি হয়ে গেছে; এর পর রাণীর সঙ্গে যখন তাঁর দেখা হয়, রাণী আর নেই। (সংস্কৃত নাটকে বিয়োগান্তক সমাপ্তির কোনও স্থান নেই। অতএব কালিদাসের নাটকের যবনিকা পতন হয় পুনর্মিলনে। কিন্তু শেষ অঙ্কের প্রস্তাবনায় বিদূষক এসে জানায় যে রাজা রাজধানীতে ফিরে এসেছেন এবং তিনি বিবেক ও বিচক্ষণতার সঙ্গে রাজকার্য সম্পাদন করছেন, প্রজারাও পরম সন্তোষে তাঁর প্রতি অনুগত আছে।)
রবীন্দ্রনাথের আর কোনও নাটকই সাদৃশ্যে সংস্কৃত নাটকের এত কাছাকাছি নয়। কিন্তু তাঁর অনেক নাটকেই সংস্কৃত মহাকাব্য, কবিতা ও নাটকের প্রতিধ্বনি শোনা যায়। বাল্মিকী প্রতিভা খোলাখুলি রামায়ণ থেকে তার বিষয়বস্তু আহরণ করে; আদতে ‘ক্রৌঞ্চ’ উপাখ্যানের এক সংক্ষিপ্ত আলোচনাও এই নাটকে পাওয়া যায়। কিন্তু তারও আগে দস্যু রত্নাকরের হৃদয়মথিত হয় দুটি ছোট্ট পাখিকে দেখে এবং সে তার অনুচরদের পাখি দুটিকে হত্যা করা থেকে বিরত করে। এখানে অভিজ্ঞানশকুন্তলম-এর একটি কবিতার সরাসরি প্রতিধ্বনি শোনা যায়। প্রকৃতির প্রতিশোধ-এ কোনও সংস্কৃত নাটকের প্রতিনিধিত্ব দেখা যায় না, বরং নাটকের কাহিনি জনপ্রিয় পৌরাণিক আখ্যান জড়ভরত থেকে আহরিত। জড়ভরত পৃথিবীর মায়া কাটিয়ে চলে যান, কিন্তু সেখানে এক পোষা হরিণের স্নেহে জড়িয়ে পড়েন। অস্বীকৃতির কথা বারবার ফিরে আসে শুধু তার নিষ্ফলতা প্রতিপন্ন করার উদ্দেশ্যে। যদিও নাগানন্দ এবং প্রবোধচন্দ্রোদয়-এর মতো নাটকসহ বহু গ্রন্থে আত্ম-অস্বীকৃতির উপদেশ দেওয়া হয়েছে।
মায়ার খেলা-তে ব্যর্থ ও সার্থক দুই ধরনের প্রণয়ের বিষয়ই উপস্থাপিত হয়েছে এবং এগুলি সংস্কৃত নাটকের বহু ব্যবহৃত বিষয়বস্তু। অভিজ্ঞানশকুন্তলম নাটকে দুষ্যন্ত হংসপাদিকার পরিচিতি দেন এমন এক জন হিসাবে ‘যে একবার দয়িতের প্রেমের স্বাদ পেয়েছে।’ এখানে আমাদের প্রতিজ্ঞায়ুগন্ধরায়ন নাটকে বাসবদত্তার কথা মনে পড়ে, যার স্বামী অপর এক নারীকে বিবাহ করেন; অথবা বিক্রমোবর্শীয় নাটকে ঔসীনরী, রাজা যার ভালবাসাকে প্রত্যাখ্যান করেন; মালবিকাগ্নিমিত্র নাটকে ইরাবতী ও ধারিণী, যারা এক সময় রাজার প্রেমের স্বাদ উপভোগ করেছিল, কিন্তু মালবিকার প্রেমে রাজা পরে তাদের পরিত্যাগ করেন। এরা সকলে ভার্যা হলেও মায়ার খেলা-র প্রমদা কিন্তু তা নয়। সংস্কৃত নাটকে যে অসংখ্য সখীর, অর্থাৎ নায়িকার সহচরীর দেখা পাওয়া যায় তাদের সঙ্গে আলোচ্য নাটকের সখীদের অনেক মিল খুঁজে পাওয়া যায়। অরূপরতনও রাজা নাটকের সুরঙ্গমার কথা মনে পড়ে— যে পেশাগত অর্থে পরিচারিকা হলেও আদতে দাসী তথা বিশ্বস্ত সহচরীর ভূমিকা পালন করে। মহিলা বার্তাবাহক হিসাবে দূতিও রবীন্দ্রনাটকে বিশেষ চরিত্র হিসাবে আবির্ভূত হয়। বিসর্জন-এর সংঘাত নতুন, জটিল এবং তা পুরোপুরি কবি কল্পিত। এখানে রাজনৈতিক, সামাজিক ও অনুভূতির জগৎ নিয়ে নাড়াচাড়া করা হয়েছে। রাজা ও রাণী-র দেবদত্ত ও প্রায়শ্চিত্ত-র রমাই সংস্কৃত নাটকের বিদূষক চরিত্রের নিকট আত্মীয়। অবশ্য শিল্পী হিসাবে কবির সংবেদনশীলতা গতানুগতিক টাইপ-চরিত্র সৃষ্টির মধ্যে তাঁকে আবদ্ধ থাকতে দেয়নি। অতএব, রমাই চরিত্রটিকে এক অনুদ্ধারযোগ্য গাড়ল হিসাবেই আঁকা হয়, নির্বোধ-মোসাহেবি চাটুকারিতা এবং স্থূল কৌতুকেই যার আনন্দ। অপরপক্ষে দেবদত্তকে অনেক সংবেদনশীলতার সঙ্গে গড়ে তোলা হয়, যে প্রকৃতই এক ট্র্যাজিক চরিত্রে রূপান্তরিত হয় এবং তার দুর্ভাগা দর্শক-শ্রোতাকে স্পর্শ করে। যেহেতু, সংস্কৃত নাটকের সব নায়িকাই সুদর্শনা, কুদর্শনা চিত্রাঙ্গদার কোনও আদিরূপ নেই।
গোড়ায় গলদ একটি লঘু হাস্যরসময়ী নাটক। এখানে বহু সংস্কৃত রোমান্টিক মিলনাত্মক নাটকের প্রতিধ্বনি শোনা যায়, যেখানে কোনও না কোনও চরিত্র রোমান্টিক প্রেমকে উপহাস করার দায়িত্ব নেয়। শ্রীহর্ষ-র নাগানন্দ-তে পরিচয় বিভ্রান্তির নিকট সাদৃশ্য পাওয়া যায়— নায়কের প্রেমাস্পদার ভাই তথা নায়কের বন্ধু মিত্রাবসু তার কাছে বোনের বিয়ের প্রস্তাব রাখে। কিন্তু যেহেতু নায়ক কন্যার পরিচিতি সম্পর্কে অনবহিত, সেই প্রস্তাব সে দৃঢ় ভাবে প্রত্যাখ্যান করে। দুটি নাটকেই অনেক কাঠখড় পুড়িয়ে অবশেষে জট ছাড়ানো হয়।
বিদায় অভিশাপ মূলত একটি কাব্যিক সংলাপ। এর কাহিনিসূত্র মহাকাব্যের পৌরাণিক আখ্যান। কিন্তু প্রেম ও কর্তব্যের সংঘাত ঘিরে গড়ে ওঠা নাটকের বিষয়বস্তুর উদাহরণ সংস্কৃত নাটকে প্রায় নেই বললেই চলে। এটি কবির একান্তই নিজস্ব উদ্ভাবন। মালিনীও সমগোত্রীয় নাটক— পুরনো ব্রাহ্মণ্যবাদ এবং বৌদ্ধধর্মের নব্য জোয়ারের সংঘাত যার উপজীব্য। সম্ভবত একাদশ শতাব্দীতে রচিত কৃষ্ণমিশ্রের প্রবোধচন্দ্রদয় নাটকের সামান্য প্রভাব পড়েছে এই নাটকের উপর। সংস্কৃত নাটকটিতে বিভিন্ন ধর্ম ও দর্শনের বিরোধ উপস্থাপিত হয়েছে। বাংলা এবং সংস্কৃত দুটি নাটকেই সংঘাতের উপস্থাপনা বাস্তবানুগ। যদিও সংস্কৃত নাটকের প্রথার সঙ্গে সঙ্গতি রেখে প্রবোধচন্দ্রদয় অশুভের উপর শুভের বিজয়ে সমাপ্ত হয়, রবীন্দ্রনাথের নাটকের পরিসমাপ্তি ঘটে মৃত্যু ও বিয়োগান্তক সুরে। মালিনী-র শেষের দিককার একটি অনুচ্ছেদে বৌদ্ধধর্মান্তরিত সুপ্রিয় তার রক্ষণশীল বন্ধু ক্ষেমঙ্করকে উদ্দেশ্য করে বলে:
ক্ষেমংকর, তুমি দিবে প্রাণ—
আমার ধর্মের লাগি করিয়াছি দান
প্রাণের অধিক প্রিয় তোমার প্রণয়,
তোমার বিশ্বাস। তার কাছে প্রাণভয় তুচ্ছ শতবার।
এখানে সংঘাত একান্তই আত্মস্থ রূপ নেয়, সংস্কৃত নাটকে যা অনুভূতির জগৎ বহির্ভূত নেহাৎই মননের অনুশীলন। বৈকুণ্ঠের খাতা একটি হাস্য রসাশ্রয়ী ক্ষুদ্র নাটিকা, কিন্তু তা শেষ হয় মোহভঙ্গ এবং বিষণ্ণতার সুরে। নাটকটির বিষয়বস্তু এক সদাশয় লেখককে ঘিরে, যিনি শ্রোতা ধরার প্রচেষ্টায় নিযুক্ত এবং যাঁকে প্রত্যেক শ্রোতাই নিজ উদ্দেশ্যসাধনে ব্যবহার করে। এটি কবির নিজস্ব উদ্ভাবন, কিন্তু এখানে সংস্কৃত নাটকের মধ্যান্তরের বহু হাস্যোদ্রেককারী ঘটনার প্রতিধ্বনি শোনা যায়। কাহিনী-র নাট্যধর্মী কবিতাগুলির অনেকগুলিতেই বিষয়বস্তু আহরিত হয়েছে সংস্কৃত মহাকাব্য থেকে, যদিও কবিতাগুলি এতটাই আধুনিক মনন সম্বলিত যে, সেখানে সংস্কৃত নাটকের প্রভাব অনুপস্থিত। সূক্ষ্মবিচার এবং হাস্যকৌতুক-এর মতো রচনা আমাদের মহেন্দ্রবিক্রমবর্মনের মত্তবিলাস-এ চিত্রিত বিভিন্ন মতবাদে বিশ্বাসী সম্প্রদায়ের মধ্যকার বিবাদে ব্যবহৃত শুষ্ক যুক্তির কূটকচালির কথা মনে করিয়ে দেয়। শারদোৎসব-এর বিষয়বস্তু সম্পূর্ণতই কবি নিজস্ব চিন্তাভাবনার ফসল। কিন্তু ছদ্মবেশে ভ্রমণরত রাজাকে সাধারণ মানুষ হিসাবে ধরে নেওয়ার যে মোটিফ এখানে ব্যবহৃত হয়েছে (গুরুও অচলায়তন এর ক্ষেত্রেও যা প্রযোজ্য) তাতে অভিজ্ঞানশকুন্তলম-এর প্রথম অঙ্কে বর্ণিত দুষ্যন্তকে রাজাধিকারী হিসাবে ভুল করার ঘটনার প্রতিরূপ খুঁজে পাওয়া যায়। মুকুট-এর বিষয়বস্তু রাজনৈতিক; এর ভীরু রাজপুত্রের অসদুপায়ে রাজমুকুট জয়ের মধ্যে মুদ্রারাক্ষস-এর চন্দ্রগুপ্ত চরিত্রের অস্পষ্ট প্রতিধ্বনি শোনা যায়; যদিও এই সাদৃশ্য খুব ক্ষীণ।
প্রতীকি, রূপকাশ্রয়ী বা ব্যঞ্জনাত্মক নাটকে ব্যবহৃত বিষয়বস্তু এবং তার নির্মাণ ও উন্মোচনের ক্ষেত্রে এ দাবি নির্ভয়ে করা চলে যে, সেগুলি সম্পূর্ণ অন্য ধারাশ্রিত। অবশ্যই আমাদের কাছে প্রবোধচন্দ্রোদয়, মহারাজঅপরাজ্য এবং চৈতন্যচন্দ্রোদয়— এর মতো সংস্কৃত প্রতীকি নাটকের উদাহরণ আছে, যেখানে প্রতীকিত্বকে পুনর্জন্মের তত্ত্বের আবরণে মুড়ে ফেলা হয়েছে। কিন্তু দুটি ধারার মধ্যে তুলনা প্রায় অর্থহীন বললেই চলে।
একটি ব্যতিক্রম অবশ্য লক্ষ্য করা যায়— রবীন্দ্রনাথের তথাকথিত রূপকধর্মী নাটক এবং রূপকধর্মী অথবা প্রতীকি বৈষ্ণব নাটক এক রহস্যকে ছুঁতে চায়: নাট্যকারদের গভীর বোধ দু’ক্ষেত্রেই এক অবগুণ্ঠিত ভাষায় প্রকাশ পায় যা প্রায় অতীন্দ্রিয়তার প্রান্তবর্তী। কিন্তু রবীন্দ্রনাথের নাটকগুলিতে নানা স্তরে বাস্তবের এত গভীর অনুশীলন রয়েছে যে, সে সমস্ত অস্বচ্ছ এবং সর্পিল অনুসন্ধানকে একটি নাটকের মধ্যে ঠাসাঠাসি করে পুরে দেওয়ার প্রচেষ্টা ব্যর্থ হয়। এ নাটকগুলি কখনওই সে ভাবে মঞ্চসফল হয়নি, অবশ্য, যদি না মানুষের অন্তরাত্মাকেই মঞ্চ হিসাবে কল্পনা করা হয়, যেখানে, এই যন্ত্রণাদীর্ণ সংঘাত সংঘটিত হয়। মুক্তধারা নাটকে তুলনা মিলতে পারে নাগানন্দ-র আদর্শবাদী রাজকুমারের চরিত্রের, যে হাসিমুখে নিজের বহ্নুমান তীব্র আদর্শবাদী তাড়নার স্বার্থে সিংহাসনের উপর নিজের অধিকার ত্যাগ করে। রক্তকরবী-তে বৈষ্ণব পুরোহিতের কিছু কথা আমাদের বিভিন্ন সংস্কৃত নাটকের অন্তর্গত তুলনীয় চরিত্রের মুখোচ্চারিত কাপট্যপূর্ণ সংলাপের কথা মনে করিয়ে দেয়। তিনি বলেন, ‘আমাদের শ্রেণীর লোকের ‘পরে ভগবান দুঃসহ দায়িত্ব চাপিয়েছেন, সেটা বহন করতে গেলে, আমাদের ভাগে প্রাণের সারাংশ অনেকটা বেশি পরিমাণে পড়া চাই।’ সর্বশক্তিমান ভগবানের নিজ ইচ্ছা অনুযায়ী ‘আমরা গোঁসাইরা সেই প্রাণেরই রাস্তা দেখাতে এসেছি।’ পার্থক্যটি হল কবি যেখানে চরিত্রটিকে বিদ্রুপাত্মক ভঙ্গিতে উপস্থাপিত করেন, সেখানে সংস্কৃত নাটকে এ রকম কোনও অন্তঃপ্রবাহী কিছুর দেখা মেলে না।
ঋতুচক্র নির্ভর রবীন্দ্রনাথের নাটকগুলির কোনও প্রতিরূপ সংস্কৃত সাহিত্যে নেই। কিন্তু সংস্কৃত কাব্যে অনেক পূর্বসুরীর দেখা পাওয়া যায় যেখানে ঋতুগুলিকে ব্যক্তিরূপে প্রকাশ করা হয়েছে। এই সব নাটকগুলিতে ব্যবহৃত গানে যে সূক্ষ্ম ইন্দ্ৰিয়াবেদন এবং কাব্যিক সৌন্দর্য্যের প্রকাশ ঘটেছে তার সঙ্গে সংস্কৃত সাহিত্যের কোনও রকম তুলনা বাতুলতা মাত্র। শ্রোতা-দর্শকরা যদি না নাটকের পরিবর্তে গানের জলসার জন্য প্রস্তুত থাকে তবে নাটক হিসাবে এগুলি ব্যর্থ।
আবেগানুভূতির আবেদনে পরিপূর্ণ হলেও নাটক হিসাবে সামাজিক নাটক গৃহপ্রবেশ যথেষ্ট দুর্বল এবং রক্তশূন্য। চিরকুমার সভা কিন্তু আনন্দরসে টইটম্বুর এবং যথেষ্ট মঞ্চ সফল। যে কোনও সংস্কৃত নাটকের তুলনায় এই নাটকটির উপর শেক্সপীয়রের Love’s Labour Lost এর প্রভাব অনেক বেশি। সংস্কৃত নাটকে ছদ্মবেশে বিষয়বস্তুকে পেশ করা এক অতি প্রচলিত নাট্য কৌশল। প্রায়শই সংস্কৃত গীতিকবিতা থেকে উদ্ধৃতি দেওয়া, রসিকের চরিত্রে উৎকৃষ্টতর বিদূষক চরিত্রের প্রায় সম্পূর্ণটাই আত্মসাৎ করা (নাটকের অন্তিম কাব্য সংলাপ), অনেক সংস্কৃত নাটকের অনুসরণে শেষ লগ্নে দুই জোড়া বিয়ে, সখী হিসাবে পুরবালা ও শৈলবালার ভূমিকা— এ সমস্তই রবীন্দ্রনাথের নাটককে সংস্কৃত নাটকের নানা অংশের কাছে নিয়ে আসে। কিন্তু, মনোভঙ্গি, সামাজিক-প্রতিবেশ এবং বিষয়বস্তু সম্পূর্ণতই কবির নিজস্ব, সংস্কৃত নাটকের সঙ্গে যার কোনও মিল নেই। চিরকুমার সভা-য় এক দিকে কৌমার্য ব্রত ধারণের দৃঢ় সংকল্প ক্রমে তরলায়িত হয়ে আসা, এবং অন্য দিকে দুই কুমারী-র দুর্বল প্রতিরোধ, আমাদের বররুচি উভয়াভিসারিকা-র ‘ভাণ’ এর কথা মনে করিয়ে দেয়, যেখানে পরস্পর বিচ্ছিন্ন প্রেমিক-প্রেমিকা তাদের কলহ ও সাময়িক বিচ্ছেদের কালে সহজাত প্রবৃত্তিবশে পরস্পরের কাছাকাছি আসছিল যতক্ষণ পর্যন্ত না মধ্যস্থের ভূমিকা সম্পূর্ণ নিস্ফলতায় পর্যবসিত হয়। অবশ্য, কবি এই নাটকীয় স্বগতোক্তির সঙ্গে পরিচিত ছিলেন কিনা তা নিয়ে ঘোরতর সন্দেহের অবকাশ আছে।
চণ্ডালিকা-র সঙ্গে সম্ভবত শ্রীহর্ষের নাগানন্দ-র কষ্টকল্পিত তুলনা চলে। দুটি নাটকেই মুখ্য চরিত্ররা প্রাণের মূল্যে নিজেদের বিশ্বাসে অটল থাকে। কিন্তু সাদৃশ্য শুধু ওইটুকুই, কেননা, নাটক দুটি সম্পূর্ণ ভিন্ন মানসিক ও আদর্শগত জগতে বিচরণ করে এবং শ্রোতা-দর্শকমণ্ডলীর প্রতিক্রিয়াও সম্পূর্ণ ভিন্ন খাতে বয়।
যথেষ্ট দুর্বল সামাজিক নাটকটি এমন এক বায়বীয় আদর্শবাদের ভূমিতে কল্পিত হয় যে, শ্রোতা-দর্শকের দম বন্ধ হওয়ার উপক্রম হয়। ছোট উপন্যাস চতুরঙ্গ-তে এর ঝাপসা সাদৃশ্য পাওয়া যায়। সংস্কৃত নাটকের সঙ্গে এর কোনও রকম তুলনাই চলে না। অবশেষে, শ্যামা— বৌদ্ধ সাহিত্য থেকে আহরিত এর বিষয় এতটাই নৈতিক প্রশ্নাবলী নিয়ে ব্যস্ত যে, তা পার্থিব স্তরের সংঘাতকে এড়িয়ে যায়, যদিও বেশির ভাগ সংস্কৃত নাটক সেই স্তরেই বিচরণ করে। ঈশ্বরের এবং/অথবা মানুষের প্রতি দায়বদ্ধতার প্রশ্নে এই সার্বক্ষণিক চিন্তার আচ্ছন্নতা বেশির ভাগ সংস্কৃত নাটকেরই আওতা বহির্ভূত, অবশ্যই, যদি না আমরা ভবভূতির উত্তররামচরিত-কে দৈব এবং সামাজিক সুবিচারের নিরিখে এবং শূদ্রকের মৃচ্ছকটিক-কে সামাজিক ন্যায্যতার আলোতে পুনর্মূল্যায়ন করি। সেটা যে করা যায় না তা নয়— এবং অবশ্যই তা করা উচিত, যদিও সাবেকি চর্চায় তার প্রচেষ্টা হয়নি। হতেই পারে যে, রবীন্দ্রনাথ এই সংস্কৃত নাটকগুলির অন্তঃস্থ বৃহত্তর নৈতিক পটভূমি এবং গভীরতর ও গুরুত্বপূর্ণ প্রশ্নের তাৎপর্য্য আবছা ভাবে হলেও টের পেয়েছিলেন। কিন্তু যেহেতু তিনি পাশ্চাত্য নাটকের— বিশেষত গ্রিক এবং শেক্সপীয়রের নাটকের মাধ্যমেই এই প্রশ্নগুলির সম্মুখীন হয়েছিলেন তাঁর উপর এই পাশ্চাত্য পূর্বসূরীদের প্রভাব পড়ার সম্ভাবনাই তুলনামূলক ভাবে বেশি। কিন্তু সবচেয়ে বড় কথা হল যে, তাঁর নিজস্ব বোধবুদ্ধি তাঁকে শিখিয়েছিল জীবনকে ধীরস্থির এবং সার্বিক ভাবে দেখতে। আর এই দূরদৃষ্টিই রেখে গেছে এমন গুরুত্বপূর্ণ সম্পদের ঐশ্বর্য্য।
পরের দিককার নাটকগুলিতে রবীন্দ্রনাথ সংস্কৃত নাটকে ব্যবহৃত দুটি কৌশলগত প্রথার আশ্রয়ে ফিরে গিয়েছিলেন। প্রস্তাবনায় সূত্রধরের বন্দনা স্তর এবং নাটকের শেষে বর্ষীয়ান অথবা সম্মানিত ব্যক্তি দ্বারা উচ্চারিত আশীর্বাচনিক শ্লোকে। চিরকুমার সভা-য় কালিদাসের বিক্রমোর্বশীয়-র ভারতবাক্যের আক্ষরিক উদ্ধৃতি নজরে আসে। শ্যামা-র আদি রূপ নৃত্যনাট্য পরিশোধ-এ পর্দার আড়াল থেকে একটি বাংলা কবিতা উচ্চারিত হয় যা আদতে একই উদ্দেশ্য সাধন করে। গুরু-র শেষেও একই ধরনের একটি গান আছে। রাজা নাটকের পরবর্তী কালের রূপ অরূপরতন এর শুরুতেই একটি গান আছে যাকে কবি সংস্কৃত প্রথার অনুসরণে ‘প্রস্তাবনা’ বলে বর্ণনা করেছেন। শেষের গানটি এখানে ভরতবাক্য। আরও পরবর্তী কালের সংক্ষিপ্ততর রূপ শাপমোচন-এ প্রথমে ও শেষে ব্যবহৃত গান দুটি যথাক্রমে প্রস্তাবনা ও ভরতবাক্যেরই সমগোত্রীয়। এই গানগুলি হল বিষয়বস্তুর কাব্যিক নির্যাস সম্পর্কিত কবির মন্তব্য এবং সারাংশ। শারদোৎসব-এর পরবর্তী কালের সম্পাদিত রূপ ঋণশোধ-এ একটি মূলবিষয়সূচক গান আছে নাটকের প্রারম্ভে এবং শেষে। প্রায়শ্চিত্ত-র সংশোধিত রূপ পরিত্রাণ নাটকটি মূল সুরের উপর বেশ একটি উপযোগী গানের মধ্য দিয়ে শেষ হয়। রাজা ও রাণী-র পরবর্তী কালের সম্পাদিত রূপ তপতী মূল বিষয় নির্দেশক একটি গানের মধ্য দিয়ে শুরু হয় এবং শেষ হয় নায়িকা সুমিত্রার কণ্ঠোচ্চারিত ঋক্‌বেদের শ্লোকের মাধ্যমে; আরও একটি দীর্ঘতর ঋগ্বেদের অনুচ্ছেদ যথার্থ ভরতবাক্য হিসাবে আবৃত্তি করা হয়। অতএব, কবি সংস্কৃত নাটকের ধারা অনুসরণে প্রস্তাবনা ও অন্তিম সংলাপের প্রয়োজন বোধ করেছিলেন। কিছু নাটকে সংস্কৃত শ্লোক ব্যবহৃত হয়েছে, আবার অন্য কিছু নাটকে ব্যবহার করা হয়েছে বাংলা কবিতা বা গান, যেগুলি মূলত একই উদ্দেশ্য সাধন করে।
সংস্কৃতে ব্যবহৃত নাট্যকৌশল অনুযায়ী নায়ককে অবশ্যই হতে হবে সুপরিচিত পরিবারে জন্ম নেওয়া এক পূতচরিত্র রাজা। রবীন্দ্রনাথের অনেক নাটকেই নায়ক এক রাজা, যেমন, মুকুট, রাজা ও রাণী, চিত্রাঙ্গদা, অরূপরতন, মুক্তধারা এবং বিসর্জন। সামাজিক নাটকে নায়কেরা সব সম্পদশালী সম্ভ্রান্ত পরিবারের সদস্য— যেমন, বৈকুণ্ঠের খাতা, গোড়ায় গলদ, বাঁশরী এবং চিরকুমার সভা। কিন্তু এ কথা ও মনে রাখতে হবে যে এই সমাজটাকেই কবি কাছ থেকে দেখেছেন, চিনেছেন, অতএব আত্মবিশ্বাসের সঙ্গে তার রূপ ফুটিয়ে তুলতে পেরেছেন সুতরাং, সামাজিক নাটকে অন্য কোনও প্রভাবের সন্ধান করা নিরর্থক। অন্য সব নাটকে তিনি হয়তো ঐতিহ্য মেনে চলেছেন, সেই ঐতিহ্য শুধু বিশিষ্ট ভাবে ভারতীয় নয়, প্রতিটি দেশের ধ্রুপদী নাটকের ক্ষেত্রেই একই কথা বলা যায়
সংস্কৃত নাট্যকৌশলে বিষয়বস্তুকে দুই ভাগে ভাগ করা হয়— আধিকারিক এবং প্রাসঙ্গিক, অর্থাৎ মূল কথাবস্তু এবং উপকাহিনি। কবি রাজা ও রাণী নাটকে পরবর্তী কালে যে রদবদল ঘটিয়েছিলেন সেই পরিবর্তিত রূপের ভূমিকায় তিনি স্বীকার করেছেন যে ইলা ও কুমারকে ঘিরে যে উপকাহিনি ব্যবহার করা হয়েছিল তা সঠিক নয়। সাধারণ ভাবে তাঁর নাটকে এর কোনও ভূমিকা নেই, বরং তাতে মধ্যান্তরিক কোরাসের ব্যবহার আছে। কিন্তু কাঠামোগত ভাবে সেগুলি একমাত্রিক, কিছু সামাজিক ও ঐতিহাসিক নাটক ব্যতিরেকে যেখানে মূল কাহিনি এবং উপকাহিনি পরিণতিতে মিলেমিশে একাকার হয়ে যায়।
সংস্কৃত মঞ্চরীতির প্রথা অনুসারে মঞ্চে মৃত্যুর প্রদর্শন নিষিদ্ধ। নটীর পূজা, মালিনী, রাজা ও রাণী এবং তপতী নাটকগুলির কথা বাদ দিলে অন্য নাটকে হত্যা প্রদর্শিত হয় না, কিন্তু মৃতদেহ মঞ্চে আসে: রক্তকরবী, বিসর্জন, প্রকৃতির প্রতিশোধ। মুক্তধারা-তে আমরা মৃত্যুর কথা শুনতে পাই:
রণজিৎ: এ যে সঞ্জয়! অভিজিৎ কোথায়?
সঞ্জয়: মুক্তধারার শ্রোত তাঁকে নিয়ে গেল, আমরা তাঁকে পেলুম না।
সংস্কৃত নাটকে প্রবেশক, বিয়কম্ভক, অঙ্কমুখ, অঙ্কাবতার চরিত্রগুলি নাটকের বিষয়বস্তু সম্পর্কে দর্শক-শ্রোতাদের পরিচিত করায়। প্রস্তাবনা চরিত্ররা পূর্বের ঘটনার বিবরণ দেয়, আগামী ঘটনাপ্রবাহ প্রস্তাবনায় মধ্যান্তরের প্রকৃতি এবং দুই অঙ্কের মধ্যবর্তী বিরতি সম্পর্কে দর্শক-শ্রোতাদের প্রস্তুত করে। চিত্রাঙ্গদা নৃত্যনাট্যে মদন ও বসন্ত নামক দুটি পার্শ্বচরিত্র মুখ্য দৃশ্যগুলির মাঝখানে মাঝখানে চিত্রাঙ্গদার মানসিক বিক্ষেপ কখন কোন স্তরে আছে তার বর্ণনা দেয়। প্রকৃতির প্রতিশোধ-এ সাধারণ মানুষ ঘটনার বিবরণ দেয়, কাহিনির চলনে হস্তক্ষেপ করে এবং হাসি-কৌতুকের মধ্য দিয়ে মনোযোগ ভিন্নমুখী করে তোলে। রক্তকরবী-তে সাধারণ মানুষজনের নিজেদের মধ্যকার অথবা দাদাঠাকুরের সঙ্গে কথোপকথন প্রবেশক, ইত্যাদির উদ্দেশ্য পূরণ করে। আমাদের মনে পড়ে যে ভবভূতির মহাবীরচরিত-এর ষষ্ঠ অঙ্কে রামের কাছে পরশুরামের পরাজয়ের খবর আসে একটি অপ্রধান চরিত্রের মুখ থেকে। অভিজ্ঞানশকুন্তলম-র ষষ্ঠ অঙ্কের প্রথম বিরতিতে এক ধীবরের হারানো আংটি খুঁজে পাওয়ার সংবাদটি নাটকটির পরবর্তী ঘটনাপ্রবাহের মুখ অন্য দিকে ঘুরিয়ে দেয়, এবং একই অঙ্কের দ্বিতীয় মধ্যস্তরে নায়কের অনুশোচনার বর্ণনা দেওয়া হয়। ভবভূতির মালতীমাধব-এর প্রথম অঙ্কে একই কৌশল ব্যবহার করা হয় যেখানে অবলতিকা ও কামন্দকী-র সংলাপের মধ্য দিয়ে ঘটনাপ্রবাহের প্রতিবেদন পেশ করা হয়। পূর্ববঙ্গে সংস্কৃত নাটকের বিস্তারিত প্রস্তাবনায় রঙিন কাপড়ে মোড়া একটি বাঁশকে আচার মেনে জর্জর নামে পুজোর রীতি আছে। নাটকের মূল ভাব প্রকাশিত হয় ব্যবহৃত কাপড়ের রঙের মাধ্যমে, কারণ প্রতিটি রস ও ভাব প্রথাগত ভাবে এক একটি রঙের সঙ্গে সম্পৃক্ত। রবীন্দ্রনাথের ব্যঞ্জনাত্মক তথা প্রতীকি নাটকের বেশ কয়েকটিতে প্রারম্ভিক দৃশ্যে রাজা অথবা কোনও গুরুত্বপূর্ণ চরিত্রকে দিয়ে, নাটকটি কী বিষয়ে, সে সম্পর্কে প্রশ্ন করানো হয়।
রবীন্দ্রনাথের প্রথম দিককার নাটকে শুধু পদই ব্যবহৃত হয়েছে। পরবর্তী কালে ঋতু আবর্তনকে উপজীব্য করে লেখা নাটকগুলিতে অন্তঃস্থ রূপকাত্মকতা শুধু গানের মাধ্যমেই সার্থক ভাবে প্রকাশিত হয়েছে, কিন্তু, সাধারণ সংলাপের জন্য গদ্যই ব্যবহার করেছেন; তীব্র মানসিক ভাব প্রকাশের জন্য ইতস্তত গানের ব্যবহার রয়েছে। অবশ্যই মালিনী ও আরও কয়েকটি নাটকও ব্যতিক্রম। কিন্তু সেগুলিকে ঠিক নাটক না বলে নাট্যকাব্যই বলা ভাল। এখানে তিনি সংস্কৃত রীতির কাছাকাছি। শেষের পর্বের অবক্ষয়ী সংস্কৃত নাটক যখন মঞ্চ ছেড়ে শ্রব্যকাব্য বা শ্রুতিনাটকের দিকে মোড় নেয় তখন সেখানে শুধু কবিতাই ব্যবহার করা হয়, যেমন, মহানাটক। রবীন্দ্রনাথের কাব্যনাটকগুলি অবশ্যই অবক্ষয়ী নয়, তারা এক ভিন্ন ঘরানার প্রতিনিধি। তীব্র অনুভূতি একমাত্র কবিতার অবিচ্ছিন্ন ব্যবহারের মধ্য দিয়েই প্রকাশ করা যায়। নাট্যক্রিয়া এখানে সম্পূর্ণতই কাব্যিকতার অধীন। যে গান ও নাচ এক সময় সংস্কৃত নাটকের শরীরে ওতপ্রোত জড়িয়ে ছিল তাকে ধীরে ধীরে আঙ্গিকসর্বস্বতা (formalism)-র দোহাই পেড়ে বাতিল করা হল, শুরু হল অবক্ষয়। রবীন্দ্রনাথের ক্ষেত্রে চলনটি বিপরীতমুখী; বয়সকালের আরও পরিণত বোধ নিয়ে তিনি বুঝতে পারছিলেন যে, তাঁর নাট্যকৃতিতে সত্যিকারের নাট্যক্রিয়াভিত্তিক সারবস্তুর বড়ই অভাব। তিনি আগের নাটকগুলিতে নৃত্যনাট্যের রূপ দেন যা কথা, ক্রিয়া, সাজপোশাক, কবিতা, গান, মুকাভিনয়, কোরিওগ্রাফি এবং প্রধানত নাচ অথবা নৃত্যভঙ্গিমার মাধ্যমে দর্শক-শ্রোতাকে মন্ত্রমুগ্ধ করে রাখবে। বোঝা যায় তিনি তাঁর ক্ষমতা এবং সীমাবদ্ধতা দুটির সম্পর্কেই সচেতন ছিলেন। তাই তিনি আগেকার নাটকগুলির পরিবর্তন ঘটিয়ে সেগুলিকে এক সমৃদ্ধতর ঐকতানে বাঁধলেন যা তাঁর মঞ্চ নাটকগুলির খামতিগুলিকে সার্থক ভাবে দূর করতে সমর্থ হবে।
সব কথা বলার পর বলতেই হয়, রবীন্দ্রনাথের উপর সংস্কৃত নাটকের প্রভাব নেহাৎই অকিঞ্চিৎকর। সংস্কৃত নাটকের কাঠামো বা রূপে তাঁর আধুনিক পরিশীলিত মন তথা নান্দনিক অনুরাগ তৃপ্ত করার মতো প্রায় কিছুই ছিল না। তাই তিনি সংস্কৃত নাটকের তুলনায় পাশ্চাত্য ও দেশী নাটকের প্রতি অনেক বেশি আকর্ষণ অনুভব করেন। নাট্যকার হিসাবে তাঁর বিকশিত হয়ে ওঠার সমগ্র প্রক্রিয়াটিকে সমীক্ষা করলে বোঝা যায় যে, তিনি সংস্কৃত নাটকের রীতিনীতির ঐতিহ্য থেকে ক্রমাগত দূরে সরে আসছিলেন।রবীন্দ্রনাথ তিনটি সূত্র থেকে সংস্কৃতের প্রভাব আত্মস্থ করেছিলেন: ক) বাল্যকালের গৃহশিক্ষার কাল, যখন তিনি কঠিন অধ্যাবসায় নিয়ে ব্যাকরণ ও অভিধানের সহায়তায় ভাষা রপ্ত করেন; খ) এক সংস্কৃতিবান পরিবারে সংস্কৃত চর্চার পরিমণ্ডলে বেড়ে ওঠা, যা তাঁর সাংস্কৃতিক মননের বিকাশের প্রক্রিয়ায় অন্যতম গুরুত্বপূর্ণ উপাদান হয়ে ওঠে; এবং গ) পরবর্তী কালে কখনও বিক্ষিপ্ত, কখনও বা সুশৃঙ্খল সংস্কৃত ভাষাচর্চা ও পণ্ডিতদের সঙ্গে আলোচনার প্রভাব। ছেলেবেলা কিংবা জীবনস্মৃতি-র মতো আত্মজীবনীমূলক রচনা, চিঠিপত্রাদি এবং অন্যান্য রবীন্দ্রজীবনী গ্রন্থ এ সবের সাক্ষ্য বহন করে।
প্রথম বয়সের শিক্ষা তাঁর ভাষাজ্ঞানকে শক্ত ভিতের উপর প্রতিষ্ঠিত করেছিল। ফলত সামান্য কঠিন, গঠনগত ভাবে ব্যতিক্রমী অনুচ্ছেদের অর্থ তিনি বুঝে নিতে পারতেন, কিছু শব্দের সঠিক অর্থ অধরা থাকলেও অপরিচিত শব্দাবলী বা বাক্য গঠন পদ্ধতিজনিত শূন্যস্থান কবি কল্পনার রসদের ভাণ্ডার দিয়ে পূর্ণ হত।
ঊনবিংশ শতকের বাংলায় যখন সামন্ততান্ত্রিক সম্পর্কগুলি ভেঙে পড়ছিল এবং নতুন মুৎসুদ্দি সংস্কৃতি রূপ পরিগ্রহ করছিল তখন এক শ্রেণির ভূস্বামীরা কে কত দ্রুত পশ্চিমী জীবনচর্যা আয়ত্ত করতে পারেন সেই প্রতিযোগিতায় মেতে উঠেছিলেন। কিন্তু ঠাকুর পরিবার ছিল ব্যতিক্রম। তাঁরা আমাদের প্রাচীন ঐতিহ্যের যা কিছু মহৎ তার পুনরাবিষ্কার ও রক্ষার প্রচেষ্টার মধ্য দিয়ে তাকে যুগোপযোগী করে তোলার ব্রত গ্রহণ করেছিলেন। সমাজের শিক্ষিত শ্রেণি যখন পাশ্চাত্য ভাবধারার প্রেমে মাতোয়ারা, তখন কবির পিতা ও তাঁর সহোদরদের এবং অন্য কয়েকজন জমিদারের এ বিষয়ে কৃতিত্ব প্রাপ্য যে, তাঁরা প্রাচীন সাংস্কৃতিক ঐতিহ্যের বিশ্লেষণে প্রবৃত্ত হয়েছিলেন এবং আধুনিক প্রজন্মের মানবিক প্রয়োজন মেটানোর ক্ষেত্রে সেই ঐতিহ্য কোনও অবদান রাখতে পারে কিনা তার অন্বেষণে নিযুক্ত হয়েছিলেন। রবীন্দ্রনাথ এই বিনীত, শ্রদ্ধালু অনুসন্ধানের পরিবেশে বড় হয়েছিলেন এবং উপেক্ষা, বিস্মৃতি তথা বিনাশের হাত থেকে কিছু মূল্যবান সম্পদকে রক্ষা করেছিলেন। যা কিছু তিনি পেয়েছিলেন তাকে অনুসরণ করে, তার আদলে তিনি তাঁর নিজস্ব সৃষ্টির সৌধ নির্মাণ করেছেন।
সংস্কৃত তাঁকে নানা ভাবে প্রভাবিত করেছিল— শব্দভাণ্ডার, ছন্দশাস্ত্র, অলঙ্কার শাস্ত্র এবং বিষয়বস্তুর মতো তুলনামূলক ভাবে বেশি প্রত্যক্ষ দিকগুলি ছাড়াও ধারণা এবং মূল্যবোধের মতো সূক্ষ্ম ও জটিলতর বিষয়গুলি দ্বারাও তিনি প্রভাবান্বিত হয়েছিলেন। সংস্কৃত সাহিত্য থেকে তিনি যা আহরণ করেছিলেন তা বিভিন্ন স্তরে ও সময়ে তাঁকে প্রভাবিত করেছে এবং সেটা হওয়াটাই স্বাভাবিক। কেননা, তাঁর মনোজগৎ ক্ষুদ্র গণ্ডিতে আবদ্ধ ছিল না। কিন্তু তাঁর মনের প্রসারতা, সজাগতা, সজীবতা এবং সে মনের বিকাশ ও পরিবর্তনশীলতা সত্ত্বেও কিছু জিনিস ছিল যা তাঁর মনে দীর্ঘস্থায়ী ছাপ ফেলেছিল। সময়ের বিচিত্র স্রোতের বিরুদ্ধে আত্মরক্ষায় এগুলি তাঁর নিশ্চিন্ত আশ্রয়ের স্থল হয়ে দাঁড়িয়েছিল। এই মূল্যবোধ ও মনোভঙ্গিই সম্ভবত সংস্কৃত সাহিত্যের প্রভাবের দীর্ঘস্থায়ী ফসল। অবশ্য তাঁর কবি প্রতিভার উন্মেষ তথা বিকাশের আলোচনায় পাশ্চাত্য সংস্কৃতির প্রভাবের কথা বলতেই হয়। সতেরো বছর বয়সে প্রথম ইংলন্ড ভ্রমণের (১৮৭৯-৮০) আগে লেখা বনফুল, কবিকাহিনী এবং শৈশব সঙ্গীত-এর অপরিপক্ক কাব্যিক অভিজ্ঞতা ও আবেগকে ঠিক তাঁর পরবর্তী গুরুত্বপূর্ণ লেখা সন্ধ্যাসঙ্গীত ও প্রভাত সঙ্গীত এর সঙ্গে তুলনা করলেই এ কথা স্পষ্ট হবে। শুরুর দিককার কবিতা ও কাব্য নাটকগুলিতে তাঁর অনুভূতির প্রকাশ অস্পষ্ট, আবছা এবং সেগুলিতে কবির অভিজ্ঞতা প্রকাশের ভাষায় প্রাঞ্জলতার অভাব থেকে যায়। শেষ দুটি উল্লিখিত কাব্যগ্রন্থে কবির প্রকাশভঙ্গি অনেক বেশি পরিশীলিত এবং সেখানে অভিজ্ঞতার সুষ্ঠুতর প্রতিফলন ঘটেছে। পরবর্তী কালে তিনি সন্ধ্যা সঙ্গীত-এর জন্য লেখা একটি ভূমিকায় বলেন:
সেই কপিবুক-যুগের চৌকাঠ পেরিয়েই প্রথম দেখা দিল সন্ধ্যাসংগীত। তাকে আমের বোলের সঙ্গে তুলনা করব না, করব কচি আমের গুটির সঙ্গে, অর্থাৎ তাতে তার আপন চেহারাটা সবে দেখা দিয়েছে শ্যামল রঙে। রস ধরেনি, তাই তার দাম কম। কিন্তু সেই কবিতাই প্রথম স্বকীয় রূপ দেখিয়ে আমাকে আনন্দ দিয়েছিল। অতএব, সন্ধ্যাসংগীতেই আমার কাব্যের প্রথম পরিচয়। সে উৎকৃষ্ট নয়, কিন্তু আমারই বটে। সে সময়কার অন্য সমস্ত কবিতা থেকে আপন ছন্দের বিশেষ সাজ পরে এসেছিল। সে সাজ বাজারে চলিত ছিল না।
কয়েক দশকের ব্যবধানে কবি কিছুটা ব্যক্তি-নিরপেক্ষ, বস্তু-নিষ্ঠ দৃষ্টিতে পিছন ফিরে তাকাতে পেরেছিলেন এবং বুঝেছিলেন যে, তাঁর এই কবিতাগুলিই প্রথম নিজস্বতা মণ্ডিত হয়ে উঠতে পেরেছিল। উল্লেখযোগ্য, ইংলন্ড থেকে ফিরে আসার পরে পরেই এগুলি লেখা হয়েছিল। কিছু তাজা অপরিচিত উত্তেজক তাঁর তরুণ মনকে উদ্দীপ্ত করেছিল; কবিতা হয়ে উঠেছিল আরও প্রাণবন্ত, ঐশ্বর্য্যশালী এবং সূক্ষ্ম রুচিময়; মুক্তি পেয়েছিল কিছু আধো উচ্চারিত অনির্দিষ্ট আবেগের কুয়াশাচ্ছন্নতা থেকে। সন্ধ্যা— দিশাহীন আবেগ সম্পর্কিত অতৃপ্তির প্রকাশ, কবি অস্থির হয়ে পড়েন, তাঁর দম বন্ধ হয়ে আসে। সার্থক নামা প্ৰভাত সঙ্গীত এই দম আটকানো আষ্টেপৃষ্টে জড়ানো একান্ত ব্যক্তিগত আবেগ-মুক্তির প্রকাশ। বিখ্যাত কবিতা ‘নির্ঝরের স্বপ্ন ভঙ্গ’-তে দেখি গুহাভাণ্ডের বদ্ধ জলাশয়ে হঠাৎই আছড়ে পড়ে সূর্যের কিরণ; বাইরের পৃথিবীর পাখিদের গান ভেসে আসে, আর গুহার অন্ধকার নিশ্চলতা থেকে শত কলতানে উৎসারিত হয় ঝরনা, ধেয়ে চলে এক বৃহত্তর আলোকজ্জ্বল পৃথিবীর দিকে। এই রূপ প্রতিমা বিশেষ তাৎপর্যপূর্ণ, কারণ, তা প্রতীকি এবং নিজস্ব আবেগের জগতের বাইরের জীবন সম্পর্কে কবির এক আকস্মিক উপলব্ধির প্রকাশে ভাস্বর। পরবর্তী কবিতা ‘প্রভাত উৎসব’ও এই বিপুল এবং অর্থবহ পৃথিবীতে পা রাখার আনন্দ উদযাপন।
১৮৯১ সালে তিরিশ বছর বয়সে কবি দ্বিতীয়বার ইউরোপ পরিভ্রমণে যান এবং ১৮৯৩ সালে দেশে ফিরে আসেন। সোনার তরী এর পরের কাব্য সংগ্রহ— সে অর্থে প্রথম কাব্যোৎকর্ষে পরিণত কাব্যগ্রন্থ। অন্তঃস্থ ‘রোমান্টিসিজিম্’-এর সঙ্গে মিলেমিশে থাকা উপহাস, পরিহাস ও সন্দিগ্ধতার সুর মানসী-র অন্তর্গত শেষ কয়েকটি কবিতাতেই ইতিমধ্যে শোনা গেছে। কিন্তু সোনার তরী-তে পরিণত দৃষ্টিভঙ্গি ও প্রকাশভঙ্গি আরও স্পষ্ট। এই কাব্যগ্রন্থে রোমান্টিক কবি কাব্যিক ঐশ্বর্য্যের এমন এক চূড়া ছুঁতে পেরেছেন যা তাঁর আগেকার কবিতায় অনুপস্থিত। এই সমস্ত কবিতা এক বা একাধিক দ্বন্দ্বের ফসল। পাশ্চাত্য প্রভাব পড়েছিল কয়েক শতাব্দীর সাহিত্যে সমৃদ্ধ মননে। পাশ্চাত্যের কবি সাহিত্যিকদের তৈরি করা মাপকাঠিতে সংস্কৃত সাহিত্যের মূল্যায়নের ধারাবাহিক প্রচেষ্টা বাসা বেঁধেছিল কবির অবচেতন মনে, আর তা থেকে সৃষ্টি হয়েছিল উৎকৃষ্ট সব কবিতা। সোনার তরী-তেই প্রথম তা লক্ষ্য করা যায়, যেখানে সর্বপ্রথম তিনি তাঁর বিশিষ্ট কাব্যিক ভাষা আবিষ্কার করেন।
প্রথমে কবির উপর সংস্কৃত সাহিত্যের সব থেকে দৃষ্টিগোচর প্রভাবগুলি নিয়ে আলোচনা করা যাক— শব্দভাণ্ডার এবং ছন্দশাস্ত্র। প্রথম বয়সে কবি যখন কবিতা লেখা শুরু করেন, তখন রামায়ণ, মহাভারত-এর ভাষান্তর, মধ্যযুগের মঙ্গলকাব্য, বৈষ্ণব কবিদের কবিতা এবং মধুসূদন দত্ত, বিহালীলাল চক্রবর্তী প্রমুখের কবিতার মধ্যেই সীমায়িত ছিল আমাদের সাহিত্যের (বিশেষত কাব্যের) ঐতিহ্য। এ সবই ছিল ভীষণ ভাবে সংস্কৃত গাথা-কাহিনি নির্ভর। তাঁর সময়কার শিক্ষিত বাঙালি সমাজের কাব্যিক শব্দের ভাণ্ডার পরিপূর্ণ ছিল এই সব সংস্কৃত শব্দে। অতএব, একার্থে সংস্কৃত ভাষায় ব্যুৎপত্তি লাভের আগেই সংস্কৃত ঐতিহ্যের বীজ রোপিত হয়েছিল রবি-কবির মনে। কালীপ্রসন্ন সিংহ অনুদিত মহাভারত অগুন্তি কঠিন, অপরিচিত সংস্কৃত শব্দের সঙ্গে বাঙালি পাঠকের পরিচয় ঘটিয়েছিল; শিক্ষিত বাঙালির কাছে অবশ্য তা কোনও সমস্যার কারণ ছিল না, কেননা শিক্ষাব্যবস্থা ছিল সংস্কৃত ভাষাভিত্তিক। অতএব, তামাদি হয়ে যাওয়া শব্দরাজির উচ্চারণ বার বার শুনতে শুনতে এই কিশোর অসচেতনেই পরিচিত হয়ে যায় সেই সব শব্দের সঙ্গে, কেননা, কাব্যিক পরিপ্রেক্ষিতে সে খুঁজে পেয়েছিল শব্দের অর্থ। এর পর সংস্কৃতর সঙ্গে পরিচয় বৃদ্ধির সঙ্গে সঙ্গে তিনি এমন বেশ কিছু শব্দ আবিষ্কার করেন, পূর্ববর্তী সাহিত্যিকরা যেগুলির কাব্যিক সম্ভাবনাকে ব্যবহার করার কাজে ব্যর্থ হয়েছিলেন। এই ব্যর্থতার মূলে ছিল অগ্রজ সাহিত্যিকদের প্রয়োজনের ভিন্নতা, অর্থাৎ সংস্কৃত শব্দে অনুকরণের অভ্যাস। অন্য দিকে রবীন্দ্রনাথ তাঁর নিজস্ব কাব্যিক প্রয়োজন মেটাতে শব্দগুলির রূপে পরিবর্তন ঘটিয়েছিলেন। এটা স্বাভাবিক, কেননা, তাঁর কবিতার প্রাণসত্তা ছিল ভিন্ন। যেখানে তাঁর পূর্ববর্তী প্রায় সব উল্লেখযোগ্য কবি কোনও না কোনও মহাকাব্যভিত্তিক সৃষ্টির কাজে নিযুক্ত হয়েছিলেন, সেখানে রবীন্দ্রনাথই প্রথম লিরিকের আশ্রয় নেন। তিনি বুঝেছিলেন লিরিকই তাঁর সৃষ্টির মুখ্য বাহন। তাঁর রোমান্টিক মন এমন কিছু শব্দ খুঁজে বেড়াচ্ছিল যার প্রয়োজন মধ্যযুগীয় মানসিকতা সম্পন্ন ভারতচন্দ্র বা ধ্রুপদী মধুসূদন কখনওই অনুভব করেননি।
রবীন্দ্রনাথের রচনা অধ্যয়নের মধ্য দিয়ে আমি এই সিদ্ধান্তে উপনীত হই যে, সংস্কৃত শব্দের রূপান্তর ঘটিয়ে নতুন শব্দ তৈরির কাজে তিনি রামায়ণ এবং কালিদাস ও বাণভট্টের রচনাবলির মুখাপেক্ষী হয়েছিলেন। এই সন্ধানে ১৯৬৪ সালে আমি বিশ্বভারতীর গ্রন্থাগারের কর্মীদের অনুরোধ করি কবির ব্যবহৃত এই গ্রন্থগুলির প্রতিলিপি আমাকে দেওয়ার জন্য এবং আমার অনুমানের বাস্তব সত্যতার সাক্ষ্য পেয়ে আমি আনন্দে শিহরিত হয়ে উঠি। সে সবের মার্জিনে অজস্র নোট থেকে সংস্কৃত থেকে শব্দ গঠনের প্রক্রিয়ার বিভিন্ন স্তর নজরে পড়ে। এই শব্দগুলি সরাসরি ধার করা বা নব্য প্রয়োগ নয়। বরং সেগুলি পরম আবেগময় ভাবের প্রয়োজনে সংস্কৃত শব্দের অভিযোজন ও পরিমার্জনা। কালিদাসের মেঘদূতে আমরা পড়ি, ‘রেবাম দ্রক্ষ্যস্যুপলাভিস বিন্ধ্যপাদে বিশীর্ণম’ (‘বিন্ধ্যপর্বতশ্রেণীর নুড়ি বিছানো পাদদেশে তুমি শীর্ণ স্রোতা রেবা নদী অবলোকন করবে’)।
রবীন্দ্রনাথের মেঘদূতে আমরা পাই, ‘বিমল বিশীর্ণা রেবা বিন্ধ্য পাদমূলে উপলব্যথিত গতি।’
আনুভূতিক অতিস্বর একান্তই তাঁর নিজস্ব। বান-এর লেখায় আমরা পাই, ‘বিষাদাচ্ছন্ন পারাবতের অবিশ্রাম কূজনে আচ্ছন্ন পৃথিবীতে।’
রবীন্দ্রনাথ লেখেন, ‘কুলায়ে কাঁদিছে কাতর কপোত।’ ঋণ সুপ্রতিভাত, কিন্তু স্মৃতি জাগানিয়া সৌন্দর্য্য তাঁর নিজস্ব অবদান। ময়ূরের ‘সূর্যসরক’ এর কথা মনে আসে, ‘সূৰ্য্য দেবতার রথের নৃশংস চাকার তলায় ছিন্নভিন্ন হয় নক্ষত্র সকল, কিন্তু নক্ষত্রের আর্তনাদে ভ্রুক্ষেপহীন রথ এগিয়ে চলে।’ ‘শেষের কবিতা’-য় কবি বলছেন:
কালের যাত্রার ধ্বনি শুনিতে কি পাও?
তারি রথ নিত্যই উধাও
জাগিছে অন্তরীক্ষে হৃদয় স্পন্দন
চক্র পিষ্ট আঁধারের বক্ষফাটা তারার ক্রন্দন।
প্রতিমা নির্মাণী শব্দ ‘চক্র পিষ্ট’ দুটি কবিতাতেই উপস্থিত, কিন্তু রবীন্দ্রনাথের কবিতার প্রগাঢ় সাংবেদনিক আবেদন নিশ্চিত ভাবে আমাদের অনেক বেশি স্পর্শ করে— আপাত উদাসীন অন্ধকার রাত্রির বুক থেকে উঠে আসে নক্ষত্রের আকুল কান্না। সংস্কৃত কবি শুধুমাত্র এক মহাজাগতিক রূপ প্রতিমা সৃষ্টি করেন: লিরিক কবির লেখনীতে তা ভগ্ন হৃদয়ের যন্ত্রণার অনুরণন হয়ে ওঠে। যে সব শব্দ আবেগের অনুষঙ্গে হাজির হয় এবং গভীরতর গূঢ়ার্থ বহন করে তা নেহাৎই ব্যঞ্জনার্থক শব্দের তুলনায় লিরিক কবিতার পক্ষে অনেক বেশি উপযোগী।
পরবর্তী জীবনে কবি যখন ইস্কুল ও বিশ্ববিদ্যালয় চালিয়েছেন তখন তিনি সর্বসাধারণের জন্য বিজ্ঞানবিষয়ক বইও লিখেছেন। এবং একান্তই বৈজ্ঞানিক কথা নির্দেশক শব্দের খোঁজে তিনি সমগোত্রীয় সংস্কৃত রচনার কাছে ফিরে গিয়েছিলেন। আর তার হাত ধরে আমরা পেয়ে গেছি অতি উপযোগী অনেক উদ্ভাবনী শব্দ।
রবীন্দ্রনাথ সংস্কৃত ছন্দশাস্ত্র থেকে বেশি কিছু সরাসরি ধার করেননি, কিন্তু অনেক সংস্কৃত ছন্দের রদবদল করেছেন। এটা তাঁকে করতে হয়েছিল জয়দেব প্রমুখের ব্যবহৃত অপভ্রংশ ছন্দের নানা ধরনে অভ্যস্ত বাঙালির কানের পরিতৃপ্তির জন্য। রবীন্দ্রনাথের এই দিকটি নিয়ে অনেক বিশেষজ্ঞই আলোচনা করেছেন, অতএব আমি আমার বিশ্লেষণ কয়েকটি বিষয়ের মধ্যেই সীমাবদ্ধ রাখব। জয়দেব লিখছেন :
বরষি যদি বিঞ্চিদপি দন্তরুচি কৌমুদী
হরতি ডরতিমিরমতিঘোরম্
মূল সংস্কৃত থেকে কবি দুটি ছান্দস এককের অবস্থান বদল করে দিলেন। অথবা, ‘মদন ভষ্মের পূর্বে’কবিতাতে রূপের দিক দিয়ে তা প্রায় একই রকমই থাকল, কিন্তু বাঙালি পাঠকের কর্ণে তা কিছুটা বেসুরো কেননা চূড়ান্ত স্বর দৈর্ঘ্যটির কবিতা পংক্তির আশানুরূপ দৈর্ঘ্যে প্রসারিত হওয়াটাতে সেই কাজ অনভ্যস্ত: ‘একদা তুমি অঙ্গ ধরি ফিরিতে নব ভুবনে মরি মরি অনঙ্গ দেবতা’।
পরবর্তী কবিতা ‘মদনভষ্মের পরে’ তে সমস্যা লাঘব করার জন্য আরও কতগুলি ‘সিলেবল’ বা ছান্দিস একক যোগ করা হয় এবং আমরা এক শ্রবণ সুখদ ছন্দের আস্বাদ পেয়ে যাই:
পঞ্চশরে দগ্ধ করে করেছ একি
সন্ন্যাসী, বিশ্বময় দিয়েছ তারে ছড়ায়ে।
এমনকী ‘শেষের কবিতা’-র মতো পরিণত রচনাতেও তিনি ছন্দ নিয়ে উল্লেখযোগ্য পরীক্ষানিরীক্ষা করেছেন,
সুন্দরী তুমি, শুকতারা দূর শৈল-শিখরান্তে
শর্বরী যবে হবে সারা
দর্শন দিও দিক্‌ভ্রান্তে।
এখানে নিয়মিত চরণগুলি অন্তিম স্বরবর্ণকে সামান্য প্রলম্বিত করে, কিন্তু অনিয়মিত চরণে তা অনেক বেশি দীর্ঘায়িত। এই কৌশলের ব্যবহারের ফলে প্রায় সংগীতের মুর্ছনা সংযোজিত হয়, যেখানে পরিমাণগত অপূর্ণতা আকুল অনুরণনে পূর্ণতা পায়। ছান্দিক আবহ তৈরির এই পরীক্ষা-নিরীক্ষা একমাত্র তাঁর পক্ষেই সম্ভব যিনি প্রতিটি ছন্দোবদ্ধ অবয়বের যথার্থ কাব্যিক মূল্য অনুধাবনে সক্ষম এবং বিষয়বস্তুর আনুভূতিক চাহিদা মেটাতে তার উপযুক্ত রদবদল ঘটাতে পারেন। অতএব, ছন্দ ভাব প্রকাশের আরও এক মাধ্যম হিসাবে প্রতিষ্ঠা পায়, যা সামগ্রিক কাব্যিক অনুভবে অতিরিক্ত মাত্রা যোগ করে। বাংলায় সংস্কৃত ছন্দ অনুকরণের ক্ষেত্রে অন্য একটি বাধা ছিল। কিছু ব্যতিক্রম ছাড়া ধ্রুপদী সংস্কৃত কাব্যে অন্ত্যমিলের কোনও জায়গা ছিল না, কিন্তু বাঙালি পাঠক-পাঠিকার প্রত্যাশা তথা রুচি গড়ে উঠেছিল জয়দেবের লেখনী নিঃসৃত অপভ্রংশ অন্ত্যমিলের ঐতিহ্যে। রবীন্দ্রনাথ অতি বিচক্ষণতার সঙ্গে সেই ঐতিহ্যকে ব্যবহার করেছেন। কখনও কখনও ছন্দের ব্যবহারে আপাত অবশ্যম্ভাবী স্থূলতার হাত থেকে নিষ্কৃতি পাওয়ার জন্য তিনি অন্বয়ী ছান্দস একক ব্যবহার করেছেন:
যেদিন হিমাদ্রিশৃঙ্গে নামি আসে আসন্ন আষাঢ়
মহানদ ব্রহ্মপুত্র অকস্মাৎ দুর্দম দুর্বার
দুঃসহ অন্তরাবেগে তীরতরু করিয়া উন্মুল
মাতিয়া খুঁজিয়া ফিরে আপনার কূল-উপকূল
ভাষা ও ছন্দ
অন্যত্র আবার ছন্দোবদ্ধ পংক্তিগুলিকে দীর্ঘায়িত বা পরিবর্তিত করেছেন যাতে পংক্তিগুলির মধ্যেকার দূরত্ব বজায় থাকে :
দুঃখ পেয়েছি দৈন্য ফিরেছে অশ্লীল দিনেরাতে
দেখেছি কুশ্রীতারে;
মানুষের প্রাণে বিষ মিশায়েছে মানুষ আপন হাতে
ঘটেছে তা বারেবারে
‘পত্রোত্তর’, সেঁজুতি
তিনি অসম দৈর্ঘ্যের ছন্দোবদ্ধ পংক্তির আশ্রয়ও নিয়েছিলেন যাতে ছান্দিক অভিঘাত এক সূক্ষ্ম ও জটিল স্বর কাঠামোর বশে থাকে :
ঘুম ভাঙ্গানিয়া জোছনা
কোথা থেকে যেন আকাশে কে বলে
এতটুকু কাছে বোসোনা
‘অস্পষ্ট’, নবজাতক
জয়দেব বা তাঁর যে কোনও পূর্বসূরীর তুলনায় রবীন্দ্রনাথের প্রতিভা ছিল অনেক বড় মাপের। তিনি অত্যন্ত সতর্কতার সঙ্গে জয়দেব এবং বন্দনা সঙ্গীত থেকে ধার করেছেন সেই বন্দনাগীতি যা ছন্দকে মন্ত্রোচ্চারণের স্তরে উন্নীত করে। তিনি গ্রহণ করেছেন ছন্দ প্রকরণ নিরপেক্ষ সুললিত ধ্রুপদী কাঠামো থেকেও, যেখানে ছন্দসৃষ্টির উৎস নিহিত থাকে ধ্বনির সুচিন্তিত বিন্যাসের মধ্যে। শেষের দিকে তিনি ঋক্ বেদের নির্মেদ ছন্দ-অনাশ্রিত শ্লোকের কাছে ফিরে যান। কবিতাকে বাহ্যিক অলংকারে সাজানোর প্রচেষ্টা প্রায় সম্পূর্ণতই তিনি বর্জন করেন। অন্তরতম অনুভব তাঁর কাব্যে সাধনার মুখ্য অভিব্যক্তি হয়ে ওঠে এবং পূরবী-র পরবর্তীতে আমরা পোক্ত রত্নের মতো কবিতার কাঠামোর সন্ধান পাই। কবির শব্দচয়ন, ললিত গীতির আমেজ তৈরির উদ্দেশ্যে ধ্বনি সামঞ্জস্য, অন্তঃস্থ ছান্দিক কাঠামো এবং ধ্বনি সাদৃশ্যের ব্যবহারে সংস্কৃত কবিতার যথেষ্ট প্রভাব লক্ষ্য করা যায়। কিছু কিছু অনুচ্ছেদ পড়তে প্রায় সংস্কৃতেরই মতো, কারণ, সংস্কৃত কাঠামো ব্যবহার বা ছন্দের পুনরাবৃত্তি না করেই কবি দুয়েরই সুপটু ও কার্যকরী প্রয়োগ করেছেন। কখনও কখনও অনুচ্ছেদের পর অনুচ্ছেদে সদৃশ সংস্কৃত অনুচ্ছেদের অনুরণন শোনা যায়। আবার অন্যত্র তা সংস্কৃত রীতির এত কাছাকাছি যে, মনে হয় বুঝি বা সংস্কৃত কাব্যে কোথাও তাদের দেখা মিলবে। উদাহরণস্বরূপ:
স্নিগ্ধ সজল মেঘ কজ্জল দিবসে
বিবশ প্রহর অচল অলস আবেশে
শশীতারাহীনা অন্ধতামসী যামিনী
কোথা তোরা পুরকামিনী?
কোথা তোরা অয়ি তরুণী পথিক ললনা,
জনপদবধূ তড়িৎচকিত নয়না
মালতী মালীনি কোথা প্রিয় পরিচারিকা,
কোথা তোরা অভিসারিকা!
ঘনবনতলে এস ঘননীলবসনা,
ললিত নৃত্যে বাজুক স্বর্ণ রসনা।
‘বর্ষা মঙ্গল’, কল্পনা
অথবা,
অয়ি ভুবনমন মোহিনী
অয়ি নির্মল সূর্যকরোজ্জ্বল ধরণী
জনক জননী জননী
সুনীলসিন্ধুজলধৌত চরণতল
অনিল কম্পিত শ্যামল অঞ্চল
অমল চুম্বিত ভাল হিমাচল শুভ্ৰ
তুষার কিরিটীনি…..
সংস্কৃত কাব্যশাস্ত্রে অনুপ্রাস অলংকারকেই সর্বোত্তম বলা হয়েছে। অনুপ্রাসময় ব্যঞ্জন বর্ণের নিকটতর সন্নিধি আমরা রবীন্দ্রনাথেও পাই, কিন্তু তাঁর শিল্পী সত্তার শ্রেষ্ঠতা তাঁকে অবক্ষয়ী সংস্কৃত কাব্যের রুচি বিকৃতির হাত থেকে রক্ষা করে। উদাহরণস্বরূপ:
ঘোর ঘন নীলগঠন তব
চল চপলার চকিত চমকে করিছ চরণ বিবরণ
কোথা চম্পক আভরণ
ফাল্গুনে আমি ফুলবনে বসে গেঁথেছিনু যত ফুলহার।
‘আবির্ভাব’, ক্ষণিকা
অথবা,
বাতায়নে বসি বিহ্বলবীণা বিজনে বাজাই বসিয়া।
‘অন্তরঙ্গ’, ক্ষণিকা
মোটামুটি ভাবে পাঁচ বা ছয় ছান্দস এককে বিধৃত ছন্দের প্রতি তাঁর পক্ষপাতের অনেকটাই নানা সংস্কৃত-ছন্দে প্রভাবিত।
অলংকার বিষয়ে সংস্কৃত আদর্শকে আঁকড়ে ধরে না থেকে তা থেকে সরে আসাই রবীন্দ্রনাথের ক্ষেত্রে বেশি লক্ষণীয়। যদিও, অলংকারের মূল ভাণ্ডার (উপমা, রূপক, অনুপ্রাস, পরোক্ষ উল্লেখ, জড়বস্তুতে মানবোচিত গুণারোপ) সব সাহিত্যের ক্ষেত্রেই এক, রবীন্দ্রনাথ এগুলিকে স্বাধীন ভাবে ব্যবহার করেছেন। বেশি জটিল এবং কৃত্রিম আলংকারিক প্রয়োগ তিনি মোটামুটি বর্জন করেছেন। আমরা দেখি যে, ফাল্গুনী নাটকে ভণ্ড পণ্ডিত শ্রুতিভূষণ রাজাকে উদ্দেশ্য করে বলছে, ‘আমার পত্নীর ইচ্ছা এই যে মহারাজের খ্যাতি তাঁর সমগ্র দেহ জুড়ে প্রবাহিত হোক।’ (অর্থাৎ, স্ত্রী-র ইচ্ছা রাজা তার প্রতিটি অঙ্গের জন্য গয়না গড়িয়ে দিন)। এই কৃত্রিম রূপ প্রতিমাটি সরাসরি অবক্ষয়ী সংস্কৃত সাহিত্যে ব্যবহৃত অতিশয়োক্তি থেকে গ্রহণ করা হয়েছে এবং ইচ্ছাকৃত ভাবে তাকে অতি মামুলি ভাবে পরিবেশন করা হয়েছে। রোমান্টিক কবি হিসাবে প্রায়শ কালিদাস উত্তর সংস্কৃত সাহিত্যে ব্যবহৃত ‘বারোক’ মার্কা অলংকারের বাহুল্যের প্রতি তাঁর সহজাত সুস্থ বিতৃষ্ণা ছিল— বিষয়বস্তু ও রূপের প্রয়োজনীয় স্বাভাবিক ভারসাম্য বজায় রাখা এবং শিল্পীর রুচিবোধের ব্যাপারে কালিদাসই ছিলেন তাঁর আদর্শ। তাঁর পক্ষপাত ছিল আতিশয্য মুক্ত সরল-সুন্দর বাক্যালংকারের প্রতি; অলংকার ব্যবহারে অবক্ষয়ী উচ্ছাসের প্রতি অনীহা তাঁর সহজাত সুরুচি বোধকেই প্রমাণ করে। যে কবির বিচরণ ভূমি ছিল ঊনবিংশ শতকের ইংরাজি রোমান্টিক কবিতা, অত্যধিক ভারী এবং জটিল অলংকারের প্রতি তাঁর বিরূপতা স্বাভাবিক। তাঁর বিরাট অবদান হল ঐতিহ্যের অবস্থানে পরিবর্তন ঘটানো এবং বিষয়বস্তু ও রূপের ভারসাম্যের বোধ গড়ে তোলা— যা কালিদাস উত্তর সংস্কৃত কবিতায় একান্তই অনুপস্থিত।
কবির অন্য একটি অবদান হল রূপ-প্রতিমা নির্মাণের ক্ষেত্রটিকে বিস্তৃত করা। ধ্রুপদী সংস্কৃত কবিরা উপমা ও রূপক নির্মাণের ক্ষেত্রকে ক্রমাগত সংকুচিত করছিলেন, কেননা, কৃত্রিম কাব্য রীতির সংখ্যাবৃদ্ধি ঘটছিল। অপরপক্ষে সত্যকার অনুপ্রাণিত কবিতা দশম শতাব্দীর পর কথ্যভাষার দিকে ঝুঁকছিল। এ ছাড়াও কাব্যশাস্ত্র ধীর কিন্তু নিশ্চিত ভাবে কবিতার কণ্ঠস্বর রোধ করার কাজে উঠে পড়ে লেগেছিল। ফলত সংস্কৃত কবিতা দ্রুত ব্যাকরণ ও আলংকারিক কসরতের শিকার হয়ে পড়ছিল, যা শুধু নিস্পৃহ অভিজাত শ্রেণি তথা রাজসভা ও ক্ষুদ্র গোষ্ঠীর মনোরঞ্জনের মাধ্যম হয়ে উঠছিল। এই পর্বের বিশাল, বিপুল সাহিত্য উষরভূমিতে আবদ্ধ হয়ে পড়ে। আর এই অনুপ্রেরণার অভাব ঢাকতে কবিরা ভাষার মারপ্যাচ এবং ক্লান্তিকর বহু ব্যবহৃত রূপ প্রতিমার ভারে কবিতাকে ভারাক্রান্ত করে তুলেছিলেন। বন্ধ্যা আলংকারিক কবিতার দীর্ঘ পর্বের অবসানের পর রবীন্দ্রনাথের রূপ-প্রতিমার সজীবতার পিছনে অনেকগুলি নির্মাণের ক্ষেত্র বিস্তৃত এবং তা মূলত ইউরোপীয় রোমান্টিকতার প্রভাব সঞ্জাত।
রূপ-প্রতিমার আলোচনায় আমাদের রবীন্দ্রনাথের পুরাণ কাহিনির ব্যবহার বিষয়ে কিছু কথা বলতে হবে। এ বিষয়টিকে মোটামুটি ভাবে তিনটি শ্রেণিতে ভাগ করা যায়: ক) সরল পরোক্ষোক্তি; খ) রূপ-প্রতিমা নির্মাণে সেগুলির ব্যবহার; এবং গ) নব্য-পুরাণের কল্পকাহিনিতে প্রতীকি ব্যাখ্যা ও তার বিস্তার। রবীন্দ্রনাথের পূর্ববর্তী তথা পরবর্তী কবিরা অনেকেই পুরা কাহিনির এই বিপুল সম্ভারকে কাজে লাগিয়েছেন। এবং, রূপ-কল্প নির্মাণেও কল্পকাহিনির আশ্রয় নেওয়া হয়েছে, যেখানে দেবতাদের পৌরাণিক আচরণকে পাত্র-পাত্রীদের চরিত্র চিত্রণে ব্যবহার করা হয়। আবার কল্পকাহিনিগুলির প্রতীকি ব্যাখ্যাও করা হয়। কিন্তু কল্পকাহিনির সর্বোৎকৃষ্ট ও সব থেকে সৃজনশীল ব্যবহার হয়েছে যেখানে দেব-দেবীদের আচরণ তাঁদের চরিত্রের সঙ্গে সংগতিপূর্ণ এবং যেখানে তাঁরা কবির কোনও বক্তব্যকে পরিপুষ্ট অথবা প্রতিষ্ঠিত করেন। উদাহরণস্বরূপ, তাসের দেশ নাটকটির কথা ভাবা যাক: কথিত আছে যে ব্রহ্মা সারা দিনের সৃষ্টিকর্ম শেষে ক্লান্ত হয়ে যে হাই তুলেছিলেন তা থেকে নিরানন্দ, নির্জীব তাস জাতি সৃষ্ট হয়েছিল। এখানে বৃদ্ধ ব্রহ্মার অবিরাম সৃষ্টিকর্মের ছবিটি পুরাণ থেকে নেওয়া, যদিও অন্তর্জগতে সারশূন্য, প্রাণহীন তাসেদের তীব্র হাই থেকে উৎপন্ন হওয়ার কল্পনাটি তাঁর নিজের। এবং তা বহু-ব্রাহ্মণ্য ও পুরাণ কাহিনির সঙ্গে যথেষ্ট সংগতিপূর্ণ। সে সব কাহিনিতে দেখা যায় সৃষ্ট জীবের চরিত্র সৃষ্টিকর্তার সৃষ্টির সময়কার মেজাজ ও অবস্থার উপর নির্ভর করে। এই সব অনুচ্ছেদের মধ্য দিয়েই প্রাচীন পুরাকাহিনির সঙ্গে কবির গভীর ও পুঙ্খানুপুঙ্খ পরিচয় সম্পর্কে আমরা সহসা অবহিত হই। রবীন্দ্রনাথের রূপকল্পে প্রায়শই এক হারিয়ে যাওয়া গৌরবময় অতীতের প্রতিফলন ঘটে। হয়তো এই অতীতের কোনও ঐতিহাসিক অস্তিত্ব কোনও দিনই ছিল না, কিন্তু সংস্কৃত কবিরা তাকে বাস্তবের থেকেও বড় অতিবাস্তব হিসাবে পাঠকদের কাছে হাজির করেছেন।
কবি তাঁর রূপকল্প নির্মাণ করেন এক কল্পিত জগতের আধারে। এমন এক জগৎ যেখানে রাজকুমার এবং রাজকুমারীরা পরস্পরের স্বপ্নে বিভোর থাকে আর আকুলি বিকুলি করে, সেখানে গভীর নিশীথে নারী চুপিসারে প্রেমিকের গান শোনে বা বীণায় সহজ সুর তোলে এবং কাছে না থাকা প্রেমিকের জন্য ফুলের মালা গাঁথতে গাঁথতে শুধু নীরব চোখের জলে ভাসে আর দীর্ঘশ্বাস ফেলে। এ পৃথিবী পদ্ম ফুলের, বীণার, চন্দনকাঠের, মহার্ঘ অলংকারের আর জমকালো সাজপোশাকের। এ পৃথিবী কুঞ্জবনের, সংগীতের, চন্দ্রালোকের প্রেমের। এই ফেলে আসা স্বপ্নিল জগৎ থেকে তিনি প্রধানত তাঁর রূপকল্প আহরণ করেন যা তাঁর কবিতাকে এতটা ঐশ্বর্য্যশালী করে। সাধারণ পরিশীলিত সংবেদনের অধিকারী এক কবির নির্মাণ করা এই ইন্দ্রিয়ঘন রূপকল্পগুলি এতটাই আবেশময় যে প্রায়শই তারা যেন জীবন্ত শরীরে আমাদের সামনে উপস্থিত মনে হয়। এটা ঘটে, কারণ, তা কোনও এক যুগের অনুরণন যা কবি-কল্পনায় একান্ত বাস্তব এবং সে সম্পর্কে কবি স্মৃতি মেদুরতায় আচ্ছন্ন হন।
রবীন্দ্র সাহিত্যের অনেক বিষয়বস্তুই সংস্কৃত সাহিত্য থেকে আহরণ করা হয়েছে। উপনিষদ, মহাকাব্য, বৌদ্ধ সংস্কৃত সাহিত্য এবং পুরাণ। ‘কাহিনী’-তে আমরা দেখি সংস্কৃত সাহিত্যের আখ্যানকে কবি নিজ ব্যাখ্যায় ঐশ্বৰ্য্যশালী করে তার কাব্য রূপ দিয়েছেন। চিত্রা-র অন্তর্গত ‘প্রেমের অভিষেক’ কবিতাটিতে আমরা এক বার্তার সন্ধান পাই যা, রোমান্টিক যুগের এক উজ্জ্বল পুননির্মাণ, কিন্তু একই সঙ্গে তা একান্তই নিজস্ব সৃষ্টি, কেননা তিনি তা গড়ে তোলেন বিভিন্ন যুগের বহু সংস্কৃত কবির নানা বর্ণময় সৃষ্টির অংশকে একত্র করে। এখানে দময়ন্তী, শকুন্তলা, মহাশ্বেতা, সুভদ্রা এবং পার্বতীর বর্ণনা পাওয়া যায়— যে চরিত্রগুলিকে সহজেই রোমান্টিক কবিতার নায়িকা চরিত্রে রূপান্তরিত করা সম্ভব। প্রতিটি চরিত্রকে ঘিরে কবি রঙের চমৎকার এক সূক্ষ্ম মনোহারী অস্পষ্ট কুয়াশার জাল বোনেন এবং সেখানেই নিবৃত্ত হন। বর্ণনা অন্তে ব্যঞ্জনা সে স্থান পূরণ করে এবং এক অবিনশ্বর ছবি মনে গেঁথে যায়।
এই পৃথিবীর কোনও ঐতিহাসিক বাস্তবতা কখনওই ছিল না। এটি মূলত একটি নতুন মিথ বা কল্পকাহিনি যা অতীত সম্পর্কিত আতিশয্যময় বর্ণনা থেকে কবি গড়ে তুলেছেন- সেই কবি যিনি কম বয়সেই উনবিংশ শতাব্দীর ইংরেজি রোমান্টিক কবিতার প্রভাব আত্মস্থ করেছেন এবং যিনি ইউরোপীয় সঙ্গীত, শিল্প ও সাহিত্যের পরিমণ্ডলে যথেষ্ট স্বচ্ছন্দবোধ করতেন।
মাত্র সতেরো বছর বয়সে কবি ইংলন্ড পরিভ্রমণে যান এবং প্রত্যক্ষ ভাবে ইউরোপীয় সংস্কৃতি সম্পর্কে তাঁর ধ্যান ধারণা গড়ে ওঠে। সহজাত পরিশীলিত মনের অধিকারী কবির প্রতিক্রিয়া হয় শিল্পীসুলভ; এটা পরিষ্কার বোঝা যায় ইংলন্ড যাত্রার আগে ও পরে রচিত কবিতাগুলিকে তুলনা করলে। পাশ্চাত্য সংস্কৃতি তাঁর কাছে এক জীবন্ত বাস্তব, এক ইতিবাচক এবং নিজেকে গড়ে তোলার শক্তি, যা তাঁর জীবন সম্পর্কিত দৃষ্টিভঙ্গিতে ছাপ ফেলে, বদল ঘটায়। তাঁর মহৎ সৃষ্টির অনেকটাই নিজস্ব প্রাচীন ঐতিহ্যের গ্রহণ বর্জনের প্রক্রিয়ায় তীব্র দ্বন্দ্বের ফল। মাত্র সতেরো বছর বয়সেই ইউরোপীয় জীবনচর্যার সঙ্গে পরিচিত হওয়ার অভিজ্ঞতা থেকে ঐতিহ্যের আংশিক প্রত্যাখানের চিন্তা তাঁর মনে বাসা বাঁধে এবং তিনি প্রথাগত ভারতীয় মূল্যবোধের পুনর্মূল্যায়নের প্রয়াসে ইংলন্ড থেকে ভারতী পত্রিকার জন্য নিবন্ধ লেখা শুরু করেন। পরে তিনি আবার ইউরোপ পরিভ্রমণে যান। এ বার ইউরোপীয় সভ্যতা সম্পর্কিত পড়াশোনা এবং ইউরোপীয় বন্ধু-বান্ধবদের সাহচর্যে পাশ্চাত্য সভ্যতার আরও নিবিড় সংস্পর্শে আসেন। তিনি পাশ্চাত্য সাহিত্য, বিশেষত উনবিংশ শতাব্দীর ইংরেজি সাহিত্য আত্মস্থ করেন এবং মধ্যযুগের ভারতচন্দ্র অথবা ধ্রুপদী মধুসূদনের তুলনায় ভারতীয় ঐতিহ্য তাঁর কাছে প্রায় সম্পূর্ণ অন্য চেহারায় উপস্থিত হয়। প্রতীকি এবং ব্যঞ্জনাত্মক নাটকগুলি তার প্রমাণস্বরূপ, যেমন তাসের দেশ, অচলায়তন, মুক্তধারা, কালের যাত্রা, রথের রশি এবং অন্যান্য অনেক রচনা। ভারতীয় বাস্তবতার অনেকটাই যে অনড়, মৃতপ্রায় সে কথা তিনি উপলব্ধি করেন। তিনি কখনও প্রচ্ছন্ন ভাবে কখনও বা প্রত্যক্ষ ভাবে তাকে পরিহাস করেন এবং কী করে ও কেন সামাজিক জীবন গতিশীলতা হারিয়েছে তা নির্দেশ করেন। নিরপেক্ষ বিচারক হিসাবে তিনি শিল্প বিপ্লবের যুগে ভয়ঙ্কর যান্ত্রিক অস্তিত্বে অমঙ্গল ও আতিশয্যের বিষয়টি থেকেও দৃষ্টি ফিরিয়ে নেননি। এবং রক্তকরবী ও মুক্তধারা নাটকে তার প্রতি তীব্র বিদ্রুপাত্মক মন্তব্য করতে কসুর করেননি। বিশেষ তাৎপর্যপূর্ণ হল দুই ধরনের মৃত্যু থেকেই তিনি মুক্তির পথ খুঁজেছেন তারুণ্যের জয়গান গেয়ে।
নির্জীব ও ক্ষয়িষ্ণু মূল্যবোধের প্রত্যাখ্যানও তাঁর কবিতার রূপকল্প হিসাবে এসেছে। শীত এই শুষ্কতা, নির্জীবতার প্রতীক এবং বসন্ত প্রেম, আনন্দ, তারুণ্য জীবন উদযাপন করে।
চিত্রা-র উর্বশীর বিষয়বস্তু আহরণ করা হয়েছে ভারতীয় মহাকাব্য থেকে— এক অপ্সরার পৌরাণিক বর্ণনা থেকে। কিন্তু তাঁর উপস্থাপনায় শেলীর ‘হাইম টু ইন্টালেকচুয়াল বিউটি’র ছাপ স্পষ্ট। ‘বিজয়িনী’ (চিত্রা) কবিতার বিষয়বস্তু কাদম্বরী-র মহাশ্বেতা-আখ্যানভিত্তিক, কিন্তু এখানেও তিনি বিষয়টিকে অন্য ভাবে পরিবেশন করেছেন। মহাশ্বেতার কষ্ট যা শাশ্বত প্রেমের প্রণয়োপচার, সেই কষ্টকে তিনি সর্বজনীনতা দিয়েছেন। এটি একান্তই রোমান্টিক কবি-মনের ফসল।
পাস্পরিক অতীতের সঙ্গে আরও সরাসরি ভাবে যুক্ত চৈতালী-র কিছু সংখ্যক কবিতা। এগুলি, এ-দিক ও-দিক কিছু টুকরো অংশ বাদ দিলে, কবিতা হিসাবে নিম্নমানের। এ সব কবিতায় তিনি অতীত যেমন ভাবে তাঁর কাছে উপস্থিত হয়েছে তেমন ভাবেই তার উপস্থাপনা করেছেন এবং প্রথাগত ভাবে বিষয়বস্তুর যে সুর সেই সুরেই স্মৃতি বিধুরতা নিয়ে কবিতা শেষ হয়েছে। হয়তো দু-একটা পরিবর্তন কোথাও কোথাও লক্ষ্য করা যায়। ক্ষণিকা-র কবিতা আমরা ব্যাঙ্গত্মক সুর শুনতে পাই, অতীতের মৃতপ্রায় ছবির প্রতি তাঁর যেন কিছুটা বিরাগ। এ সব কবিতায় তিনি পরিহাস ছলে রোমান্টিক অতীতের স্বরূপ উদ্ঘাটিত করেছেন। কিছু কবিতায় অতীত সম্পর্কিত এই স্বপ্নিল দৃষ্টিভঙ্গিকে প্রত্যাখ্যান করার মাধ্যমে অতীতের উপর বর্তমানের বিজয় ঘোষণা করা হয়েছে। এবং কবি বর্তমানের প্রবক্তা হিসাবে বর্তমান বাস্তবতাকে গৌরবান্বিত করেছেন। আবার বর্তমান নিয়েও তিনি সন্তুষ্ট বটে। ‘সেকাল’-এ তিনি বলেন সুপ্রাচীন যুগের মানুষ কালিদাস বর্তমানের মহিমা ও রোমান্স থেকে বঞ্চিত হয়েছেন। তাঁর গর্ব হয় এই ভেবে যে অতীতের উত্তরাধিকারী তো তিনি বটেই, একই সঙ্গে বর্তমানের স্বাদোপভোগের আশীর্বাদও তাঁর উপর বর্ষিত হয়েছে। আমরা সকলেই জানি যে ক্ষণিকা কাব্যগ্রন্থের অন্তর্গত কবিতাগুলি রচিত হয়েছিল একাধিক রাজনৈতিক তথা সামাজিক উদ্যোগের ব্যর্থতার তিক্ত অভিজ্ঞতার পর। মানসিক পুনরুজ্জীবনের উপায় হিসাবে তিনি আত্মবিদ্রুপের আশ্রয় নিয়েছিলেন। এই তাজা মনোমুগ্ধকর কবিতাগুলি রচনাকালেও ব্যাঙ্গাত্মক হাসির রেশ মিলিয়ে যায়নি। রোমান্টিকতা বিরোধী প্রলেপটি নেহাৎই অগভীর, কিন্তু তা বিষয়বস্তু ও তার উপস্থাপনায় সৌন্দর্য্যের নতুন মাত্রা যোগ করে।
আরও পরবর্তী কালে রবীন্দ্রনাথের কবিতা কালিদাসের ঋতু সংহার ও অন্যান্য বিখাত প্রকৃতি বিষয়ক কাব্য দ্বারা অনুপ্রাণিত। একঘেয়ে ‘শেফার্ড’স্ ক্যালেন্ডার’ (রাখালের ষড় ঋতু)-র মতো দীর্ঘ কবিতার পরিবর্তে কবির মনোযোগ নিবদ্ধ হয় বসন্ত বা বর্ষার আগমন ও বিদায়ে। ‘নটরাজ’ও ‘ঋতুরঙ্গশালা’ ষড়ঋতুর ব্যাখ্যামূলক কাব্যরূপ এবং সে ব্যাখ্যা একান্তই কবির নিজস্ব। রবীন্দ্রনাথের প্রকৃতি বিষয়ক কবিতাগুলি প্রায়শই প্রতীকি। আমরা আগেই শীত ও বসন্তের প্রতীকি তাৎপর্য্যের উপস্থিটি টের পাই। কিন্তু রবীন্দ্রনাথের হাতে কুমার সম্ভব-এর মিথ পরিবর্দ্ধিত হয়। এর তৃতীয় সর্গে বিনাশকারী শক্তির জয় হয় এবং পঞ্চম সর্গে প্রেম ও জীবন বিজয় লাভ করে। কবি ‘তপোভঙ্গ’ কবিতায় প্রতীক ব্যবহারের রহস্য ফাঁস করে দেন। তা হয়ে ওঠে এক সম্প্রসারিত রূপালঙ্কার: শীতল হিমালয় পর্বতে শিব অনুশোচনায় রত অথবা ভিখারীর বেশে তাঁর পার্বতীর কাছে উপস্থিত হওয়া শীতের প্রতীক। ছদ্মবেশের এই নাটক বিফলে যায়, পার্বতী তাঁর দৈহিক সৌন্দর্য্য প্রদর্শন করেন এবং নিথর পরিবেশ ও কঠোর তপোশ্চর্যার দৃশ্যে অকাল বসন্তের আবির্ভাব ঘটে। এই হতাশাই একমাত্র আনুগত্যহীন সদা চঞ্চলা প্রেমের ভবিতব্য; শিব পার্বতীর প্রেম প্রত্যাখ্যান করেন, তাঁর তৃতীয়-নেত্র-উদ্গারিত আগুনে মদন ভস্মীভূত হয়, বসন্ত পলায়ন করে এবং নাটকের বিয়োগান্তক পরিসমাপ্তি ঘটে। পরে চতুর্থ সর্গে রতি মৃত মদনের জন্য বিলাপ করে— অনেকটা ওসিরিসের জন্য আইরিসের শোকের মতন— যখন পশ্চাদপটে পার্বতী অনুশোচনার মধ্য দিয়ে প্রেমকে পরিশুদ্ধ করেন। তার পর পঞ্চম সর্গে শিব ঋষি বেশে পার্বতীর কাছে উপস্থিত হন এবং তাকে তাঁর প্রেমিকের বিরুদ্ধে উস্কানি দেন। পার্বতী তাঁর একাগ্র প্রেমের অঙ্গীকারে স্থির থাকেন, তিনি তাঁর পরিচয় উদ্ঘাটন করেন এবং শিব-পার্বতীর মিলন ঘটে।
রবীন্দ্রনাথের মানসে এই ছদ্ম মোটিফ শাশ্বত প্রাকৃতিক লীলার প্রতীক। বসন্তের আসন্ন আগমনকে আড়াল করার জন্য শীত প্রকৃতির সাময়িক ছদ্মবেশ। এই বিষয়বস্তু বার বার ফিরে আসে। ফাল্গুনী নাটকেরও একই বিষয়বস্তু। নানা কবিতা, গান, উপন্যাস, প্রবন্ধ, চিঠিপত্র এবং নাটকে এই ধারণার পুনরাবৃত্তি ঘটে। একই ভাবে অনুশোচনার মাধ্যমে চঞ্চলা দৈহিক প্রেমের পরিশুদ্ধির বিষয়টি তাঁর অনেক রচনার উপজীব্য এবং তা কালিদাসের কাব্য থেকে সরাসরি গ্রহণ করা হয়েছে। কালিদাসের কুমারসম্ভব, ঋতুসংহার এবং মেঘদূত নাটক তিনটিকে ত্রয়ী হিসাবে বিবেচনা করা যেতে পারে এবং সেগুলি এই বিষয়বস্তুর তিনটি বিষয় নিয়ে গড়ে উঠেছে। ছদ্ম মোটিফ কবির কাছে একটি জরুরি বিষয়, যার চারপাশে ঋতুচক্র আবর্তিত হয়। তাঁর গ্রীষ্মের ধারণা (তুলনায়, ‘বৈশাখ’ এবং বহু কবিতা ও গান) এক দীন ভিখারির (প্রথম সর্গের শিব); বর্ষাকাল বিচ্ছেদের (চতুর্থ সর্গ) তথা পরিপূর্ণতার (ষষ্ঠ সর্গ) প্রতীক। শরৎ আসে বধূ বেশে। কালিদাসের কাব্যে নব বধু-ই শরৎ, শরৎই নববধূ (ঋতুসংহার, শরৎ, তৃতীয় সর্গ)। হেমন্ত পরিতুষ্ট সধবা, শীত ছদ্মবেশী প্রেমিক এবং বসন্ত আসে বর বেশে। রবীন্দ্রনাথের সমস্ত কবিতায় শোনা যায় কুমারসম্ভব ও ঋতুসংহার এর অনুরণন।
সংস্কৃত সাহিত্য সমালোচনা প্রসঙ্গে রবীন্দ্রনাথ কেবলমাত্র সাহিত্যের উত্তরাধিকারের ব্যাখ্যাই দিয়েছেন। অতীতের উল্লেখযোগ্য সাহিত্যকর্মে তিনি শুধু খুঁজে পান একটি ধারণাগত অন্তঃস্থ কাঠামো। শকুন্তলা, রামায়ণ ও কাদম্বরী প্রসঙ্গে লিখতে গিয়ে তিনি লক্ষ্য করেছেন ওই সব কাব্যে অন্বিত ধ্যানধারণা এবং তাঁর স্বকীয় ধ্যানধারণার ভিতর অভিন্ন যোগসূত্র। অন্য ভাবে বলা যায়— এবং তা বলা নিরাপদ যে, উভয় ক্ষেত্রে ধ্যানধারণাগুলি একই ঐতিহ্য দ্বারা পুষ্ট এবং রবীন্দ্রনাথ শুধু তাঁর পূর্বতন শিল্পীদের নান্দনিক গুণান্বিত রচনাগুলির পুনর্ব্যখ্যার দায়ই নিজের উপর ন্যস্ত করেছেন। এ বিষয়ে আলোচনা করতে গিয়ে তিনি যে সব মানদণ্ডের দ্বারস্থ হয়েছেন তা নেহাৎই সাদামাটা, গভীর চিন্তার প্রসাদ গুণ তাতে অনুপস্থিত। তাঁর মতে সমালোচনা একটি সৃষ্টিকর্মে রসগ্রহীতার নামান্তর, যা অন্য পাঠকদের সৃষ্টিকর্মের মনোযোগী পাঠে আকৃষ্ট করবে। এ ক্ষেত্রেও সংস্কৃত সাহিত্যে সমালোচনার ঐতিহ্যের মাপকাঠিগুলিতে তিনি পুনরুদ্ধার করেন। এই প্রসঙ্গে দুটো নির্ণায়কের উল্লেখ জরুরি। এক, কাব্যিক মানদণ্ডগুলির সঙ্গে একটি সৃষ্টিকর্মের সঙ্গতির বিচার। সঙ্গতি থাকলে স্রষ্টা উত্তম, নচেৎ তিনি মন্দ। নির্ণায়কটি আদতে নিষ্ফলা, সৃজনশীলতার প্রশ্নটি এতে অনুপস্থিত। দুই, রস অর্থাৎ কাব্যিক অনুভূতি বা ভাব দ্বারা সাহিত্যকর্মের বিচার, যা সংস্কৃত কাব্যগ্রন্থের সর্বোৎকৃষ্ট নির্ণায়ক। রবীন্দ্রনাথও এই সূত্রের অনুসারী। তিনি কালোত্তীর্ণ সৃষ্টিকর্মগুলি বিচার করে দেখিয়েছেন কী ভাবে এবং কোথায় তারা রস-সঞ্চারে সফল হয়েছে।
রবীন্দ্রনাথের ভাবনার জগতে প্রাচীন অতীত তার সর্বাধিক সূক্ষ্ম, পরিব্যাপ্ত এবং তাৎপর্যপূর্ণ প্রভাব ফেলেছে। গ্রহণ এবং বর্জনের আকাঙ্ক্ষাজনিত টানাপোড়েন থেকে উৎসারিত হয়েছে তাঁর বহু মহৎ সৃষ্টি। গোরা উপন্যাস এদের মধ্যে সর্বোৎকৃষ্ট। উপন্যাসটিতে সংলাপের মারফৎ সরাসরি ভাবে এবং প্রতীকি ঘটনার মাধ্যমে পরোক্ষ ভাবে সমস্যাটিকে উপস্থাপিত করা হয়েছে। প্রাচীন অতীতের প্রতি কবির স্মৃতি-বিধুরতা একটি প্রাণদায়ী শক্তি, আবার একই সঙ্গে তা ভারবিশেষ। তিনি প্রায়শই বলেছেন, একটি জাতির চিরন্তন মূল্যবোধ তার অতীতকে সরাসরি বর্জন করতে পারে না। অতএব মূল প্রশ্নটি গ্রহণ ও বর্জনের মানদণ্ড নির্দিষ্ট করা, বর্তমান ও ভবিষ্যৎকে অতীত কতটা চালিত করবে তা নিরুপণ করা। দেশপ্রেম তাঁকে তৎপর করেছে সমালোচনার দৃষ্টিতে অতীতকে গ্রহণ ও বর্জনের মারফৎ উত্তরাধিকারকে নব কলেবর দিতে। সুতরাং, ভাবনার ক্ষেত্রে নির্দিষ্ট সময়ের ব্যবধানে গ্রহণ ও বর্জন পালা করে এসেছে। ভারতের ইতিহাস সম্পর্কে তাঁর প্রবন্ধগুলিতে দৃষ্টিভঙ্গির ব্যাপক পরিবর্তন লক্ষ্য করা যায়। প্রথমদিককার প্রবন্ধগুলিতে তিনি ভারতের অতীতকে আদর্শায়িত করেছেন এবং সম্পূর্ণ ভাবে অনুসরণযোগ্য হিসেবে তাঁর সাংস্কৃতিক উত্তরাধিকারের পুনর্ব্যাখ্যা দিয়েছেন। কিন্তু পরবর্তী প্রবন্ধগুলিতে তিনি অনেক সাবধানী, সমালোচনা-মনস্ক এবং ভাল-মন্দ বিচারে অন্বিষ্ট। নৈবেদ্য কাব্যগ্রন্থের কিছু কবিতা বিশ্লেষণ করলে আমরা দেখতে পাই, চারপাশের ঘটনাবলিতে তিনি হতাশ। তাঁর বিশ্বাস, আধুনিক ভারতে দুর্দশা এবং অশুভ শক্তির প্রাদুর্ভাবের জন্য অনেকটাই দায়ী প্রাচীন ভারতের মূল্যবোধ থেকে আমাদের সরে যাওয়া। বলা বাহুল্য, তাঁর সিদ্ধান্তগুলি সমালোচনাবর্জিত এবং অনৈতিহাসিক, কারণ ব্যক্তি হিসাবে ভবিষ্যৎদ্রষ্টারা যে মূল্যবোধগুলিকে স্বতঃসিদ্ধ হিসাবে ধরে নিয়েছিলেন সেগুলি আবশ্যিক ভাবে তদানীন্তন সমাজের বাস্তব রূপ দর্শায় না, বরং সেগুলি ছিল আদর্শ মাত্র। অগ্নি, বায়ু, জল ও বৃক্ষ সমূহের ভিতর একটি সত্তা বিরাজমান— প্রাচীন আর্যদের এই মহৎ উপলব্ধি মনুষ্য-জগৎ সম্বন্ধে আমাদের কিছুই বলে না এবং বিশ্ব-সৌভ্রাতৃত্বের বন্ধনে মানুষ পরস্পরের সঙ্গে আবদ্ধ ছিল, রবীন্দ্রনাথের এই ধারণা নেহাতই রোমান্টিক। সুতরাং মহৎ আদর্শ থেকে সরে আসা নিয়ে তাঁর বিলাপ ঐতিহাসিক ভাবে যুক্তিসিদ্ধ নয়। আবার তিনি যখন বলেন, এই সরে আসার কারণেই বিংশ শতাব্দীর ভারত দীন অবস্থায় পতিত হয়েছে, তখনও তিনি একই দোষে দুষ্ট হন। তিনি অতীতের সঙ্গে বর্তমানের তুলনা করে বলেন:
আমরা কোথায় আছি, কোথায় সুদূরে
দীপহীন জীর্ণভিত্তি অবসাদ পুরে…
তারপর ঋকবেদের সুবিদিত স্তবক থেকে উদ্ধৃতি দিয়ে বলেন :
রে মৃত ভারত
শুধু সেই এক আছে নাহি অন্য পথ।
তাঁর দৃষ্টিতে বর্তমান নীরস এবং নিরানন্দ, যেহেতু আমরা ঋক্‌বেদ কথিত আনন্দের বাণী বিস্মৃত হয়েছি। অতএব অতীতের পুনরুত্থান সাধনেই আমাদের মুক্তি। ১৯০০ সালে, শতাব্দীর শুরুতেই তিনি প্রাচীন আর্যদের ‘বাণী’ নিয়ে বার বার বলে যাচ্ছিলেন। কিন্তু এই পুনরুত্থানবাদ তাঁর চিরস্থায়ী দৃষ্টিভঙ্গি ছিল না। তিনি কয়েকবার তাঁর অবস্থান পালটেছেন এবং এই পালটানোর মারফৎ গড়ে উঠেছেন। এই অন্তঃস্থ গতিশীলতাই গুরুত্বপূর্ণ, একমাত্র বিচার্য।
কবিতায় প্রাচীন মূল্যবোধের পুনর্মূল্যায়নের একটা সরাসরি প্রচেষ্টায় তিনি ব্রতী হন। অতীতের প্রতি তাঁর নতুন দৃষ্টিভঙ্গিতে সুস্থ দোষদর্শিতার উপাদানটি লক্ষণীয়। তাঁর সর্বাধিক উল্লেখযোগ্য লেখা গোরা উপন্যাসে তিনি টেবিলে তাঁর সব তাস রেখেছেন, এবং দীর্ঘ চুলচেরা আলোচনার মারফৎ পশ্চিমী ভাবাপন্ন সমাজের মানুষজনের মূল্যবোধের পরিপ্রেক্ষিতে ঐতিহ্যগত মূল্যবোধের বিচার করেছেন। কিন্তু এ ক্ষেত্রেও গোরার মূল্যবোধ পুরোপুরি ঐতিহ্যাশ্রয়ী নয়, কারণ গোরার ভিতরকার ঐতিহ্য পশ্চিমী সংস্কৃতির সঙ্গে বিবাদ-বিতর্কে লিপ্ত হয়েছে। এই সংঘর্ষের ফল হিসাবে আমরা পাই একটি পরিবর্তিত, পরিশীলিত ও মেধার দ্যুতিতে ভাস্বর ঐতিহ্য, যা একান্ত ভাবেই গোরার বিচরণভূমি। উপন্যাসটিতে আমরা পাই কবির আধ্যাত্মিক আত্মজীবনীর একটি পর্যায় এবং ভারতের অতীতে তাঁর যাত্রা ও সেখান থেকে প্রত্যাবর্তন ও অপরিবর্তিত রূপে ঊনবিংশ শতাব্দীর শিক্ষিতজনের ধ্যানধারণার বিবরণ। চিন্তক কবি চরম ঐতিহ্যগত ধ্যানধারণা ও চরম আধুনিক ধ্যানধারণার মধ্যবর্তী বিপুল দুরত্ব ভ্রমণ করেছেন এবং ধারণাগত ভাবে যতদূর অবধি যাওয়া সম্ভব তত দূর অবধি তিনি গেছেন। প্রায় প্রতিটি চরিত্রই একটি বিশেষ ধারণাগত অবস্থানের আধার। প্রতিটি আধারকে তিনি খতিয়ে দেখেন এবং যুগের আধ্যাত্মিক চাহিদার উপযোগী কিছু মূল্যবোধ গড়ে তুলতে প্রয়াসী হন। তবে একটা সহজাত আদর্শবাদ তাঁর সব ধারণাকে রঞ্জিত করে।
যোগাযোগ, চার অধ্যায়, ঘরে বাইরে এবং চতুরঙ্গ-তে একই যন্ত্রণাদগ্ধ যাত্রার পুনরাবৃত্তি ঘটে। প্রকৃত কবি হিসাবে তিনি একটি অন্তিম অবস্থান নিতে পারেন না। তাঁর সংবেদী এবং চিরপরিবর্তনশীল মন বিভিন্ন অবস্থানের মধ্যে দোদুল্যমান হয় এবং এই সৃজনশীল টানাপোড়েন থেকে উৎসারিত হয় বহু প্রকৃত সৃষ্টি।
আধুনিক জীবনের নিরিখে কী ভাবে তিনি প্রাচীন ভারতের ঐতিহ্য বাস্তবায়িত করতে প্রয়াসী হয়েছিলেন তার একটা উদাহরণ দেওয়া যায়: ব্রিটিশ শাসকদের দ্বারা প্রবর্তিত শিক্ষাব্যবস্থার বিরুদ্ধে প্রতিবাদস্বরূপ তিনি প্রাচীন পৃথিবীর তপোবনের আদলে একটি বিশ্ববিদ্যালয় স্থাপন করেন। শান্তিনিকেতনের ইতিহাস অনুধাবন করলে প্রাচ্য ও প্রতীচ্য, অতীত ও বর্তমানের মধ্যে একটা দোদুল্যমান পেন্ডুলামের মতো কবির অশান্ত মনের হদিশ আমরা পেয়ে যাই। এটা সত্য যে, কতকগুলি মূল্যবোধ থেকে কখনওই তিনি সরে যাননি, কিন্তু প্রতিদিনকার প্রয়োগে এই ধারণাগুলিকে বাস্তবায়িত করার প্রক্রিয়া ও ধরনগুলি অতীতের প্রতি তাঁর দৃষ্টিভঙ্গি বদলানোর সঙ্গে সঙ্গে পালটেছে। তপোবন মডেলটি বিভিন্ন সাহিত্যকর্মের উল্লেখ থেকে পুনর্নির্মিত হয়েছে। শান্তিনিকেতন শীর্ষক তাঁর প্রবন্ধগুলি, তাঁর আধ্যাত্মিক আত্মজীবনী আত্মপরিচয়, তাঁর গভীর বিশ্বাস সঞ্জাত ‘মানুষের ধর্ম’ শীর্ষক প্রবন্ধ এবং তাঁর শেষ ইচ্ছাজাত ‘সভ্যতার ইতিহাস’ তাঁর দ্বিধাগ্রস্ত মনের আন্দোলন এবং একটি সামঞ্জস্যপূর্ণ কাল-বিভাজনের ধারণা দেয়। কখনও তিনি পশ্চিমের দিকে ঝুঁকছেন, আবার কখনও তিনি প্রাচীন ভারতের ঐতিহ্যের ওপর দৃষ্টিপাত করেছেন।তবে তাঁর গোটা আধ্যাত্মিক জীবন জুড়ে কিছু বিশ্বাস এবং মূল্যবোধ অন্তিম ভরসা হিসাবে কাজ করেছে। বৈদিক, মহাকাব্যিক, ঔপনিষদিক ও বৌদ্ধ সাহিত্য তাঁকে দিয়েছে চিরন্তন মূল্যের কিছু রত্ন এবং তাঁর চিন্তা, কর্ম ও শিল্পে ফেলে গেছে অবিনশ্বর প্রভাব। এগুলির মধ্যে উপনিষদের অবদানই সর্বাধিক স্পষ্ট। এই অবদান নিয়ে অতি দক্ষ বহু পণ্ডিত পুঙ্খানুপুঙ্খ কাজ করেছেন, যদিও একটা কাঁচা মনের উপর উপনিষদের সজীব, বর্ণময় এবং মর্মস্পর্শী রূপ-প্রতিমার প্রভাব নিয়ে যথাযথ অনুসন্ধান হয়নি। সংস্কৃত ভাষায় লেখা বৌদ্ধ রচনা থেকে তিনি অসংখ্য বিষয় এবং একটি সাধারণ দৃষ্টিভঙ্গি নিয়েছেন, যার কার্যকরী প্রকাশ ঘটেছে রাজর্ষি, মুকুট এবং অন্যান্য বহু কবিতা ও গল্পে।
ঋক্‌বেদই রবীন্দ্রনাথের উপর সর্বাধিক প্রভাব ফেলেছে মনে হয়। একটু ব্যাখ্যায় যেতে হবে। বহু শতাব্দী ধরে আমাদের ঐতিহ্যে বৈরাগ্য সাধনই চরম মোক্ষ হিসাবে বিবেচিত হয়েছে। রবীন্দ্রনাথও এই ঐতিহ্যেরই উত্তরাধিকারী। ব্রহ্ম সত্য, জগৎ মিথ্যা এবং জীবমাত্রই ব্রহ্ম, শঙ্করাচার্যের উপনিষৎ সম্পর্কিত ভাষ্য এবং বেদান্ত দর্শনের মতবাদ দ্বারা এই ধারণা পুষ্ট হয়েছে। যা দেখি তা সবই মায়া। অতএব জীবই ব্রহ্ম— এই উপলব্ধি মুক্তির একমাত্র উপায়। জীবন অন্তঃসারশূন্য মায়ামাত্র, তা মানুষকে বুঝতে হবে। মায়ার প্রভাবে মানুষ যে-সব কার্যকলাপে লিপ্ত হয় তা থেকে তাকে মুক্ত হতেই হবে। রবীন্দ্রনাথের আবির্ভাবের পূর্বে হাজার বছরের অধিক কাল ধরে এই দৃষ্টিভঙ্গি বা বিশ্ববীক্ষা সাহিত্যকে রঞ্জিত করেছে এবং তা ছিল সব কবি ও দার্শনিকের চিন্তার মূল ভিত্তি। এই দৃষ্টিভঙ্গি জন্ম দেয় জীবন সম্পর্কে একটি নেতিবাচক ধারণার, কারণ তা ঐহিক জীবনের সব আনন্দকে অশুভ বলে চিহ্নিত করে। নৈবেদ্য কাব্যগ্রন্থের তিরিশ নম্বর কবিতায় সুস্পষ্ট ভাবে একটি ভিন্ন সুর ধ্বনিত হয়। কবিতাটিতে উচ্চারিত হয় ভাষার দ্ব্যর্থহীন প্রকাশে রবীন্দ্রনাথের প্রত্যয়:
বৈরাগ্য সাধনে মুক্তি সে আমার নয়
অসংখ্য বন্ধন-মাঝে মহানন্দময় লভিব মুক্তির স্বাদ;
হাজার বছর ধরে চলে আসা আত্মবিলোপ, কৃচ্ছসাধন এবং ইন্দ্রিয়গ্রাহ্য আনন্দকে হীন প্রতিপন্ন করার দর্শনের বিরুদ্ধে দ্ব্যর্থহীন প্রকাশ ঘটেছে এই কবিতাটিতে। আত্মবঞ্চনার প্রচারকরা যে বন্ধ্যা অস্তিত্বের সমর্থনে কথা বলেছেন তার বিরুদ্ধে রবীন্দ্রনাথের কবি-সত্তা বিদ্রোহ ঘোষণা করেছে। শতাধিক কবিতায় সুস্পষ্ট ভাবে তিনি তাঁর অবস্থান ব্যক্ত করেন; মানুষ এবং প্রকৃতির মধ্য দিয়ে অসংখ্য রূপে ব্যক্ত জীবনই তাঁর প্রিয়। মানুষ এবং প্রকৃতির কোনও কিছুই তাঁর কাছে ব্রাত্য নয়। এই পৃথিবীতে জন্ম নিতে পেরে তিনি গর্বিত, যেখানে তুচ্ছতম খুঁটিনাটিও তাঁর কাছে তাৎপর্য নিয়ে আসে। পঞ্চ-ইন্দ্রিয়ের তৃপ্তির জন্য জীবন সব আয়োজন ছড়িয়ে রেখেছে। জীবনের এই আনন্দোৎসব থেকে নিজেকে বঞ্চিত রাখা অন্যায়; তা প্রকৃতি বিরুদ্ধ। আকাশ, চাঁদ, সূর্য, নক্ষত্র, আলো-অন্ধকার, বৃক্ষ ও নদী, পাখি ও প্রাণী, আনন্দ ও দুঃখ, আশা, স্বপ্ন এবং হতাশা এই সব নিয়েই জীবনের ব্যাপ্তি। একবারই আসে এই সমৃদ্ধ অভিজ্ঞতার সুযোগ। একে প্রত্যাখ্যান করা অন্যায়।
রবীন্দ্রনাথের পূর্বসূরীরা বহু শতাব্দী ধরে বেদান্ত এবং মায়ার দর্শনে নিমজ্জিত ছিলেন। যে-কবি জীবনের বাস্তবকে সমৃদ্ধ এবং তাৎপর্যময় বলে মেনেছেন তাঁর কাছে এই মতবাদ সম্পূর্ণ ভাবে অযৌক্তিক। জগৎ মায়ামাত্র, অতএব অশুভ, এই প্ররোচনায় মানুষ অন্তহীন দুর্দশায় পতিত হয়, বেদান্ত ও মায়া দর্শনের এই মনোভঙ্গির বিপরীতে রবীন্দ্রনাথ সম্পূর্ণ নতুন করে সুর আনেন: আপন প্রয়োজনেই জীবন গৌরবময়; পৃথিবীতে মানব জীবন আশীর্বাদ স্বরূপ, মানব জীবন ক্ষণস্থায়ী এ কথা মনে রেখে কৃতজ্ঞতা ও গর্বের সঙ্গে তা উপভোগ করা উচিত। প্রকৃতির দীপ্তি এবং মানুষের আবেগ ও মানুষে মানুষে সম্পর্ক দ্বারা জীবন মহিমান্বিত। মানব অস্তিত্বের এই গৌরব ও বিষ্ময়বোধ ঋক্‌বেদেও ধ্বনিত হয়। ঋক্‌বেদে জীবনের আনন্দের উল্লেখ আমরা প্রায়শই পাই। দীর্ঘজীবনের আকাঙ্ক্ষায় প্রার্থনা সাধারণ ঘটনা। এই পৃথিবীতে জীবন কাম্য। স্তোত্র-৫৮:১০-র ধুয়া: আমরা এখানে অর্থাৎ এই পৃথিবীতে বাঁচতে এবং বাস করতে চাই। যতদিন সম্ভব ততদিন অবধি মৃত্যুকে প্রতিহত করো, এই জীবন ছেড়ে অনন্ত আধ্যাত্মিক সুখে নিমজ্জিত হতে মানুষ আগ্রহী নয়। কারণ তার কাছে সুখ এখানেই এবং এখনই। সোম এবং অন্যান্য দেবতাদের কাছে কৃতাঞ্জলিপুটে প্রার্থনা, ভক্তরা যেন অনেক বছর ধরে উদীয়মান সূর্যকে দেখতে পায়। ওই প্রাচীন আর্যদের কাছে উদীয়মান সূর্য একটি প্রতীক, তা প্রত্যক্ষ করার সুযোগ তাঁদের কাছে মূল্যবান, কারণ তা জীবনের প্রতীক। মৃত্যু নয়, বরং জীবনই কাম্য। সোমের কাছে অমরত্ব-আকাঙ্ক্ষী বিখ্যাত প্রার্থনাটি ঋকবেদের বহু প্রার্থনার মূল সুর: ‘যেখানে দীপ্তি আছে, যেখানে সূর্য বিরাজমান, যেখানে মৃত্যু বা ক্ষয় নেই, বিবস্বত পুত্র যেখানে রাজা, যেখানে মানুষ সূর্যে প্রবেশ করে এবং প্রশস্ত নদী সমূহ যেখানে প্রবহমান, সেখানে আমাকে অধিষ্ঠিত করে আমাকে অমর করো।’ ঐহিক আনন্দ এবং সুখের জন্য অনন্ত বাসনা পূরণের আকাঙ্ক্ষা ওই স্তোত্রটিতে অসাধারণ রূপ পেয়েছে। ঋক্‌বেদ বলছে, জীবনের আনন্দ উপভোগ করো, পরিপূর্ণ ভাবে বাঁচো, ছোটখাটো আনন্দকে অবহেলা করো না, পঞ্চেন্দ্রিয় পরিতৃপ্তি চায়, এই শরীরেই দীর্ঘ জীবন উপভোগ করা প্রয়োজন। প্রথম গ্রন্থের বিখ্যাত স্তোত্রটিতে এই দর্শন পুনঃপুনঃ ব্যক্ত হয়েছে। সময়ের আগে কেউই জীবনের পরিসমাপ্তি চায় না। বৈদিক আর্যদের কাছে মানুষের স্বাভাবিক আয়ুষ্কাল একশো বছর। ঋক্‌বেদ ছাড়া আর কোথাও বেঁচে থাকার জন্য এমন আকুলতা দেখা যায় না: শত বৎসর বাঁচো, দেখো, সুখে থাকো। যে সাধারণ উপকরণ নিয়ে জীবন আবর্তিত, বিখ্যাত মধুসূত্রটি তারই প্রশাস্তিতে একটি স্তোত্র: বায়ু, জল, বাতাস, বৃক্ষ, নদী, গাভী, দিবা ও রাত্রির ওপর তার আশীর্বাদ ঝরে পড়ে। এটা জীবনের প্রতি একটি বিশেষ অনুরাগকে নির্দেশিত করে। স্তোত্রটি জীবন এবং বেঁচে থাকার আনন্দকে মহিমান্বিত করে।
এ দুই সহস্রাব্দের পর ভারতের মাটিতে এই সুর আবার ধ্বনিত হয়। এই দীর্ঘ সময় ধরে অশিক্ষিতরা এবং অধিবিদ্যা-চর্চাকারীরা জীবনকে যথাক্রমে অপরিহার্য এবং অমঙ্গল ও মায়া হিসাবে দেখেছে। রবীন্দ্রনাথ এই ধারণাকে উল্টে দেন। তিনি বলেন :
মরিতে চাহিনা আমি সুন্দর ভুবনে,
মানবের মাঝে আমি বাঁচিবারে চাই।
সারা জীবন ধরে তিনি এই শুষ্ক, বন্ধ্যা এবং নেতিবাচক দর্শনের বিরুদ্ধে লড়াই করেছেন। তিনি বৈরাগ্যকে বিদ্রুপ এবং মায়াবাদকে জেরা করেছেন: ‘বিশ্ব যদি স্বপ্ন দেখে সে স্বপন কাহার স্বপন।’ কড়ি ও কোমল কাব্যগ্রন্থে এই কবিতার ধুয়া বৈদান্তিক অবস্থানের সারসংক্ষেপ বিশেষ। যা-কিছু জীবনকে অর্থপূর্ণ করে বেদান্ত দর্শন তাকে মায়া বলে খারিজ করে। শ্যামলী কাব্যগ্রন্থে বিখ্যাত ‘আমি’ কবিতায় তিনি এই নেতিবাচক দৃষ্টিভঙ্গিকে অযৌক্তিক বলে বর্জন করেন, কারণ তা বিশ্ব-সৃষ্টি এবং স্বয়ং অস্তিত্বেরই পরিপন্থী।
গীতবিতান এর ৭৭ সংখ্যক গানে কবি বলেছেন, অনেক যুগ আগে নক্ষত্রের উজ্জ্বল স্বর্গীয় জগৎ থেকে তাঁর কাছে নিমন্ত্রণ এসেছিল; কিন্তু তা তাঁকে পরিতৃপ্তি করতে পারেনি, তিনি এই পৃথিবীতে ফিরে এসেছিলেন। অসংখ্য গানে এই পৃথিবীর প্রতি তাঁর গভীর মমত্ববোধ এবং পার্থিব জীবনের নব নব আনন্দের প্রকাশ ঘটেছে। পরকালে স্বর্গীয় কোনও আনন্দময় জীবনের সম্ভাবনা অথবা পরমপুরুষের সঙ্গে মিলিত হওয়ার আকাঙ্ক্ষা তাঁকে প্রলোভিত করেনি। তিনি জীবন সম্পর্কে বীতস্পৃহ নন কখনওই, কেননা জীবনের অজস্র সংঘাতের অভিজ্ঞতা তাঁর কাছে আশীর্বাদস্বরূপ, বেঁচে থাকাই চরম প্রাধিকার। রূপকার্থ ব্যতীত রবীন্দ্রনাথ দেহান্তরিত আত্মা বা মৃত্যুর পর জীবনের অস্তিত্বের কথা উচ্চারণ করেননি। এখানেও ঋকবেদের প্রভাব লক্ষ্য করা যায়। শেষ খণ্ডের কয়েকটি স্তোত্র ছাড়া মৃত্যু, স্বর্গ বা নরক নিয়ে ঋক্‌বেদের কোনও উৎসাহ দেখা যায় না। জীবনকে ঘিরে তরতাজা সজীব উচ্ছ্বাস আর বহুবর্ণময় সৃষ্টির উদযাপনই সেখানে মুখ্য।
‘মানুষের উপর বিশ্বাস হারানো পাপ–’ ‘সভ্যতার সংকট’-এ উচ্চারিত এই বাণীই তাঁর অন্তিম উপলব্ধি। যখন তিনি সব থেকে বেশি সৃষ্টিশীল, তাঁর সাহিত্য জীবনের সেই মধ্য পর্বে তিনি বেশি বেশি করে উপনিষৎ, বৈষ্ণব কবিতা এবং মধ্যযুগের ভক্তি রসাশ্রয়ী কবিতার দিকে ঝুঁকেছিলেন; কিন্তু পাছে তাতে এক বন্ধ্যা আত্ম-অস্বীকৃতির শিকার হতে হয়, এই আশংকায় ভারসাম্য বজায় রেখে চলেছিলেন। যখন সত্যসত্যই তাঁর বিশ্ববীক্ষা প্রবীণ ও পরিণত হয়ে ওঠে, তিনি জীবনকে ধন্যবাদের সঙ্গে গ্রহণ এবং জীবনের স্তুতি স্তবের ঋকবেদীয় মনোভাবের কাছাকাছি সরে আসেন। তাঁর শেষ চারটি গ্রন্থ রোগশয্যায়, আরোগ্য, জন্মদিনে এবং শেষ লেখা জীবনের প্রতি তাঁর বিশ্বাসের জ্বলন্ত স্বাক্ষর। এটা কোনও আকস্মিক ঘটনা নয় যে, এই রচনাগুলিতে কখনও কখনও ঋকবেদের প্রতিধ্বনি শোনা যায়।
আরোগ্য-র অন্তর্গত প্রথম কবিতাটি ঋকবেদের ‘মধু’ স্তোত্রের প্রতিধ্বনি দিয়ে শুরু হয়। একই কাব্যগ্রন্থের তৃতীয় কবিতাটিতে সূর্যকে একেবারেই ঋকবেদীয় ঢঙে বর্ণনা করা হয়:
মনে মনে ভাবিয়াছি, প্রাচীন যুগের
বৈদিক মন্ত্রের বাণী কণ্ঠে যদি থাকিত আমার,
মিলিত আমার স্তব এই আলোকে আলোকে;
ভাষা নাই, ভাষা নাই;
পঞ্চম কবিতাটিও বহু ঋক্‌বেদীয় শ্লোকের প্রতিধ্বনি। জন্মদিনে-র অন্তর্গত ত্রয়োদশ কবিতাটিতে তিনি ঋক্‌বেদের ভাষা ব্যবহার করেন এবং বলেন যে তাঁর বৈদিক ঋষিদের কথা মনে আসছে। ত্রয়োবিংশ কবিতার শেষ পাঁচ পংক্তিতে বৈদিক স্তোত্রের সরাসরি প্রতিধ্বনি শোনা যায়। পঞ্চবিংশ কবিতায় ‘সাম’ গানের জন্য তাঁর প্রাণ আকুল হয়। ‘শেষ লেখা’-র অন্তিম কবিতাটিতেও তিনি জীবনের বিজয়ে তাঁর প্রগাঢ় বিশ্বাস ব্যক্ত করেন। এমনকী ঋকবেদের শ্লোকের সুরভি শরীরে মেখে ভাষাও হয়ে ওঠে স্মৃতি সুরভিত। ঋকবেদের এই প্রভাবেই সম্ভবত তাঁর কবিতার এক অন্য উত্তরণ।